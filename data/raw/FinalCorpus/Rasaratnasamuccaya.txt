yasyānandabhavena maṅgalakalāsaṃbhāvitena sphuradhāmnā siddharasāmṛtena karuṇāvīkṣāsudhāsindhunā
bhaktānāṃ prabhavaprasaṃhṛtijarārāgādirogāḥ kṣaṇācchāntiṃ yānti jagatpradhānabhiṣaje tasmai parasmai namaḥ
ādimaścandrasenaśca laṅkeśaśca viśāradaḥ
kapālī mattamāṇḍavyau bhāskaraḥ śūrasenakaḥ
ratnakośaśca śambhuśca sāttviko naravāhanaḥ
indrado gomukhaścaiva kambalir vyāḍireva ca
nāgārjunaḥ surānando nāgabodhir yaśodhanaḥ
khaṇḍaḥ kāpāliko brahmā govindo lampako hariḥ
saptaviṃśatisaṃkhyākā rasasiddhipradāyakāḥ
rasāṅkuśo bhairavaśca nandī svacchandabhairavaḥ
manthānabhairavaścaiva kākacaṇḍīśvarastathā
vāsudeva ṛṣiḥ śṛṅgaḥ kriyātantrasamuccayī
rasendratilako yogī bhālukī maithilāhvayaḥ
mahādevo narendraśca vāsudevo harīśvaraḥ
eteṣāṃ kriyate 'nyeṣāṃ tantrāṇyālokya saṃgrahaḥ
rasānāmatha siddhānāṃ cikitsārthopayoginām
sūnunā siṃhaguptasya rasaratnasamuccayaḥ
rasoparasalohāni yantrādikaraṇāni ca
śuddhyarthamapi lohānāṃ tantrādikaraṇāni ca
śuddhiḥ sattvaṃ drutirbhasmakaraṇaṃ ca pravakṣyate
asti nīhāranilayo mahānuttaradiṅmukhe
uttuṅgaśṛṅgasaṃghātalaṅghitābhro mahīdharaḥ
viśrāmāya viyanmārgavilaṅghanaghanaśramaḥ
avatīrṇa iva kṣoṇīṃ śaradambumucāṃ gaṇaḥ
rāśirāśīviṣādhīśaphaṇāphalakarociṣām
bhittvā bhuvamivottīrṇo yo vibhāti bhṛśonnataḥ
jvaladauṣadhayo yasya nitambamaṇibhūmayaḥ
naktamuddāmataḍitāmanukurvanti vārmucām
kaṭake saṃcarantīnāṃ yasya kiṃnarayoṣitām
pādeṣu dhāturāgeṇa lākṣākṛtyamanuṣṭhitam
avataṃsitaśītāṃśurācchāditadigambaraḥ
yo guhādhigato lokairgirīśa iti gīyate
nimīlitadṛśo nityaṃ munayo yasya sānuṣu
pratyakṣayanti giriśamavāṅmanasagocaram
śilātalapratihatairyasya nirjharaśīkaraiḥ
ahanyapi nirīkṣante yakṣāstārāṅkitaṃ nabhaḥ
nīhārapavanodrekaniḥsahā yatra puruṣāḥ
nijastrīṇāṃ niṣevante kucoṣmāṇaṃ nirantaram
saṃcaran kaṭake yasya nidāghe 'pi divākaraḥ
uddāmahimaruddhoṣmā na śītāṃśorvibhidyate
guhāgṛheṣu kastūrīmṛganābhisugandhiṣu
gāyanti yatra kiṃnaryo gaurīpariṇayotsavam
cakāsti tatra jagatāmādidevo maheśvaraḥ
rasātmanā jagattrātuṃ jāto yasmānmahārasaḥ
śatāśvamedhena kṛtena puṇyaṃ gokoṭibhiḥ svarṇasahasradānāt
nṛṇāṃ bhavetsūtakadarśanena yatsarvatīrtheṣu kṛtābhiṣekāt
vidhāya rasaliṅgaṃ yo bhaktiyuktaḥ samarcayet
jagattritayaliṅgānāṃ pūjāphalamavāpnuyāt
bhakṣaṇaṃ sparśanaṃ dānaṃ dhyānaṃ ca paripūjanam
pañcadhā rasapūjoktā mahāpātakanāśinī
hanti bhakṣaṇamātreṇa pūrvajanmāghasambhavam
rogasaṃghamaśeṣāṇāṃ narāṇāṃ nātra saṃśayaḥ
pūrvajanmakṛtaṃ pāpaṃ sadyo naśyati dehinām
sugandhapiṣṭasūtena yadi śambhurvilepitaḥ
abhrakaṃ truṭimātraṃ yo rasasya parijārayet
śatakratuphalaṃ tasya bhavedityabravīcchivaḥ
yaśca nindati sūtendraṃ śambhostejaḥ parātparam
sa patennarake ghore yāvatkalpavikalpanā
rogibhyo yo rasaṃ datte śuddhipākasamanvitam
tulādānāśvamedhānāṃ phalaṃ prāpnoti śāśvatam
siddhe rase kariṣyāmi nirdāridryagadaṃ jagat
rasadhyānamidaṃ proktaṃ brahmahatyādipāpanut
abhragrāso hi sūtasya naivedyaṃ parikīrtitam
rasasyetyarcanaṃ kṛtvā prāpnuyātkratujaṃ phalam
udare saṃsthite sūte yasyotkrāmati jīvitam
sa mukto duṣkṛtādghorātprayāti paramaṃ padam
mūrchitvā harati rujaṃ bandhanamanubhūya muktido bhavati
amarīkaroti hi mṛtaḥ ko 'nyaḥ karuṇākaraḥ sūtāt
suragurugodvijahiṃsāpāpakalāpodbhavaṃ kilāsādhyam
śvitraṃ tadapi ca śamayati yastasmātkaḥ pavitrataraḥ sūtāt
rasabandha eva dhanyaḥ prārambhe yasya satatamitikaraṇā
setsyati rase kariṣye mahīmahaṃ nirjarāmaraṇām
sukṛtaphalaṃ tāvadidaṃ sukule yajjanma dhīśca tatrāpi
sāpi ca sakalamahītalatulanaphalā bhūtalaṃ ca suvidheyam
bhūtalavidheyatāyāḥ phalamarthāste ca vividhabhogaphalāḥ
bhogāśca santi śarīre tadanityamato vṛthā sakalam
iti dhanaśarīrabhogānmatvānityānsadaiva yatanīyam
muktau sā ca jñānāt taccābhyāsāt sa ca sthire dehe
tatsthairye na samarthaṃ rasāyanaṃ kimapi mūlalohādi
svayamasthirasvabhāvaṃ dāhyaṃ kledyaṃ ca śoṣyaṃ ca
kāṣṭhauṣadhyo nāge nāgo vaṅge 'tha vaṅgamapi śulbe
śulbaṃ tāre tāraṃ kanake kanakaṃ ca līyate sūte
amṛtatvaṃ hi bhajante haramūrtau yogino yathā līnāḥ
tadvatkavalitagagane rasarāje hemalohādyāḥ
paramātmanīva satataṃ bhavati layo yatra sarvasattvānām
eko 'sau rasarājaḥ śarīramajarāmaraṃ kurute
sthiradehe 'bhyāsavaśāt prāpya jñānaṃ guṇāṣṭakopetam
prāpnoti brahmapadaṃ na punarbhavavāsajanmaduḥkhāni
ekāṃśena jagadyugapadavaṣṭabhyāvasthitaṃ paraṃ jyotiḥ
pādaistribhistadamṛtaṃ sulabhaṃ na viraktimātreṇa
na hi dehena kathaṃcidvyādhijarāmaraṇaduḥkhavidhureṇa
kṣaṇabhaṅgureṇa sūkṣmaṃ tadbrahmopāsituṃ śakyam
nāmāpi dehasiddhe ko gṛhṇīyādvinā śarīreṇa
yadyogagamyamamalaṃ manaso 'pi na gocaraṃ tattvam
yajñāddānāttapaso vedādhyayanāddamātsadācārāt
atyantabhūyasī kila yogavaśādātmasaṃvittiḥ
bhrūyugamadhyagataṃ yacchikhividyutsūryavajjagadbhāsi
keṣāṃcitpuṇyadṛśāmunmīlati cinmayaṃ paraṃ jyotiḥ
paramānandaikarasaṃ paramaṃ jyotiḥsvabhāvamavikalpam
vigalitasakalakleśaṃ jñeyaṃ śāntaṃ svasaṃvedyam
tasminnādhāya manaḥ sphuradakhilaṃ cinmayaṃ jagatpaśyan
utsannakarmabandho brahmatvamihaiva cāpnoti
rāgadveṣavimuktāḥ satyācārā mṛṣārahitāḥ
sarvatra nirviśeṣā bhavanti cidbrahmasaṃsparśāt
tiṣṭhantyaṇimādiyutā vilasaddehāḥ sadoditānandāḥ
brahmasvabhāvamamṛtaṃ samprāptāś caiva kṛtakṛtyāḥ
āyatanaṃ vidyānāṃ mūlaṃ dharmārthakāmamokṣāṇām
śreyaḥ paraṃ kimanyaccharīramajarāmaraṃ vihāyaikam
pratyakṣeṇa pramāṇena yo na jānāti sūtakam
adṛṣṭavigrahaṃ devaṃ kathaṃ jñāsyati cinmayam
yajjarayā jarjaritaṃ kāsaśvāsādiduḥkhavivaśaṃ ca
yogyaṃ tanna samādhau pratihatabuddhīndriyaprasaram
bālaḥ ṣoḍaśavarṣo viṣayarasāsvādalampaṭaḥ parataḥ
yātaviveko vṛddho martyaḥ kathamāpnuyānmuktim
asminn eva śarīre yeṣāṃ paramātmano na saṃvedaḥ
dehatyāgādūrdhvaṃ teṣāṃ tadbrahma dūrataram
brahmādayo yatante tasmindivyāṃ tanuṃ samāśritya
jīvanmuktāścānye kalpāntasthāyino munayaḥ
tasmājjīvanmuktiṃ samīhamānena yoginā prathamam
divyā tanurvidheyā haragaurīsṛṣṭisaṃyogāt
śaile 'smiñ śivayoḥ prītyā parasparajigīṣayā
sampravṛtte ca sambhoge trilokīkṣobhakāriṇi
vinivārayituṃ vahniḥ sambhogaṃ preṣitaḥ suraiḥ
kāṅkṣamāṇais tayoḥ putraṃ tārakāsuramārakam
kapotarūpiṇaṃ prāptaṃ himavatkandare 'nalam
apakṣibhāvasaṃkṣubdhaṃ smaralīlāvilokinam
taṃ dṛṣṭvā lajjitaḥ śambhurvirataḥ suratāttadā
pracyutaścaramo dhāturgṛhītaḥ śūlapāṇinā
prakṣipto vadane vahnergaṅgāyāmapi so 'patat
bahiḥ kṣiptastayā so 'pi paridahyamānayā
saṃjātāstanmalādhānāddhātavaḥ siddhihetavaḥ
yāvadagnimukhādreto nyapatadbhūrisārataḥ
śatayojananimnāṃstānkṛtvā kūpāṃstu pañca ca
tadāprabhṛti kūpasthaṃ tadretaḥ pañcadhābhavat
raso rasendraḥ sūtaśca pārado miśrakastathā
iti pañcavidho jātaḥ kṣetrabhedena śambhujaḥ
raso rakto vinirmuktaḥ sarvadoṣai rasāyanaḥ
saṃjātāstridaśāstena nīrujā nirjarāmarāḥ
rasendro doṣanirmuktaḥ śyāvo rūkṣo 'ticañcalaḥ
rasāyino 'bhavaṃstena nāgā mṛtyujarojjhitāḥ
devairnāgaiś ca tau kūpau pūritau mṛdbhir aśmabhiḥ
tadāprabhṛti lokānāṃ tau jātāv atidurlabhau
īṣatpītaśca rūkṣāṅgo doṣayuktaśca sūtakaḥ
daśāṣṭasaṃskṛtaiḥ siddho dehaṃ lohaṃ karoti saḥ
athānyakūpajaḥ ko 'pi sa calaḥ śvetavarṇavān
pārado vividhairyogaiḥ sarvarogaharaḥ sa hi
mayūracandrikāchāyaḥ sa raso miśrako mataḥ
so 'pyaṣṭādaśasaṃskārayuktaścātīva siddhidaḥ
trayaḥ sūtādayaḥ sūtāḥ sarvasiddhikarā api
nijakarmavinirmāṇaiḥ śaktimanto 'timātrayā
etāṃ rasasamutpattiṃ yo jānāti sa dhārmikaḥ
āyur ārogyasaṃtānaṃ rasasiddhiṃ ca vindati
rasanātsarvadhātūnāṃ rasa ityabhidhīyate
jarāruṅmṛtyunāśāya rasyate vā raso mataḥ
rasoparasarājatvādrasendra iti kīrtitaḥ
dehalohamayīṃ siddhiṃ sūte sūtastataḥ smṛtaḥ
rogapaṅkābdhimagnānāṃ pāradānāc ca pāradaḥ
sarvadhātugataṃ tejomiśritaṃ yatra tiṣṭhati
tasmātsa miśrakaḥ prokto nānārūpaphalapradaḥ
evaṃbhūtasya sūtasya martyamṛtyugadacchidaḥ
prabhāvān mānuṣā jātā devatulyabalāyuṣaḥ
tān dṛṣṭvābhyarthito rudraḥ śakreṇa tadanantaram
doṣaiśca kañcukābhiśca rasarājo niyojitaḥ
tadāprabhṛti sūto 'sau naiva sidhyatyasaṃskṛtaḥ
jalago jalarūpeṇa tvarito haṃsago bhavet
malago malarūpeṇa sadhūmo dhūmago bhavet
anyā jīvagatirdaivī jīvo 'ṇḍādiva niṣkramet
sa tāṃś ca jīvayejjīvāṃstena jīvo rasaḥ smṛtaḥ
catasro gatayo dṛśyā adṛśyā pañcamī gatiḥ
mantradhyānādinā tasya rudhyate pañcamī gatiḥ
iti bhinnagatitvācca sūtarājyasya durlabhaḥ
saṃskārastasya bhiṣajā nipuṇena tu rakṣayet
prathame rajasi snātāṃ hayārūḍhāṃ svalaṃkṛtām
vīkṣamāṇāṃ vadhūṃ dṛṣṭvā jighṛkṣuḥ kūpago rasaḥ
udgacchati javātsāpi taṃ dṛṣṭvā yāti vegataḥ
anugacchati tāṃ sūtaḥ sīmānaṃ yojanonmitam
pratyāyāti tataḥ kūpaṃ vegataḥ śivasambhavaḥ
mārganirmitagarteṣu sthitaṃ gṛhṇanti pāradam
patito darade deśe gauravādvahnivaktrataḥ
sa raso bhūtale līnas tattaddeśanivāsinaḥ
tāṃ mṛdaṃ pātanayantre kṣiptvā sūtaṃ haranti ca
abhravaikrāntamākṣīkavimalādrijasasyakam
capalo rasakaśceti jñātvāṣṭau saṃgrahed rasān
devyā rajo bhavedgandho dhātuḥ śukraṃ tathābhrakam iti kṣepakaḥ
gaurītejaḥ paramamamṛtaṃ vātapittakṣayaghnam prajñābodhi praśamitarujaṃ vṛṣyamāyuṣyamagryam
balyaṃ snigdhaṃ rucidam akaphaṃ dīpanaṃ śītavīryaṃ tattadyogaiḥ sakalagadahṛd vyoma sūtendrabandhi
rājahastād adhastād yatsamānītaṃ ghanaṃ khaneḥ
bhavettaduktaphaladaṃ niḥsattvaṃ niṣphalaṃ param
pinākaṃ nāgamaṇḍūkaṃ vajramityabhrakaṃ matam
śvetādivarṇabhedena pratyekaṃ taccaturvidham
pinākaṃ pāvakottaptaṃ vimuñcati daloccayam
tatsevitaṃ malaṃ baddhvā mārayatyeva mānavam
nāgābhraṃ nāgavatkuryāddhvaniṃ pāvakasaṃsthitam
tadbhuktaṃ kurute kuṣṭhaṃ maṇḍalākhyaṃ na saṃśayaḥ
utplutyotplutya maṇḍūkaṃ dhmātaṃ patati cābhrakam
tatkuryādaśmarīrogamasādhyaṃ śastrato 'nyathā
vajrābhraṃ vahnisaṃtaptaṃ nirmuktāśeṣavaikṛtam
dehalohakaraṃ tacca sarvarogaharaṃ param
śvetaṃ raktaṃ ca pītaṃ ca kṛṣṇamevaṃ caturvidham
śvetaṃ śvetakriyāsūktaṃ raktābhaṃ raktakarmaṇi
pītābhamabhrakaṃ yattu śreṣṭhaṃ tatpītakarmaṇi
caturvidhaṃ varaṃ vyoma yadyapyuktaṃ rasāyane
tathāpi kṛṣṇavarṇābhraṃ koṭikoṭiguṇādhikam
snigdhaṃ pṛthudalaṃ varṇasaṃyuktaṃ bhārato 'dhikam
sukhanirmocyapattraṃ ca tadabhraṃ śastamīritam
sacandrikaṃ ca kiṭṭābhaṃ vyoma na grāsayedrasaḥ
grasitaśca niyojyo 'sau lohe caiva rasāyane
niścandrikaṃ mṛtaṃ vyoma sevyaṃ sarvagadeṣu ca
sevitaṃ candrasaṃyuktaṃ mehaṃ mandānalaṃ caret
yair uktaṃ yuktinirmuktaiḥ pattrābhrakarasāyanam
tair dṛṣṭaṃ kālakūṭākhyaṃ viṣaṃ jīvanahetave
sattvārthaṃ sevanārthaṃ ca yojayecchodhitābhrakam
anyathā tv aguṇaṃ kṛtvā vikarotyeva niścitam
prataptaṃ saptavārāṇi nikṣiptaṃ kāñjike 'bhrakam
nirdoṣaṃ jāyate nūnaṃ prakṣiptaṃ vāpi gojale
triphalākvathite cāpi gavāṃ dugdhe viśeṣataḥ
tato dhānyābhrakaṃ kṛtvā piṣṭvā matsyākṣikārasaiḥ
cakrīṃ kṛtvā viśoṣyātha puṭed ardhebhake puṭe
puṭedevaṃ hi ṣaḍvāraṃ paunarnavarasaiḥ saha
kalāṃśaṭaṅkaṇenāpi saṃmardya kṛtacakrikam
ardhebhākhyapuṭais tadvat saptavāraṃ puṭet khalu
evaṃ vāsārasenāpi taṇḍulīyarasena ca
prapuṭet saptavārāṇi pūrvaproktavidhānataḥ
evaṃ siddhaṃ ghanaṃ sarvayogeṣu viniyojayet
cūrṇābhraṃ śālisaṃyuktaṃ vastrabaddhaṃ hi kāñjike
niryātaṃ mardanādvastrāddhānyābhramiti kathyate
dhānyābhraṃ kāsamardasya rasena parimarditam
puṭitaṃ daśavāreṇa mriyate nātra saṃśayaḥ
tadvanmustārasenāpi taṇḍulīyarasena ca
pītāmalakasaubhāgyapiṣṭaṃ cakrīkṛtābhrakam
puṭitaṃ ṣaṣṭivārāṇi sindūrābhaṃ prajāyate
kṣayādyakhilarogaghnaṃ bhavedrogānupānataḥ
vaṭamūlatvacaḥ kvāthais tāmbūlīpattrasārataḥ
vāsāmatsyākṣikābhyāṃ vā mīnākṣyā sakaṭhillayā
payasā vaṭavṛkṣasya marditaṃ puṭitaṃ ghanam
bhavedviṃśativāreṇa sindūrasadṛśaprabham
pādāṃśaṭaṅkaṇopetaṃ musalīrasamarditam
rundhyātkoṣṭhyāṃ dṛḍhaṃ dhmātaṃ sattvarūpaṃ bhaved ghanam
kāsamardaghanādhānyavāsānāṃ ca punarbhuvaḥ
matsyākṣyāḥ kāṇḍavallyāśca haṃsapādyā rasaiḥ pṛthak
piṣṭvā piṣṭvā prayatnena śoṣayed gharmayogataḥ
palaṃ godhūmacūrṇasya kṣudramatsyāśca ṭaṅkaṇam
pratyekamaṣṭamāṃśena dattvā dattvā vimardayet
mardane mardane samyakśoṣayedraviraśmibhiḥ
pañcājaṃ pañcagavyaṃ vā pañcamāhiṣameva ca
kṣiptvā golānprakurvīta kiṃcittindukato 'dhikān
payo dadhi ghṛtaṃ mūtraṃ saviṭkaṃ cājam ucyate
adhaḥpātanakoṣṭhyāṃ hi dhmātvā sattvaṃ nipātayet
koṣṭhyāṃ kiṭṭaṃ samāhṛtya vicūrṇya ravakān haret
tatkiṭṭaṃ svalpaṭaṅkena gomayena vimardya ca
golānvidhāya saṃśoṣya gharme bhūyo 'pi pūrvavat
bhūyaḥ kiṭṭaṃ samāhṛtya mṛditvā sattvamāharet
atha sattvakaṇāṃstāṃstu kvāthayitvāmlakāñjikaiḥ
śodhanīyagaṇopetaṃ mūṣāmadhye nirudhya ca
samyagdrutaṃ samāhṛtya dvivāraṃ pradhamed ghanam
iti śuddhaṃ bhavetsattvaṃ yojyaṃ rasarasāyane
madhutailavasājyeṣu drāvitaṃ parivāpitam
mṛdu syāddaśavāreṇa sattvaṃ lohādikaṃ kharam
paṭṭacūrṇaṃ vidhāyātha goghṛtena pariplutam
bharjayetsaptavārāṇi cullīsaṃsthitakharpare
agnivarṇaṃ bhavedyāvadvāraṃ vāraṃ vicūrṇayet
tṛṇaṃ kṣiptvā dahedyāvattāvadvā bharjanaṃ caret
tataḥ sagandhakaṃ piṣṭvā vaṭamūlakaṣāyataḥ
puṭedviṃśativāreṇa vārāheṇa puṭena hi
punarviṃśativārāṇi triphalotthakaṣāyataḥ
triphalāmuṇḍikābhṛṅgapatrapathyākṣamūlakaiḥ
bhāvayitvā prayoktavyaṃ sarvarogeṣu mātrayā
sattvābhrātkiṃcidaparaṃ nirvikāraṃ guṇādhikam
evaṃ cecchatavārāṇi puṭapākena sādhitam
guṇavajjāyate 'tyarthaṃ paraṃ pācanadīpanam
gandharvapattratoyena guḍena saha bhāvitam
adhordhvaṃ vaṭapatrāṇi niścandraṃ tripuṭaiḥ khagam
kṣudhaṃ karoti cātyarthaṃ guñjārdhamitisevayā
tattadrogaharairyogaiḥ sarvarogaharaṃ param
sattvasya golakaṃ dhmātaṃ sasyasaṃyuktakāñjike
nirvāpya tatkṣaṇenaiva kuṭṭayellohapārayā
sampratāpya ghanasthūlakaṇān kṣiptvātha kāñjike
tatkṣaṇena samāhṛtya kuṭṭayitvā rajaścaret
goghṛtena ca taccūrṇaṃ bharjayet pūrvavat tridhā
dhātrīphalarasaistadvaddhātrīpatrarasena vā
bharjane bharjane kāryaṃ śilāpaṭṭena peṣaṇam
tataḥ punarnavāvāsārasaiḥ kāñjikamiśritaiḥ
prapuṭeddaśavārāṇi daśavārāṇi gandhakaiḥ
evaṃ saṃśodhitaṃ vyomasattvaṃ sarvaguṇottaram
yatheṣṭaṃ viniyoktavyaṃ jāraṇe ca rasāyane
drutayo naiva nirdiṣṭāḥ śāstre dṛṣṭā api dṛḍham
vinā śaṃbhoḥ prasādena na sidhyanti kadācana
vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍuruggrahaṇikāśūlāmakuṣṭhāmayam
jūrtiṃ śvāsagadaṃ pramehamaruciṃ kāsāmayaṃ durdharaṃ mandāgniṃ jaṭharavyathāṃ vijayate yogairaśeṣāmayān
aṣṭāsraś cāṣṭaphalakaḥ ṣaṭkoṇo masṛṇo guruḥ
śuddhamiśritavarṇaiśca yukto vaikrānta ucyate
śveto raktaśca pītaśca nīlaḥ pārāpatacchaviḥ
śyāmalaḥ kṛṣṇavarṇaśca karburaścāṣṭadhā hi saḥ
āyuḥpradaśca balavarṇakaro 'tivṛṣyaḥ prajñāpradaḥ sakaladoṣagadāpahārī
dīptāgnikṛt pavisamānaguṇastarasvī vaikrāntakaḥ khalu vapurbalalohakārī
rasāyaneṣu sarveṣu pūrvagaṇyaḥ pratāpavān
vajrasthāne niyoktavyo vaikrāntaḥ sarvadoṣahā
daityendro māhiṣaḥ siddhaḥ sahadevasamudbhavaḥ
durgā bhagavatī devī taṃ śūlena vyamardayat
tasya raktaṃ tu patitaṃ yatra yatra sthitaṃ bhuvi
tatra tatra tu vaikrāntaṃ vajrākāraṃ mahārasam
vindhyasya dakṣiṇe bhāge hy uttare vāsti sarvataḥ
vikṛntayati lohāni tena vaikrāntakaḥ smṛtaḥ
śvetaḥ pītastathā rakto nīlaḥ pārāvataprabhaḥ
mayūrakaṇṭhasadṛśaścānyo marakataprabhaḥ
dehasiddhikaraṃ kṛṣṇaṃ pīte pītaṃ site sitam
sarvārthasiddhidaṃ raktaṃ tathā marakataprabham
śeṣe dve niṣphale varjye vaikrāntamiti saptadhā
yatra kṣetre sthitaṃ caiva vaikrāntaṃ tatra bhairavam
vināyakaṃ ca sampūjya gṛhṇīyācchuddhamānasaḥ
vaikrānto vajrasadṛśo dehalohakaro mataḥ
viṣaghno rasarājaśca jvarakuṣṭhakṣayapraṇut
vaikrāntakāḥ syustridinaṃ viśuddhāḥ saṃsveditāḥ kṣārapaṭūni dattvā
amleṣu mūtreṣu kulattharambhānīre 'thavā kodravavāripakvāḥ
kulatthakvāthasaṃsvinno vaikrāntaḥ pariśudhyati
mriyate 'ṣṭapuṭair gandhanimbukadravasaṃyutaḥ
vaikrānteṣu ca tapteṣu hayamūtraṃ vinikṣipet
paunaḥpunyena vā kuryāddravaṃ dattvā puṭaṃ tvanu
bhasmībhūtaṃ tu vaikrāntaṃ vajrasthāne niyojayet
mocamoraṭapālāśakṣāragomūtrabhāvitam
vajrakandaniśākalkaphalacūrṇasamanvitam
tatkalkaṃ ṭaṅkaṇaṃ lākṣācūrṇaṃ vaikrāntasaṃbhavam
navasārasamāyuktaṃ meṣaśṛṅgīdravānvitaṃ
piṇḍitaṃ mūkamūṣasthaṃ dhmāpitaṃ ca haṭhāgninā
tatraiva patate sattvaṃ vaikrāntasya na saṃśayaḥ
sattvapātanayogena marditaśca vaṭīkṛtaḥ
mūṣāstho ghaṭikādhmāto vaikrāntaḥ sattvamutsṛjet
bhasmatvaṃ samupāgato vikṛtako hemnā mṛtenānvitaḥ pādāṃśena kaṇājyavellasahito guñjāmitaḥ sevitaḥ
yakṣmāṇaṃ jaraṇaṃ ca pāṇḍugudajaṃ śvāsaṃ ca kāsāmayaṃ duṣṭāṃ ca grahaṇīm uraḥkṣatamukhān rogāñjayed dehakṛt
sūtabhasmārdhasaṃyuktaṃ nīlavaikrāntabhasmakaṃ
mṛtābhrasattvamubhayostulitaṃ parimarditam
kṣaudrājyasaṃyutaṃ prātarguñjāmātraṃ niṣevitam
nihanti sakalānrogāndurjayānanyabheṣajaiḥ
triḥsaptadivasair nṝṇāṃ gaṅgāmbha iva pātakam
suvarṇaśailaprabhavo viṣṇunā kāñcano rasaḥ
tāpyāṃ kirātacīneṣu yavaneṣu ca nirmitaḥ
tāpyaḥ sūryāṃśusaṃtapto mādhave māsi dṛśyate
madhuraḥ kāñcanābhāsaḥ sāmlo rajatasaṃnibhaḥ
kiṃcitkaṣāyamadhuraḥ śītaḥ pāke kaṭurlaghuḥ
tatsevanājjarāvyādhiviṣairna paribhūyate
mākṣiko dvividho hemamākṣikastāramākṣikaḥ
tatrādyaṃ mākṣikaṃ kānyakubjotthaṃ svarṇasaṃnibham
tapatītīrasambhūtaṃ pañcavarṇasuvarṇavat
pāṣāṇabahalaḥ proktastārākhyo 'lpaguṇātmakaḥ
mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ
durmelalohadvayamelanaś ca guṇottaraḥ sarvarasāyanāgryaḥ
eraṇḍatailaluṅgāmbusiddhaṃ śudhyati mākṣikam
siddhaṃ vā kadalīkandatoyena ghaṭikādvayam
taptaṃ kṣiptaṃ varākvāthe śuddhimāyāti mākṣikam
mātuluṅgāmbugandhābhyāṃ piṣṭaṃ mūṣodare sthitam
pañcakroḍapuṭair dagdhaṃ mriyate mākṣikaṃ khalu
eraṇḍasnehagavyājair mātuluṅgarasena vā
kharparasthaṃ dṛḍhaṃ pakvaṃ jāyate dhātusaṃnibham
evaṃ mṛtaṃ rase yojyaṃ rasāyanavidhāv api
triṃśāṃśanāgasaṃyuktaṃ kṣārair amlaiśca vartitam
dhmātaṃ prakaṭamūṣāyāṃ sattvaṃ muñcati mākṣikam
saptavāraṃ paridrāvya kṣiptaṃ nirguṇḍikārase
mākṣīkasattvasaṃmiśraṃ nāgaṃ naśyati niścitam
kṣaudragandharvatailābhyāṃ gomūtreṇa ghṛtena ca
kadalīkandasāreṇa bhāvitaṃ mākṣikaṃ muhuḥ
mūṣāyāṃ muñcati dhmātaṃ sattvaṃ śulbanibhaṃ mṛdu
guñjābījasamacchāyaṃ drutadrāvaṃ ca śītalam
tāpyasattvaṃ viśuddhaṃ taddehalohakaraṃ param
mākṣīkasattvena rasendrapiṣṭaṃ kṛtvā vilīne ca baliṃ nidhāya
saṃmiśrya saṃmardya ca khalvamadhye nikṣipya sattvaṃ drutimabhrakasya
vidhāya golaṃ lavaṇākhyayantre paceddinārdhaṃ mṛduvahninā ca
svataḥ suśītaṃ paricūrṇya samyagvallonmitaṃ vyoṣaviḍaṅgayuktam
saṃsevitaṃ kṣaudrayutaṃ nihanti jarāṃ sarogāṃ tvapamṛtyumeva
duḥsādhyarogānapi saptavāsarairnaitena tulyo 'sti sudhāraso 'pi
eraṇḍotthena tailena guñjākṣaudraṃ ca ṭaṅkaṇam
marditaṃ tasya vāpena sattvaṃ mākṣīkajaṃ dravet
vimalastrividhaḥ prokto hemādyastārapūrvakaḥ
tṛtīyaḥ kāṃsyavimalastattatkāntyā sa lakṣyate
vartulaḥ koṇasaṃyuktaḥ snigdhaśca phalakānvitaḥ
marutpittaharo vṛṣyo vimalo 'tirasāyanaḥ
pūrvo hemakriyāsūkto dvitīyo rūpyakṛnmataḥ
tṛtīyo bheṣaje teṣu pūrvapūrvo guṇottaraḥ
āṭarūṣajale svinno vimalo vimalo bhavet
jambīrasvarase svinno meṣaśṛṅgīrase 'thavā
āyāti śuddhiṃ vimalo dhātavaśca yathā pare
gandhāśmalakucāmlaiśca mriyate daśabhiḥ puṭaiḥ
saṭaṅkalakucadrāvairmeṣaśṛṅgyāśca bhasmanā
piṣṭo mūṣodare liptaḥ saṃśoṣya ca nirudhya ca
ṣaṭprasthakokilairdhmāto vimalaḥ sīsasaṃnibhaḥ
sattvaṃ muñcati tadyukto rasaḥ syātsa rasāyanaḥ
vimalaṃ śigrutoyena kāṅkṣīkāsīsaṭaṅkaṇam
vajrakandasamāyuktaṃ bhāvitaṃ kadalīrasaiḥ
mokṣakakṣārasaṃyuktaṃ dhmāpitaṃ mūkamūṣagam
sattvaṃ candrārkasaṃkāśaṃ patate nātra saṃśayaḥ
tatsattvaṃ sūtasaṃyuktaṃ piṣṭaṃ kṛtvā sumarditam
vilīne gandhake kṣiptvā jārayettriguṇālakaṃ
śilāṃ pañcaguṇāṃ cāpi vālukāyantrake khalu
tārabhasmadaśāṃśena tāvadvaikrāntakaṃ mṛtaṃ
sarvamekatra saṃcūrṇya paṭena parigālya ca
nikṣipya kūpikāmadhye paripūrya prayatnataḥ
līḍho vyoṣavarānvito vimalako yukto ghṛtaiḥ sevito hanyāddurbhagakṛjjvarāñśvayathukaṃ pāṇḍupramehārucīḥ
mūlārtiṃ grahaṇīṃ ca śūlamatulaṃ yakṣmāmayaṃ kāmalāṃ sarvānpittamarudgadānkimaparairyogairaśeṣāmayān
śilādhātur dvidhā prokto gomūtrādyo rasāyanaḥ
karpūrapūrvakaścānyastatrādyo dvividhaḥ punaḥ
sasattvaścaiva niḥsattvastayoḥ pūrvo guṇādhikaḥ
grīṣme tīvrārkataptebhyaḥ pādebhyo himabhūbhṛtaḥ
svarṇarūpyārkagarbhebhyaḥ śilādhāturviniḥsaret
svarṇagarbhagirerjāto japāpuṣpanibho guruḥ
sasvalpatiktaḥ susvāduḥ paramaṃ tadrasāyanam
rūpyagarbhagirerjātaṃ madhuraṃ pāṇḍuraṃ guru
śilājaṃ pittarogaghnaṃ viśeṣātpāṇḍurogahṛt
tāmragarbhaṃ girerjātaṃ nīlavarṇaṃ ghanaṃ guru
śilājaṃ kaphavātaghnaṃ tiktoṣṇaṃ kṣayarogahṛt
vahnau kṣiptaṃ bhavedyattalliṅgākāramadhūmakam
salile 'tha vilīnaṃ ca tacchuddhaṃ hi śilājatu
nūnaṃ sajvarapāṇḍuśophaśamanaṃ mehāgnimāndyāpahaṃ medaśchedakaraṃ ca yakṣmaśamanaṃ śūlāmayonmūlanam
gulmaplīhavināśanaṃ jaṭharahṛcchūlaghnamāmāpahaṃ sarvatvaggadanāśanaṃ kimaparaṃ dehe ca lohe hitam
rasoparasasūtendraratnaloheṣu ye guṇāḥ
vasanti te śilādhātau jarāmṛtyujigīṣayā
kṣārāmlagojalair dhautaṃ śudhyatyeva śilājatu
śilādhātuṃ ca dugdhena triphalāmārkavadravaiḥ
lohapātre vinikṣipya śodhayedatiyatnataḥ
kṣārāmlaguggulopetaiḥ svedanīyantramadhyagaiḥ
sveditaṃ ghaṭikāmānācchilādhātu viśudhyati
śilayā gandhatālābhyāṃ mātuluṅgarasena ca
puṭitaṃ hi śilādhātu mriyate 'ṣṭagiriṇḍakaiḥ
bhasmībhūtaśilodbhavaṃ samatulaṃ kāntaṃ ca vaikrāntakaṃ yuktaṃ ca triphalākaṭutrikaghṛtairvallena tulyaṃ bhajet
pāṇḍau yakṣmagade tathāgnisadane meheṣu mūlāmaye gulmaplīhamahodare bahuvidhe śūle ca yonyāmaye
seveta yadi ṣaṇmāsaṃ rasāyanavidhānataḥ
valīpalitanirmukto jīvedvarṣaśataṃ sukhī
piṣṭaṃ drāvaṇavargeṇa sāmlena girisaṃbhavam
kṣiptvā mūṣodare ruddhvā gāḍhairdhmātaṃ hi kokilaiḥ
sattvaṃ muñcecchilādhātuḥ śvasanairlohasaṃnibham
pāṇḍuraṃ sikatākāraṃ karpūrādyaṃ śilājatu
mūtrakṛcchrāśmarīmehakāmalāpāṇḍunāśanam
elātoyena saṃbhinnaṃ siddhaṃ śuddhimupaiti tat
naitasya māraṇaṃ sattvapātanaṃ vihitaṃ budhaiḥ
pītvā hālāhalaṃ vāntaṃ pītāmṛtagarutmatā
viṣeṇāmṛtayuktena girau marakatāhvaye
tadvāntaṃ hi ghanībhūtaṃ saṃjātaṃ sasyakaṃ khalu
mayūrakaṇṭhasacchāyaṃ bhārāḍhyamatiśasyate
dravyaṃ viṣayutaṃ yattaddravyādhikaguṇaṃ bhavet
hālāhalaṃ sudhāyuktaṃ sudhādhikaguṇaṃ tathā
niḥśeṣadoṣaviṣahṛdgadaśūlamūlakuṣṭhāmlapaittikavibandhaharaṃ paraṃ ca
rasāyanaṃ vamanarekakaraṃ garaghnaṃ śvitrāpahaṃ gaditamatra mayūratuttham
sasyakaṃ śuddhimāpnoti raktavargeṇa bhāvitam
snehavargeṇa saṃsiktaṃ saptavāramadūṣitam
dolāyantreṇa susvinnaṃ sasyakaṃ praharatrayam
gomahiṣyājamūtreṣu śudhyate pañcakharparam
lakucadrāvagandhāśmaṭaṅkaṇena samanvitam
nirudhya mūṣikāmadhye mriyate kaukkuṭaiḥ puṭaiḥ
sasyakasya tu cūrṇaṃ tu pādasaubhāgyasaṃyutam
karañjatailamadhyasthaṃ dinamekaṃ nidhāpayet
andhamūṣāsyamadhyasthaṃ dhmāpayetkokilatrayam
indragopākṛti caiva sattvaṃ bhavati śobhanam
nimbudravālpaṭaṅkābhyāṃ mūṣāmadhye nirudhya ca
tāmrarūpaṃ paridhmātaṃ sattvaṃ muñcati sasyakam
śuddhaṃ sasyaṃ śilākrāntaṃ pūrvabheṣajasaṃyutam
nānāvidhānayogena sattvaṃ muñcati niścitam
sattvametatsamādāya kharabhūnāgasattvabhuk
tanmudrikā kṛtasparśā śūlaghnī tatkṣaṇād bhavet
carācaraṃ viṣaṃ bhūtaḍākinīdṛggataṃ jayet
mudrikeyaṃ vidhātavyā dṛṣṭapratyayakārikā
rāmavat somasenānīr mudrite 'pi tathākṣaram
himālayottare pārśve aśvakarṇo mahādrumaḥ
tatra śūlaṃ samutpannaṃ tatraiva vilayaṃ gatam
mantreṇānena mudrāmbho nipītaṃ saptamantritam
sadyaḥ śūlaharaṃ proktamiti bhālukibhāṣitam
anayā mudrayā taptaṃ tailamagnau suniścitam
lepitaṃ hanti vegena śūlaṃ yatra kvacidbhavet
sadyaḥ sūtikaraṃ nāryāḥ sadyo netrarujāpaham
gauraḥ śveto 'ruṇaḥ kṛṣṇaścapalastu caturvidhaḥ
hemābhaścaiva tārābho viśeṣādrasabandhanaḥ
śeṣau tu madhyau lākṣāvacchīghradrāvau tu niṣphalau
vaṅgavaddravate vahnau capalastena kīrtitaḥ
capalo lekhanaḥ snigdho dehalohakaro mataḥ
rasarājasahāyaḥ syāttiktoṣṇamadhuro mataḥ
capalaḥ sphaṭikacchāyaḥ ṣaḍasrī snigdhako guruḥ
tridoṣaghno 'tivṛṣyaśca rasabandhavidhāyakaḥ
mahāraseṣu kaiściddhi capalaḥ parikīrtitaḥ
jambīrakarkoṭakaśṛṅgaverair vibhāvanābhiścapalasya śuddhiḥ
śailaṃ tu cūrṇayitvā tu dhānyāmlopaviṣair viṣaiḥ
piṇḍaṃ baddhvā tu vidhivatpātayeccapalaṃ tathā
rasako dvividhaḥ prokto durduraḥ kāravellakaḥ
sadalo durduraḥ prokto nirdalaḥ kāravellakaḥ
sattvapāte śubhaḥ pūrvo dvitīyaścauṣadhādiṣu
rasakaḥ sarvamehaghnaḥ kaphapittavināśanaḥ
netrarogakṣayaghnaśca lohapāradarañjanaḥ
nāgārjunena saṃdiṣṭau rasaśca rasakāvubhau
śreṣṭhau siddharasau khyātau dehalohakarau param
rasaśca rasakaścobhau yenāgnisahanau kṛtau
dehalohamayī siddhirdāsī tasya na saṃśayaḥ
kaṭukālābuniryāsa āloḍya rasakaṃ pacet
śuddhaṃ doṣavinirmuktaṃ pītavarṇaṃ tu jāyate
kharparaḥ parisaṃtaptaḥ saptavāraṃ nimajjitaḥ
bījapūrarasasyāntarnirmalatvaṃ samaśnute
nṛmūtre vāśvamūtre vā takre vā kāñjike 'thavā
pratāpya majjitaṃ samyakkharparaṃ pariśudhyati
naramūtre sthito māsaṃ rasako rañjayeddhruvam
śuddhatāmraṃ rasaṃ tāraṃ śuddhasvarṇaprabhaṃ yathā
haridrātriphalārālāsindhudhūmaiḥ saṭaṅkaṇaiḥ
sāruṣkaraiśca pādāṃśaiḥ sāmlaiḥ saṃmardya kharparam
liptaṃ vṛntākamūṣāyāṃ śoṣayitvā nirudhya ca
mūṣāmukhopari nyasya kharparaṃ pradhamettataḥ
kharpare prahṛte jvālā bhavennīlā sitā yadi
tadā saṃdaṃśato mūṣāṃ dhṛtvā kṛtvā tvadhomukhīm
śanairāsphālayedbhūmau yathā nālaṃ na bhajyate
vaṅgābhaṃ patitaṃ sattvaṃ samādāya niyojayet
evaṃ tricaturairvāraiḥ sarvaṃ sattvaṃ viniḥsaret
sābhayājatubhūnāganiśādhūmajaṭaṅkaṇam
mūkamūṣāgataṃ dhmātaṃ śuddhaṃ sattvaṃ vimuñcati
lākṣāguḍāsurīpathyāharidrāsarjaṭaṅkaṇaiḥ
samyaksaṃcūrṇya tatpakvaṃ godugdhena ghṛtena ca
vṛntākamūṣikāmadhye nirudhya guṭikākṛtim
dhmātvā dhmātvā samākṛṣya ḍhālayitvā śilātale
sattvaṃ vaṅgākṛtiṃ grāhyaṃ rasakasya manoharam
yadvā jalayutāṃ sthālīṃ nikhanetkoṣṭhikodare
sacchidraṃ tanmukhe mallaṃ tanmukhe 'dhomukhīṃ kṣipet
mūṣopari śikhitrāṃśca prakṣipya pradhameddṛḍham
patitaṃ sthālikānīre sattvamādāya yojayet
tatsattvaṃ tālakopetaṃ prakṣipya khalu kharpare
mardayellohadaṇḍena bhasmībhavati niścitam
tadbhasma mṛtakāntena samena saha yojayet
aṣṭaguñjāmitaṃ cūrṇaṃ triphalākvāthasaṃyutam
kāntapātrasthitaṃ rātrau tilajaprativāpakam
niṣevitaṃ nihantyāśu madhumehamapi dhruvam
pittaṃ kṣayaṃ ca pāṇḍuṃ ca śvayathuṃ gulmameva ca
raktagulmaṃ ca nārīṇāṃ pradaraṃ somarogakam
yonirogānaśeṣāṃśca viṣamāṃśca jvarānapi
rajaḥśūlaṃ ca nārīṇāṃ kāsaṃ śvāsaṃ ca hidhmikām
gandhāśmagairikāsīsakāṅkṣītālaśilāñjanam
kaṅkuṣṭhaṃ cetyuparasāścāṣṭau pāradakarmaṇi
pārvatyuvāca
gandhakasya tu māhātmyaṃ tadguhyaṃ vada me prabho
īśvara uvāca
śvetadvīpe purā devi sarvaratnavibhūṣite
sarvakāmamaye ramye tīre kṣīrapayonidheḥ
vidyādharādimukhyābhiraṅganābhiśca yoginām
siddhāṅganābhiḥ śreṣṭhābhistathaivāpsarasāṃ gaṇaiḥ
devāṅganābhī ramyābhiḥ krīḍitābhirmanoharaiḥ
gītairnṛtyairvicitraiśca vādyairnānāvidhaistathā
evaṃ saṃkrīḍamānāyāḥ prābhavat prasṛtaṃ rajaḥ
tadrajo 'tīva suśroṇi sugandhi sumanoharam
rajasaścātibāhulyādvāsaste raktatāṃ yayau
tatra tyaktvā tu tadvastraṃ susnātā kṣīrasāgare
vṛtā devāṅganābhistvaṃ kailāsaṃ punarāgatā
ūrmibhistadrajovastraṃ nītaṃ madhye payonidheḥ
evaṃ te śoṇitaṃ bhadre praviṣṭaṃ kṣīrasāgare
kṣīrābdhimathane caitadamṛtena sahotthitam
nijagandhena tānsarvānharṣayansarvadānavān
tato devagaṇairuktaṃ gandhakākhyo bhavatvayam
rasasya bandhanārthāya jāraṇāya bhavatvayam
ye guṇāḥ pārade proktāste caivātra bhavantviti
iti devagaṇaiḥ prītaiḥ purā proktaṃ sureśvari
tenāyaṃ gandhako nāma vikhyātaḥ kṣitimaṇḍale
sa cāpi trividho devi śukacañcunibho varaḥ
madhyamaḥ pītavarṇaḥ syācchuklavarṇo 'dhamaḥ priye
caturdhā gandhako jñeyo varṇaiḥ śvetādibhiḥ khalu
śveto 'tra khaṭikāprokto lepane lohamāraṇe
tathā cāmalasāraḥ syādyo bhavetpītavarṇavān
śukapicchaḥ sa eva syācchreṣṭho rasarasāyane
raktaśca śukatuṇḍākhyo dhātuvādavidhau varaḥ
durlabhaḥ kṛṣṇavarṇaśca sa jarāmṛtyunāśanaḥ
gandhāśmātirasāyanaḥ sumadhuraḥ pāke kaṭūṣṇo mataḥ kaṇḍūkuṣṭhavisarpadadrudalano dīptānalaḥ pācanaḥ
āmonmocanaśoṣaṇo viṣaharaḥ sūtendravīryaprado gaurīpuṣpabhavastathā kṛmiharaḥ satyātmakaḥ sūtajit
balinā sevitaḥ pūrvaṃ prabhūtabalahetave
vāsukiṃ karṣatastasya tanmukhajvālayā drutā
vasā gandhakagandhāḍhyā sarvato niḥsṛtā tanoḥ
gandhakatvaṃ ca samprāptā gandho 'bhūtsaviṣaḥ smṛtaḥ
tasmād balivasetyukto gandhako 'timanoharaḥ
payaḥsvinno ghaṭīmātraṃ vāridhauto hi gandhakaḥ
gavyājyavidruto vastrādgālitaḥ śuddhimṛcchati
evaṃ saṃśodhitaḥ so 'yaṃ pāṣāṇān ambare tyajet
ghṛte viṣaṃ tuṣākāraṃ svayaṃ piṇḍatvameva ca
iti śuddho hi gandhāśmā nāpathyairvikṛtiṃ vrajet
apathyādanyathā hanyātpītaṃ hālāhalaṃ yathā
gandhako drāvito bhṛṅgarase kṣipto viśudhyati
tadrasaiḥ saptadhā bhinno gandhakaḥ pariśudhyati
sthālyāṃ dugdhaṃ vinikṣipya mukhe vastraṃ nibadhya ca
gandhakaṃ tatra nikṣipya cūrṇitaṃ sikatākṛti
chādayetpṛthudīrgheṇa kharpareṇaiva gandhakam
jvālayetkharparasyordhvaṃ vanachāṇais tathopalaiḥ
dugdhe nipatito gandho galitaḥ pariśudhyati
śatavāraṃ kṛtaṃ caiva nirgandho jāyate dhruvam
itthaṃ viśuddhastriphalājyabhṛṅgamadhvanvitaḥ śāṇamito hi līḍhaḥ
gṛdhrākṣitulyaṃ kurute 'kṣiyugmaṃ karoti rogojjhitadīrghamāyuḥ
kalāṃśavyoṣasaṃyuktaṃ gandhakaṃ ślakṣṇacūrṇitam
aratnimātre vastre tad viprakīrya viveṣṭya tat
sūtreṇa veṣṭayitvātha yāmaṃ taile nimajjayet
dhṛtvā saṃdaṃśato vartimadhyaṃ prajvālayecca tam
druto nipatito gandho binduśaḥ kācabhājane
tāṃ drutiṃ prakṣipet pattre nāgavallyās tribindukām
vallena pramitaṃ svacchaṃ sūtendraṃ ca vimardayet
aṅgulyātha sapattrāṃ tāṃ drutiṃ sūtaṃ ca bhakṣayet
karoti dīpanaṃ tīvraṃ kṣayaṃ pāṇḍuṃ ca nāśayet
kāsaṃ śvāsaṃ ca śūlārtigrahaṇīm atidurdharām
āmaṃ vināśayatyāśu laghutvaṃ prakaroti ca
ghṛtākte lohapātre tu vidrutaṃ śuddhagandhakam
ghṛtāktadarvikākṣiptaṃ dviniṣkapramitaṃ bhajet
hanti kṣayamukhān rogān kuṣṭharogaṃ viśeṣataḥ
kṣārāmlatailasauvīravidāhi dvidalaṃ tathā
śuddhagandhakasevāyāṃ tyajedyogayutena hi
gandhakastulyamaricaḥ ṣaḍguṇatriphalānvitaḥ
ghṛṣṭaḥ śamyākamūlena pītaścākhilakuṣṭhahā
tanmūlaṃ salile piṣṭaṃ lepayetpratyaham tanau
dṛṣṭapratyayayogo 'yaṃ sarvatra prativīryavān
śrīmatā somadevena samyagatra prakīrtitaḥ
dviniṣkapramitaṃ gandhaṃ piṣṭvā tailena saṃyutam
athāpāmārgatoyena satailamaricena hi
vilipya sakalaṃ dehaṃ tiṣṭhedgharme tataḥ param
takrabhaktaṃ ca bhuñjīta tṛtīye prahare khalu
bhajedrātrau tathā vahniṃ samutthāya tathā prage
mahiṣīchagaṇam liptvā snāyācchītena vāriṇā
tato 'bhyajya ghṛtairdehaṃ snāyādiṣṭoṣṇavāriṇā
amunā kramayogena vinaśyatyativegataḥ
durjayā bahukālīnā pāmā kaṇḍuḥ suniścitam
gandhakasya prayogāṇāṃ śataṃ tanna prakīrtitam
granthavistārabhītena somadevena bhūbhujā
athavārkasnuhīkṣīrair vastraṃ lepyaṃ tu saptadhā
gandhakaṃ navanītena piṣṭvā vastraṃ lipedghanam
tadvartiṃ jvalitāṃ daṃśe dhṛtāṃ kuryād adhomukhīm
tailaṃ patedadhobhāṇḍe grāhyaṃ yogeṣu yojayet
śuddhagandho haredrogānkuṣṭhamṛtyujarādikān
agnikārī mahānuṣṇo vīryavṛddhiṃ karoti ca
pāṣāṇagairikaṃ caikaṃ dvitīyaṃ svarṇagairikam
pāṣāṇagairikaṃ proktaṃ kaṭhinam tāmravarṇakam
atyantaśoṇitaṃ snigdhaṃ masṛṇaṃ svarṇagairikam
svādu snigdhaṃ himaṃ netryaṃ kaṣāyaṃ raktapittanut
hidhmāvamiviṣaghnaṃ ca raktaghnaṃ svarṇagairikam
pāṣāṇagairikaṃ cānyatpūrvasmādalpakaṃ guṇaiḥ
gairikaṃ tu gavāṃ dugdhairbhāvitaṃ śuddhim ṛcchati
gairikaṃ sattvarūpaṃ hi nandinā parikīrtitam
kair apyuktaṃ patetsattvaṃ kṣārāmlaklinnagairikāt
upatiṣṭhati sūtendramekatvaṃ guṇavattaram
kāsīsaṃ vālukādyekaṃ puṣpapūrvam athāparam
kṣārāmlāgarudhūmābhaṃ soṣṇavīryaṃ viṣāpaham
vālukāpuṣpakāsīsaṃ śvitraghnaṃ keśarañjanam
puṣpādikāsīsamatipraśastaṃ soṣṇaṃ kaṣāyāmlam atīva netryam
viṣānilaśleṣmagadavraṇaghnaṃ śvitrakṣayaghnaṃ kacarañjanaṃ ca
sakṛdbhṛṅgāmbunā klinnaṃ kāsīsaṃ nirmalaṃ bhavet
tuvarīsattvavatsattvametasyāpi samāharet
kāsīsaṃ śuddhimāpnoti pittaiśca rajasā striyāḥ
balinā hatakāsīsaṃ krāntaṃ kāsīsamāritam
ubhayaṃ samabhāgaṃ hi triphalāvellasaṃyutam
viṣamāṃśaghṛtakṣaudraplutaṃ śāṇamitaṃ prage
sevitaṃ hanti vegena śvitraṃ pāṇḍukṣayāmayam
gulmaplīhagadaṃ śūlaṃ mūlarogaṃ viśeṣataḥ
rasāyanavidhānena sevitaṃ vatsarāvadhi
āmasaṃśoṣaṇaṃ śreṣṭhaṃ mandāgniparidīpanam
palitaṃ valibhiḥ sārdhaṃ vināśayati niścitam
saurāṣṭrāśmani sambhūtā sā tuvarī matā
vastreṣu lipyate yāsau mañjiṣṭhārāgabandhinī
phaṭakī phullikā ceti dvitīyā parikīrtitā
īṣatpītā guruḥ snigdhā pītikā viṣanāśanī
vraṇakuṣṭhaharā sarvakuṣṭhaghnī ca viśeṣataḥ
nirbhārā śubhravarṇā ca snigdhā sāmlāparā matā
sā phullatuvarī proktā lepāttāmraṃ caredayaḥ
kāṅkṣī kaṣāyā kaṭukāmlakaṇṭhyā keśyā vraṇaghnī viṣanāśanī ca
śvitrāpahā netrahitā tridoṣaśāntipradā pāradajāraṇī ca
tuvarī kāñjike kṣiptvā tridinācchuddhimṛcchati
kṣārāmlair marditā dhmātā sattvaṃ muñcati niścitam
gopittena śataṃ vārān saurāṣṭrāṃ bhāvayettataḥ
dhamitvā pātayetsattvaṃ krāmaṇaṃ cātiguhyakam
haritālaṃ dvidhā proktaṃ pattrādyaṃ piṇḍasaṃjñakam
svarṇavarṇaṃ guru snigdhaṃ tanupattraṃ ca bhāsuram
tat pattratālakaṃ proktaṃ bahupattraṃ rasāyanam
niṣpattraṃ piṇḍasadṛśam svalpasattvaṃ tathāguru
strīpuṣpaharaṇaṃ tattu guṇālpaṃ piṇḍatālakam
śleṣmaraktaviṣavātabhūtanutkevalaṃ ca khalu puṣpahṛtstriyaḥ
snigdhamuṣṇakaṭukaṃ ca dīpanaṃ kuṣṭhahāri haritālamucyate
snigdhaṃ kūṣmāṇḍatoye vā tilakṣārajale api vā
toye vā cūrṇasaṃyukte dolāyantreṇa śudhyati
aśuddhaṃ tālamāyughnaṃ kaphamārutamehakṛt
tāpasphoṭāṅgasaṃkocaṃ kurute tena śodhayet
tālakaṃ kaṇaśaḥ kṛtvā daśāṃśena ca ṭaṅkaṇam
jambīrotthadravaiḥ kṣālyaṃ kāñjikaiḥ kṣālayettataḥ
vastre caturguṇe baddhvā dolāyantre dinaṃ pacet
sacūrṇenāranālena dinaṃ kūṣmāṇḍaje rase
svedyaṃ vā śālmalītoyaistālakaṃ śuddhimāpnuyāt
madhutulye ghanībhūte kaṣāye brahmamūlaje
trivāraṃ tālakaṃ bhāvyaṃ piṣṭvā mūtre 'tha māhiṣe
upalairdaśabhirdeyaṃ puṭaṃ ruddhvātha peṣayet
evaṃ dvādaśadhā pācyaṃ śuddhaṃ yogeṣu yojayet
kulitthakvāthasaubhāgyamahiṣyājyamadhuplutam
sthālyāṃ kṣiptvā vidadhyācca tv amlena chidrayoginā
samyaṅnirudhya śikhinaṃ jvālayetkramavardhitam
ekapraharamātraṃ hi randhramācchādya gomayaiḥ
yāmānte chidramudghāṭya dṛṣṭe dhūme ca pāṇḍure
śītāṃ sthālīṃ samuttārya sattvamutkṛṣya cāharet
sarvapāṣāṇasattvānāṃ prakārāḥ santi koṭiśaḥ
granthavistārabhītyāto likhitā na mayā khalu
palālakaṃ raverdugdhairdinamekaṃ vimardayet
kṣiptvā ṣoḍaśikātaile miśrayitvā tataḥ pacet
anāvṛtapradeśe ca saptayāmāvadhi dhruvam
svāṅgaśītamadhasthaṃ ca sattvaṃ śvetaṃ samāharet
chāgalasyātha bālasya balinā ca samanvitam
tālakaṃ divasadvaṃdvaṃ mardayitvātiyatnataḥ
yuktaṃ drāvaṇavargeṇa kācakupyāṃ vinikṣipet
tridhā tāṃ ca mṛdā liptvā pariśoṣya kharātape
tataḥ kharparakacchidre tāmardhāṃ caiva kūpikām
praveśya jvālayedagniṃ dvādaśapraharāvadhi
kūpikaṇṭhasthitaṃ śītaṃ śuddhaṃ sattvaṃ samāharet
palārdhapramitaṃ tālaṃ baddhvā vastre site dṛḍhe
balinālipya yatnena trivāraṃ pariśoṣya ca
drāvite tripale tāmre kṣipettālakapoṭalīm
bhasmanā chādayecchīghraṃ tāmreṇāveṣṭitaṃ sitam
mṛdulaṃ sattvamādadyātproktaṃ rasarasāyane
manaḥśilā tridhā proktā śyāmāṅgī kaṇavīrakā
khaṇḍākhyā ceti tadrūpaṃ vivicya parikathyate
śyāmā raktā sagaurā ca bhārāḍhyā śyāmikā matā
tejasvinī ca nirgaurā tāmrābhā kaṇavīrakā
cūrṇībhūtātiraktāṅgī sabhārā khaṇḍapūrvikā
uttaroktaguṇaiḥ śreṣṭhā bhūrisattvā prakīrtitā
manaḥśilā sarvarasāyanāgryā tiktā kaṭūṣṇā kaphavātahantrī
sattvātmikā bhūtaviṣāgnimāndyakaṇḍūtikāsakṣayahāriṇī ca
aśmarīṃ mūtrakṛcchraṃ ca aśuddhā kurute śilā
mandāgniṃ malabandhaṃ ca śuddhā sarvarujāpahā
agastyapattratoyena bhāvitā saptavārakam
śṛṅgaverarasair vāpi viśudhyati manaḥśilā
jayantībhṛṅgarājottharaktāgastyarasaiḥ śilām
dolāyantre pacedyāmaṃ yāmaṃ chāgotthamūtrakaiḥ
kṣālayedāranālena sarvarogeṣu yojayet
aṣṭamāṃśena kiṭṭena guḍaguggulusarpiṣā
koṣṭhyāṃ ruddhvā dṛḍhaṃ dhmātā sattvaṃ muñcenmanaḥśilā
bhūnāgadhautasaubhāgyamadanaiśca vimarditaiḥ
kāravallīdalāmbhobhirmūṣāṃ kṛtvātra nikṣipet
śilāṃ kṣārāmlaniṣpiṣṭāṃ pradhamettadanantaram
kokilādvayamātraṃ hi dhmānātsattvaṃ tyajatyasau
sauvīramañjanaṃ proktaṃ rasāñjanamataḥ param
srotoñjanaṃ tadanyacca puṣpāñjanakameva ca
nīlāñjanaṃ ca teṣāṃ hi svarūpamiha varṇyate
sauvīramañjanaṃ dhūmraṃ raktapittaharaṃ himam
viṣahidhmākṣirogaghnaṃ vraṇaśodhanaropaṇam
rasāñjanaṃ ca pītābhaṃ viṣavaktragadāpaham
śvāsahidhmāpahaṃ varṇyaṃ vātapittāsranāśanam
srotoñjanaṃ himaṃ snigdhaṃ kaṣāyaṃ svādu lekhanam
netryaṃ hidhmāviṣachardikaphapittāsraroganut
puṣpāñjanaṃ sitaṃ snigdhaṃ himaṃ sarvākṣiroganut
atidurdharahidhmāghnaṃ viṣajvaragadāpaham
nīlāñjanaṃ guru snigdhaṃ netryaṃ doṣatrayāpaham
rasāyanaṃ suvarṇaghnaṃ lohamārdavakārakam
añjanāni viśudhyanti bhṛṅgarājanijadravaiḥ
manohvāsattvavat sattvam añjanānāṃ samāharet
valmīkaśikharākāraṃ bhaṅge nīlotpaladyuti
ghṛṣṭaṃ tu gairikacchāyaṃ srotojaṃ lakṣayedbudhaḥ
gośakṛdrasamūtreṣu ghṛtakṣaudravasāsu ca
bhāvitaṃ bahuśastacca śīghraṃ badhnāti sūtakam
sūryāvartādiyogena śuddhimeti rasāñjanam
rājāvartakavatsattvaṃ grāhyaṃ srotoñjanādapi
himavatpādaśikhare kaṅkuṣṭhamupajāyate
tatraikaṃ nālikākhyaṃ hi tadanyadreṇukaṃ matam
pītaprabhaṃ guru snigdhaṃ śreṣṭhaṃ kaṅkuṣṭhamādimam
śyāmapītaṃ laghu tyaktasattvaṃ neṣṭaṃ hi reṇukam
kecidvadanti kaṅkuṣṭhaṃ sadyojātasya dantinaḥ
varcaśca śyāmapītābhaṃ recanaṃ parikathyate
katicit tejivāhānāṃ nālaṃ kaṅkuṣṭhasaṃjñakam
vadanti śvetapītābhaṃ tadatīva virecanam
rase rasāyanaṃ śreṣṭhaṃ niḥsattvaṃ bahuvaikṛtam
kaṅkuṣṭhaṃ tiktakaṭukaṃ vīryoṣṇaṃ cātirecanam
vraṇodāvartaśūlārtigulmaplīhagudārtinut
sūryāvartakakadalī vandhyā kośātakī ca suradālī
śigruśca vajrakando niraṅkaṇā kākamācī ca
āsāmekarasena tu lavaṇakṣārāmlabhāvitaṃ bahuśaḥ
śudhyanti rasoparasā dhmātā muñcanti sattvāni
kaṅkuṣṭhaṃ śuddhimāyāti tridhā śuṇṭhyambubhāvitam
sattvākarṣo 'sya na prokto yasmātsattvamayaṃ hi tat
bhajedenaṃ virekārthaṃ grāhibhiryavamātrayā
nāśayedāmapūrtiṃ ca virecya kṣaṇamātrataḥ
bhakṣitaḥ saha tāmbūlairviricyāsūnvināśayet
barburīmūlikākvāthajīrasaubhāgyakaṃ samam
kaṅkuṣṭhaṃ viṣanāśāya bhūyo bhūyaḥ pibennaraḥ
kampillaścapalo gaurīpāṣāṇo navasārakaḥ
kapardo vahnijāraśca girisindūrahiṅgulau
modāraśṛṅgam ityaṣṭau sādhāraṇarasāḥ smṛtāḥ
rasasiddhakarāḥ proktā nāgārjunapuraḥsaraiḥ
iṣṭikācūrṇasaṃkāśaścandrikāḍhyo 'tirecanaḥ
saurāṣṭradeśe cotpannaḥ sa hi kampillakaḥ smṛtaḥ
pittavraṇādhmānavibandhanighnaḥ śleṣmodarārtikṛmigulmavairī
mūlāmaśophajvaraśūlahārī kampillako recyagadāpahārī
gaurīpāṣāṇakaḥ pīto vikaṭo hatacūrṇakaḥ
sphaṭikābhaśca śaṅkhābho haridrābhas trayaḥ smṛtāḥ
pūrvaṃ pūrvaṃ guṇaiḥ śreṣṭhaḥ kāravallīphale kṣipet
svedayeddhaṇḍikāmadhye śuddho bhavati mūṣakaḥ
tālavadgrāhayetsattvaṃ śuddhaṃ śubhraṃ prayojayet
rasabandhakaraḥ snigdho doṣaghno rasavīryakṛt
karīrapīlukāṣṭheṣu pacyamāneṣu codbhavaḥ
kṣāro 'sau navasāraḥ syāccūlikālavaṇābhidhaḥ
iṣṭikādahane jātaṃ pāṇḍuraṃ lavaṇaṃ laghu
taduktaṃ navasārākhyaṃ cūlikālavaṇaṃ ca tat
rasendrajāraṇaṃ lohadrāvaṇaṃ jaṭharāgnikṛt
gulmaplīhāsyaśoṣaghnaṃ bhuktamāṃsādijāraṇam
viḍākhyaṃ ca tridoṣaghnaṃ cūlikālavaṇam matam
pītābhā granthikā pṛṣṭhe dīrghavṛttā varāṭikā
rasavaidyairvinirdiṣṭā sā carācarasaṃjñikā
sārdhaniṣkabharā śreṣṭhā niṣkabhārā ca madhyamā
pādonaniṣkabhārā ca kaniṣṭhā parikīrtitā
pariṇāmādiśūlaghnī grahaṇīkṣayanāśinī
kaṭūṣṇā dīpanī vṛṣyā netryā vātakaphāpahā
rasendrajāraṇe proktā viḍadravyeṣu śasyate
tadanye tu varāṭāḥ syur guravaḥ śleṣmapittalāḥ
varāṭāḥ kāñjike svinnā yāmācchuddhimavāpnuyuḥ
samudreṇāgninakrasya jarāyur bahirujjhitaḥ
saṃśuṣko bhānutāpena so 'gnijāra iti smṛtaḥ
agnijārastridoṣaghno dhanurvātādivātanut
vardhano rasavīryasya dīpano jāraṇastathā
tad abdhikṣārasaṃśuddhaṃ tasmācchuddhirna hīṣyate
mahāgiriṣu cālpīyaḥpāṣāṇāntaḥsthito rasaḥ
śuṣkaśoṇaḥ sa nirdiṣṭo girisindūrasaṃjñayā
tridoṣaśamanam bhedi rasabandhanamagrimam
dehalohakaraṃ netryaṃ girisindūramīritam
hiṅgulaḥ śukatuṇḍākhyo haṃsapākastathāparaḥ
prathamo 'lpaguṇastatra carmāraḥ sa nigadyate
śvetarekhaḥ pravālābho haṃsapākaḥ sa īritaḥ
hiṅgulaḥ sarvadoṣaghno dīpano 'tirasāyanaḥ
sarvarogaharo vṛṣyo jāraṇāyātiśasyate
etasmādāhṛtaḥ sūto jīrṇagandhasamo guṇaiḥ
saptakṛtvārdrakadrāvairlakucasyāmbunāpi vā
śoṣito bhāvayitvā ca nirdoṣo jāyate khalu
kimatra citraṃ daradaḥ subhāvitaḥ kṣīreṇa meṣyā bahuśo 'mlavargaiḥ
evaṃ suvarṇaṃ bahugharmatāpitaṃ karoti sākṣādvarakuṅkumaprabham
daradaḥ pātanāyantre pātitaśca jalāśraye
tatsattvaṃ sūtasaṃkāśaṃ pātayennātra saṃśayaḥ
sadalaṃ pītavarṇaṃ ca bhavedgurjaramaṇḍale
arbudasya gireḥ pārśve jātaṃ mṛddāraśṛṅgakam
sīsasattvaṃ guru śleṣmaśamanaṃ puṃgadāpaham
rasabandhanamutkṛṣṭaṃ keśarañjanamuttamam
sādhāraṇarasāḥ sarve mātuluṅgārdrakāmbunā
trirātraṃ bhāvitāḥ śuṣkā bhaveyurdoṣavarjitāḥ
yāni kāni ca sattvāni tāni śudhyantyaśeṣataḥ
dhmātāni śuddhivargeṇa milanti ca parasparam
iti karavālabhairavaḥ
rājāvarto 'lparaktorunīlikāmiśritaprabhaḥ
gurutvamasṛṇaḥ śreṣṭhastadanyo madhyamaḥ smṛtaḥ
pramehakṣayadurnāmapāṇḍuśleṣmānilāpahaḥ
dīpanaḥ pācano vṛṣyo rājāvarto rasāyanaḥ
nimbudravaiḥ sagomūtraiḥ sakṣāraiḥ sveditāḥ khalu
dvitrivāreṇa śudhyanti rājāvartādidhātavaḥ
śirīṣapuṣpārdrarasai rājāvartaṃ viśodhayet
luṅgāmbugandhakopeto rājāvarto vicūrṇitaḥ
puṭanātsaptavāreṇa rājāvarto mṛto bhavet
rājāvartasya cūrṇaṃ tu kunaṭīghṛtamiśritam
vipacedāyase pātre mahiṣīkṣīrasaṃyutam
saubhāgyapañcagavyena piṇḍībaddhaṃ tu jārayet
dhmāpitaṃ khadirāṅgāraiḥ sattvaṃ muñcati śobhanam
anena kramayogena gairikaṃ vimalaṃ bhavet
kramāt pītaṃ ca raktaṃ ca sattvaṃ patati śobhanam
maṇayo 'pi ca vijñeyāḥ sūtabandhasya kārakāḥ
vaikrāntaḥ sūryakāntaśca hīrakaṃ mauktikaṃ maṇiḥ
candrakāntastathā caiva rājāvartaśca saptamaḥ
garuḍodgārakaścaiva jñātavyā maṇayastvamī
puṣparāgaṃ mahānīlaṃ padmarāgaṃ pravālakam
vaiḍūryaṃ ca tathā nīlamete ca maṇayo matāḥ
yatnataḥ saṃgrahītavyā rasabandhasya kāraṇāt
padmarāgendranīlākhyau tathā marakatottamaḥ
puṣparāgaḥ savajrākhyaḥ pañca ratnavarāḥ smṛtāḥ
māṇikyamuktāphalavidrumāṇi tārkṣyaṃ ca puṣpaṃ bhiduraṃ ca nīlam
gomedakaṃ cātha vidūrakaṃ ca krameṇa ratnāni navagrahāṇām
grahānumaitryā kuruvindapuṣpapravālamuktāphalatārkṣyavajram
nīlākhyagomedavidūrakaṃ ca krameṇa mudrādhṛtamiṣṭasiddhyai
rase rasāyane dāne dhāraṇe devatārcane
surakṣyāṇi sujātīni ratnānyuktāni siddhaye
māṇikyaṃ padmarāgākhyaṃ dvitīyaṃ nīlagandhi ca
kuśeśayadalacchāyaṃ svacchaṃ snigdhaṃ mahatsphuṭam
vṛttāyataṃ samaṃ gātraṃ māṇikyaṃ śreṣṭhamucyate
nīlaṃ gaṅgāmbusambhūtaṃ nīlagarbhāruṇacchavi
pūrvamāṇikyavacchreṣṭhaṃ māṇikyaṃ nīlagandhi tat
randhrakārkaśyamālinyaraukṣyāvaiśadyasaṃyutam
cipiṭaṃ laghu vakraṃ ca māṇikyaṃ duṣṭamaṣṭadhā
māṇikyaṃ dīpanaṃ vṛṣyaṃ kaphavātakṣayārtinut
bhūtavetālapāpaghnaṃ karmajavyādhināśanam
hlādi śvetaṃ laghu snigdhaṃ raśmivannirmalaṃ mahat
khyātaṃ toyaprabhaṃ vṛttaṃ mauktikaṃ navadhā śubham
muktāphalaṃ laghu himaṃ madhuraṃ ca kāntidṛṣṭyagnipuṣṭikaraṇaṃ viṣahāri bhedi
vīryapradaṃ jalanidherjanitā ca śuktirdīptā ca paktirujamāśu haredavaśyam
rūkṣāṅgaṃ nirjalaṃ śyāvaṃ tāmrābhaṃ lavaṇopamam
ardhaśubhraṃ ca vikaṭaṃ granthilaṃ mauktikaṃ tyajet
kaphapittakṣayadhvaṃsi kāsaśvāsāgnimāndyanut
puṣṭidaṃ vṛṣyamāyuṣyaṃ dāhaghnaṃ mauktikaṃ matam
pakvabimbaphalacchāyaṃ vṛttāyatamavakrakam
snigdhamavraṇakaṃ sthūlaṃ pravālaṃ saptadhā śubham
pāṇḍuraṃ dhūsaraṃ sūkṣmaṃ savraṇaṃ kaṇḍarānvitam
nirbhāraṃ śulbavarṇaṃ ca pravālaṃ neṣyate 'ṣṭadhā
kṣayapittāsrakāsaghnaṃ dīpanaṃ pācanaṃ laghu
viṣabhūtādiśamanaṃ vidrumaṃ netraroganut
haridvarṇaṃ guru snigdhaṃ sphuradraśmicayaṃ śubham
masṛṇaṃ bhāsuraṃ tārkṣyaṃ gātraṃ saptaguṇaṃ matam
kapilaṃ karkaśaṃ nīlaṃ pāṇḍu kṛṣṇaṃ ca lāghavam
cipiṭaṃ vikaṭaṃ kṛṣṇaṃ rūkṣaṃ tārkṣyaṃ na śasyate
jvaracchardiviṣaśvāsasaṃnipātāgnimāndyanut
durnāmapāṇḍuśophaghnaṃ tārkṣyamojovivardhanam
puṣparāgaṃ guru svacchaṃ snigdhaṃ sthūlaṃ samaṃ mṛdu
karṇikāraprasūnābhaṃ masṛṇaṃ śubhamaṣṭadhā
niṣprabhaṃ karkaśaṃ rūkṣaṃ pītaṃ śyāmaṃ natonnatam
kapiśaṃ kapilaṃ pāṇḍu puṣparāgaṃ parityajet
puṣparāgaṃ viṣacchardikaphavātāgnimāndyanut
dāhakuṣṭhāsraśamanaṃ dīpanaṃ pācanaṃ laghu
vajraṃ ca trividhaṃ proktaṃ naro nārī napuṃsakam
pūrvaṃ pūrvamiha śreṣṭhaṃ rasavīryavipākataḥ
aṣṭāsraṃ vāṣṭaphalakaṃ ṣaṭkoṇamatibhāsuram
ambudendradhanurvāritaraṃ puṃvajramucyate
tadeva cipiṭākāraṃ strīvajraṃ vartulāyatam
vartulaṃ kuṇṭhakoṇāgraṃ kiṃcidguru napuṃsakam
strīpuṃnapuṃsakaṃ vajraṃ yojyaṃ strīpuṃnapuṃsake
vyatyāsānnaiva phaladaṃ puṃvajreṇa vinā kvacit
śvetādivarṇabhedena tadekaikaṃ caturvidham
brahmakṣatriyaviṭśūdraṃ svasvavarṇaphalapradam
uttamottamavarṇaṃ hi nīcavarṇaphalapradam
nyāyo 'yaṃ bhairaveṇoktaḥ padārtheṣvakhileṣvapi
āyuḥpradaṃ jhaṭiti sadguṇadaṃ ca vṛṣyaṃ doṣatrayapraśamanam sakalāmayaghnam
sūtendrabandhavadhasadguṇakṛtpradīpanaṃ mṛtyuṃjayaṃ tadamṛtopamameva vajram
grāsatrāsaśca binduśca rekhā ca jalagarbhatā
sarvaratneṣvamī pañca doṣāḥ sādhāraṇā matāḥ
kṣetratoyabhavā doṣā ratneṣu na laganti te
kulatthakvāthake svinnaṃ kodravakvathitena vā
ekayāmāvadhi svinnaṃ vajraṃ śudhyati niścitam
vajraṃ matkuṇaraktena caturvāraṃ vibhāvitam
sugandhimūṣikāmāṃsairvartitairmardya veṣṭayet
puṭetpuṭairvarāhākhyaistriṃśadvāraṃ tataḥ param
dhmātvā dhmātvā śataṃ vārānkulatthakvāthake kṣipet
anyairuktaḥ śataṃ vārānkartavyo 'yaṃ vidhikramaḥ
kulatthakvāthasaṃyuktalakucadravapiṣṭayā
śilayā liptamūṣāyāṃ vajraṃ kṣiptvā nirudhya ca
aṣṭavāraṃ puṭetsamyagviśuṣkaiśca vanotpalaiḥ
śatavāraṃ tato dhmātvā nikṣiptaṃ śuddhapārade
niścitaṃ mriyate vajraṃ bhasma vāritaraṃ bhavet
satyavāk somasenānīr etadvajrasya māraṇam
dṛṣṭapratyayasaṃyuktamuktavānrasakautukī
viliptaṃ matkuṇasyāsre saptavāraṃ viśoṣitam
kāsamardarasāpūrṇe lohapātre niveśitam
saptavāraṃ paridhmātaṃ vajrabhasma bhavetkhalu
brahmajyotirmunīndreṇa kramo 'yaṃ parikīrtitaḥ
nīlajyotirlatākande ghṛṣṭaṃ gharme viśoṣitam
vajraṃ bhasmatvamāyāti karmavajjñānavahninā
madanasya phalodbhūtarasena kṣoṇināgakaiḥ
kṛtakalkena saṃlipya puṭedviṃśativārakam
vajracūrṇaṃ bhavedvaryaṃ yojayecca rasādiṣu
tadvajraṃ cūrṇayitvātha kiṃciṭ ṭaṅkaṇasaṃyutam
kharabhūnāgasattvena viṃśenāvartate dhruvam
tulyasvarṇena taddhmātaṃ yojanīyaṃ rasādiṣu
triguṇena rasenaiva saṃmardya guṭikīkṛtam
mukhe dhṛtaṃ karotyāśu caladdantavibandhanam
triṃśadbhāgamitaṃ hi vajrabhasitaṃ svarṇaṃ kalābhāgikaṃ tāraṃ cāṣṭaguṇaṃ sitāmṛtavaraṃ rudrāṃśakaṃ cābhrakam
pādāṃśaṃ khalu tāpyakaṃ vasuguṇaṃ vaikrāntakaṃ ṣaḍguṇaṃ bhāgo 'pyuktarasai raso 'yamuditaḥ ṣāḍguṇyasaṃsiddhaye
jalanīlendranīlaṃ ca śakranīlaṃ tayorvaram
śvaityagarbhitanīlābhaṃ laghu tajjalanīlakam
kārṣṇyagarbhitanīlābhaṃ sabhāraṃ śakranīlakam
ekacchāyaṃ guru snigdhaṃ svacchaṃ piṇḍitavigraham
mṛdu madhye lasajjyotiḥ saptadhā nīlamuttamam
komalaṃ vihitaṃ rūkṣaṃ nirbhāraṃ raktagandhi ca
cipiṭābhaṃ sasūkṣmaṃ ca jalanīlaṃ ca saptadhā
śvāsakāsaharaṃ vṛṣyaṃ tridoṣaghnaṃ sudīpanam
viṣamajvaradurnāmapāpaghnaṃ nīlamīritam
gomedaḥsamarāgatvādgomedaṃ ratnamucyate
susvacchagojalacchāyaṃ svacchaṃ snigdhaṃ samaṃ guru
nirdalaṃ masṛṇaṃ dīptaṃ gomedaṃ śubhamaṣṭadhā
vicchāyaṃ laghu rūkṣāṅgaṃ cipiṭaṃ paṭalānvitam
niṣprabhaṃ pītakācābhaṃ gomedaṃ na śubhāvaham
gomedaṃ kaphapittaghnaṃ kṣayapāṇḍukṣayaṃkaram
dīpanaṃ pācanaṃ rucyaṃ tvacyaṃ buddhiprabodhanam
vaidūryaṃ śyāmaśubhrābhaṃ samaṃ svacchaṃ guru sphuṭam
bhramacchubhrottarīyeṇa garbhitaṃ śubhamīritam
śyāmaṃ toyasamacchāyaṃ cipiṭaṃ laghu karkaśam
raktagarbhottarīyaṃ ca vaidūryaṃ naiva śasyate
vaidūryaṃ raktapittaghnaṃ prajñāyurbalavardhanam
pittapradhānarogaghnaṃ dīpanaṃ malamocanam
śudhyatyamlena māṇikyaṃ jayantyā mauktikaṃ tathā
vidrumaṃ kṣāravargeṇa tārkṣyaṃ godugdhakaistathā
puṣparāgaṃ ca saṃdhānaiḥ kulatthakvāthasaṃpuṭaiḥ
taṇḍulīyajalair vajraṃ nīlaṃ nīlīrasena ca
rocanābhiśca gomedaṃ vaidūryaṃ triphalājalaiḥ
lakucadrāvasampiṣṭaiḥ śilāgandhakatālakaiḥ
vajraṃ vinānyaratnāni mriyante 'ṣṭapuṭaiḥ khalu
rāmaṭhaṃ pañcalavaṇaṃ kṣārāṇāṃ tritayaṃ tathā
māṃsadravo 'mlavetaśca cūlikālavaṇaṃ tathā
sthūlaṃ kumbhīphalaṃ pakvaṃ tathā jvālāmukhī śubhā
dravantī ca rudantī ca payasyā citramūlakam
dugdhaṃ snuhyāstathārkasya sarvaṃ saṃmardya yatnataḥ
golaṃ vidhāya tanmadhye prakṣipettadanantaram
guṇavannavaratnāni jātimanti śubhāni ca
bhūrje taṃ golakaṃ kṛtvā sūtreṇāveṣṭya yatnataḥ
punarvastreṇa saṃveṣṭya dolāyantre nidhāya ca
sarvāmlayuktasaṃdhānaparipūrṇaghaṭodare
ahorātratrayaṃ yāvat svedayet tīvravahninā
tasmādāhṛtya saṃkṣālya ratnajāṃ drutimāharet
ratnatulyaprabhā laghvī dehalohakarī śubhā
muktācūrṇaṃ tu saptāhaṃ vetasāmlena marditam
jambīrodaramadhye tu dhānyarāśau vinikṣipet
saptāhāduddhṛtaṃ caiva puṭe dhṛtvā drutirbhavet
vajravallyantarasthaṃ ca kṛtvā vajraṃ nirodhayet
amlabhāṇḍagataṃ svedyaṃ saptāhād dravatām vrajet
śvetavarṇaṃ tu vaikrāntamamlavetasabhāvitam
saptāhānnātra saṃdehaḥ kharagharme dravatyasau
ketakīsvarasaṃ grāhyaṃ saindhavaṃ svarṇapuṣpikā
indragopakasaṃyuktaṃ sarvaṃ bhāṇḍe vinikṣipet
saptāhaṃ svedayettasminvaikrāntaṃ dravatāṃ vrajet
lohāṣṭake tathā vajravāpanāt svedanād drutiḥ
jāyate nātra saṃdeho yogasyāsya prabhāvataḥ
kurute yogarājo 'yaṃ ratnānāṃ drāvaṇaṃ param
kusumbhatailamadhye tu saṃsthāpyā drutayaḥ pṛthak
tiṣṭhanti cirakālaṃ tu prāpte kārye niyojayet
sūryādigrahanigrahāpaharaṇaṃ dīrghāyurārogyadaṃ
saubhāgyodayabhāgyavaśyavibhavotsāhapradaṃ dhairyakṛt
duśchāyācaladhūlisaṃgatibhavālakṣmīharaṃ sarvadā
ratnānāṃ paridhāraṇaṃ nigaditaṃ bhūtādinirnāśanam
śuddhaṃ lohaṃ kanakarajataṃ bhānulohāśmasāraṃ pūtīlohaṃ dvitayamuditaṃ nāgavaṃgābhidhānam
miśraṃ lohaṃ tritayamuditaṃ pittalaṃ kāṃsyavartaṃ dhātur lohe luha iti mataḥ so'pyanekārthavācī
prākṛtaṃ sahajaṃ vahnisambhūtaṃ khanisaṃbhavam
raseṃdravedhasaṃjātaṃ svarṇaṃ pañcavidhaṃ smṛtam
āyurlakṣmīprabhādhīsmṛtikaramakhilavyādhividhvaṃsi puṇyaṃ bhūtāveśapraśāntismarabharasukhadaṃ saukhyapuṣṭiprakāśi
gāṅgeyaṃ cātha rūpyaṃ gadaharamajarākāri mehāpahāri kṣīṇānāṃ puṣṭikāri sphuṭamatikaraṇaṃ vīryavṛddhiprakāri
brahmāṇḍaṃ saṃvṛtaṃ yena rajoguṇabhuvā khalu
tatprākṛtamiti proktaṃ devānāmapi durlabham
brahmā yenāvṛto jātaḥ suvarṇena jarāyuṇā
tanmerurūpatāṃ yātaṃ suvarṇaṃ sahajaṃ hi tat
visṛṣṭamagninā śaivaṃ tejaḥ pītaṃ suduḥsaham
abhūtsarvaṃ samuddiṣṭaṃ suvarṇaṃ vahnisaṃbhavam
etatsvarṇatrayaṃ divyaṃ varṇaiḥ ṣoḍaśabhiryutam
dhāraṇādeva tatkuryāccharīramajarāmaram
tatra tatra girīṇāṃ hi jātaṃ khaniṣu yadbhavet
taccaturdaśavarṇāḍhyaṃ bhakṣitaṃ sarvarogahṛt
raseṃdravedhasambhūtaṃ tadvedhajamudāhṛtam
rasāyanaṃ mahāśreṣṭhaṃ pavitraṃ vedhajaṃ hi tat
snigdhaṃ medhyaṃ viṣagadaharaṃ bṛṃhaṇaṃ vṛṣyamagryaṃ yakṣmonmādapraśamanaparaṃ deharogapramāthi
medhābuddhismṛtisukhakaraṃ sarvadoṣāmayaghnaṃ rucyaṃ dīpi praśamitarujaṃ svādupākaṃ suvarṇam
saukhyaṃ vīryaṃ balaṃ hanti rogavargaṃ karoti ca
aśuddhamamṛtaṃ svarṇaṃ tasmācchuddhaṃ ca mārayet
karṣapramāṇaṃ tu suvarṇapatraṃ śarāvaruddhaṃ paṭudhātuyuktam
aṅgārasaṃsthaṃ praharārdhamānaṃ dhmānena tatsyānnanu pūrṇavarṇam
lohānāṃ māraṇaṃ śreṣṭhaṃ sarveṣāṃ rasabhasmanā
mūlībhirmadhyamaṃ prāhuḥ kaniṣṭhaṃ gandhakādibhiḥ
arilohena lohasya māraṇaṃ durguṇapradam
kṛtvā kaṇṭakavedhyāni svarṇapatrāṇi lepayet
luṃgāṃbubhasmasūtena mriyate daśabhiḥ puṭaiḥ
drute vinikṣipetsvarṇe lohamānaṃ mṛtaṃ rasam
vicūrṇya luṅgatoyena daradena samanvitam
jāyate kuṃkumacchāyaṃ svarṇaṃ dvādaśabhiḥ puṭaiḥ
hemnaḥ pādaṃ mṛtaṃ sūtaṃ piṣṭamamlena kenacit
patre liptvā puṭaiḥ pacyādaṣṭabhirmriyate dhruvam
maṃḍūkāsthivasāṭaṃkahayalālendragopakaiḥ
prativāpena kanakaṃ suciraṃ tiṣṭhati drutam
cūrṇaṃ surendragopānāṃ devadālīphaladravaiḥ
bhāvitaṃ sadṛśaṃ hema karoti jalavaddrutam
etadbhasma suvarṇajaṃ kaṭughṛtopetaṃ dviguṃjonmitaṃ līḍhaṃ hanti nṛṇāṃ kṣayāgnisadanaṃ śvāsaṃ ca kāsārucim
ojodhātuvivardhanaṃ balakaraṃ pāṇḍvāmayadhvaṃsanaṃ pathyaṃ sarvaviṣāpahaṃ garaharaṃ duṣṭagrahaṇyādinut
balaṃ ca vīryaṃ harate narāṇāṃ rogavrajaṃ kopayatīva kāye
asaukhyakāraṃ ca sadaiva hemāpakvaṃ sadoṣaṃ maraṇaṃ karoti
sahajaṃ khanisaṃjātaṃ kṛtrimaṃ trividhaṃ matam
rajataṃ pūrvapūrvaṃ hi svaguṇairuttarottaram
kailāsādyadrisambhūtaṃ sahajaṃ rajataṃ bhavet
tatspṛṣṭaṃ hi sakṛdvyādhināśanaṃ dehināṃ bhavet
himālayādikūṭeṣu yadrūpyaṃ jāyate hi tat
khanijaṃ kathyate tajjñaiḥ paramaṃ hi rasāyanam
śrīrāmapādukānyastaṃ vaṃgaṃ yadrūpyatāṃ gatam
tatpādarūpyamityuktaṃ kṛtrimaṃ sarvaroganut
ghanaṃ svacchaṃ guru snigdhaṃ dāhe chede sitaṃ mṛdu
śaṃkhābhaṃ masṛṇaṃ sphoṭarahitaṃ rajataṃ śubham
dāhe raktaṃ ca pītaṃ ca kṛṣṇaṃ rūkṣaṃ sphuṭaṃ laghu
sthūlāṅgaṃ karkaśāṅgaṃ ca rajataṃ tyājyamaṣṭadhā
rūpyaṃ vipākamadhuraṃ tuvarāmlasāraṃ śītaṃ saraṃ paramalekhanakaṃ ca rūpyam
snigdhaṃ ca vātakaphajijjaṭharāgnidīpi balyaṃ paraṃ sthiravayaskaraṇaṃ ca medhyam
raupyaṃ śītaṃ kaṣāyāmlaṃ snigdhaṃ vātaharaṃ guru
rasāyanavidhānena sarvarogāpahārakam
taile takre gavāṃ mūtre hyāranāle kulatthaje
kramānniṣecayettaptaṃ drāve drāve tu saptadhā
svarṇādilohapatrāṇāṃ śuddhireṣā praśasyate
āyuḥ śukraṃ balaṃ hanti tāpaviḍbandharogakṛt
aśuddhaṃ na mṛtaṃ tāraṃ śuddhaṃ māryamato budhaiḥ
nāgena ṭaṃkaṇenaiva vāpitaṃ śuddhimṛcchati
tāraṃ trivāraṃ nikṣiptaṃ taile jyotiṣmatībhave
kharpare bhasmacūrṇābhyāṃ paritaḥ pālikāṃ caret
tatra rūpyaṃ vinikṣipya samasīsasamanvitam
jātasīsakṣayaṃ yāvaddhamettāvatpunaḥ punaḥ
itthaṃ saṃśodhitaṃ rūpyaṃ yojanīyaṃ rasādiṣu
lakucadravasūtābhyāṃ tārapatraṃ pralepayet
ūrdhvādho gandhakaṃ dattvā mūṣāmadhye nirudhya ca
svedayedvālukāyantre dinamekaṃ dṛḍhāgninā
svāṃgaśītāṃ ca tāṃ piṣṭiṃ sāmlatālena marditām
puṭeddvādaśavārāṇi bhasmībhavati rūpyakam
mākṣīkacūrṇaluṃgāmlamarditaṃ puṭitaṃ śanaiḥ
triṃśadvāreṇa tattāraṃ bhasmasājjāyatetarām
bhāvyaṃ tāpyaṃ snuhīkṣīraistārapatrāṇi lepayet
mārayetpuṭayogena nirutthaṃ jāyate dhruvam
tārapatraṃ caturbhāgaṃ bhāgaikaṃ śuddhatālakam
mardyaṃ jambīrajadrāvaistārapatrāṇi lepayet
śodhayed andhayantre ca triṃśadutpalakaiḥ pacet
caturdaśapuṭairevaṃ nirutthaṃ jāyate dhruvam
saptadhā naramūtreṇa bhāvayeddevadālikām
taccūrṇāvāpamātreṇa drutiḥ syātsvarṇatārayoḥ
bhasmībhūtaṃ rajatamamalaṃ tatsamau vyomabhānū sarvaistulyaṃ trikaṭu savaraṃ sāraghājyena yuktam
līḍhaṃ prātaḥ kṣapayatitarāṃ yakṣmapāṇḍūdarārśaḥ śvāsaṃ kāsaṃ nayanajarujaḥ pittarogānaśeṣān
mlecchaṃ nepālakaṃ ceti tayornepālakaṃ varam
nepālādanyakhanyutthaṃ mlecchamityabhidhīyate
sitakṛṣṇāruṇacchāyam ativāmi kaṭhorakam
kṣālitaṃ ca punaḥ kṛṣṇam etanmlecchakatāmrakam
susnigdhaṃ mṛdulaṃ śoṇaṃ ghanāghātakṣamaṃ guru
nirvikāraṃ guṇaśreṣṭhaṃ tāmraṃ nepālamucyate
pāṇḍuraṃ kṛṣṇaśoṇaṃ ca laghusphuṭanasaṃyutam
rūkṣāṅgaṃ sadalaṃ tāmraṃ neṣyate rasakarmaṇi
tāmraṃ tiktakaṣāyakaṃ ca madhuraṃ pāke'tha vīryoṣṇakaṃ sāmlaṃ pittakaphāpahaṃ jaṭhararukkuṣṭhāmajantvantakṛt
ūrdhvādhaḥ pariśodhanaṃ viṣayakṛt sthaulyāpahaṃ kṣutkaraṃ durnāmakṣayapāṇḍurogaśamanaṃ netryaṃ paraṃ lekhanam
aśuddhaṃ tāmramāyurghnaṃ kāntivīryabalāpaham
vāntimūrcchābhramotkledaṃ kuṣṭhaṃ śūlaṃ karoti tat
utkledabhedabhramadāhamohāstāmrasya doṣāḥ khalu durdharāste
viśodhanāttadvigatasvadoṣaṃ sudhāsamaṃ syād rasavīryapāke
tāmraṃ kṣārāmlasaṃyuktaṃ drāvitaṃ dattagairikam
nikṣiptaṃ mahiṣītakre chagaṇe saptavārakam
pañcadoṣavinirmuktaṃ bhasmayogyaṃ hi jāyate
tāmranirmalapatrāṇi liptvā nimbvambusindhunā
dhmātvā sauvīrakakṣepādviśudhyatyaṣṭavārataḥ
nimbvambupaṭuliptāni tāpitānyaṣṭavārakam
viśudhyantyarkapatrāṇi nirguṃḍyārasamajjanāt
gomūtreṇa pacedyāmaṃ tāmrapatraṃ dṛḍhāgninā
śudhyate nātra saṃdeho māraṇaṃ cāpyathocyate
jambīrarasasampiṣṭarasagandhakalepitam
śulbapatraṃ śarāvasthaṃ tripuṭairyāti pañcatām
athavā māritaṃ tāmramamlenaikena marditam
tadgolaṃ sūraṇasyāntā ruddhvā sarvatra lepayet
śuṣkaṃ gajapuṭe pacyātsarvadoṣaharaṃ bhavet
vāntiṃ bhrāntiṃ virekaṃ ca na karoti kadācana
tāmrapatrāṇi sūkṣmāṇi gomūtre pañcayāmakam
kṣiptvā rasena bhāṇḍe taddviguṇaṃ dehi gandhakam
amlaparṇīṃ prapiṣyātha hyabhito dehi tāmrakam
samyaṅ nirudhya bhāṇḍe tamagniṃ jvālaya yāmakam
bhasmībhavati tāmraṃ tadyatheṣṭaṃ viniyojayet
sūtād dviguṇitaṃ tāmrapatraṃ kanyārasaiḥ plutam
piṣṭvā tulyena balinā bhāṇḍamadhye vinikṣipet
channaṃ śarāvakeṇaitattadūrdhvaṃ lavaṇaṃ tyajet
mukhe śarāvakaṃ dattvā vahniṃ yāmacatuṣṭayam
avacūrṇyaiva tacchulbaṃ vallamātraṃ prayojayet
pippalīmadhunā sārdhaṃ sarvarogeṣu yojayet
śvāsaṃ kāsaṃ kṣayaṃ pāṇḍumagnimāṃdyamarocakam
gulmaplīhayakṛnmūrcchāśūlapaktyartham uttamam
doṣatrayasamudbhūtānāmayāñjayati dhruvam
rogānupānasahitaṃ jayeddhātugataṃ jvaram
rase rasāyane tāmraṃ yojayedyuktamātrayā
śulbatulyena sūtena balinā tatsamena ca
tadardhāṃśena tālena śilayā ca tadardhayā
vidhāya kajjalīṃ ślakṣṇāṃ bhinnakajjalasannibhām
yantrādhyāyavinirdiṣṭagarbhayantrodarāntare
kajjalīṃ tāmrapatrāṇi paryāyeṇa vinikṣipet
prapacedyāmaparyantaṃ svāṃgaśītaṃ vicūrṇayet
tattadrogaharānupānasahitatāmraṃ dvivallonmitaṃ saṃlīḍhaṃ pariṇāmaśūlamudaraṃ śūlaṃ ca pāṇḍujvaram
gulmaplīhayakṛtkṣayāgnisadanaṃ mehaṃ ca mūlāmayaṃ duṣṭāṃ ca grahaṇīṃ hared dhruvam idaṃ śrīsomanāthābhidham
muṃḍaṃ tīkṣṇaṃ ca kāṃtaṃ ca triprakāramayaḥ smṛtam
mṛdu kuṇṭhaṃ kaḍāraṃ ca trividhaṃ muṇḍamucyate
drutadrāvamavisphoṭaṃ cikkaṇaṃ mṛdu tacchubham
hataṃ yatprasared duḥkhāttatkuṇṭhaṃ madhyamaṃ smṛtam
yaddhataṃ bhajyate bhaṃge kṛṣṇaṃ syāttatkaḍārakam
muṇḍaṃ paraṃ mṛdulakaṃ kaphavātaśūlamūlāmamehagadakāmalapāṇḍuhāri
gulmāmavātajaṭharārtiharaṃ pradīpi śophāpahaṃ rudhirakṛtkhalu koṣṭhaśodhi
aśuddhalohaṃ na hitaṃ niṣevaṇād āyurbalaṃ kāntivināśi niścitam
hṛdi prapīḍāṃ tanute hyapāṭavaṃ rujaṃ karotyeva viśodhya mārayet
kharaṃ sāraṃ ca hṛnnālaṃ tārāvaṭṭaṃ ca vājiram
kālalohābhidhānaṃ ca ṣaḍvidhaṃ tīkṣṇamucyate
paruṣaṃ pogaronmuktaṃ bhaṃge pāradavacchavi
namane bhaṅguraṃ yattatkharalohamudāhṛtam
vegabhaṅguradhāraṃ yatsāralohaṃ tadīritam
pogarābhāsakaṃ pāṇḍubhūmijaṃ sāramucyate
kṛṣṇapāṇḍuvapuścañcubījatulyorupogaram
chedane cātiparuṣaṃ hṛnnālamiti kathyate
aṅgakṣayā ca vaṅgaṃ ca pogarasyābhidhātrayam
cikuraṃ bhaṅguraṃ lohāt pogaraṃ tatparaṃ matam
pogarairvajrasaṃkāśaiḥ sūkṣmarekhaiśca sāndrakaiḥ
nicitaṃ śyāmalāṅgaṃ ca vājīraṃ tatprakīrtyate
nīlakṛṣṇaprabhaṃ sāndraṃ masṛṇaṃ guru bhāsuram
lohāghāte 'pyabhaṅgātmadhāraṃ kālāyasaṃ matam
rūkṣaṃ syāt kharalohakaṃ samadhuraṃ pāke'tha vīrye himaṃ tiktoṣṇaṃ kaphapittakuṣṭhajaṭharaplīhāmapāṃḍvartinut
sadyaḥ śūlayakṛdgadakṣayajarāmehāmavātāpahaṃ dīptaṃ cātirasāyanaṃ balakaraṃ durnāmadāhāpaham
kharalohātparaṃ sarvamekaikasmācchatottaram
bhrāmakaṃ cumbakaṃ caiva karṣakaṃ drāvakaṃ tathā
evaṃ caturvidhaṃ kāntaṃ romakāntaṃ ca pañcamam
ekadvitricatuṣpañcasarvatomukham eva tat
pītaṃ kṛṣṇaṃ tathā raktaṃ trivarṇaṃ syātpṛthak pṛthak
krameṇa devatāstatra brahmaviṣṇumaheśvarāḥ
sparśavedhi bhavetpītaṃ kṛṣṇaṃ śreṣṭhaṃ rasāyane
raktavarṇaṃ tathā cāpi rasabandhe praśasyate
bhrāmakaṃ tu kaniṣṭhaṃ syāccumbakaṃ madhyamaṃ tathā
uttamaṃ karṣakaṃ caiva drāvakaṃ cottamottamam
bhrāmayellohajātaṃ yattatkāntaṃ bhrāmakaṃ matam
cumbayeccumbakaṃ kāntaṃ karṣayetkarṣakaṃ tathā
sākṣād yaddrāvayellohaṃ tatkāntaṃ drāvakaṃ bhavet
tadromakāntaṃ sphuṭitād yato romodgamo bhavet
kaniṣṭhaṃ syādekamukhaṃ madhyaṃ dvitrimukhaṃ bhavet
catuṣpañcamukhaṃ śreṣṭhamuttamaṃ sarvatomukham
bhrāmakaṃ cumbakaṃ caiva vyādhināśe praśasyate
rase rasāyane caiva karṣakaṃ drāvakaṃ hitam
madonmattagajaḥ sūtaḥ kāntam aṅkuśamucyate
kṣetraṃ jñātvā grahītavyaṃ tatprayatnena dhīmatā
mārutātapavikṣiptaṃ varjayennātra saṃśayaḥ
pātre yasya prasarati jale tailabindurna lipto gandhaṃ hiṅgustyajati ca tathā tiktatāṃ nimbakalkaḥ
pāke dugdhaṃ bhavati śikharākārakaṃ naiti bhūmau kāntaṃ lauhaṃ tadidamuditaṃ lakṣaṇoktaṃ ca nānyat
kāntāyo 'tirasāyanottarataraṃ svasthe cirāyuḥpradaṃ snigdhaṃ mehaharaṃ tridoṣaśamanaṃ śūlāmamūlāpaham
gulmaplīhayakṛtkṣayāmayaharaṃ pāṇḍūdaravyādhinut tiktoṣṇaṃ himavīryakaṃ kimaparaṃ yogena sarvārtinut
samyagauṣadhakalpānāṃ lohakalpaḥ praśasyate
tasmātsarvaprayatnena śuddhaṃ lohaṃ ca mārayet
nāyaḥ pacetpañcapalād arvāg ūrdhvaṃ trayodaśāt
ādau mantrastataḥ karma kartavyaṃ mantra ucyate
oṃ amṛtodbhavāya svāhā anena mantreṇa lohamāraṇam
lakṣottaraguṇaṃ sarvaṃ lohaṃ syāduttarottaram
kāntaṃ koṭiguṇaṃ tatra tadapyevaṃ guṇottaram
śaśakṣatajasaṃliptaṃ trivāraṃ paritāpitam
muṇḍādisakalaṃ lohaṃ sarvadoṣān vimuñcati
kvāthyamaṣṭaguṇe toye triphalāṣoḍaśaṃ palam
tatkvāthe pādaśeṣe tu lohasya palapañcakam
kṛtvā patrāṇi taptāni saptavāraṃ niṣecayet
evaṃ pralīyate doṣo girijo lohasambhavaḥ
sāmudralavaṇopetaṃ taptaṃ nirvāpitaṃ khalu
triphalākvathite nūnaṃ giridoṣam ayastyajet
ciñcāphalajalakvāthādayo doṣam udasyati
yadvā phalatrayopetaṃ gomūtre kvathitaṃ kṣaṇam
recitaṃ ghṛtasaṃyuktaṃ kṣiptvāyaḥ kharpare pacet
cālayellohadaṇḍena yāvatkṣiptaṃ tṛṇaṃ dahet
piṣṭvā piṣṭvā pacedevaṃ pañcavāramataḥ param
dhātrīphalarasair yadvā triphalākvathitodakaiḥ
puṭellohaṃ caturvāraṃ bhavedvāritaraṃ khalu
snehāktaṃ loharajo mūtre svarase'pi rātridhātrīṇām
pṛthagevaṃ saptakṛtvo bharjitamakhilāmaye yojyam
tīkṣṇalohasya patrāṇi nirdalāni dṛḍhe'nale
dhmātvā kṣipejjale sadyaḥ pāṣāṇolūkhalodare
kaṇḍayedgāḍhanirghātaiḥ sthūlayā lohapārayā
tanmadhyātsthūlakhaṇḍāni ruddhvā malladvayāntare
dhmātvā kṣiptvā jale samyak pūrvavatkaṇḍayetkhalu
taccūrṇaṃ sūtagandhābhyāṃ puṭedviṃśativārakam
puṭe puṭe vidhātavyaṃ peṣaṇaṃ dṛḍhavattaram
evaṃ bhasmīkṛtaṃ lohaṃ tattadrogeṣu yojayet
kāntāyaḥ kamanīyakāntijananaṃ pāṇḍvāmayonmūlanam
yakṣmavyādhinibarhaṇaṃ garaharaṃ doṣatrayonmūlanam
nānākuṣṭhanibarhaṇaṃ balakaraṃ vṛṣyaṃ vayaḥstambhanam
sarvavyādhiharaṃ rasāyanavaraṃ bhaumāmṛtaṃ nāparam
hiṅgulasya palānpañca nārīstanyena peṣayet
tena lohasya patrāṇi lepayetpalapañcakam
ruddhvā gajapuṭe pacyātkaṣāyaistraiphalaiḥ punaḥ
jambīrairāranālairvā viṃśatyaṃśena hiṅgulam
piṣṭvā ruddhvā pacellohaṃ taddravaiḥ pācayetpunaḥ
catvāriṃśatpuṭairevaṃ kāntaṃ tīkṣṇaṃ ca muṇḍakam
mriyate nātra saṃdeho dattvā dattvaiva hiṅgulam
atha pūrvoditaṃ tīkṣṇaṃ vasubhallakavāsayoḥ
puṭitaṃ patratoyena triṃśadvārāṇi yatnataḥ
śoṇitaṃ jāyate bhasma kṛtasindūravibhramam
yadvā tīkṣṇadalodbhūtaṃ rajaśca triphalājalaiḥ
piṣṭvā dattvaudanaṃ kiṃciccakrikāṃ pravidhāya ca
śoṣayitvātiyatnena prapacetpañcabhiḥ puṭaiḥ
raktavarṇaṃ hi tadbhasma yojanīyaṃ yathāyatham
matsyākṣīgandhabāhlīkairlakucadravapeṣitaiḥ
vilipya sakalaṃ lohaṃ matsyākṣīkalkalepitam
bhastrābhyāṃ sudṛḍhaṃ dhmātvā triśūlīnirgamāvadhi
athoddhṛtya kṣipetkvāthe triphalāgojalātmake
tasmādāhṛtya saṃtāḍya mṛtamādāya lohakam
punaśca pūrvavad dhmātvā mārayedakhilāyasam
khaṇḍayitvā tato gandhaguḍatriphalayā saha
puṭettriṃśativārāṇi nirutthaṃ bhasma jāyate
samagandham ayaścūrṇaṃ kumārīvāribhāvitam
puṭīkṛtaṃ kiyatkālamavaśyaṃ mriyate hyayaḥ
jambīrarasasaṃyukte darade taptamāyasam
bahuvāraṃ vinikṣiptaṃ mriyate nātra saṃśayaḥ
gomūtraistriphalā kvāthyā tatkaṣāyeṇa bhāvayet
triḥsaptāhaṃ prayatnena dinaikaṃ mardayetpunaḥ
ruddhvā gajapuṭe pacyāddinaṃ kvāthena mardayet
divā mardyaṃ puṭedrātrāvekaviṃśaddināvadhi
ekaviṃśatpuṭairevaṃ mriyate trividhaṃ hyayaḥ
yatpātrādhyuṣite toye tailabindurna sarpati
tāreṇāvartate yattatkāntalohaṃ tanūkṛtam
ayasāmuttamaṃ siñcettaptaṃ taptaṃ varārase
evaṃ śuddhāni lohāni piṣṭānyamlena kenacit
mṛtasūtasya pādena praliptāni puṭānale
pacettulyena vā tāpyagandhāśmaharatejasā
taptaṃ kṣārāmlasaṃliptaṃ śaśarakte nidhāpitam
kāntalohaṃ bhavedbhasma sarvadoṣavivarjitam
śuddhaṃ sūtaṃ dvidhā gandhaṃ khallena kṛtakajjalam
dvayoḥ samaṃ lohacūrṇaṃ mardayetkanyakādravaiḥ
yāmadvayātsamuddhṛtya yadgolaṃ tāmrapātrake
ācchādyairaṃḍapatraiśca yāmārdhe'tyuṣṇatāṃ vrajet
dhānyarāśau nyasetpaścāttridinānte samuddharet
saṃpeṣya gālayedvastre satyaṃ vāritaraṃ bhavet
kāntaṃ tīkṣṇaṃ ca muṃḍaṃ ca nirutthaṃ jāyate mṛtam
svarṇādīnmārayedevaṃ cūrṇaṃ kṛtvā ca lohavat
siddhayogo hyayaṃ khyātaḥ siddhānāṃ sumukhāgataḥ
anubhūtaṃ mayā satyaṃ sarvarogajarāpaham
triphalāmadhusaṃyuktaṃ sarvarogeṣu yojayet
etasmād apunarbhavaṃ hi bhasitaṃ lohasya divyāmṛtaṃ samyak siddharasāyanaṃ trikaṭukīvellājyamadhvanvitam
hanyānniṣkamitaṃ jarāmaraṇajavyādhīṃśca satputradaṃ diṣṭe śrīgiriśena kālayavanodbhūtyai purā tatpituḥ
lohaṃ jantuvikārapāṇḍupavanakṣīṇatvapittāmayasthaulyārśograhaṇījvarārtikaphajicchophapramehapraṇut
gulmaplīhaviṣāpahaṃ balakaraṃ kuṣṭhāgnimāndyapraṇut saukhyālambirasāyanaṃ mṛtiharaṃ kiṭṭaṃ ca kāntādivat
mṛtāni lohāni rasībhavanti nighnanti yuktāni mahāmayāṃśca
abhyāsayogād dṛḍhadehasiddhiṃ kurvanti rugjanmajarāvināśam
pakvajambūphalacchāyaṃ kāntalohaṃ taduttamam
triḥsaptakṛtvo gomūtre jālinībhasmabhāvitam
śoṣayettasya vāpena tīkṣṇaṃ mūṣāgataṃ dravet
suradālibhasma galitaṃ triḥsaptakṛtvo'tha gojale śuṣkam
vāpena salilasadṛśaṃ karoti mūṣāgataṃ tīkṣṇam
suradālibhavaṃ bhasma naramūtreṇa gālitam
triḥsaptavāraṃ tatkṣāravāpāt kāntadrutir bhavet
gaṃdhakaṃ kāṃtapāṣāṇaṃ cūrṇayitvā samaṃ samam
drute lohe pratīvāpo deyo lohāṣṭakaṃ dravet
devadālyā dravairbhāvyaṃ gaṃdhakaṃ dinasaptakam
tena pravāpamātreṇa lauhaṃ tiṣṭhati sūtavat
aśuddhalohaṃ na hitaṃ niṣevaṇād āyurbalaṃ kāntivināśi niścitam
hṛdi prapīḍāṃ tanute hyapāṭavaṃ rujaṃ karotyeva viśodhya mārayet
kiṭṭāddaśaguṇaṃ muṇḍaṃ muṇḍāttīkṣṇaṃ śatonmitam
tīkṣṇāllakṣaguṇaṃ kāntaṃ bhakṣaṇātkurute guṇān
tasmāt kāntaṃ sadā sevyaṃ jarāmṛtyuharaṃ nṛṇām
āyuṣpradātā balavīryakartā rogaprahartā madanasya kartā
ayaḥsamānaṃ na hi kiṃcid anyadrasāyanaṃ śreṣṭhatamaṃ hi jantoḥ
akṣāṅgārairdhametkiṭṭaṃ lohajaṃ tadgavāṃ jalaiḥ
secayedakṣapātrāntaḥ saptavāraṃ punaḥ punaḥ
maṇḍūro'yaṃ samākhyātaścūrṇaṃ ślakṣṇaṃ prayojayet
gomūtraistriphalā kvāthyā tatkvāthe secayecchanaiḥ
lohakiṭṭaṃ susaṃtaptaṃ yāvajjīryati tatsvayam
taccūrṇaṃ jāyate peṣyaṃ maṇḍūro'yaṃ prayojayet
ye guṇā mārite muṇḍe te guṇā muṇḍakiṭṭake
tasmātsarvatra maṇḍūraṃ rogaśāntyai prayojayet
khurakaṃ miśrakaṃ ceti dvividhaṃ vaṃgamucyate
khuraṃ tatra guṇaiḥ śreṣṭhaṃ miśrakaṃ na hitaṃ matam
dhavalaṃ mṛtaṃ snigdhaṃ drutadrāvaṃ sagauravam
niḥśabdaṃ khuravaṃgaṃ syāt miśrakaṃ śyāmaśubhrakam
vaṅgaṃ tiktoṣṇakaṃ rūkṣamīṣad vātaprakopanam
mehaśleṣmāmayaghnaṃ ca medoghnaṃ kṛmināśanam
drāvayitvā niśāyukte kṣiptaṃ nirguṇḍikārase
viśudhyati trivāreṇa khuravaṃgaṃ na saṃśayaḥ
amlatakravinikṣiptaṃ varṣābhūviṣatindubhiḥ
kaṭphalāṃbugataṃ vaṃgaṃ dvitīyaṃ pariśudhyati
śudhyati nāgo vaṃgo ghoṣo ravirātape'pi munisaṃkhyaiḥ
nirguṇḍīrasasekaistanmūlarajaḥpravāpaiśca
satālenārkadugdhena liptvā vaṃgadalāni ca
bodhiciṃcātvacaḥ kṣārairdadyāllaghupuṭāni ca
mardayitvā caredbhasma tadrasādiṣu śasyate
pradrāvya kharpare vaṃgaṃ ṣoḍaśāṃśaṃ rasaṃ kṣipet
svalpasvalpālakaṃ dattvā bhāradvājasya kāṣṭhataḥ
mardayitvā caredbhasma tadrasādiṣu śasyate
palāśadravayuktena vaṃgapatraṃ pralepayet
tālena puṭitaṃ paścānmriyate nātra saṃśayaḥ
bhallātatailasaṃliptaṃ vaṃgaṃ vastreṇa veṣṭitam
ciṃcāpippalapālāśakāṣṭhāgnau yāti pañcatām
vaṃgabhasmasamaṃ kāntaṃ vyomabhasma ca tatsamam
mardayetkanakāmbhobhirnimbapatrarasairapi
dāḍimasya mayūrasya rasena ca pṛthak pṛthak
bhūpālāvartabhasmātha vinikṣipya samāṃśakam
gomūlakaśilādhātujalaiḥ samyagvimardayet
tato guggulatoyena mardayitvā dināṣṭakam
viśoṣya paricūrṇyātha samabhāgena yojayet
ghṛṣṭaṃ bandhūkaniryāsair nākulībījacūrṇakaiḥ
tataḥ kṣipetkaraṇḍāntarvidhāya paṭagālitam
gotakrapiṣṭarajanīsāreṇa saha pāyayet
caturbhir vallakaistulyaṃ ramyaṃ vaṃgarasāyanam
niścitaṃ tena naśyanti mehā viṃśatibhedakāḥ
śālayo mudgasūpaṃ ca navanītaṃ tilodbhavam
paṭolaṃ tiktatuṇḍīraṃ takraṃ pathyāya śasyate
drutadrāvaṃ mahābhāraṃ chede kṛṣṇaṃ samujjvalam
pūtigandhaṃ bahiḥ kṛṣṇaṃ śuddhaṃ sīsamato'nyathā
atyuṣṇaṃ sīsakaṃ snigdhaṃ tiktaṃ vātakaphāpaham
pramehatoyadoṣaghnaṃ dīpanaṃ cāmavātanut
sinduvārajaṭākauntīharidrācūrṇakaṃ kṣipet
drute nāge'tha nirguṇḍyās trivāraṃ nikṣipedrase
nāgaḥ śuddho bhavedevaṃ mūrchāsphoṭādi nācaret
tiryagākāracullyāṃ tu tiryagvaktraṃ ghaṭaṃ nyaset
taṃ ca vaktraṃ vinā sarvaṃ gopayedyatnato mṛdā
bhṛṣṭayantrābhidhe tasmin pātre sīsaṃ vinikṣipet
palaviṃśatikaṃ śuddhamadhastīvrānalaṃ kṣipet
drute nāge kṣipetsūtaṃ śuddhaṃ karṣamitaṃ śubham
gharṣayitvā kṣipetkṣāramekaikaṃ hi palaṃ palam
arjunasyākṣavṛkṣasya mahārājagirerapi
dāḍimasya mayūrasya kṣiptvā kṣāraṃ pṛthak pṛthak
evaṃ viṃśatirātrāṇi pacettīvreṇa vahninā
vighaṭṭayandṛḍhaṃ dorbhyāṃ lohadarvyā prayatnataḥ
raktaṃ tajjāyate bhasma kapotacchāyameva vā
nāgaṃ doṣavinirmuktaṃ jāyate'tirasāyanam
hatamutthāpitaṃ sīsaṃ daśavāreṇa sidhyati
tanmṛtaṃ sīsakaṃ sarvadoṣamuktaṃ rasāyanam
aśvatthaciṃcātvagbhasma nāgasya caturaṃśataḥ
kṣipennāgaṃ pacetpātre cālayellohacāṭunā
yāmādbhasma taduddhṛtya bhasmatulyā manaḥśilā
jambīrair āranālairvā piṣṭvā ruddhvā puṭe pacet
svāṃgaśītaṃ punaḥ piṣṭvā viṃśatyaṃśaśilāyutam
amlenaiva tu yāmaikaṃ pūrvavatpācayetpuṭe
evaṃ ṣaṣṭipuṭaiḥ pakvo nāgaḥ syātsunirutthitaḥ
śilayā ravidugdhena nāgapatrāṇi lepayet
mārayetpuṭayogena nirutthaṃ jāyate tathā
evaṃ nāgodbhavaṃ bhasma tāpyabhasmārdhabhāgikam
pādaṃ pādaṃ kṣipedbhasma śulbasya vimalasya ca
kāntābhrasattvayoś cāpi sphaṭikasya pṛthak pṛthak
sarvamekatra saṃcūrṇya puṭettriphalavāriṇā
triṃśadvanagiriṇḍaiśca triṃśadvāraṃ vicūrṇya tat
vyoṣavellakacūrṇaiśca samāṃśaiḥ saha melayet
madhvājyasahitaṃ hanti pralīḍhaṃ vallamātrayā
aśītivātajānrogāndhanurvātaṃ viśeṣataḥ
kapharogānaśeṣāṃśca mūtrarogāṃśca sarvaśaḥ
śvāsaṃ kāsaṃ kṣayaṃ pāṇḍuṃ śvayathuṃ śītakajvaram
grahaṇīmāmadoṣaṃ ca vahnimāndyaṃ sudurjaram
sarvānudakadoṣāṃśca tattadrogānupānataḥ
rītikā kākatuṇḍī ca dvividhaṃ pittalaṃ bhavet
saṃtāpya kāṃjike kṣiptā tāmrābhā rītikā matā
evaṃ yā jāyate kṛṣṇā kākatuṇḍīti sā matā
rītistiktarasā rūkṣā jantughnī sāsrapittanut
pāṇḍukuṣṭhaharā yogātsoṣṇavīryā ca śītalā
kākatuṇḍī gatasnehā tiktoṣṇā kaphapittanut
yakṛtplīhaharā śītavīryā ca parikīrtitā
gurvī mṛdvī ca pītābhā sārāṅgī tāḍanakṣamā
susnigdhā masṛṇāṅgī ca rītiretādṛśī śubhā
pāṇḍupītā kharā rūkṣā barbarā tāḍanākṣamā
pūtigandhā tathā laghvī rītirneṣṭā rasādiṣu
taptvā kṣiptvā ca nirguṇḍīrase śyāmārajo'nvite
pañcavāreṇa saṃśuddhiṃ rītirāyāti niścitam
nimbūrasaśilāgandhaveṣṭitā puṭitāṣṭadhā
rītirāyāti bhasmatvaṃ tato yojyā yathāyatham
tāmravanmāraṇaṃ tasyāḥ kṛtvā sarvatra yojayet
mṛtārakūṭakaṃ kāntaṃ vyomasattvaṃ ca māritam
trayaṃ samāṃśakaṃ tulyaṃ vyoṣaṃ jantughnasaṃyutam
brahmabījājamodāgnibhallātatilasaṃyutam
sevitaṃ niṣkamātraṃ hi jantughnaṃ kuṣṭhanāśanam
viśeṣācchvetakuṣṭhaghnaṃ dīpanaṃ pācanaṃ hitam
suvarṇarītikācūrṇaṃ bhakṣitaṃ veṣṭitaṃ punaḥ
chāgena kṛṣṇavarṇena mattena taruṇena ca
talliptaṃ kharpare dagdhaṃ drutiṃ muñcati śobhanām
caturdaśalasadvarṇasuvarṇasadṛśachaviḥ
dehalohakarī proktā yuktā rasarasāyane
aṣṭabhāgena tāmreṇa dvibhāgakhurakeṇa ca
vidrutena bhavetkāṃsyaṃ tatsaurāṣṭrabhavaṃ śubham
tīkṣṇaśabdaṃ mṛdu snigdhamīṣacchyāmalaśubhrakam
nirmalaṃ dāharaktaṃ ca ṣoḍhā kāṃsyaṃ praśasyate
tatpītaṃ dahane tāmraṃ kharaṃ rūkṣaṃ ghanāsaham
mandanādaṃ gatajyotiḥ saptadhā kāṃsyamutsṛjet
kāṃsyaṃ laghu ca tiktoṣṇaṃ lekhanaṃ dṛkprasādanam
kṛmikuṣṭhaharaṃ vātapittaghnaṃ dīpanaṃ hitam
ghṛtamekaṃ vinā cānyatsarvaṃ kāṃsyagataṃ nṛṇām
bhuktamārogyasukhadaṃ hitaṃ sātmyakaraṃ tathā
taptaṃ kāṃsyaṃ gavāṃ mūtre vāpitaṃ pariśudhyati
mriyate gandhatālābhyāṃ nirutthaṃ pañcabhiḥ puṭaiḥ
trikṣāraṃ pañcalavaṇaṃ saptadhāmlena bhāvayet
kāṃsyārakūṭapatrāṇi tena kalkena lepayet
ruddhvā gajapuṭe pakvaṃ śuddhabhasmatvamāpnuyāt
kāṃsyārkarītilohāhijātaṃ tadvartalohakam
tadeva pañcalohākhyaṃ lohavidbhirudāhṛtam
himāmlaṃ kaṭukaṃ rūkṣaṃ kaphapittavināśanam
rucyaṃ tvacyaṃ kṛmighnaṃ ca netryaṃ malaviśodhanam
tadbhāṇḍe sādhitaṃ sarvam annavyañjanasūpakam
amlena varjitaṃ cātidīpanaṃ pācanaṃ hitam
drutamaśvajale kṣiptaṃ vartalohaṃ viśudhyati
mriyate gandhatālābhyāṃ puṭitaṃ vartalohakam
teṣu teṣviha yogeṣu yojanīyaṃ yathāvidhi
jātimadbhirviśuddhaiśca vidhinā parisādhitaiḥ
rasoparasalohādyaiḥ sūtaḥ sidhyati nānyathā
ratnāni lohāni varāṭaśuktipāṣāṇajātaṃ khuraśṛṅgaśalyam
mahārasādyeṣu kaṭhoradehaṃ bhasmīkṛtaṃ syāt khalu sūtayogyam
vajrāṇāṃ drāvaṇārthāya sattvaṃ bhūnāgajaṃ bruve
tadeva paramaṃ tejaḥ sūtarājendravajrayoḥ
dhautabhūnāgasambhūtaṃ mardayedbhṛṃgajadravaiḥ
nimbūdravaiśca nirguṇḍyāḥ svarasaistridinaṃ pṛthak
taddrāvaṇagaṇopetaṃ saṃmardya vaṭakīkṛtam
nirudhya dṛḍhamūṣāyāṃ dvidaṇḍaṃ pradhamed dṛḍham
svataḥśītaṃ samāhṛtya paṭṭake viniveśya tat
ravakān rājikātulyān reṇūn atibharānvitān
dvādaśāṃśārkasaṃyuktāndhamitvā ravakānharet
prakṣālya ravakānāśu samādāya prayatnataḥ
vajrādidrāvaṇaṃ tena prakurvīta yathepsitam
kharasattvam idaṃ proktaṃ rasāyanamanuttamam
dvitrimūṣāsu caikasyāṃ sattvaṃ bhavati niścitam
bhujaṅgamānupādāya catuṣprasthasamanvitān
suvarṇarūpyatāmrāyaskāṃtasaṃbhūtibhūmijān
prakṣālya rajanītoyaiḥ śītalaiśca jalairapi
upoṣitaṃ mayūraṃ vā śūraṃ vā caraṇāyudham
krameṇa cārayitvātha tadviṣṭhāṃ samupāharet
kṣārāmlaiḥ saha saṃpeṣya viśoṣya ca kharātape
tataḥ kharparake kṣiptvā bharjayitvā maṣīṃ caret
maṣīṃ drāvaṇavargeṇa saṃyuktāṃ saṃpramarditām
nirudhya koṣṭhikāmadhye pradhamed ghaṭikādvayam
śītalībhūtamūṣāyāḥ khoṭamāhṛtya peṣayet
prakṣālya ravakānsūkṣmānsamādāya prayatnataḥ
suvarṇamānavad dhmātvā ravaṃ kṛtvā niyojayet
bhūnāgodbhavasattvamuttamamidaṃ śrīsomadevoditaṃ dattaṃ pādamitaṃ dviśāṇakanakenaikaṃ gatenormikām
taddhautāmbuvilepitaṃ sthiracarodbhūtaṃ viṣaṃ netraruk śūlaṃ mūlagadaṃ ca karṇajarujo hanyāt prasūtigraham
mūlānyuttaravāruṇyā jarjarīkṛtya kāṃjike
kṣipedaṅkollabījānāṃ peśikāṃ jarjarīkṛtām
tattailaṃ ghṛtavatstyānaṃ grāhyaṃ tattu yathāvidhi
saṃpeṣyottaravāruṇyāḥ peṭakāryā dalānyatha
kāñjikena tatastena kalkena parimardayet
rajaścāṅkollabījānāṃ tadbaddhvā viralāmbare
tadvilambyātape tīvre tasyādhaścaṣakaṃ nyaset
tasminnipatitaṃ tailamādeyaṃ śvitranāśanam
aṅkollabījasambhūtaṃ cūrṇaṃ saṃmardya kāñjikaiḥ
ekarātroṣitaṃ tattu piṇḍīkṛtya tataḥ param
svedayetkanduke yantre ghaṭikādvitayaṃ tataḥ
tāṃ ca piṇḍīṃ dṛḍhe vastre baddhvā niṣpīḍya kāṣṭhataḥ
adhaḥpātrasthitaṃ tailaṃ samāhṛtya niyojayet
evaṃ kandukayantreṇa sarvatailānyupāharet
aṅkolasyāpi tailaṃ syātkākatuṇḍyā samūlayā
vākucidevadālyośca karkoṭīmūlato bhavet
apāmārgakaṣāyeṇa tailaṃ syādviṣamuṣṭijam
mūlakvāthaiḥ kumāryāśca tailaṃ jaipālajaṃ haret
kvāthai raktāpāmārgasya vākucītailamāharet
kṛṣṇāyāḥ kākatuṇḍyāśca bījacūrṇāni kārayet
kāntapāṣāṇacūrṇaṃ ca ekīkṛtya nirodhayet
dhānyarāśigataṃ paścāduddhṛtya tailamāharet
rasaśāstrāṇi sarvāṇi samālocya yathākramam
sādhakānāṃ hitārthāya prakaṭīkriyate 'dhunā
na krameṇa vinā śāstraṃ na śāstreṇa vinā kramaḥ
śāstraṃ kramayutaṃ jñātvā yaḥ karoti sa siddhibhāk
ācāryo jñānavāndakṣo rasaśāstraviśāradaḥ
mantrasiddho mahāvīro niścalaśivavatsalaḥ
devībhaktaḥ sadā dhīro devatāyāgatatparaḥ
sarvāmnāyaviśeṣajñaḥ kuśalo rasakarmaṇi
evaṃ lakṣaṇasaṃyukto rasavidyāgurur bhavet
gurubhaktāḥ sadācārāḥ satyavanto dṛḍhavratāḥ
nirālasyāḥ svadharmajñāḥ sadājñāparipālakāḥ
dambhamātsaryanirmuktāḥ kulācāreṣu dīkṣitāḥ
atyantasādhakāḥ śāntā mantrārādhanatatparāḥ
ityevaṃ lakṣaṇairyuktāḥ śiṣyāḥ syuḥ sūtasiddhaye
sahāyāḥ sodyamāstatra yathā śiṣyāstato'dhikāḥ
kulīnāḥ svāmibhaktāśca kartavyā rasakarmaṇi
nāstikā ye durācārāścumbakā guruto'parāt
vidyāṃ grahītumicchati cauryacchadmakhalotsavāt
na teṣāṃ sidhyate kiṃcin maṇimantrauṣadhādikam
kurvanti yadi mohena nāśayanti svakaṃ dhanam
iha loke sukhaṃ nāsti paraloke tathaiva ca
tasmād bhaktibalādeva saṃtuṣyati yadā guruḥ
tadā śiṣyeṇa sā grāhyā rasavidyātmasiddhaye
hastamastakayogena varaṃ labdhvā susādhayet
ātaṅkarahite deśe dharmarājye manorame
umāmaheśvaropete samṛddhe nagare śubhe
kartavyaṃ sādhanaṃ tatra rasarājasya dhīmatā
atyantopavane ramye caturdvāropaśobhite
tatra śālā prakartavyā suvistīrṇā manoramā
samyagvātāyanopetā divyacitrair vicitritā
tatsamīpe same dīpte kartavyaṃ rasamaṇḍapam
atiguptaṃ suvistīrṇaṃ kapāṭārgalaśobhitam
dhvajachattravitānāḍhyaṃ puṣpamālāvilambitam
bherīkāhalaghaṇṭādiśṛṅgīnādāvanāditam
bhūḥ samā tatra kartavyā sudṛḍhā darpaṇopamā
tanmadhye vedikā ramyā kartavyā lakṣaṇānvitā
niṣkatrayaṃ hemapattraṃ rasendraṃ navaniṣkakam
amlena mardayed yāmaṃ tena liṅgaṃ tu kārayet
dolāyantre sāranāle jambīrasthaṃ dinaṃ pacet
talliṅgaṃ pūjayettatra suśubhairupacārakaiḥ
liṅgakoṭisahasrasya yatphalaṃ samyagarcanāt
tatphalaṃ koṭiguṇitaṃ rasaliṅgārcanādbhavet
brahmahatyāsahasrāṇi gohatyāścāyutāni hi
tatkṣaṇād vilayaṃ yānti rasaliṅgasya darśanāt
sparśanātprāpyate muktiriti satyaṃ śivoditam
āgneyyāṃ śrīghoreṇa mantrarājena cārcayet
aṣṭādaśabhujaṃ śubhraṃ pañcavaktraṃ trilocanam
pretārūḍhaṃ nīlakaṇṭhaṃ rasaliṅgaṃ vicintayet
tasyotsaṅge mahādevīmekavaktrāṃ caturbhujām
akṣamālāṅkuśaṃ dakṣe vāme pāśābhayaṃ śubham
dadhatīṃ taptahemābhāṃ pītavastrāṃ vibhāvayet
vāṅmayī śrīḥ kāmarājaśaktibījaṃ rasāṅkuśāyai namo dvādaśārṇaiṣā jñeyā vidyā rasāṅkuśā
anayā pūjayeddevīṃ gandhapuṣpākṣatādibhiḥ
nandībhṛṅgīmahākālakulīrān pūrvadikkramāt
pūjayen nāmamantraiś ca praṇavādinamo'ntakaiḥ
eva nityārcanaṃ tatra kartavyaṃ rasasiddhaye
rasavidyā śivenoktā dātavyā sādhakāya vai
yathoktena vidhānena guruṇā muditātmanā
sumuhūrte sunakṣatre candratārābalānvite
kalaśaṃ toyasampūrṇaṃ hemaratnaphalairyutam
sthāpayed rasaliṅgāgre divyavastreṇa veṣṭitam
gandhapuṣpākṣatair dhūpair naivedyaiśca supūjayet
pūjānte havanaṃ kuryādyonikuṇḍe sulakṣaṇe
tilājyaiḥ pāyasaiḥ puṣpaiḥ śatapuṣpādikaiḥ pṛthak
aghoreṇa rasāṅkuśyā homānte śiṣyamāhvayet
kālinīśaktisaṃyuktaṃ rasasiddhiparāyaṇam
yasyāstu kuñcitāḥ keśāḥ śyāmā yā padmalocanā
surūpā taruṇī bhinnā vistīrṇajaghanā śubhā
saṃkīrṇahṛdayā pīnastanabhāreṇa namritā
cumbanāliṅgasparśakomalā mṛdubhāṣiṇī
aśvatthapattrasadṛśayonideśasuśobhitā
kṛṣṇapakṣe puṣpavatī sā nārī kālinī smṛtā
rasabandhe prayoge ca uttamā sā rasāyane
tadabhāve surūpā tu yā kācit taruṇāṅganā
tasyā deyaṃ trisaptāhaṃ gandhakaṃ ghṛtasaṃyutam
karṣaikaikaṃ prabhāte tu sā bhavetkālinīsamā
evaṃ śaktiyuto yo 'sau dīkṣayet taṃ gurūttamaḥ
susnātam abhiṣiñceta mantreṇa kalaśodakaiḥ
aghorāmaṅkuśīṃ vidyāṃ dadhyācchiṣyāya sadguruḥ
yathāśaktyā suśiṣyeṇa dātavyā gurudakṣiṇā
athājñayā gurormantraṃ lakṣaṃ lakṣaṃ pṛthagjapet
oṃ hrāṃ hrīṃ hrūṃ adyoratara prasphuṭa 2 prakaṭa 2 kaha 2 śamaya 2 jāta 2 daha 2 pātaya 2 oṃ hrīṃ hraiṃ hrauṃ hrūṃ aghorāya phaṭ imam aghoramantraṃ tu auṃ kāmarājaśaktibījarasāṅkuśāyai ājñayā vidyāṃ rasāṅkuśām
anayā pūjayeddevīṃ śaktim aṅkuśavidyayā
daśāṃśaṃ juhuyātkuṇḍe trikoṇe hastamātrake
jātipuṣpaṃ trimadhvaktaṃ pūrṇānte kanyakārcanam
kṛtvātha praviśecchālāṃ śuddhāṃ liptāṃ savedikām
ṣaṭkoṇaṃ maṇḍalaṃ tatra sindūreṇa dvihastakam
vedikāyāṃ likhetsamyak tadbahiś cāṣṭapattrakam
kamalaṃ caturasraṃ ca caturdvāraiḥ suśobhitam
karṇikāyāṃ nyaset khallaṃ lohajaṃ svarṇalekhitam
tanmadhye rasarājaṃ tu palānāṃ śatamātrakam
pañcāśatpañcaviṃśad vā pūjayed rasaliṅgavat
vajravaikrāntavajrābhrakāntapāṣāṇaṭaṅkaṇam
bhūnāgaḥ śaktayaścaitāḥ ṣaṭkoṇe pūjayet kramāt
gandhatālakakāsīsaśilākaṅkuṣṭhabhūṣaṇam
rājāvarto gairikaṃ ca khyātā uparasā amī
pūjyā aṣṭadaleṣvete pūrvādīśānagaṃ kramāt
rasakaṃ vimalā tāpyaṃ capalā tuttham añjanam
hiṅgulaṃ sasyakaṃ caiva khyātā ete mahārasāḥ
pūrvādīśānaparyantaṃ pattrāgreṣu prapūjayet
pūrvadvāre svarṇaraupye dakṣiṇe tāmrasīsake
paścime vaṅgakāntau ca uttare muṇḍatīkṣṇake
sarvametad aghoreṇa pūjayed aṅkuśānvitam
viḍaṃ kāñjikayantrāṇi kṣāramṛllavaṇāni ca
koṣṭhī mūṣā vaṅkanālatuṣāṅgāravanopalāḥ
bhastrikā daṇḍikānekā śilā khalvānyulūkhalam
svarṇakāropakaraṇaṃ samastatulanāni ca
mṛtkāṣṭhatāmralohotthapātrāṇi vividhāni ca
divyauṣadhīnāṃ vargāśca rañjakasnehanāni ca
etāni dvārabāhye tu mūlamantreṇa pūjayet
vāṅmāyā hrīṃ tataḥ kṣeṃ ca kṣmaśca pañcākṣaro manuḥ
anena mantreṇa bhairavaṃ tatra pūjayet
sarveṣāṃ rasasiddhānāṃ nāma saṃkīrtayet tadā
vyālācāryaś candrasenaḥ subuddhirnaravāhanaḥ
nāgārjuno ratnaghoṣaḥ surānando yaśodhanaḥ
indraśca māṇḍavyaścarpaṭī śūrasenakaḥ
āgamo nāgabuddhiś ca khaṇḍaḥ kāpāliko mataḥ
kāmāris tāntrikaḥ śambhur laṅkālampaṭaśāradau
bāṇāsuro muniśreṣṭho govindaḥ kapilo baliḥ
ete sarve tu sūtendrā rasasiddhā mahābalāḥ
caranti sarvalokeṣu nityā bhogaparāyaṇāḥ
saptaviṃśatisaṃkhyākā rasasiddhipradāyakāḥ
vaidyāḥ pūjyāḥ prayatnena tataḥ kuryādrasārcanam
harṣayandvijadevānāṃ tarpayediṣṭadevatāḥ
kumārīyoginīyogīśvarānmelakasādhakān
tarpayet pūjayed bhaktyā yathāśaktyanusārataḥ
ityevaṃ sarvasambhārayuktaṃ kuryādrasotsavam
sarvavighnapraśāntyarthaṃ sarvepsitaphalapradam
anyathā yo vimūḍhātmā mantradīkṣākramādvinā
kartumicchati sūtasya sādhanaṃ guruvarjitaḥ
nāsau siddhimavāpnoti yatnakoṭiśatairapi
tasmātsarvaprayatnena śāstroktāṃ kārayetkriyām
samyaksādhanasodyamā guruyutā rājājñayālaṃkṛtā nānākarmaparāṅmukhā rasaparāś cāḍhyā janaiścārthitāḥ
mātrāyantrasupākakarmakuśalāḥ sarvauṣadhe kovidāḥ teṣāṃ sidhyati nānyathā vidhibalācchrīpāradaḥ pāradaḥ
rasaśāstraṃ pradātavyaṃ viprāṇāṃ dharmahetave
rājñe vaiśyāya vṛddhyarthaṃ dāsyārtham itarasya ca
gurau tuṣṭe śivastuṣyecchive tuṣṭe rasastathā
rase tuṣṭe kriyāḥ sarvāḥ sidhyantyeva na saṃśayaḥ
rasavidyā dṛḍhaṃ gopyā māturguhyamiva dhruvam
bhaved vīryavatī guptā nirvīryā ca prakāśanāt
na rogividitaṃ kāryaṃ bahubhirviditaṃ tathā
rogiṇāṃ bahubhirjñātaṃ bhavennirvīryam auṣadham
rasaśālāṃ prakurvīta sarvabādhāvivarjite
sarvauṣadhimaye deśe ramye kūpasamanvite
yakṣatryakṣasahasrākṣadigvibhāge suśobhane
nānopakaraṇopetāṃ prākāreṇa suśobhitām
śālāyāḥ pūrvadigbhāge sthāpayed rasabhairavam
vahnikarmāṇi cāgneye yāmye pāṣāṇakarma ca
nairṛtye śastrakarmāṇi vāruṇe kṣālanādikam
śoṣaṇaṃ vāyukoṇe ca vedhakarmottare tathā
sthāpanaṃ siddhavastūnāṃ prakuryād īśakoṇake
padārthasaṃgrahaḥ kāryo rasasādhanahetukaḥ
sattvapātanakoṣṭhīṃ ca jharatkoṣṭhīṃ suśobhanām
bhūmikoṣṭhīṃ calatkoṣṭhīṃ jaladroṇyo 'pyanekaśaḥ
bhastrikāyugalaṃ tadvannalike vaṃśalohayoḥ
svarṇāyoghoṣaśulvāśmakuṇḍyaś carmakṛtāṃ tathā
karaṇāni vicitrāṇi dravyāṇyapi samāharet
kaṇḍaṇī peṣaṇī svalpā droṇīrūpāśca vartulāḥ
āyasāstaptakhallāśca mardakāśca tathāvidhāḥ
sūkṣmacchidrasahasrāḍhyā dravyagālanahetave
cālanī ca kaṭatrāṇi śalākā hi ca kuṇḍalī
cālanī trividhā proktā tatsvarūpaṃ ca kathyate
vaiṇavībhiḥ śalākābhirnirmitā grathitā guṇaiḥ
kīrtitā sā sadā sthūladravyāṇāṃ gālane hitā
cūrṇacālanahetośca cālanyanyāpi vaṃśajā
karṇikārasya śālmalyā harijātasya kambayā
caturaṅgulavistārayuktayā nirmitā śubhā
kuṇḍalyaratnivistārā chāgacarmābhiveṣṭitā
vājivālāmbarānaddhatalā cālanikā parā
tayā pracālanaṃ kuryāddhartuṃ sūkṣmataraṃ rajaḥ
mūṣāmṛttuṣakārpāsavanopalakapiṣṭakam
trividhaṃ bheṣajaṃ dhātujīvamūlamayaṃ tathā
śikhitrā govaraṃ caiva śarkarā ca sitopalā
śikhitrāḥ pāvakocchiṣṭā aṅgārāḥ kokilā matāḥ
kokilāś cetitāṅgārā nirvāṇāḥ payasā vinā
piṣṭakaṃ chagaṇaṃ chāṇam upalaṃ cotpalaṃ tathā
giriṇḍopalasāṭhī ca saṃśuṣkacchagaṇābhidhāḥ
kācāyomṛdvarāṭānāṃ kūpikā caṣakāni ca
kūpikā kupikā siddhā golā caiva giriṇḍikā
caṣakaṃ ca kaṭorī ca vāṭikā khārikā tathā
kañcolī grāhikā ceti nāmānyekārthakāni hi
śūrpādiveṇupātrāṇi kṣudraśiprāśca śaṅkhikāḥ
kṣuraprāśca tathā pākyaḥ yaccānyattatra yujyate
pālikā karṇikā caiva śākacchedanaśastrakāḥ
śālāsammārjanādyaṃ hi rasapākāntakarma yat
tatropayogi yaccānyattatsarvaṃ paravidyayā
śrīrasāṅkuśayā sarvaṃ mantrayitvā samarcayet
anyathā tadgataṃ tejaḥ parigṛhṇanti bhairavāḥ
rasasaṃcintakā vaidyā nighaṇṭujñāśca vārttikāḥ
sarvadeśajabhāṣājñāḥ saṃgrāhyāste'pi sādhakaiḥ
rasapākāvasānaṃ hi sadāghoraṃ ca jāpayet
sodyamāḥ śucayaḥ śūrā baliṣṭhāḥ paricārakāḥ
dharmiṣṭhaḥ satyavāgvidvān śivakeśavapūjakaḥ
sadayaḥ padmahastaśca saṃyojyo rasavaidyake
patākākumbhapāthojamatsyacāpāṅkapāṇikaḥ
anāmādhastharekhāṅkaḥ sa syādamṛtahastavān
adeśikaḥ kṛpāmukto lubdho guruvivarjitaḥ
kṛṣṇarekhākaro vaidyo dagdhahastaḥ sa ucyate
nigrahamantrajñāste yojyā nidhisādhane
baliṣṭhāḥ satyavantaśca raktākṣāḥ kṛṣṇavigrahāḥ
bhūtatrāsanavidyāśca te yojyā balisādhane
nirlobhāḥ satyavaktāro devabrāhmaṇapūjakāḥ
yaminaḥ pathyabhoktāro yojanīyā rasāyane
dhanavanto vadānyāśca sarvopaskarasaṃyutāḥ
guruvākyaratā nityaṃ dhātuvādeṣu te śubhāḥ
tattadauṣadhanāmajñāḥ śucayo vañcanojjhitāḥ
nānāviṣayabhāṣājñāste matā bheṣajāhṛtau
śucīnāṃ satyavākyānāmāstikānāṃ manasvinām
saṃdehojjhitacittānāṃ rasaḥ sidhyati sarvadā
daśāṣṭakriyayā siddho raso'sau sādhakottamaḥ
hā raso naṣṭamityuktvā sevetānyatra taṃ rasam
rasasiddho bhavenmartyo dātā bhoktā na yācakaḥ
jarāmukto jagatpūjyo divyakāntiḥ sadā sukhī
kathyate somadevena mugdhavaidyaprabuddhaye
paribhāṣā rasendrasya śāstraiḥ siddhaiśca bhāṣitā
ardhaṃ siddharasasya tailaghṛtayorlehasya bhāgo'ṣṭamaḥ saṃsiddhākhilalohacūrṇavaṭakādīnāṃ tathā saptamaḥ
yo dīyeta bhiṣagvarāya gadibhirnirdiśya dhanvantarim sarvārogyasukhāptaye nigadito bhāgaḥ sa dhanvantareḥ
bhaiṣajyakrīṇitadravyabhāgo 'py ekādaśo hi yaḥ
vaṇigbhyo gṛhyate vaidyai rudrabhāgaḥ sa ucyate
pragṛhyādhikarudrāṃśaṃ yo 'samīcīnam auṣadham
dāpayellubdhadhīr vaidyaḥ sa syād viśvāsaghātakaḥ
dhātubhir gandhakādyaiśca nirdravair mardito rasaḥ
suślakṣṇaḥ kajjalābho 'sau kajjalītyabhidhīyate
sadravā marditā saiva rasapaṅka iti smṛtā
arkāṃśatulyād rasato 'tha gandhān niṣkārdhatulyāt truṭiśo 'bhi khalle
arkātape tīvratare vimardyāt piṣṭī bhavet sā navanītarūpā
khalle vimardya gandhena dugdhena saha pāradam
peṣaṇāt piṣṭatāṃ yāti sā piṣṭīti matā paraiḥ
caturthāṃśasuvarṇena rasena ghṛṣṭiṣaṣṭikā
bhavet pātanapiṣṭī sā rasasyottamasiddhidā
rūpyaṃ vā jātarūpaṃ vā rasagandhādibhirhatam
samutthitaṃ ca bahuśaḥ sā kṛṣṭī hematārayoḥ
piṣṭīṃ kṣipet suvarṇāntar na varṇo hīyate tayā
svarṇakṛṣṭyā kṛtaṃ bījaṃ rasasya parirañjanam
tāmraṃ tīkṣṇasamāyuktaṃ drutaṃ nikṣipya bhūriśaḥ
sagandhalakucadrāve nirgataṃ varalohakam
tena raktīkṛtaṃ svarṇaṃ hemaraktītyudāhṛtam
nikṣiptā sā drute svarṇe varṇotkarṣavidhāyinī
tārasya rañjanī cāpi bījarāgavidhāyinī
evameva prakartavyā tāraraktī manoharā
rañjanī khalu rūpyasya bījānāmapi rañjanī
mṛtena vā baddharasena vānyallohena vā sādhitamanyaloham
sitaṃ ca pītatvamupāgataṃ taddalaṃ hi candrānalayoḥ prasiddham
ā māsakṛtabaddhena rasena saha yojitam
sādhitaṃ vānyalohena sitaṃ pītaṃ ca taddalam
mākṣikeṇa hataṃ tāmraṃ daśavāraṃ samutthitam
tadvadviśuddhanāgaṃ hi dvitayaṃ taccatuṣpalam
nīlāñjanahataṃ bhūyaḥ saptavāraṃ samutthitam
iti saṃsiddhametaddhi śulvanāgaṃ prakīrtyate
sādhitastena sūtendro vadane vidhṛto nṛṇām
nihanti māsamātreṇa mehavyūhaṃ viśeṣataḥ
pathyāśanasya varṣeṇa palitaṃ valibhiḥ saha
gṛdhradṛṣṭirlasatpuṣṭiḥ sarvārogyasamanvitaḥ
lohaṃ lohāntare kṣiptaṃ dhmātaṃ nirvāpitaṃ drave
pāṇḍupītaprabhaṃ jātaṃ piñjarītyabhidhīyate
bhāgāḥ ṣoḍaśa tārasya tathā dvādaśa bhāsvataḥ
ekatrāvartitāstena candrārkamiti kathyate
sādhyalohe 'nyalohaṃ cetprakṣiptaṃ vaṅkanālataḥ
nirvāpaṇaṃ tu tatproktaṃ vaidyairnirvāhaṇaṃ khalu
kṣipennirvāpaṇaṃ dravyaṃ nirvāhye samabhāgikam
āvāhyaṃ vāpanīye ca bhāge dṛṣṭe ca dṛṣṭavat
mṛtaṃ tarati yattoye lohaṃ vāritaraṃ hi tat
aṅguṣṭhatarjanīghṛṣṭaṃ yat tad rekhāntare viśet
mṛtalohaṃ taduddiṣṭaṃ rekhāpūrṇābhidhānataḥ
guḍaguñjāsukhasparśamadhvājyaiḥ saha yojitam
nāyāti prakṛtiṃ dhmānād apunarbhavam ucyate
tasyopari guru dravyaṃ dhānyaṃ copanayeddhruvam
haṃsavat tīryate vāriṇyuttamaṃ parikīrtitam
raupyeṇa saha saṃyuktaṃ dhmātaṃ raupyeṇa cel laget
tadā nirutthamityuktaṃ lohaṃ tad apunarbhavam
nirvāpaṇaviśeṣeṇa tattadvarṇaṃ bhavedyadā
mṛdulaṃ citrasaṃskāraṃ tadbījamiti kathyate
idameva vinirdiṣṭaṃ vaidyairuttaraṇaṃ khalu
saṃspṛṣṭalohayorekalohasya parināśanam
pradhmātaṃ vaṅkanālena tattāḍanamudāhṛtam
cūrṇābhraṃ śālisaṃyuktaṃ vastrabaddhaṃ hi kāñjike
niryātaṃ mardanādvastrāddhānyābhramiti kathyate
kṣārāmladrāvakairyuktaṃ dhmātamākarakoṣṭhake
yastato nirgataḥ sāraḥ sattvamityabhidhīyate
koṣṭhikāśikharāpūrṇaiḥ kokilair dhmānayogataḥ
mūṣākaṇṭhamanuprāptair ekakolīsako mataḥ
drāvaṇe sattvapāte ca mādhukāḥ khādirāḥ śubhāḥ
durdrāve vaṃśajāste tu svedane bādarāḥ śubhāḥ
vidyādharākhyayantrasthād ārdrakadrāvamarditāt
samākṛṣṭo raso yo 'sau hiṅgulākṛṣṭa ucyate
svalpatālayutaṃ kāṃsyaṃ vaṅkanālena tāḍitam
muktaraṅgaṃ hi tattāmraṃ ghoṣākṛṣṭam udāhṛtam
tīkṣṇanīlāñjanopetaṃ dhmātaṃ hi bahuśo dṛḍham
mṛdu kṛṣṇaṃ drutadrāvaṃ varanāgaṃ taducyate
mṛtasya punarudbhūtiḥ samproktotthāpanākhyayā
drutadravyasya nikṣepo drave taḍḍhālanaṃ matam
triṃśatpalamitaṃ nāgaṃ bhānudugdhena marditam
vimardya puṭayettāvadyāvatkarṣāvaśeṣitam
na tatpuṭasahasreṇa kṣayamāyāti sarvathā
capalo'yaṃ samādiṣṭo vārttikair nāgasambhavaḥ
itthaṃ hi capalaḥ kāryo vaṅgasyāpi na saṃśayaḥ
tatspṛṣṭahastasaṃspṛṣṭaḥ kevalo badhyate rasaḥ
sa raso dhātuvādeṣu śasyate na rasāyane
ayaṃ hi kharvaṇākhyena lokanāthena kīrtitaḥ
bhūbhujaṃgaśakṛttoyaiḥ prakṣālyāpahṛtaṃ rajaḥ
kṛṣṇavarṇaṃ hi tatproktaṃ dhautākhyaṃ rasavādibhiḥ
dravyayor mardanādhmānād dvaṃdvānaṃ parikīrtitam
bhāgād dravyādhikakṣepam anu varṇasuvarṇake
dravairvā vahnikāgrāso bhañjanī vādibhir matā
pataṅgīkalkato jātā lohe tāre ca hematā
dināni katicitsthitvā yātyasau cullakā matā
rañjitāddhi cirāllohāddhmānādvā cirakālataḥ
viniryāsaḥ sa nirdiṣṭaḥ pataṅgīrāgasaṃjñakaḥ
drute dravyāntarakṣepo lohādye kriyate hi yaḥ
sa āvāpaḥ pratīvāpas tadevācchādanaṃ matam
drute vahnisthite lohe viramyāṣṭanimeṣakam
salilasya parikṣepaḥ so 'bhiṣeka iti smṛtaḥ
taptasyāpsu vinikṣepo nirvāpaḥ snapanaṃ ca tat
pratīvāpādikaṃ kāryaṃ drute lohe sunirmale
yadā hutāśo dīptārciḥ śuklotthānasamanvitaḥ
śuddhāvartas tadā jñeyaḥ sa kālaḥ sattvanirgame
drāvyadravyanibhā jvālā dṛśyate dhamane yadā
drāvasyonmukhatā seyaṃ bījāvartaḥ sa ucyate
vahnistham eva śītaṃ yattaduktaṃ svāṅgaśītalam
agnerākṛṣya śītaṃ yattad bahiḥśītamucyate
kṣārāmlair auṣadhairvāpi dolāyantre sthitasya hi
pacanaṃ svedanākhyaṃ syānmalaśaithilyakārakam
uditairauṣadhaiḥ sārdhaṃ sarvāmlaiḥ kāñjikairapi
peṣaṇaṃ mardanākhyaṃ syādbahirmalavināśanam
mardanādiṣṭabhaiṣajyair naṣṭapiṣṭatvakārakam
tanmūrchanaṃ hi vaṅgāhibhujakañcukanāśanam
svedātapādiyogena svarūpāpādanaṃ hi yat
tadutthāpanam ityuktaṃ mūrchāvyāpattināśanam
svarūpasya vināśena piṣṭatvād bandhanaṃ hi tat
vidvadbhirnirjitaḥ sūto naṣṭapiṣṭiḥ sa ucyate
uktauṣadhairmarditapāradasya yantrasthitasyordhvam adhaś ca tiryak
niryātanaṃ pātanasaṃjñam uktaṃ vaṅgāhisamparkajakañcukaghnam
jalasaindhavayuktasya rasasya divasatrayam
sthitir āsthāpanī kumbhe yāsau rodhanamucyate
rodhanāllabdhavīryasya capalatvanivṛttaye
kriyate pārade svedaḥ proktaṃ niyamanaṃ hi tat
dhātupāṣāṇamūlādyaiḥ saṃyukto ghaṭamadhyagaḥ
grāsārthaṃ tridinaṃ svedo dīpanaṃ tanmataṃ budhaiḥ
iyanmānasya sūtasya bhojyadravyātmikā mitiḥ
iyatītyucyate yāsau grāsamānaṃ samīritam
grāsasya cāraṇaṃ garbhe drāvaṇaṃ jāraṇaṃ tathā
iti trirūpā nirdiṣṭā jāraṇā varavārttikaiḥ
grāsaḥ piṇḍaḥ pariṇāmastisraścākhyāḥ parā punaḥ
samukhā nirmukhā ceti jāraṇā dvividhā punaḥ
nirmukhā jāraṇā proktā bījādānena bhāgataḥ
śuddhaṃ svarṇaṃ ca rūpyaṃ ca bījam ityabhidhīyate
catuḥṣaṣṭyaṃśato bījaprakṣepo mukhamucyate
evaṃ kṛte raso grāsalolupo mukhavān bhavet
kaṭhinānyapi lohāni kṣamo bhavati bhakṣitum
iyaṃ hi samukhā proktā jāraṇā mṛgacāriṇā
divyauṣadhisamāyogāt sthitaḥ prakaṭakoṣṭhiṣu
bhuñjītākhilalohādyaṃ yo 'sau rākṣasavaktravān
rasasya jaṭhare grāsakṣapaṇaṃ cāraṇā matā
grastasya drāvaṇaṃ garbhe garbhadrutir udāhṛtā
bahireva drutiṃ kṛtvā ghanasattvādikaṃ khalu
jāraṇāya rasendrasya sā bāhyadrutir ucyate
nirlepatvaṃ drutatvaṃ ca tejastvaṃ laghutā tathā
asaṃyogaśca sūtena pañcadhā drutilakṣaṇam
auṣadhādhmānayogena lohadhātvādikaṃ tathā
saṃtiṣṭhate dravākāraṃ sā drutiḥ parikīrtitā
drutagrāsaparīṇāmo viḍayantrādiyogataḥ
jāraṇetyucyate tasyāḥ prakārāḥ santi koṭiśaḥ
kṣārairamlaiśca gandhādyair mūtraiśca paṭubhis tathā
rasagrāsasya jīrṇārthaṃ tadviḍaṃ parikīrtitam
susiddhabījadhātvādijāraṇena rasasya hi
pītādirāgajananaṃ rañjanaṃ parikīrtitam
sūte satailayantrasthe svarṇādikṣepaṇaṃ hi yat
vedhādhikyakaraṃ lohe sāraṇā sā prakīrtitā
vyavāyibheṣajopeto dravye kṣipto rasaḥ khalu
vedha ityucyate tajjñaiḥ sa cānekavidhaḥ smṛtaḥ
lepaḥ kṣepaśca kuntaśca dhūmākhyaḥ śabdasaṃjñakaḥ
lepanaṃ kurute lohaṃ svarṇaṃ vā rajataṃ tathā
lepavedhaḥ sa vijñeyaḥ puṭamatra ca saurakam
prakṣepaṇaṃ drute lohe vedhaḥ syātkṣepasaṃjñitaḥ
saṃdaṃśadhṛtasūtena drutadravyāhṛtiśca yā
suvarṇatvādikaraṇaṃ kuntavedhaḥ sa ucyate
vahnau dhūmāyamāne 'ntaḥ prakṣiptarasadhūmataḥ
svarṇādyāpādanaṃ lohe dhūmavedhaḥ sa ucyate
mukhasthitarasenālpalohasya dhamanāt khalu
svarṇarūpyatvajananaṃ śabdavedhaḥ sa kīrtitaḥ
siddhadravyasya sūtena kāluṣyādinivāraṇam
prakāśanaṃ ca varṇasya tadudghāṭanam īritam
kṣārāmlairauṣadhaiḥ sārddhaṃ bhāṇḍaṃ ruddhvātiyatnataḥ
bhūmau nikhanyate yatnātsvedanaṃ saṃprakīrtitam
rasasyauṣadhayuktasya bhāṇḍaruddhasya yatnataḥ
mandāgniyutacullyantaḥ kṣepaḥ saṃnyāsa ucyate
dvāvetau svedasaṃnyāsau rasarājasya niścitam
guṇaprabhāvajanakau śīghravyāptikarau tathā
rasanigamamahābdheḥ somadevaḥ samantāt sphuṭataraparibhāṣānāmaratnāni hṛtvā
vyaracayadatiyatnāttairimāṃ kaṇṭhamālāṃ kalayatu bhiṣagagryo maṇḍanārthaṃ sabhāyām
bhavetpaṭhitavāro'yamadhyāyo rasavādinām
rasakarmāṇi kurvāṇo na sa muhyati kutracit
atha yantrāṇi vakṣyante rasatantrāṇyaśeṣataḥ
samālocya samāsena somadevena sāmpratam
svedādikarma nirmātuṃ vārttikendraiḥ prayatnataḥ
yantryate pārado yasmāttasmādyantramiti smṛtam
dravadravyeṇa bhāṇḍasya pūritārdhodakasya ca
mukhasyobhayato dvāradvayaṃ kṛtvā prayatnataḥ
tayostu nikṣiped daṇḍaṃ tanmadhye rasapoṭalīm
baddhvā tu svedayedetaddolāyantramiti smṛtam
sāmbusthālīmukhe baddhavastre pākyaṃ niveśayet
pidhāya pacyate yatra svedanīyantramucyate
aṣṭāṅgulaparīṇāhamānāhena daśāṅgulam
caturaṅgulakotsedhaṃ toyādhāraṃ galādadhaḥ
adhobhāṇḍe mukhaṃ tasya bhāṇḍasyopari vartinaḥ
ṣoḍaśāṅgulavistīrṇapṛṣṭhasyāsye praveśayet
pārśvayor mahiṣīkṣīracūrṇamaṇḍūraphāṇitaiḥ
liptvā viśoṣayetsaṃdhiṃ jalādhāre jalaṃ kṣipet
cullyām āropayed etat pātanāyantramucyate
athordhvabhājane liptasthāpitasya jale sudhīḥ
dīptair vanopalaiḥ kuryādadhaḥ pātaṃ prayatnataḥ
jalapūrṇapātramadhye dattvā ghaṭakharparaṃ suvistīrṇam
tadupari viḍamadhyagataḥ sthāpyaḥ sūtaḥ kṛtaḥ koṣṭhyām
laghulohakaṭorikayā kṛtaṣaṇmṛtsaṃdhilepayācchādya
pūrvoktaghaṭakharparamadhye 'ṅgāraiḥ khadirakolabhavaiḥ
svedanato mardanataḥ kacchapayantrasthito raso jarati
agnibalenaiva tato garbhe dravanti sarvasattvāni
kacchapayantrāntargatamṛnmayapīṭhasthadīpikāsaṃsthaḥ
yasminnipatati sūtaḥ proktaṃ taddīpikāyantram
bhāṇḍakaṇṭhādadhaś chidre veṇunālaṃ vinikṣipet
kāṃsyapātradvayaṃ kṛtvā sampuṭaṃ jalagarbhitam
nalikāsyaṃ tatra yojyaṃ dṛḍhaṃ taccāpi kārayet
yuktadravyairvinikṣiptaḥ pūrvaṃ tatra ghaṭe rasaḥ
agninā tāpito nālāttoye tasminpatatyadhaḥ
yāvaduṣṇaṃ bhavet sarvaṃ bhājanaṃ tāvadeva hi
jāyate rasasaṃdhānaṃ ḍekīyantramitīritam
lohamūṣādvayaṃ kṛtvā dvādaśāṅgulamānataḥ
īṣacchidrānvitāmekāṃ tatra gandhakasaṃyutām
mūṣāyāṃ rasayuktāyām anyasyāṃ tāṃ praveśayet
toyaṃ syātsūtakasyādha ūrdhvādho vahnidīpanam
rasonakarasaṃ bhadre yatnato vastragālitam
dāpayetpracuraṃ yatnādāplāvya rasagandhakau
sthālikāyāṃ pidhāyordhvaṃ sthālīmanyāṃ dṛḍhāṃ kuru
saṃdhiṃ vilepayedyatnānmṛdā vastreṇa caiva hi
sthālyantare kapotākhyaṃ puṭaṃ karṣāgninā sadā
yantrasyādhaḥ karīṣāgniṃ dadyāttīvrāgnimeva vā
evaṃ tu tridinaṃ kuryāttato yantraṃ vimocayet
taptodake taptacullyāṃ na kuryācchītalāṃ kriyām
na tatra kṣīyate sūto na ca gacchati kutracit
anena ca krameṇaiva kuryādgandhakajāraṇam
yantraṃ vidyādharaṃ jñeyaṃ sthālīdvitayasampuṭāt
cullīṃ caturmukhīṃ kṛtvā yantrabhāṇḍaṃ niveśayet
tatrauṣadhaṃ vinikṣipya nirundhyādbhāṇḍakānanam
yantraṃ vidyādharaṃ nāma tantrajñaiḥ parikīrtitam
ūrdhvaṃ vahniradhaścāpo madhye tu rasasaṃgrahaḥ
somānalam idaṃ proktaṃ jārayedgaganādikam
garbhayantraṃ pravakṣyāmi piṣṭikābhasmakārakam
caturaṅguladīrghāṃ ca tryaṅgulonmitavistarām
mṛnmayīṃ sudṛḍhāṃ mūṣāṃ vartulaṃ kārayenmukham
loṇasya viṃśatirbhāgā bhāga ekastu gugguloḥ
suślakṣṇaṃ peṣayitvā tu vāraṃ vāraṃ punaḥ punaḥ
mūṣālepaṃ dṛḍhaṃ kṛtvā lavaṇārdhamṛdambubhiḥ
karṣet tuṣāgninā bhūmau svedayenmṛdu mānavit
ahorātraṃ trirātraṃ vā rasendro bhasmatāṃ vrajet
kharparaṃ sikatāpūrṇaṃ kṛtvā tasyopari nyaset
aparaṃ kharparaṃ tatra śanair mṛdvagninā pacet
pañcakṣāraistathā mūtrair lavaṇaṃ ca viḍaṃ tataḥ
haṃsapākaṃ samākhyātaṃ yantraṃ tad vārttikottamaiḥ
sarasāṃ gūḍhavaktrāṃ mṛdvastrāṅgulaghanāvṛtām
śoṣitāṃ kācakalaśīṃ triṣu bhāgeṣu pūrayet
bhāṇḍe vitastigambhīre vālukāsupratiṣṭhitā
tadbhāṇḍaṃ pūrayettribhiranyābhiravaguṇṭhayet
bhāṇḍavaktraṃ maṇikayā saṃdhiṃ limpen mṛdā pacet
cullyāṃ tṛṇasya cādāhān maṇikāpṛṣṭhavartinaḥ
etaddhi vālukāyantraṃ tadyantraṃ lavaṇāśrayam
pañcāḍhavālukāpūrṇabhāṇḍe nikṣipya yatnataḥ
pacyate rasagolādyaṃ vālukāyantram īritam
evaṃ lavaṇanikṣepātproktaṃ lavaṇayantrakam
antaḥkṛtarasālepatāmrapātramukhasya ca
liptvā mṛllavaṇenaiva saṃdhiṃ bhāṇḍatalasya ca
tadbhāṇḍaṃ paṭunāpūrya kṣārairvā pūrvavatpacet
evaṃ lavaṇayantraṃ syād rasakarmaṇi śasyate
lohanālagataṃ sūtaṃ bhāṇḍe lavaṇapūrite
niruddhaṃ vipacetprāgvan nālikāyantram īritam
vālukāgūḍhasarvāṅgāṃ garte mūṣāṃ rasānvitām
dīptopalaiḥ saṃvṛṇuyād yantraṃ tad bhūdharāhvayam
śarāvasampuṭāntasthaṃ karīṣeṣv agnimānavit
paceccullyāṃ dviyāmaṃ vā rasaṃ tat puṭayantrakam
ṣoḍaśāṅgulavistīrṇaṃ hastamātrāyataṃ samam
dhātusattvanipātārthaṃ koṣṭhīyantram iti smṛtam
yatra lohamaye pātre pārśvayorvalayadvayam
tādṛk svalpataraṃ pātraṃ valayaprotakoṣṭhakam
pūrvapātropari nyasya svalpapātre parikṣipet
rasaṃ saṃmūrchitaṃ sthūlapātram āpūrya kāñjikaiḥ
dviyāmaṃ svedayedeva rasotthāpanahetave
etatsyād valabhīyantraṃ rase ṣāḍguṇyakārakam
sūkṣmakāntamaye pātre rasaḥ syādguṇavattaraḥ
kṣipedrasaṃ ghaṭe dīrghanatādhonālasaṃyute
tannālaṃ nikṣipedanyaghaṭakukṣyantare khalu
tatra ruddhvā mṛdā samyagvadane ghaṭayoratha
adhastādrasakumbhasya jvālayettīvrapāvakam
itarasminghaṭe toyaṃ prakṣipetsvādu śītalam
tiryakpātanam etaddhi vārttikair abhidhīyate
caṣakaṃ vartulaṃ lauhaṃ vinatāgrordhvadaṇḍakam
etaddhi pālikāyantraṃ balijāraṇahetave
catuṣprasthajalādhāraś caturaṅgulikānanaḥ
ghaṭayantram idaṃ proktaṃ tadāpyāyanakaṃ smṛtam
vidhāya vartulaṃ gartaṃ mallamatra nidhāya ca
vinidhāyeṣṭakāṃ tatra madhyagartavatīṃ śubhām
gartasya paritaḥ kuryātpālikām aṅgulocchrayām
garte sūtaṃ vinikṣipya gartāsye vasanaṃ kṣipet
nikṣipedgandhakaṃ tatra mallenāsyaṃ nirudhya ca
mallapālikayormadhye mṛdā samyaṅ nirudhya ca
vanopalaiḥ puṭaṃ deyaṃ kapotākhyaṃ na cādhikam
iṣṭikāyantram etat syād gandhakaṃ tena jārayet
sthālikopari vinyasya sthālīṃ samyaṅ nirudhya ca
ūrdhvasthālyāṃ jalaṃ kṣiptvā vahniṃ prajvālayed adhaḥ
etad vidyādharaṃ yantraṃ hiṅgulākṛṣṭihetave
yantrasthālyupari sthālīṃ nyubjāṃ dattvā nirundhayet
yantraṃ ḍamarukākhyaṃ tadrasabhasmakṛte hitam
mallamadhye caredgartaṃ tatra sūtaṃ sagandhakam
gartasya paritaḥ kuḍyaṃ prakuryādaṅgulocchritam
tataś cācchādayet samyag gostanākāramūṣayā
samyak toyamṛdā ruddhvā samyagatrocyamānayā
lehavatkṛtababbūlakvāthena parimarditam
jīrṇakiṭṭarajaḥ sūkṣmaṃ guḍacūrṇasamanvitam
iyaṃ hi jalamṛt proktā durbhedyā salilaiḥ khalu
khaṭikāpaṭukiṭṭaiśca mahiṣīdugdhamarditaiḥ
vahnimṛtsnā bhaved ghoravahnitāpasahā khalu
etayā mṛtsnayā ruddho na gantuṃ kṣamate rasaḥ
vidagdhavanitāprauḍhapremṇā ruddhaḥ pumāniva
nandī nāgārjunaścaiva brahmajyotir munīśvaraḥ
vetti śrīsomadevaśca nāparaḥ pṛthivītale
tato jalaṃ vinikṣipya vahniṃ prajvālayedadhaḥ
nābhiyantramidaṃ proktaṃ nandinā sarvavedinā
anena jīryate sūto nirdhūmaḥ śuddhagandhakaḥ
mūṣāṃ mūṣodarāviṣṭām ādyantaḥsamavartulām
cipiṭāṃ ca tale proktaṃ grastayantraṃ manīṣibhiḥ
sūtendrarandhanārthaṃ hi rasavidbhir udīritam
sthālyāṃ tāmrādi nikṣipya mallenāsyaṃ nirudhya ca
pacyate sthālikādhastāt sthālīyantram idaṃ smṛtam
vidhāyāṣṭāṅgulaṃ pātraṃ lauhamaṣṭāṅgulocchrayam
kaṇṭhādho hy aṅgule deśe galādhāre hi tatra ca
tiryaglohaśalākāśca tanvīstiryag vinikṣipet
tanūni svarṇapattrāṇi tāsāmupari vinyaset
pattrādho nikṣiped dhūmaṃ vakṣyamāṇam ihaiva hi
tatpātraṃ nyubjapātreṇa chādayedapareṇa hi
mṛdā vilipya saṃdhiṃ ca vahniṃ prajvālayed adhaḥ
tena pattrāṇi kṛtsnāni hatāny uktavidhānataḥ
rasaścarati vegena drutaṃ garbhe dravanti ca
gandhālakaśilānāṃ hi kajjalyā vā mṛtāhinā
dhūpanaṃ svarṇapattrāṇāṃ prathamaṃ parikīrtitam
tārārthaṃ tārapattrāṇi mṛtavaṅgena dhūpayet
dhūpayecca yathāyogyairanyairuparasairapi
dhūpayantramidaṃ proktaṃ jāraṇādravyasādhane
sthūlasthālyāṃ jalaṃ kṣiptvā vāso baddhvā mukhe dṛḍham
tatra svedyaṃ vinikṣipya tanmukhaṃ prapidhāya ca
adhastājjvālayedagniṃ yantraṃ tatkandukābhidham
svedanīyantramityanye prāhuścedaṃ manīṣiṇaḥ
yadvā sthālyāṃ jalaṃ kṣiptvā tṛṇaṃ kṣiptvā mukhopari
svedyadravyaṃ parikṣipya pidhānaṃ pravidhāya ca
adhastājjvālayedagniṃ yantraṃ tat kandukaṃ smṛtam
khallayogyā śilā nīlā śyāmā snigdhā dṛḍhā guruḥ
ṣoḍaśāṅgulakotsedhā navāṅgulakavistarā
caturviṃśāṅgulā dīrghā gharṣaṇī dvādaśāṅgulā
viṃśatyaṅguladīrghā vā syādutsedhe daśāṅgulā
khallapramāṇaṃ tajjñeyaṃ śreṣṭhaṃ syādrasakarmaṇi
khallayantraṃ tridhā proktaṃ rasādisukhamardane
nirudgārau sumasṛṇau kāryau putrikayā yutau
utsedhe sa daśāṅgulaḥ khalu kalātulyāṅgulāyāmavān vistāreṇa daśāṅgulo munimitairnimnas tayaivāṅgulaiḥ
pālyāṃ dvyaṅgulivistaraśca masṛṇo 'tīvārdhacandropamo gharṣo dvādaśakāṅgulaśca tadayaṃ khallo mataḥ siddhaye
asminpañcapalaḥ sūto mardanīyo viśuddhaye
tattadaucityayogena khalleṣvanyeṣu yojayet
dvādaśāṅgulavistāraḥ khallo 'timasṛṇopalaḥ
caturaṅgulanimnaśca madhye 'timasṛṇīkṛtaḥ
mardakaś cipiṭo 'dhastāt sugrāhaśca śikhopari
ayaṃ tu vartulaḥ khallo mardane'tisukhapradaḥ
lauho navāṅgulaḥ khallo nimnatve ca ṣaḍaṅgulaḥ
mardako 'ṣṭāṅgulaścaiva taptakhallābhidho 'pyayam
kṛtvā khallākṛtiṃ cullīm aṅgāraiḥ paripūritām
tasyāṃ niveśya taṃ khallaṃ pārśve bhastrikayā dhamet
tadantarmarditā piṣṭiḥ kṣārairamlaiśca saṃyutā
pradravatyativegena sveditā nātra saṃśayaḥ
kṛtaḥ kāntāyasā so 'yaṃ bhavet koṭiguṇo rasaḥ
mūṣā hi krauñcikā proktā kumudī karahāṭikā
pācanī vahnimitrā ca rasavādibhirīryate
muṣṇāti doṣān mūṣā yā sā mūṣeti nigadyate
upādānaṃ bhavettasyā mṛttikā lohameva ca
mūṣāmukhaviniṣkrāntā varamekāpi kākiṇī
durjanapraṇipātena dhiglakṣam api māninām
mūṣāpidhānayorbandhe bandhanaṃ saṃdhilepanam
andhraṇaṃ randhraṇaṃ caiva saṃśliṣṭaṃ saṃdhibandhanam
mṛttikā pāṇḍurasthūlā śarkarā śoṇapāṇḍurā
cirādhmānasahā sā hi mūṣārtham atiśasyate
tadabhāve ca vālmīkī kaulālī vā samīryate
yā mṛttikā dugdhatuṣaiḥ śaṇena śikhitrakair vā hayaladdinā ca
lauhena daṇḍena ca kuṭṭitā sā sādhāraṇā syāt khalu mūṣikārthe
śvetāśmānas tuṣā dagdhāḥ śikhitrāḥ śaṇakharpare
laddiḥ kiṭṭaṃ kṛṣṇamṛtsnā saṃyojyā mūṣikāmṛdi
mṛdastribhāgāḥ śaṇaladdibhāgau bhāgaśca nirdagdhatuṣopalādeḥ
kiṭṭārdhabhāgaṃ parikhaṇḍya vajramūṣāṃ vidadhyātkhalu sattvapāte
dagdhāṅgāratuṣopetā mṛtsnā valmīkamṛttikā
tattadviḍasamāyuktā tattadviḍavilepitā
tayā yā vihitā mūṣā yogamūṣeti kathyate
anayā sādhitaḥ sūto jāyate guṇavattaraḥ
gārabhūnāgadhautābhyāṃ śaṇairdagdhatuṣairapi
samaiḥ samā ca mūṣāmṛnmahiṣīdugdhamarditā
krauñcikā yantramātraṃ hi bahudhā parikīrtitā
tayā viracitā mūṣā vajradrāvaṇikocitā
dugdhaṣaḍguṇagārāṣṭakiṭṭāṅgāraśaṇānvitā
kṛṣṇamṛdbhiḥ kṛtā mūṣā gāramūṣetyudāhṛtā
yāmayugmaparidhmānān nāsau dravati vahninā
vajrāṅgāratuṣāstulyās taccaturguṇamṛttikā
gārā ca mṛttikātulyā sarvair etair vinirmitā
varamūṣeti nirdiṣṭā yāmamagniṃ saheta sā
pāṣāṇarahitā raktā raktavargānusādhitā
mṛttayā sādhitā mūṣā kṣitikhecaralepitā
varṇamūṣeti sā proktā varṇotkarṣe niyujyate
pāṣāṇarahitā śvetā śvetavargānusādhitā
mṛt tayā sādhitā mūṣā kṣitikhecaralepitā
raupyamūṣeti sā proktā varṇotkarṣe niyujyate
tattadbhedamṛdodbhūtā tattadviḍavilepitā
dehalohārthayogārthaṃ viḍamūṣetyudāhṛtā
gārabhūnāgadhautābhyāṃ tuṣamṛṣṭaśaṇena ca
samaiḥ samā ca mūṣāmṛnmahiṣīdugdhamarditā
krauñcikā yantramātre hi bahudhā parikīrtitā
tayā viracitā mūṣā liptā matkuṇaśoṇitaiḥ
bālābdadhvanimūlaiśca vajradrāvaṇakrauñcikā
sahate'gniṃ caturyāmaṃ draveṇa vyādhitā satī
drave dravībhāvamukhe mūṣāyā dhmānayogataḥ
kṣaṇamuddharaṇaṃ yattanmūṣāpyāyanam ucyate
vṛntākākāramūṣāyāṃ nālaṃ dvādaśakāṅgulam
dhattūrapuṣpavac cordhvaṃ sudṛḍhaṃ śliṣṭapuṣpavat
aṣṭāṅgulaṃ ca sacchidraṃ sā syād vṛntākamūṣikā
anayā kharparādīnāṃ mṛdūnāṃ sattvamāharet
mūṣā yā gostanākārā śikhāyuktapidhānakā
sattvānāṃ drāvaṇe śuddhau mūṣā sā gostanī bhavet
nirdiṣṭā mallamūṣā yā malladvitayasampuṭāt
parpaṭyādirasādīnāṃ svedanāya prakīrtitā
kulālabhāṇḍarūpā yā dṛḍhā ca paripācitā
pakvamūṣeti sā proktā poṭṭalyādivipācane
nirvaktragolakākārā puṭanadravyagarbhiṇī
golamūṣeti sā proktā satvaradravarodhinī
tale yā kūrparākārā kramādupari vistṛtā
sthūlavṛntākavat sthūlā mahāmūṣetyasau smṛtā
sā cāyo'bhrakasattvādeḥ puṭāya drāvaṇāya ca
maṇḍūkākāramūṣā yā nimnatāyāmavistarā
ṣaḍaṅgulapramāṇena mūṣā maṇḍūkasaṃjñikā
bhūmau nikhanya tāṃ mūṣāṃ dadyātpuṭamathopari
mūṣā yā cipiṭā mūle vartulāṣṭāṅgulocchrayā
mūṣā sā mūsalākhyā syāccakribaddharase hitā
sattvānāṃ pātanārthāya pātitānāṃ viśuddhaye
koṣṭhikā vividhākārāstāsāṃ lakṣaṇam ucyate
rājahastasamutsedhā tadardhāyāmavistarā
caturasrā ca kuḍyena veṣṭitā mṛnmayena ca
ekabhittau careddvāraṃ vitastyābhogasaṃyutam
dvāraṃ sārdhavitastyā ca saṃmitaṃ sudṛḍhaṃ śubham
dehalyadho vidhātavyaṃ dhamanāya yathocitam
prādeśapramitā bhittir uttaraṅgasya cordhvataḥ
dvāraṃ copari kartavyaṃ prādeśapramitaṃ khalu
tataśceṣṭikayā ruddhvā dvārasaṃdhiṃ vilipya ca
śikhitraistāṃ samāpūrya dhamedbhastrādvayena ca
śikhitrān dhamanadravyam ūrdhvadvāreṇa nikṣipet
sattvapātanagolāṃśca pañca pañca punaḥ punaḥ
bhaved aṅgārakoṣṭhīyaṃ kharāṇāṃ sattvapātinī
dṛḍhabhūmau caredgartaṃ vitastyā saṃmitaṃ śubham
vartulaṃ cātha tanmadhye gartamanyaṃ prakalpayet
caturaṅgulavistāranimnatvena samanvitam
gartāddharaṇiparyantaṃ tiryaṅnālasamanvitam
kiṃcit samunnataṃ bāhyagartābhimukhanimnagam
mṛccakrīṃ pañcarandhrāḍhyāṃ garbhagartodare kṣipet
āpūrya kokilaiḥ koṣṭhīṃ pradhamed ekabhastrayā
pātālakoṣṭhikā hy eṣā mṛdūnāṃ sattvapātinī
dhmānasādhyapadārthānāṃ nandinā parikīrtitā
dvādaśāṅgulanimnā yā prādeśapramitā tathā
caturaṅgulataścordhvaṃ valayena samanvitā
bhūricchidravatīṃ cakrīṃ valayopari nikṣipet
śikhitrāṃstatra nikṣipya pradhamed vaṅkanālataḥ
gārakoṣṭhīyam ākhyātā mṛṣṭalohavināśinī
mūṣāmṛdbhir vidhātavyam aratnipramitaṃ dṛḍham
adhomukhaṃ ca tadvaktre nālaṃ pañcāṅgulaṃ khalu
vaṅkanālam idaṃ proktaṃ dṛḍhadhmānāya kīrtitam
koṣṭhī siddharasādīnāṃ vidhānāya vidhīyate
dvādaśāṅgulakotsedhā sā budhne caturaṅgulā
tiryakpradhamanāsyā ca mṛdudravyaviśodhinī
rasādidravyapākānāṃ pramāṇajñāpanaṃ puṭam
neṣṭo nyūnādhikaḥ pākaḥ supākaṃ hitam auṣadham
lohāderapunarbhāvo guṇādhikyaṃ tato 'gratā
anapsu majjanaṃ rekhāpūrṇatā puṭato bhavet
puṭād grāvṇo laghutvaṃ ca śīghravyāptiśca dīpanam
jāritādapi sūtendrāllohānām adhiko guṇaḥ
yathāśmani viśed vahnir bahiḥsthapuṭayogataḥ
cūrṇatvāddhi guṇāvāptistathā loheṣu niścitam
nimnavistarataḥ kuṇḍe dvihaste caturasrake
vanotpalasahasreṇa pūrite puṭanauṣadham
krauñcyāṃ ruddhaṃ prayatnena piṣṭikopari nikṣipet
vanotpalasahasrārdhaṃ krauñcikopari vinyaset
vahniṃ prajvālayettatra mahāpuṭamidaṃ smṛtam
rājahastapramāṇena caturasraṃ ca nimnakam
pūrṇaṃ copalasāṭhībhiḥ kaṇṭhāvadhyatha vinyaset
vinyasetkumudīṃ tatra puṭanadravyapūritām
pūrṇacchagaṇato 'rdhāni giriṇḍāni vinikṣipet
etadgajapuṭaṃ proktaṃ mahāguṇavidhāyakam
itthaṃ cāratnike kuṇḍe puṭaṃ vārāhamucyate
puṭaṃ bhūmitale tattadvitastidvitayocchrayam
tāvacca talavistīrṇaṃ tatsyātkukkuṭakaṃ puṭam
yatpuṭaṃ dīyate bhūmāv aṣṭasaṃkhyair vanopalaiḥ
baddhvā sūtārkabhasmārthaṃ kapotapuṭamucyate
goṣṭhāntargokṣurakṣuṇṇaṃ śuṣkaṃ cūrṇitagomayam
govaraṃ tatsamādiṣṭaṃ variṣṭhaṃ rasasādhane
govarairvā tuṣairvāpi puṭaṃ yatra pradīyate
tadgovarapuṭaṃ proktaṃ rasabhasmaprasiddhaye
sthūlabhāṇḍe tuṣāpūrṇe madhye mūṣāsamanvite
vahninā vihite pāke tadbhāṇḍapuṭamucyate
adhastādupariṣṭācca krauñcikācchādyate khalu
vālukābhiḥ prataptābhiryatra tadvālukāpuṭam
vahnimitrāḥ kṣitau samyaṅnikhanyād dvyaṅgulādadhaḥ
upariṣṭātpuṭaṃ yatra puṭaṃ tad bhūdharāhvayam
ūrdhvaṃ ṣoḍaśikāmūtraistuṣairvā govaraiḥ puṭam
yatra tallāvakākhyaṃ syāt sumṛdudravyasādhane
anuktapuṭamāne tu sādhyadravyabalābalāt
puṭaṃ vijñāya dātavyam ūhāpohavicakṣaṇaiḥ
piṣṭakaṃ chagaṇaṃ chāṇam utpalaṃ copalaṃ tathā
giriṇḍopalasāṭhī ca varāṭī chagaṇābhidhāḥ
suvarṇaṃ rajataṃ tāmraṃ trapu sīsakam āyasam
ṣaḍetāni ca lohāni kṛtrimau kāṃsyapittalau
lavaṇāni ṣaḍ ucyante sāmudraṃ saindhavaṃ viḍam
sauvarcalaṃ romakaṃ ca cūlikālavaṇaṃ tathā
kṣāratrayaṃ samākhyātaṃ yavasarjikaṭaṅkaṇam
palāśamuṣkakakṣārau yavakṣāraḥ suvarcikā
tilanālodbhavaḥ kṣāraḥ saṃyuktaṃ kṣārapañcakam
ghṛtaṃ guḍo mākṣikaṃ ca vijñeyaṃ madhuratrayam
kaṅguṇī tumbinī ghoṣā karīraśrīphalodbhavam
kaṭuvārttākasiddhārthasomarājīvibhītajam
atasījaṃ mahākālīnimbajaṃ tilajaṃ tathā
apāmārgāddevadālīdantītumburuvigrahāt
aṅkolonmattabhallātapalāśebhyas tathaiva ca
etebhyastailamādāya rasakarmaṇi yojayet
jambūkamaṇḍūkavasā vasā kacchapasambhavā
karkaṭīśiśumārī ca gośūkaranarodbhavā
ajoṣṭrakharameṣāṇāṃ mahiṣasya vasā tathā
mūtrāṇi hastikarabhamahiṣīkharavājinām
go'jāvīnāṃ striyaḥ puṃsāṃ puṣpaṃ bījaṃ tu yojayet
māhiṣāmbu dadhi kṣīraṃ sābhighāraṃ śakṛdrasaḥ
tatpañcamāhiṣaṃ jñeyaṃ tadvacchāgalapañcakam
amlavetasajambīranimbukaṃ bījapūrakam
cāṅgerī caṇakāmlaṃ ca amlīkaṃ koladāḍimam
ambaṣṭhā tintiḍīkaṃ ca nāgaraṃ rasapattrikā
karavandaṃ tathā cānyadamlavargaḥ prakīrtitaḥ
caṇakāmlaśca sarveṣāmeka eva praśasyate
amlavetasamekaṃ vā sarveṣāmuttamottamam
rasādīnāṃ viśuddhyarthaṃ drāvaṇe jāraṇe hitam
koladāḍimavṛkṣāmlacullikācukrikārasaḥ
pañcāmlakaṃ samuddiṣṭaṃ taccoktaṃ cāmlapañcakam
iṣṭikā gairikā loṇaṃ bhasma valmīkamṛttikā
rasaprayogakuśalaiḥ kīrtitāḥ pañcamṛttikāḥ
śṛṅgīkaṃ kālakūṭaṃ ca vatsanābhaṃ sakṛtrimam
pittaṃ ca viṣavargo 'yaṃ sa varaḥ parikīrtitaḥ
rasakarmaṇi śasto'yaṃ tadbhedanavidhāv api
ayuktyā sevitaścāyaṃ mārayatyeva niścitam
lāṅgalī viṣamuṣṭiśca karavīraṃ jayā tathā
nīlakaḥ kanako'rkaśca vargo hy upaviṣātmakaḥ
hastyaśvavanitā dhenurgardabhī chāgikāvikā
uṣṭrikodumbarāśvatthabhānunyagrodhatilvakam
dugdhikā snugguṇaś caiva tathaivottamakaṇṭikā
eṣāṃ dugdhair vinirdiṣṭo dugdhavargo rasādiṣu
pārāvatasya cāṣasya kapotasya kalāpinaḥ
gṛdhrasya kukkuṭasyāpi vinirdiṣṭo hi viḍgaṇaḥ
śodhanaṃ sarvalohānāṃ puṭanāllepanāt khalu
kusumbhaṃ khadiro lākṣā mañjiṣṭhā raktacandanam
akṣī ca bandhujīvaśca tathā karpūragandhinī
mākṣikaṃ ceti vijñeyo raktavargo 'tirañjanaḥ
kiṃśukaḥ karṇikāraśca haridrādvitayaṃ tathā
pītavargo 'yamādiṣṭo rasarājasya karmaṇi
tagaraḥ kuṭajaḥ kundo guñjā jīvantikā tathā
sitāmbhoruhakandaśca śvetavarga udāhṛtaḥ
kadalī kāravellī ca triphalā nīlikā nalaḥ
paṅkaḥ kāsīsabālāmraṃ kṛṣṇavarga udāhṛtaḥ
raktavargādivargaiśca dravyaṃ yajjāraṇātmakam
bhāvanīyaṃ prayatnena tādṛgrāgāptaye khalu
kācaṭaṅkaṇaśiprābhiḥ śodhanīyo gaṇo mataḥ
sattvānāṃ baddhasūtasya lohānāṃ malanāśanaḥ
kāpālīkaṅguṇadhvaṃsī rasavādibhir ucyate
mahiṣī meṣaśṛṅgī ca kaliṅgo dhavabījayuk
śaśāsthīni ca yogo'yaṃ lohakāṭhinyanāśanaḥ
guḍagugguluguñjājyasāraghaiṣ ṭaṅgaṇānvitaiḥ
durdrāvākhilalohāder drāvaṇāya gaṇo mataḥ
kṣārāḥ sarve malaṃ hanyur amlaṃ śodhanajāraṇam
māndyaṃ viṣāṇi nighnanti snaigdhyaṃ snehāḥ prakurvate
ṣaṭ truṭyaś caikalikṣā syāt ṣaḍ likṣā yūkam ucyate
ṣaḍyūkāstu rajaḥsaṃjñaṃ kathitaṃ tava suvrate
ṣaḍrajaḥ sarṣapaḥ sākṣātsiddhārthaḥ sa ca kīrtitaḥ
ṣaṭsiddhārthena deveśi yavastvekaḥ prakīrtitaḥ
ṣaḍyavair ekaguñjā syāttriguñjo valla ucyate
ṣaḍbhireva tu guñjābhirmāṣa ekaḥ prakīrtitaḥ
māṣā dvādaśa tolaḥ syādaṣṭau tolāḥ palaṃ bhavet
truṭiḥ syādaṇubhiḥ ṣaḍbhistairlikṣā ṣaḍbhirīritā
tābhiḥ ṣaḍbhirbhaved yūkā ṣaḍyūkās tad rajaḥ smṛtam
ṣaḍrajaḥ sarṣapaḥ proktastaiḥ ṣaḍbhiryava īritaḥ
ekā guñjā yavaiḥ ṣaḍbhirniṣpāvastu dviguñjakaḥ
syādguñjātritayaṃ vallo dvau vallau māṣa ucyate
dvau māṣau dharaṇaṃ te dve śāṇaniṣkakalāḥ smṛtāḥ
niṣkadvayaṃ tu vaṭakaḥ sa ca kola itīritaḥ
syātkolatritayaṃ tolaḥ karṣo niṣkacatuṣṭayam
udumbaraṃ pāṇitalaṃ suvarṇaṃ kavalagrahaḥ
akṣaṃ biḍālapadakaṃ śuktiḥ pāṇitaladvayam
śuktidvayaṃ palaṃ kecidanye śuktitrayaṃ viduḥ
tadeva kathitaṃ muṣṭiḥ prakuñco bilvamityapi
paladvayaṃ tu prasṛtaṃ taddvayaṃ kuḍavo'ñjaliḥ
kuḍavau mānikā tau syātprastho dve mānike smṛtaḥ
prasthadvayaṃ śubhaṃ tau dvau pātrakaṃ dvayamāḍhakam
taiś caturbhir ghaṭonmānanalvanārmaṇaśūrpakāḥ
droṇasya śabdāḥ paryāyāḥ palānāṃ śatakaṃ tulā
catvāriṃśatpalaśatatulā bhāraḥ prakīrtitaḥ
rasārṇavādiśāstrāṇi nirīkṣya kathitaṃ mayā
rasopayogi yat kiṃcid diṅmātraṃ tatpradarśitam
adhunā rasarājasya saṃskārān sampracakṣmahe
syātsvedanaṃ tadanu mardanamūrchane ca utthāpanaṃ patanarodhaniyāmanāni
saṃdīpanaṃ gaganabhakṣaṇamānamatra saṃcāraṇā tadanu garbhagatā drutiśca
bāhyā drutiḥ sūtakajāraṇā syād grāsastathā sāraṇakarma paścāt
saṃkrāmaṇaṃ vedhavidhiḥ śarīre yogas tathāṣṭādaśadhātra karma
na yojyo marmaṇi chinne na ca kṣārāgnidagdhayoḥ
śuddhaḥ sa mṛdvagnisaho mūrchito vyādhināśanaḥ
niṣkampavegas tīvrāgnāv āyurārogyado mṛtaḥ
viṣaṃ vahnirmalaśceti doṣā naisargikāstrayaḥ
rase maraṇasaṃtāpamūrchānāṃ hetavaḥ kramāt
yogikau nāgavaṅgau dvau tau jāḍyādhmānakuṣṭhadau
aupādhikāḥ punaścānye kīrtitāḥ saptakañcukāḥ
bhūmijā girijā vārjās te ca dve nāgavaṅgajau
dvādaśaite rase doṣāḥ proktā rasaviśāradaiḥ
parpaṭī pāṭanī bhedī drāvī malakarī tathā
andhakārī tathā dhvāṅkṣī vijñeyāḥ sapta kañcukāḥ
bhūmijāḥ kurvate kuṣṭhaṃ girijā jāḍyameva ca
vārijā vātasaṃghātaṃ doṣāḍhyaṃ nāgavaṅgayoḥ
tasmāt sūtavidhānārthaṃ sahāyairnipuṇairyutaḥ
sarvopaskaramādāya rasakarma samārabhet
dve sahasre palānāṃ tu sahasraṃ śatameva vā
aṣṭāviṃśat palānyeva daśa pañcaikameva vā
palārdhenaiva kartavyaḥ saṃskāraḥ sūtakasya ca
sudine śubhanakṣatre rasaśodhanamārabhet
tryūṣaṇaṃ lavaṇāsūryau citrakārdrakamūlakam
kṣiptvā sūto muhuḥ svedyaḥ kāñjikena dinatrayam
gṛhadhūmeṣṭikācūrṇaṃ tathā dadhi guḍānvitam
lavaṇāsurīsaṃyuktaṃ kṣiptvā sūtaṃ vimardayet
ṣoḍaśāṃśaṃ tu tad dravyaṃ sūtamānān niyojayet
sūtaṃ kṣiptvā samaṃ tena dināni trīṇi mardayet
jīrṇābhrakaṃ tathā bījaṃ jīrṇasūtaṃ tathaiva ca
nairmalyārthaṃ hi sūtasya khalle dhṛtvā vimardayet
gṛhṇāti nirmalo rāgān grāse grāse vimarditaḥ
mardanākhyaṃ hi yatkarma tatsūtaguṇakṛd bhavet
gṛhakanyā malaṃ hanyāttriphalā vahnināśinī
citramūlaṃ viṣaṃ hanti tasmād ebhiḥ prayatnataḥ
miśritaṃ sūtakaṃ dravyaiḥ saptavārāṇi mūrchayet
itthaṃ saṃmūrchitaḥ sūto doṣaśūnyaḥ prajāyate
asmādvirekāt saṃśuddho rasaḥ pātyastataḥ param
uddhṛtaḥ kāñjikakvāthāt pūtidoṣanivṛttaye
tāmreṇa piṣṭikāṃ kṛtvā pātayedūrdhvabhājane
vaṅganāgau parityajya śuddho bhavati sūtakaḥ
śulvena pātayet piṣṭīṃ tridhordhvaṃ saptadhā tv adhaḥ
triphalāśigruśikhibhir lavaṇāsurīsaṃyutaiḥ
naṣṭapiṣṭaṃ rasaṃ kṛtvā lepayeccordhvabhājane
tato dīptairadhaḥ pātamutpalaistatra kārayet
haridrāṅkolaśampākakumārītriphalāgnibhiḥ
taṇḍulīyakavarṣābhūhiṅgusaindhavamākṣikaiḥ
piṣṭaṃ rasaṃ salavaṇaiḥ sarpākṣyādibhireva vā
pātayed athavā devi vraṇaghno yakṣalocanaiḥ
itthaṃ hy adhaūrdhvapātena pātito 'sau yadā bhavet
tadā rasāyane yogyo bhaved dravyaviśeṣataḥ
athavā dīpakayantre nipātitaḥ sarvadoṣanirmuktaḥ
tiryakpātanavidhinā nipātitaḥ sūtarājastu
ślakṣṇīkṛtam abhradalaṃ rasendrayuktaṃ tathāranālena
khalle dattvā mṛditaṃ yāvat tan naṣṭapiṣṭatām eti
kuryāt tiryakpātanapātitasūtaṃ krameṇa dṛḍhavahnim
saṃsvedyaḥ pātyo 'sau na patati yāvad dṛḍhaś cāgnau
tadāsau śudhyate sūtaḥ karmakārī bhaveddhruvam
mardanair mūrchanaiḥ pātair mandaḥ śānto bhaved rasaḥ
sṛṣṭyambujair nirodhena tato mukhakaro rasaḥ
svedanādivaśātsūto vīryaṃ prāpnotyanuttamam
niyamyo'sau tataḥ samyak capalatvanivṛttaye
karkoṭīphaṇinetrābhyāṃ vṛścikāmbujamārkavaiḥ
samaṃ kṛtvāranālena svedayecca dinatrayam
maricair bhūkhagayuktair lavaṇāsurīśigruṭaṅkaṇopetaiḥ
kāñjikayuktaistridinaṃ grāsārthī jāyate svedāt
trikṣārasindhukhagabhūśikhiśigrurājītīkṣṇāmlavetasamukhair lavaṇoṣaṇāmlaiḥ
nepālatāmradalaśoṣitamāranāle sāmlāsavāmlapuṭitaṃ rasadīpanaṃ tat
svedayedāsavāmlena vīryatejaḥpravṛddhaye
yathopayogaṃ svedyaḥ syān mūlikānāṃ raseṣu ca
sarpākṣī kṣīriṇī vandhyā matsyākṣī śaṅkhapuṣpikā
kākajaṅghā śikhiśikhā brahmadaṇḍyākhukarṇikā
varṣābhūḥ kambukī dūrvā sairyakotpalaśimbikāḥ
śatāvarī vajralatā vajrakandāgnikarṇikā
śvetārkaśigrudhattūramṛgadūrvārasāṅkuśāḥ
rambhā raktābhanirguṇḍī lajjāluḥ suradālikā
maṇḍūkaparṇī pātālī citrakaṃ grīṣmasundarā
kākamācī mahārāṣṭrī haridrā tilaparṇikā
jātī jayantī śrīdevī bhūkadambaḥ kusumbhakaḥ
kośātakī nīraṃ kaṇā lāṅgalī kaṭutumbikā
cakramardo 'mṛtā kandaḥ sūryāvarteṣu puṅkhikā
vārāhī hastiśuṇḍī ca prāyeṇa rasamūlikāḥ
rasasya bhāvane svede mūṣālepe ca pūjitāḥ
ityaṣṭau sūtasaṃskārāḥ samā dravye rasāyane
kāryāste prathamaṃ śeṣā noktā dravyopayoginaḥ
pañcaviṃśatisaṃkhyākān rasabandhān pracakṣmahe
yena yena hi cāñcalyaṃ durgrahatvaṃ ca naśyati
rasarājasya samprokto bandhanārtho hi vārttikaiḥ
haṭhāroṭau tathābhāsaḥ kriyāhīnaśca piṣṭikā
kṣāraḥ khoṭaśca poṭaśca kalkabandhaśca kajjaliḥ
sajīvaścaiva nirjīvo nirbījaśca sabījakaḥ
śṛṅkhalādrutibandhau ca bālakaśca kumārakaḥ
taruṇaś ca tathā vṛddho mūrtibaddhas tathāparaḥ
jalabandho 'gnibandhaśca susaṃskṛtakṛtābhidhaḥ
mahābandhābhidhaśceti pañcaviṃśatir īritāḥ
kecidvadanti ṣaḍviṃśo jalūkābandhasaṃjñakaḥ
sa tāvanneṣyate dehe strīṇāṃ drāve'tiśasyate
haṭho rasaḥ sa vijñeyaḥ samyak śuddhivivarjitaḥ
sa sevito nṛṇāṃ kuryān mṛtyuṃ vā vyādhimuddhatam
suśodhito rasaḥ samyagāroṭa iti kathyate
sa kṣetrīkaraṇe śreṣṭhaḥ śanairvyādhivināśanaḥ
puṭito yo raso yāti yogaṃ muktvā svabhāvatām
bhāvito dhātumūlādyair ābhāso guṇavaikṛteḥ
asaṃśodhitalohādyaiḥ sādhito yo rasottamaḥ
kriyāhīnaḥ sa vijñeyo vikriyāṃ yātyapathyataḥ
tīvrātape gāḍhatarāvamardātpiṣṭī bhavetsā navanītarūpā
sa rasaḥ piṣṭikābandho dīpanaḥ pācanastarām
śaṅkhaśuktivarāṭādyair yo 'sau saṃsādhito rasaḥ
kṣārabandhaḥ paraṃ dīptipuṣṭikṛcchūlanāśanaḥ
bandho yaḥ khoṭatāṃ yāti dhmāto dhmātaḥ kṣayaṃ vrajet
khoṭabandhaḥ sa vijñeyaḥ śīghraṃ sarvagadāpahaḥ
drutakajjalikā mocāpattrake cipiṭīkṛtā
sa poṭaḥ parpaṭī saiva bālādyakhilaroganut
svedādyaiḥ sādhitaḥ sūtaḥ paṅkatvaṃ samupāgataḥ
kalkabaddhaḥ sa vijñeyo yogoktaphaladāyakaḥ
kajjalī rasagandhotthā suślakṣṇā kajjalopamā
tattadyogena saṃyuktā kajjalībandha ucyate
bhasmīkṛto gacchati vahniyogād rasaḥ sajīvaḥ sa khalu pradiṣṭaḥ
saṃsevito'sau na karoti bhasmakāryaṃ javād rogavināśanaṃ ca
jīrṇābhrako vā parijīrṇagandho bhasmīkṛtaścākhilalohamauliḥ
nirjīvanāmā hi sa bhasmasūto niḥśeṣarogān vinihanti sadyaḥ
rasastu pādāṃśasuvarṇajīrṇaḥ piṣṭīkṛto gandhakayogataśca
tulyāṃśagandhaiḥ puṭitaḥ krameṇa nirbījanāmā sakalāmayaghnaḥ
piṣṭīkṛtair abhrakasattvahematārārkakāntaiḥ parijārito yaḥ
hatastataḥ ṣaḍguṇagandhakena sabījabaddho vipulaprabhāvaḥ
vajrādinihataḥ sūto hataḥ sūtaḥ samo'paraḥ
śṛṅkhalābaddhasūtastu dehalohavidhāyakaḥ
citraprabhāvāṃ vegena vyāptiṃ jānāti śaṃkaraḥ
yukto'pi bāhyadrutibhiśca sūto bandhaṃgato vā bhasitasvarūpaḥ
sa rājikāpādamito nihanti duḥsādhyarogān drutibaddhanāmā
samābhrajīrṇaḥ śivajastu bālaḥ saṃsevito yogayuto javena
rasāyano bhāvigadāpahaśca sopadravāriṣṭagadānnihanti
harodbhavo yo dviguṇābhrajīrṇaḥ sa syātkumāro mitataṇḍulo'sau
triḥ saptarātraiḥ khalu pāparogasaṃghātaghātī ca rasāyanaṃ ca
caturguṇavyomakṛtāśano 'sau rasāyanāgryas taruṇābhidhānaḥ
sa saptarātrāt sakalāmayaghno rasāyano vīryabalapradātā
yasyābhrakaḥ ṣaḍguṇito hi jīrṇaḥ prāptāgnisakhyaḥ sa hi vṛddhanāmā
dehe ca lohe ca niyojanīyaḥ śivādṛte ko 'sya guṇān pravakti
yo divyamūlikābhiśca kṛto'tyagnisaho rasaḥ
vinābhrajāraṇātsa syānmūrtibandho mahārasaḥ
ayaṃ hi jāryamāṇastu nāgninā kṣīyate rasaḥ
yojitaḥ sarvayogeṣu niraupamyaphalapradaḥ
śilātoyamukhaistoyair baddho 'sau jalabandhavān
sa jarārogamṛtyughnaḥ kalpoktaphaladāyakaḥ
kevalo yogayukto vā dhmātaḥ syādguṭikākṛtiḥ
akṣīṇaścāgnibaddho'sau khecaratvādikṛt sa hi
viṣṇukrāntāśaśilatākumbhīkanakamūlakaiḥ
viśālānāginīkandavyāghrapādīkuruṇṭakaiḥ
vṛścikālībhaśuṇḍībhyāṃ haṃsapādā sahāsuraiḥ
aprasūtagavāṃ mūtraiḥ piṣṭaṃ vā kulake pacet
pakvamevaṃ mṛtair lohairmarditaṃ vipaced rasam
yantreṣu mūrchā sūtānāmeṣa kalpaḥ samāsataḥ
hemnā vā rajatena vā sahacaro dhmāto vrajatyekatām akṣīṇo nibiḍo guruśca guṭikākāro 'tidīrghojjvalaḥ
cūrṇatvaṃ paṭuvat prayāti nihato ghṛṣṭo na muñcenmalaṃ nirgandho dravati kṣaṇāt sa hi mahābandhābhidhāno rasaḥ
sūte garbhaniyojitārdhakanake pādāṃśanāge'thavā pañcāṅguṣṭhakaśālmalīkṛtamadāśleṣmātabījais tathā
tadvat tejinīkolakākhyaphalajaiś cūrṇaṃ tilaṃ pattrakaṃ tapte khallatale nidhāya mṛdite jātā jalūkā varā
saiṣā syātkapikacchūromapaṭale candrāvatītailake candre ṭaṅkaṇakāmapippalījale svinnā bhavet tejinī
tapte khallatale vimardya vidhivadyatnādvaṭī yā kṛtā sā strīṇāṃ madadarpanāśanakarī khyātā jalūkā varā
bālye cāṣṭāṅgulā yojyā yauvane ca daśāṅgulā
dvādaśaiva pragalbhānāṃ jalaukā trividhā matā
dhṛtvā sūtamukhe pātraṃ meṣīkṣīraṃ pradāpayet
sthāpayedātape tīvre vāsarāṇyekaviṃśatiḥ
dvitīyātra mayā proktā jalaukā drāvaṇe hitā
puruṣāṇāṃ sthitā mūrdhni drāvayedbījam adbhutam
munipattrarasaṃ caiva śālmalīvṛntavāri ca
jātīmūlasya toyaṃ ca śiṃśapātoyasaṃyutam
śleṣmātakaphalaṃ caiva triphalācūrṇam eva ca
kokilākṣasya cūrṇaṃ ca pāradaṃ mardayed budhaḥ
jalūkā jāyate divyā rāmājanamanoharā
sā yojyā kāmakāle tu kāmayetkāminī svayam
triphalābhṛṅgamahauṣadhamadhusarpiśchāgadugdhagomūtre
nāgaṃ saptaniṣiktaṃ samarasajāritaṃ jalūkā syāt
bhānusvaradinasaṃkhyāpramāṇasūtaṃ gṛhītadīnāram
aṅkolarājavṛkṣakakanyārasataśca śodhanaṃ kuryāt
śaśirekhāvaravarṇinīsakokilākṣāpāmārgakanakānām
cūrṇaiḥ sahaikaviṃśatidināni saṃmardayet samyak
niśāyāḥ kāñjikaṃ yūṣaṃ dattvā yonau praveśayet
bālamadhyamavṛddhāsu yojyā vijñāya tatkramāt
nīrasānāmapi nṝṇāṃ yoṣā syātsaṃgamotsukā
rasabhāgaṃ catuṣkaṃ ca vaṅgabhāgaṃ ca pañcamam
surasārasamaṃ yuktaṃ ṭaṅkaṇena samanvitam
tridinaṃ mardayitvā ca golakaṃ taṃ rasodbhavam
liṅgāgre yoninikṣiptaṃ yāvad āyurvaśaṃkaram
karpūrasūraṇasubhṛṅgasumeghanādair nāgaṃ niṣicya tu mitho valayed rasena
liṅgasthitena valayena nitambinīnāṃ svāmī bhavatyanudinaṃ sa tu jīvahetuḥ
ṭaṅkaṇapippalikābhiḥ sūraṇakarpūramātuluṅgarasaiḥ
kṛtvā svaliṅgalepaṃ yoniṃ vidrāvayet strīṇām
agnyāvartitanāge harabījaṃ nikṣipettato dviguṇam
munikanakanāgasarpair dantyātha siñcyācca tanmadhyam
takreṇa mardayitvā gaṇena madanavalayaṃ kuryāt
ratisamaye vanitānāṃ ratigarvavināśanaṃ kurute
vyāghrībṛhatīphalarasasūraṇakandaṃ ca caṇakapattrāmlam
kapikacchuvajravallīpippalikāmlikācūrṇam
agnyāvartitanāgaṃ navavāraṃ mardayeddhimairdravyaiḥ
smaravalayaṃ kṛtvaitadvanitānāṃ drāvaṇaṃ kurute
palāśabījakaṃ raktajambīrāmlena sūtakam
sajīvaṃ marditaṃ yantre pācitaṃ mriyate dhruvam
kharamañjari bījānvitapuṣkarabījaiḥ sucūrṇitaiḥ kalkam
kṛtvā sūtaṃ puṭayed dṛḍhamūṣāyāṃ bhavedbhasma
kākodumbarikāyā dugdhena subhāvito hiṅguḥ
mardanapuṭanavidhānātsūtaṃ bhasmīkarotyeva
devadālīṃ harikrāntāmāranālena peṣayet
taddravaiḥ saptadhā sūtaṃ kuryānmarditamūrchitam
tatsūtaṃ kharpare dadyāddattvā dattvā tu taddravam
cullyopari pacec cāhni bhasma syāllavaṇopamam
apāmārgasya bījāni tathairaṇḍasya cūrṇayet
taccūrṇaṃ pārade deyaṃ mūṣāyām adharottaram
ruddhvā laghupuṭaiḥ pacyāc caturbhir bhasmatāṃ nayet
kaṭutumbyudbhave kande garbhe nārīpayaḥplute
saptadhā sveditaḥ sūto mriyate gomayāgninā
aṅkolasya śiphāvāripiṣṭaṃ khalle vimardayet
sūtaṃ gandhakasaṃyuktaṃ dinānte taṃ nirodhayet
puṭayedbhūdhare yantre dinānte sa mṛto bhavet
vaṭakṣīreṇa sūtābhrau mardayetpraharatrayam
pācayettena kāṣṭhena bhasmībhavati tadrasaḥ
athāturo rasācāryaṃ sākṣāddevaṃ maheśvaram
sādhitaṃ ca rasaṃ śṛṅgadantaveṇvādidhāritam
arcayitvā yathāśakti devagobrāhmaṇānapi
parṇakhaṇḍe dhṛtaṃ sūtaṃ jagdhvā syādanupānataḥ
ghṛtasaindhavadhānyakajīrakārdrakasaṃskṛtam
taṇḍulīyakadhānyakapaṭolālambuṣādikam
gojīrṇaśālyannaṃ gavyaṃ kṣīraṃ ghṛtaṃ dadhi
haṃsodakaṃ mudgarasaḥ pathyavargaḥ samāsataḥ
bṛhatī bilvakūṣmāṇḍaṃ vetrāgraṃ kāravellakam
māṣaṃ masūraṃ niṣpāvaṃ kulatthaṃ sarṣapaṃ tilam
laṅghanodvartanasnānatāmrasurāsavān
ānūpamāṃsaṃ dhānyāmlaṃ bhojanaṃ kadalīdale
kāṃsye ca guruviṣṭambhi tīkṣṇoṣṇaṃ ca bhṛśaṃ tyajet
kaṇṭārīphalakāñjikaṃ ca kamaṭhas tailaṃ tathā rājikām
nimbūkaṃ katakaṃ kaliṅgakaphalaṃ kūṣmāṇḍakaṃ karkaṭī
kārī kukkuṭakāravellakaphalaṃ karkoṭikāyāḥ phalam
vṛntākaṃ ca kapitthakaṃ khalu gaṇaḥ proktaḥ kakārādikaḥ
devīśāstroditaḥ so 'yaṃ kakārādigaṇo mataḥ
śāstrāntaravinirdiṣṭaḥ kathyate'nyaprakārataḥ
kaṅguḥ kandukakolakukkuṭakalakroḍāḥ kulatthāstathā
kaṇṭārī kaṭutailakṛṣṇagalakaḥ kūrmaḥ kalāyaḥ kaṇā
karkāruśca kaṭhillakaṃ ca katakaṃ karkoṭakaṃ karkaṭī kālī kāñjikameṣakādikagaṇaḥ śrīkṛṣṇadevoditaḥ
yasminrase ca kaṇṭhoktyā kakārādirniṣedhitaḥ
tatra tatra niṣeddhavyaṃ tadaucityamato'nyataḥ
udgāre sati dadhyannaṃ kṛṣṇamīnaṃ sajīrakam
abhyaṅgam anilakṣobhe tailair nārāyaṇādibhiḥ
aratau śītatoyena mastakopari secanam
tṛṣṇāyāṃ nārikelāmbu mudgaṃ saśarkaram
drākṣādāḍimakharjūrakadalīnāṃ phalaṃ bhajet
rasavīryavivṛddhyarthaṃ dadhikṣīrekṣuśarkarāḥ
śītopacāram anyaṃ ca rasatyāgavidhau punaḥ
bhakṣayed bṛhatīṃ bilvaṃ sakṛtsādhāraṇo vidhiḥ
jvarasya raktapittasya kāsasya śvāsahidhmayoḥ
vaisvaryasya kṣayasyāpi tathārocaprasekayoḥ
chardihṛdrogayoś caiva tṛṣṇāmadyodbhavārśasām
udāvartātisārāṇāṃ grahaṇyartipravāhiṇoḥ
visūcyā vahnimāndyasya mūtrakṛcchrāśmarujām
mehasya somarogasya piṭikānāṃ ca vidradheḥ
vṛddhigulmādirogāṇāṃ śūlānāmudarasya ca
pāṇḍuśophavisarpāṇāṃ kuṣṭhaśvitranabhasvatām
vātāsrasyāvṛtānāṃ ca vandhyānāṃ garbhiṇīrujām
sūtikābālarogāṇām unmāde 'pasmṛtāv api
netraroge karṇaroge nāsārogāsyarogayoḥ
śiraḥsaṃjātarogeṣu vraṇe bhaṅge bhagaṃdare
granthyādau kṣudrarogeṣu guhyaroge viṣeṣu ca
jarāyāstvanapatyānāṃ bījapoṣaṇahetave
paripāṭyānayā sarvaṃ rogāṇāṃ hi cikitsanam
rasalohaviṣair atra yogairvakṣye yathāgamam
romāñcakampau vadane madhutvamujjṛmbhaṇaṃ mastakatodadāhau
vātajvarasyoktam idaṃ hi lakṣma bhuktottaraṃ syādyadi śaśvadeva
virekaśoṣāsyakaṭutvatīvratāpapralāpabhramamūrchanāni
etāni pittajvaralakṣaṇāni vamiḥ satṛṣṇāṅgavidāhitā ca
kāsaśvāsau mukhe jāḍyaṃ mādhuryaṃ bahunidratā
prasvedaḥ svalpadāhaśca śleṣmajajvaralakṣaṇam
miśritaṃ lakṣaṇaṃ yattu dvayos triṣu bhavecca tat
vimarditābhyāṃ rasagandhakābhyāṃ nīreṇa kuryādiha golakaṃ tam
bhāṇḍe navīne viniveśya paścāttadgolakasyopari tāmrapātram
sārdhaṃ muhūrtaṃ vinirudhya dhīmān uddīpayed dīptakṛśānunāsya
adhastataḥ sidhyati parpaṭīyaṃ navajvarāraṇyakṛśānumeghaḥ
vilipya pūrvaṃ rasanāṃ ca tāludeśaṃ ca sindhūdbhavajīrakārdraiḥ
vallonmitāṃ cārdrakatoyamiśrām enāṃ niyojya sthagayet paṭena
gharmodgamo yāvadataḥ paraṃ ca takraudanaṃ pathyamiha prayojyam
kuryāddinānāṃ tritayaṃ yadītthaṃ jvarasya śaṅkāpi tadā bhavetkim
sūtārkagandhacapalājayapālatiktāpathyātrivṛcca viṣatindukajān samāṃśān
saṃbhāvya vajripayasā madhunā trivallas trailokyaḍambararaso 'bhinavajvaraghnaḥ
pādāṃśakaṃ sāraraviḥ samāṃśagandho vipakvaḥ svakaṣāyapiṣṭaḥ
rasaḥ kramānmāṣamito 'nilādijvareṣu nāmnā kila meghanādaḥ
daradajaladayuktaṃ śuddhasūtaṃ ca gandhaṃ praharamatha supiṣṭaṃ vallayugmaṃ ca dadyāt
jvaragajaharisaṃjñaṃ śṛṅgaverodakena prathamajanitadāhī kṣīrabhaktena bhojyaḥ
saṃtaptasīsabhāgaṃ ca pāradaṃ gandhakaṃ kaṇām
samabhāgaṃ pṛthak tatra melayecca yathāvidhi
jambīrasya rase sarvaṃ mardayecca dinatrayam
meghanādakumāryośca rase cāpi dinatrayam
dinadvayamajāmūtre gavāṃ mūtre dinatrayam
bhāvayecca yathāyogyaṃ tasminnetāni dāpayet
saindhavaṃ citrakaṃ bhāgaṃ sauvarcalalavaṇaṃ tathā
tena sammelanaṃ kṛtvā bhāvayecca punaḥ punaḥ
anena vidhinā samyak siddho bhavati tadrasaḥ
śarkarāghṛtasaṃyuktaṃ dadyādvallatrayaṃ rasam
godhūmasyaudanaṃ pathyaṃ māṣasūpaṃ ca vāstukam
dhātrīphalasamāyuktaṃ sarvajvaravināśanam
dīpikārasa ityeṣa tantrajñaiḥ parikīrtitaḥ
pāradaṃ rasakaṃ tālaṃ tutthaṃ gandhakaṭaṅkaṇam
sarvametatsamaṃ śuddhaṃ kāravallyā dravairdinam
mardayettena kalkena tāmrapātrodaraṃ limpet
aṅgulārdhārdhamānena taṃ pacetsikatāhvaye
yantre yāvatsphuṭantyevaṃ vrīhayastasya pṛṣṭhataḥ
tataḥ suśītalaṃ grāhyaṃ tāmrapātrodarād bhiṣak
śītabhañjī raso nāma cūrṇayenmaricaiḥ samam
māṣaikaṃ parṇakhaṇḍena bhakṣayennāśayejjvaram
tridinair viṣamaṃ tīvramekadvitricaturthakam
sūtatālaśilāstulyā mardayetkarkaṭīrase
tāmrapātre vinikṣipya tatkalkaṃ kajjalīkṛtam
vipacedvālukāyantre yathoktavidhinā tataḥ
dadyānmaricacūrṇena māṣamātraṃ bhiṣagvaraḥ
prapibeduṣṇatoyasya culukaṃ śītakajvare
śītabhañjī rasaḥ so 'yaṃ śītajvaranivāraṇaḥ
kūṣmāṇḍacūrṇatilajaiḥ praviśuddhatālaṃ gāḍhaṃ vimardya suṣavīsalilena tulyam
sūtena hiṅgulabhuvā sikatākhyayantre golaṃ vidhāya parivṛttakapālamadhye
pattreṇa taṃ dinapateśca pidhāya ruddhvā saṃdhiṃ tayorguḍasudhākhaṭikāśivābhiḥ
vahnau pacenmṛduni pātraśiraḥsthaśālīvaivarṇyamātram avadhiṃ pravidhāya dhīmān
vallaṃ tataḥ surasamiśramamuṣya dadyāt sarpiḥ sitākaṇapayomadhu cānupeyam
jetuṃ jvarān praviṣamān iha vāntiśāntyai maulau suśītalajalasya dadīta dhārām
athāmayāntaṃ rasarājamaulibhūṣāmaṇiṃ taṃ mṛtajīvanākhyam
sudhāraseneva rasena yena saṃjīvanaṃ syāt sahasāturāṇām
rasahiṅgulajepālair vṛddhyā dantyambumarditaiḥ
dinārdhena jvaraṃ hanyādguñjaikaṃ sitayā saha
śuddhaṃ sūtaṃ viṣaṃ gandhaṃ dhūrtabījaṃ tribhiḥ samam
caturbhiśca samaṃ vyoṣaṃ cūrṇīkṛtya nidhāpayet
dantabhāṇḍe 'tha vā śārṅge kāṣṭhe naiva kadācana
vātaśleṣmajvare deyaṃ dvaṃdvaje vā tridoṣaje
rasena śṛṅgaverasya jambīrasyāthavā punaḥ
guñjādvayaṃ ca jīrṇe'smindadhibhaktaṃ prayojayet
ekadvitridinairhanyāj jvarān doṣakrameṇa tu
mahājvarāṅkuśo nāma raso'yaṃ śambhunoditaḥ
tālaṃ tāmrarajo rasaśca gaganaṃ gandhaśca nepālakaṃ dīnārapramitaṃ tadardhamuditaṃ ṭaṅkaṃ śilāmākṣikam
dīnāradvitayaṃ viṣasya śikhinaḥ piṣṭvā rasaiḥ pācito yaścintāmaṇivajjvaraughavijayī nāmnā tu mṛtyuṃjayaḥ
tālaṃ tāmram ayorajaśca capalā tutthābhrakaṃ kāntakaṃ nāgaṃ syācca samāṃśakaṃ sumṛditaṃ mūlaṃ ca paunarnavam
bhṛṅgīkāsaharīpunarnavāmahāmandārapattrodbhavaiḥ kalkaṃ vālukayantrapācitam idaṃ sarvajvarasyāntakṛt
tutthena tulyaḥ śivajaśca gandho jambīranīreṇa vimardanīyaḥ
dinatrayaṃ melaya tena tulyaṃ vyoṣaṃ tataḥ sidhyati candrasūryaḥ
vallo vijetuṃ viṣamāvalambi dalena deyo bhujagākhyavallyāḥ
dugdhaṃ hitaṃ syādiha śṛṅgaverarasena śaityeṣu niṣevaṇīyaḥ
takraṃ sagarbhājvaraśūlayostu drākṣāmbunā pathyamanantaroktam
rodhaṃ varāyāḥ salilena śūlaṃ jambīranīreṇa varājalena
apasmṛtāv atra niyojanīyamabhyañjanaṃ bimbapayobhavābhyām
ghṛtaudanaṃ syādiha bhojanāya jambīranīreṇa nihanti gulmam
hiṅgvamlikānimburasena deyaṃ plīhodare syādiha takrabhaktaḥ
stambhārthamasminsasitaṃ payaḥ syād guḍo niyojyo vamanapraśāntyai
aśītir yasya varṣāṇi vasuvarṣāṇi yasya vā
viṣaṃ tasya na dātavyaṃ dattaṃ ced doṣakārakam
meghapāradagandhāśmaviṣavyoṣapaṭūni ca
jīrakadvayametāni samabhāgāni kārayet
sinduvārarasenāpi laśunasya rasena ca
apāmārgarasenāpi saptarātraṃ vimardayet
tatpakvaṃ vālukāyantre guñjāmātraṃ prayojayet
sanāgavallīmaricaṃ tataḥ śītāmbu pāyayet
umāprasādano nāma rasaḥ śītajvarāpahaḥ
cāturthikaṃ trirātraṃ vā nāśayet kimutāparān
ṭaṅkaṇaṃ rasagandhau ca samabhāgānprakalpayet
nepālaṃ dviguṇaṃ dattvā mardayet khallamadhyataḥ
ślakṣṇatāṃ yāti tadyāvattāvattanmardayecchanaiḥ
saindhavaṃ maricaṃ śaṅkhaṃ ciñcākṣāraṃ samākṣikam
tattulyam etat kṛtvātha nimbūtoyena mardayet
caṇapramāṇavaṭikām bhakṣayeddivasatrayam
aikāhikaṃ dvyāhikaṃ ca tryāhikaṃ ca caturthakam
sarvajvaravināśāya jvarāṅkuśa iti smṛtaḥ
abhrakaṃ gandhakaṃ sūtaṃ tolakaikaṃ pṛthakpṛthak
gṛhītvā viṣatolārdhaṃ tolārdhaṃ tintiḍīphalam
etatsarvaṃ samaṃ kṛtvā mardayet khallamadhyataḥ
ślakṣṇatāṃ yāti tadyāvat tāvat saṃmardayecchanaiḥ
vistāre pariṇāhe ca gartāṃ kṛtvā ṣaḍaṅgulām
phaṇivallīdalānyantargartāyāṃ prakṣipennaraḥ
parṇeṣu sūtakalkaṃ taṃ gartāyāṃ sthāpayed dṛḍham
kalkād upari tatparṇair gartāvaktraṃ prapūrayet
gartāyāṃ tu tato deyaṃ puṭamāraṇyakotpalaiḥ
svāṅgaśītalatāṃ jñātvā samākarṣettataḥ param
sūtaliptadalaiḥ sārdhaṃ kalkaṃ khalle vimardayet
tolārdhamamṛtaṃ kṣiptvā tolārdhaṃ tintiḍīphalam
sthāpayetkhallitaṃ kalkaṃ yojayed guñjamātrayā
śṛṅgaverāmbhasā yuktaṃ tīkṣṇacitrakasaindhavaiḥ
saṃnipāte tathā vāte tridoṣe viṣamajvare
agnimāndye grahiṇyāṃ ca tathā deyo'tisāriṇi
bhojanaṃ dadhibhaktaṃ ca rase'smin saṃprayojayet
vyādhyādikaṃ yathā kuryādudakaṃ ḍhālayet tataḥ
eṣa yogavaraḥ śrīmānprāṇināṃ prāṇadāyakaḥ
cintāmaṇiritikhyāto rasaḥ sarvāṅgasundaraḥ
sūtendraṃ parimardya pañcapaṭubhiḥ kṣārais tribhis taṃ tataḥ piṇḍe hiṅgumahauṣadhāsurīmaye saṃsvedya dhānyodake
nirguṇḍyambuhutāśamanthatilaparṇyunmattabhṛṅgārdrakaṃ kāmātāgirikarṇikāplavadalāpañcāṅgulotthair jalaiḥ
sūtendreṇa samair vimardya sahajaiḥ pittaistato bhāvayed daṃṣṭricchāgalulāyamatsyaśikhināṃ sā saṃnipātāñjayet
vikhyātā bhuvi lokanāthaguṭikā mārīcamātrā hitā syādasyāḥ sahitaṃ dadhīkṣuśakalaṃ vīryaṃ bhavecchītalam
vajravaikrāntayor bhasma pratyekaṃ niṣkasammitam
śṛṅgīviṣaṃ dviniṣkaṃ ca triniṣkaṃ cūlikāpaṭu
pañcaniṣko'gnijāraśca sarvamekatra melayet
tāvadbhasma rasaṃ yāvanmardayed divasatrayam
śārṅgaṣṭādikavargasya kṣāranīreṇa bhāvayet
trayoviṃśativārāṇi vimardya ca viśoṣya ca
tato vimardya divasaṃ kṣiped dantakaraṇḍake
mṛtasaṃjīvanākhyo 'yaṃ sūcikābharaṇo rasaḥ
saṃnipātena tīvreṇa mumurṣor bhūgatasya ca
tāluni vṛścayitvātha rasamenaṃ vinikṣipet
sūcyātisūkṣmayā toyabhinnayātiprayatnataḥ
tatastailena taṃ liptvā nirvāte saṃniveśayet
tato 'rdhapraharād ūrdhvaṃ muktamūtrapurīṣakam
labdhasaṃjñaṃ pratāpāḍhyaṃ dolayantaṃ śiro muhuḥ
āyuṣmantaṃ vijānīyādanyathā cānyathā khalu
tataḥ śītāmbusampūrṇe kaṭāhe taṃ niveśayet
tatra cotkvathitaṃ toyam apanīyāparaṃ kṣipet
yācamānam amuṃ paścāt pāyayet sasitaṃ payaḥ
dadhi vā sitayopetaṃ nārikelajalaṃ tathā
rambhāphalāni dadyācca mriyate so 'nyathā khalu
labdhasaṃjñaṃ prabhāṣantaṃ yācamānaṃ phalādikam
tasmādākṛṣya tailāktaṃ tailaṃ piṣṭvāpanīya ca
lepayedgandhakarpūrair ā pādatalamastakam
ityādiśiśirair dravyaiḥ saptarātram upācaret
karṇākṣināsikāvaktre kṣipet potāśrayaṃ muhuḥ
aṣṭame 'hani samprāpte dardurīmūlajaṃ rasam
sasitaṃ pāyayed vegam avatārayituṃ rasam
rase'vatārite paścād yatheṣṭaṃ bhojanaṃ dadhi
śvāsocchvāsayutaṃ cānyair muktajīvanalakṣaṇaiḥ
kaṭāhe jalasampūrṇe nikṣiped bodhalabdhaye
labdhabodhaṃ tamākṛṣya pūrvavat samupācaret
jīvitvā yāvad āyuṣyaṃ mriyate tadanantaram
saṃnipāte mahāghore majjantaṃ mṛtyusāgare
uddharettasya dharmasya brahmāpyantaṃ na vindati
saṃnipātamahāmṛtyubhayanirmuktamānavaḥ
api sarvasvadānena prāṇācāryaṃ prapūjayet
anyathā narake tāvad yāvat kalpavikalpanā
ityājñā śāṃkarī jñeyā śambhunā parikīrtitā
prakāśā naiva kartavyā rasottaraṇamūlikā
śāstraṃ vinā prayacchante mandā vittābhikāṅkṣayā
guruprasādam āsādya saṃnipāte prayujyatām
śārṅgaṣṭā ca tathā vyāghrī karīras tilaparṇikā
indravāruṇikā mustā haridrāṅkolamūlikā
apāmārgaḥ kaṇā svarṇaṃ kaṭutumbī ca tintiḍī
śārṅgaṣṭādikavargo 'yaṃ saṃnipātaharaḥ param
sūtaṃ gandhakatālakaṃ maṇiśilāṃ tāpyaṃ lavaṃ tutthakaṃ jepālaṃ viṣaṭaṅkaṇaṃ madhuphalaṃ kṛtvā samāṃśaṃ dṛḍham
kṛtvā kajjalikāṃ viṣolbaṇaphaṇeḥ pittaiśca saṃbhāvayet kṣiptvā sīsakakūpike rasavaraṃ sūcīmukhaṃ nāmataḥ
brahmadvāri vikīrṇalohitalave guñjaikamātraṃ daded dattvā sampuṭabaddhatandrikadhanurvāte saśākhāhime
kāsaṃ śvāsamarocakaṃ pralapanaṃ kampaṃ ca hikkāturaṃ mūkatvaṃ badhiratvam unmadam apasmāraṃ jayet tatkṣaṇāt
rasagandhakatāmrābhraṃ lāṅgalīvahnirāmaṭham
vandhyāpaṭolanirguṇḍīsugandhānimbapallavāḥ
pāṭhākṣāratrayaṃ kṣveḍaboladhattūrataṇḍulaiḥ
śṛṅgīmadhukasāraṃ ca jambīrāmlena mardayet
kuryāddhi niṣkamānena vaṭikā sā niyacchati
sasvedadāhābhinyāsaṃ saṃnipātagajāṃkuśaḥ
sasārā vaiṣṇavī senā acalā kādi kaṅkaṇā
rāgarudropamopetā prauḍhā mastakaśālinī
tribhāgaṃ tālakaṃ vidyād ekabhāgaṃ tu pāradam
tadardhaṃ gandhakaṃ caiva tadardhaṃ tu manaḥśilā
kāravallīdalarasair mardayet tatpraharatrayam
pācito vālukāyantre cāturthikaharo rasaḥ
syād rasena samāyukto gandhakaḥ sumanoharaḥ
hiyāvallitriguṇito nirguṇḍīrasamarditaḥ
saptavārāṇi tad yojyam ārdrakasvarasena tu
saṃtatādijvaraṃ hanyāccāturthikagajāṃkuśaḥ
tāpyatālakajepālavatsanābhamanaḥśilāḥ
tāmragandhakasūtaṃ ca musalīrasamarditaḥ
mṛtyuṃjaya iti khyātaḥ kukkuṭīpuṭapācitaḥ
valladvayaṃ prayuñjīta yatheṣṭaṃ dadhibhojanam
navajvaraṃ saṃnipātaṃ hanyādeṣa mahārasaḥ
śuddhaṃ sūtaṃ viṣaṃ gandhaṃ maricaṃ ṭaṅkaṇaṃ kaṇām
mardayed dhūrtajadrāvair dinam ekaṃ tu śoṣayet
pañcavaktro raso nāma dviguñjaḥ saṃnipātajit
arkamūlakaṣāyaṃ ca satryūṣam anupāyayet
dadhyodanaṃ hitaṃ tatra jalayogaṃ ca kārayet
rasagandhakatulyāṃśaṃ dhattūraphalajadravaiḥ
mardayed dinamekaṃ tu tattulyaṃ trikaṭu kṣipet
unmattākhyo raso nāmnā nasye syātsaṃnipātajit
nistvagjepālajaṃ bījaṃ daśaniṣkaṃ pracūrṇayet
maricaṃ pippalīṃ sūtaṃ pratiniṣkaṃ vimiśrayet
bhāvyaṃ jambīrajairdrāvaiḥ saptāhaṃ tat prayatnataḥ
saṃnipātaṃ nihantyāśu añjane yaḥ śivaḥ smṛtaḥ
madanaphalaṃ viḍalavaṇaṃ sarṣapāḥ pratiniṣkadvayam
cūrṇayitvā triphalākvāthena saṭaṅkaṇaṃ pibet
kuṣṭhe jvare kāmalāyāṃ kaṇṭharoge hy ajīrṇake
nasye ca girikarṇyutthabījaikaṃ śītavāriṇā
pratyekaṃ rasagandhayor dvipalayoḥ kṛtvā maṣīṃ śuddhayor ramyāṃ mlecchalulāyalocanamanodhātrīprakuñcatrayam
pathyāyā badaratrikaṃ trikaṭu ṣaṭśāṇaṃ vacā dharmiṇī vellāmbhodharapattrakadviradakiñjalkāśvagandhāhvayam
piṣṭvaitat samasāram akhilaṃ karṣonmitaṃ nyasya tat pronmardyārdhakarañjakāmṛtayutaṃ sāgastikatryūṣaṇaiḥ
bhūdhātrīvijayāsaritpatiphalaṃ jvālāmukhīmārkavaiḥ pratyekaṃ vidadhīta niścalamatiḥ sapta kramād bhāvanāḥ
pittairatho pañca vidhāya pañcabhiḥ karañjapattrāmṛtadhūpanaṃ tataḥ
dattvārdrakasya svarasena taṇḍulākṛtiṃ vidadhyādguṭikāṃ bhiṣagvaraḥ
deyaikā saṃnipāte pratihataviṣaye mohanetraprasuptyoḥ syādgulme sājamodā pavanavikṛtiṣu tryūṣaṇena grahaṇyām
dātavyā jīrakeṇa dvipaturaganṛṇāṃ prāṇasaṃrakṣaṇāya kāyāmbhodhir etaṃ rasakasamarasaṃ vaidyanātho'bhyadhatta
gandhakābhrasamaḥ sūto vārāhīrasamarditaḥ
pācito vālukāyantre triphalāvyoṣacitrakaiḥ
trikṣāraṃ pañcalavaṇahiṅgugugguludīpyakaiḥ
sajīrakaiḥ sendrayavaiḥ pṛthagrasasamairyutaḥ
māṣamātro'nupānena dvipalasyoṣṇavāriṇaḥ
abhinyāsānalabhraṃśagrahaṇīpāṇḍugulminām
kuryātprāṇaparitrāṇamataḥ prāṇeśvaraḥ smṛtaḥ
vyādhivṛddhau prayogo'sya dvau vārau vaidyasaṃmataḥ
rasāyovyoṣakaṅkuṣṭhaśilātālābhrahiṅgulān
kumbhyagnibhṛṅgamārītaṇḍulīyakamākṣikān
hastiśuṇḍīyutāṃs tulyāṃs tadardhaśivagandhakān
tryaham ārdrāmbunā piṣṭvā kūpīsthaṃ vālukāgninā
jayājambīranirguṇḍīcāṅgerīvāri nikṣipet
paktvā caturdaśāhāni piṣṭvārdrāktaṃ viśoṣayet
mṛtasaṃjīvanākhyo'yaṃ raso vallamito 'śitaḥ
drāg jayedauṣadhaṃ saṃnipātādīn sakalān gadān
rasabhāgo bhavedeko gandhako dviguṇo mataḥ
viṣatālakakaṅkuṣṭhaśilāhiṅgulalohakam
vahnitrikaṭubhṛṅgāhvahemamākṣikamabhrakam
hastiśuṇḍī viṣaṃ kumbhī taṇḍulīyakatāmrakau
eṣāṃ pratyekamekaikaṃ bhāgamādāya cūrṇayet
ārdrakasya draveṇaiva mardayecca dinatrayam
jambīrasya raso grāhyaḥ palatrayaparīkṣitaḥ
triphalāyāśca nirguṇḍyāḥ pratyekaṃ ca palatrayam
rasasya palamātraṃ tu cāṅgeryāḥ parikīrtitam
kācakūpyāṃ vinikṣipya yantre kṣiptvā prayatnavān
uddhṛtyārdrakaniryāsair mardayitvā viśoṣayet
mṛtasaṃjīvano nāma raso'yaṃvidito bhuvi
guñjādvayaṃ dadītāsya saṃnipātāpanuttaye
vaṅgaṃ nāgaṃ ca sūtaṃ ca nepālaṃ gandhakaṃ tathā
śulbaṃ viṣaṃ samāṃśena rasenārdreṇa mardayet
punar mardyeta nirguṇḍyāś cāṅgeryā rasamarditaḥ
vallaprayogeṇa raso'yaṃ saṃnipātanut
gandhakaṃ ca rasaṃ śuddhaṃ pratyekaṃ karṣasammitam
ekatra kajjalīṃ kṛtvā tataḥ kurvīta golakam
navabhāṇḍe vinikṣipya tāmrapātreṇa gopayet
dṛḍhaṃ nirudhya tat pātramagnāvāropayet tataḥ
vrīhisphuṭanamātreṇa svāṅgaśītaṃ samuddharet
navajvare prayuñjīta rasaṃ parpaṭikāhvayam
ārdrakasya rasenaiva trivallaṃ tridinaṃ bhiṣak
jvaritaṃ chādayedgāḍhaṃ yāvatsvedaḥ samudbhavet
takrabhaktaṃ bhavetpathyaṃ jvaramuktasya dehinaḥ
navajvarārir ityeṣa rasaḥ paramadurlabhaḥ
vātajvare viśeṣeṇa rasaḥ sādhāraṇo mataḥ
ṭaṅkaṇaṃ rasagandhau ca maricāni samāṃśakam
sarvaṃ jambīranīreṇa dināni trīṇi mardayet
saṃśoṣya śarkarāyuktaṃ matsyapittena bhāvayet
bhāvitaṃ tadrasaṃ siddham ārdrakasvarasaistryaham
vallaṃ vāratrayaṃ deyaṃ pānārthaṃ vāri śītalam
takrabhaktaṃ bhavetpathyaṃ vṛntākaphalasaṃyutam
sarvān navajvarān hanti raso'yaṃ jalamañjarī
kāntasya kaṇṭavedhyānāṃ pātrāṇāṃ bhasma kārayet
tatsamaśca raso gandhaṣṭaṅkaṇo nimbavāriṇā
tataḥ saṃpeṣya tatkalkaṃ mardayettridinaṃ punaḥ
rasatulyena matsyasya pittena paribhāvayet
siddhaḥ kāntaraso hy eṣa prayojyo 'bhinavajvare
śṛṅgaverānupānena mātrayā bhiṣaguttamaiḥ
rasagandhau tathā vaṅgam abhrakaṃ samabhāgataḥ
melayitvātha vaṅgena samaṃ sūtaṃ vimardayet
tatraikīkṛtya gandhābhre peṣyaṃ jambīravāriṇā
sāmānyaṃ puṭam ādadyāt saptadhā sādhitaṃ rasam
kumāryā citrakeṇāpi bhāvayitvātha saptadhā
guḍena jīrakeṇāpi jvare jīrṇe prayojayet
kāse śvāse kumāryā ca triphalākvāthayogataḥ
unmādaṃ ca dhanurvātam amṛtākvāthayogataḥ
ityevaṃ rogatāpaghno rasaś candrodayābhidhaḥ
nāgaṃ vaṅgaṃ rasaṃ tāmraṃ gandhakaṃ ṭaṅkaṇaṃ tathā
viṣaṃ ca nepālaṃ haritālaṃ samaṃ tathā
vaṭakṣīreṇa saṃmardya sarvaṃ kuryāttu golakam
taṃ golakaṃ bhāṇḍamadhye pācayeddīpavahninā
taṃ golaṃ śītalaṃ kṛtvā bhṛṅgarājena mardayet
ārdrakasya rasenāpi mardayecca punaḥ punaḥ
caṇapramāṇavaṭakān rasenārdrasya dāpayet
guñjādvayapramāṇena jvaraṃ jīrṇaṃ haratyasau
haraśca gandhakaṃ caiva kunaṭī ca samaṃ samam
mardyaṃ karkoṭikāyāśca rasena viniyojayet
navajvaramurāriḥ syādvallaṃ śarkarayā saha
taṇḍulīyarasenānupānaṃ śarkarayāpi vā
guñjādvayapramāṇena jvarānhanti navānhaṭhāt
kaṭvamlatīkṣṇalavaṇoṣṇavidāhirūkṣaiḥ pittaṃ praduṣṭam aśanair atisevitais taiḥ
saṃdūṣya raktam amunobhayamārgavarti niryātyasṛksthalayakṛtplihato 'timātram
pāradaṃ hiṅgulukaṃ ca ūrdhvayantreṇa melayet
kukkuṭāṇḍarasaṃ bhāgaṃ ṭaṅkaṇakṣāram eva ca
gandhakasya tathā bhāgaṃ ghṛtena parimardayet
siddhaṃ rasaṃ samādāya jīratoyena dāpayet
dināni trīṇi māṣaṃ ca grahaṇīraktadoṣajit
jvaradāhavināśaṃ ca raktapittavināśanam
pratyekaṃ tolamānena sūtakaṃ tāmrabhasmakam
dināni trīṇi guṭikāṃ kṛtvā cāgnau vinikṣipet
tataḥ śuṣkaṃ samādāya punareva ca mardayet
samastaiḥ samagandhaiśca kṛtvā kajjalikāṃ ca taiḥ
mustādāḍimadūrvābhiḥ ketakīstanavāribhiḥ
sahadevyāḥ kumāryāśca parpaṭasyāpi vāriṇā
rāmaśītalikātoyaiḥ śatāvaryā rasena ca
bhāvayitvā prayatnena divase divase pṛthak
tiktaṃ guḍūcikāsattvaṃ parpaṭīśīramāgadhīḥ
śṛṅgāṭaṃ sārivā caiṣāṃ samānaṃ sūkṣmacūrṇakam
drākṣādikakaṣāyeṇa saptadhā paribhāvayet
tataḥ potāśrayaṃ kṣiptvā vaṭyaḥ kāryāścaṇopamāḥ
ayaṃ candrakalānāmā rasendraḥ parikīrtitaḥ
sarvapittagadadhvaṃsī vātapittagadāpahaḥ
antarbāhyamahādāhavidhvaṃsanamahākṣamaḥ
grīṣmakāle śaratkāle viśeṣeṇa praśasyate
kurute nāgnimāndyaṃ ca mahātāpajvaraṃ haret
śramaṃ mūrchāṃ haratyāśu strīṇāṃ raktamahāsravam
ūrdhvādho raktapittaṃ ca raktavāntiṃ viśeṣataḥ
mūtrakṛcchrāṇi sarvāṇi nāśayennātra saṃśayaḥ
paṭolamāyasaṃ cūrṇaṃ sūtendraṃ samacāritam
lohārivargasaṃghṛṣṭaṃ raktapittaharaṃ param
vṛṣādalānāṃ svarasasya karṣaṃ rasendraguñjāmadhuśarkarāyutam
lihanprabhāte manujo nihanyād duḥkhākaraṃ dāruṇaraktapittam
sapaṭolakahiṅgūlaḥ sakṣaudro raktapittanut
navanītaṃ sitā lājā drākṣayā saha bhakṣayet
mastake ca ghṛtaṃ dadyādraktapittaharaṃ param
drākṣāvāsāyutaṃ kvāthaṃ śarkarābhāvitaṃ pibet
vāsārasaṃ sitākṣaudrairlājānvā śarkarāsamān
bhakṣayan raktapittārtas tṛṣṇādāhajvaraṃ jayet
dhātrīcūrṇaṃ sitāyuktaṃ bhakṣayedraktapittanut
doṣāḥ śoṣamano'bhitāpakupitāḥ kurvanti kāsaṃ tataḥ pītaṃ pūtikaphaṃ pratīpanayanaḥ pūyopamaṃ ṣṭhīvati
śītoṣṇecchur akāraṇena bahubhuk snigdhaprasannānanaḥ pārśvārtyalpabalakṣayākṛtir api prādurbhavatyanyathā
sārkatīkṣṇābhrako 'gastyakāsamardavarārasaiḥ
mardito vetasāmlena piṇḍitaḥ kāsanāśanaḥ
tāre piṣṭaśilāṃ kṣiptvā haritālāccaturguṇām
vāsāgokṣurasārābhyāṃ mardayet praharadvayam
prasvinno vālukāyantre guñjādvitayasaṃmitaḥ
kāsaṃ trikaṭunirguṇḍīmūlacūrṇayuto haret
bhūnāgābhrakayoḥ sattvaṃ kāntahemābhrarūpyakam
muktāphalāni ratnāni tāpyaṃ vaikrāntameva ca
bhasmīkṛtamidaṃ sarvaṃ pṛthaṅ māṣamitaṃ matam
niṣkamātramitaṃ śuddhaṃ rājāvartarajastathā
etatsarvaṃ samaṃ yojyaṃ mardayitvāmlavetasaiḥ
ruddhvā mūṣodare koṣṭhyāṃ dhamedākāśadarśanam
śatavāraṃ dhamedevaṃ mardayitvāmlavetasaiḥ
tataḥ saṃcūrṇite cāsminmuktābhasma dviśāṇakam
maricaṃ pañca śāṇeyaṃ kṣiptvā saṃmardya yatnataḥ
ramye karaṇḍake kṣiptvā sthāpayet tadanantaram
so 'yaṃ ratnakaraṇḍako rasavaro madhvājyasaṃkrāmaṇo hanyācchvāsagadaṃ jvaraṃ grahaṇikāṃ kāsaṃ ca hidhmāmayam
śūlaṃ śoṣamahodaraṃ bahuvidhaṃ kuṣṭhaṃ ca hanyād gadān balyo vṛṣyakaraḥ pradīpanatamaḥ svasthocito vegavān
śuddhasūtasya bhāgaikaṃ bhāgaikaṃ śuddhagandhakam
bhāgatrayaṃ mṛtaṃ tāmraṃ maricaṃ pañcabhāgikam
mṛtābhrasya caturbhāgaṃ bhāgamekaṃ viṣaṃ kṣipet
bhūtāṅkuśasya bhāgaikaṃ sarvaṃ cāmlena mardayet
yāmaṃ bhūtāṅkuśo nāma māṣaikaṃ vātakāsajit
anupānaṃ lihetkṣaudrairvibhītakaphalatvacaḥ
pittakāsāruciśvāsakṣayakāsāṃśca nāśayet
rasabhasma viṣaṃ tulyaṃ gandhakaṃ dviguṇaṃ matam
bolatālakavāhlīkakarkoṭīmākṣikaṃ niśā
kaṇṭakārī yavakṣāralāṅgalīkṣārasaindhavam
madhūkasāraṃ saṃcūrṇya saptāhaṃ cārdrakadravaiḥ
guṭikāṃ badarākārāṃ śleṣmakāsāpanuttaye
bhakṣayed bolabaddho 'yaṃ rasaḥ saśvāsapāṇḍujit
rasagandhakapippalyo harītakyakṣavāsakam
ṣaḍuttaraguṇaṃ cūrṇaṃ babbulakvāthabhāvitam
ekaviṃśativārāṇi śoṣayitvā vicūrṇayet
bhakṣayenmadhunā hanti kāsam agniraso hy ayam
trikaṭu triphalā cailā jātīphalalavaṃgakam
eteṣāṃ samabhāgānāṃ samaḥ pūrvaraso bhavet
sampūryāloḍayet kṣaudre bhakṣyo niṣkadvayaṃ dvayam
svayam agniraso nāmnā kṣayakāsanikṛntanaḥ
bhṛṅgarājasya pattrāṇi madhunā cūrṇitāni hi
golakaṃ dhārayedvaktre kāsaviṣṭambhaśāntaye
arkairaṇḍasya pattrāṇāṃ rasaṃ pītvā ca kāsajit
dantīmūlasya dhūmaṃ vā nirguṇḍyā vā pibejjayet
indravāruṇikāmūlaṃ bhṛṅgīkṛṣṇātilaiḥ saha
bhakṣayet kṣayakāsārto niṣkamātraṃ praśāntaye
śleṣmoparuddhamanaḥ pavano 'tiduṣṭaḥ saṃdūṣayannanu jalānnavahāś ca nāḍīḥ
āmāśayodbhavam imaṃ vidadhāty urasthaḥ śvāsaṃ ca vakragamano hi śarīrabhājām
indravāruṇikāmūlaṃ devadāru kaṭutrayam
śarkarāsahitaṃ khāded ūrdhvaśvāsapraśāntaye
sūtārdhaṃ gandhakaṃ mardyaṃ yāmaikaṃ kanyakādravaiḥ
dvayoḥ samaṃ tāmrapattraṃ pūrvakalkena melayet
dinaikaṃ haṇḍikāyantre pakvamādāya cūrṇayet
sūryāvartaraso hy eṣa dviguñjaḥ śvāsajit bhavet
sūtaḥ ṣoḍaśa tatsamo dinakarastasyārdhabhāgo baliḥ sindhustasya samaḥ susūkṣmamṛditaḥ ṣaṭ pippalī cūrṇitaḥ
jambīrasvarasena marditam idaṃ taptaṃ supakvaṃ bhavet kāsaśvāsasagulmaśūlajaṭharaṃ pāṇḍuṃ lihannāśayet
sādhāraṇaṃ tu vaṭakaṃ vakṣyāmi śṛṇu tattvataḥ
pāradaṃ gandhakaṃ caiva palamekaṃ pṛthak pṛthak
palatrayaṃ trikaṭukaṃ vaṅgam ekapalaṃ kṣipet
sarvam ekatra saṃyojya dināni trīṇi mardayet
gomūtreṇa tathā trīṇi dināni parimardayet
akṣapramāṇavaṭakaṃ chāyāśuṣkaṃ tu kārayet
nityamekaṃ tu vaṭakaṃ dināni triṃśadeva ca
śvāsakāsajvaraharam agnimāndyārucipraṇut
rasabhāgo bhavedeko gandhako dviguṇo mataḥ
tribhāgā pippalī grāhyā caturbhāgā harītakī
vibhītaḥ pañcabhāgastu vāsā ṣaḍguṇitā bhavet
bhārṅgīsaptaguṇā grāhyā sarvaṃ cūrṇaṃ prakalpayet
babbulakvātham ādāya bhāvayed ekaviṃśatiḥ
vibhītakapramāṇena madhunā guṭikāṃ caret
ekaikāṃ bhakṣayetprātarvaṭī saptāmṛtābhidhā
śvāsakāsādikaṃ vyādhiṃ tatkṣaṇānnāśayed iyam
sūtaṃ śulbaṃ sulohaṃ balim amṛtayutaṃ tritrikaṃ reṇukābdaṃ gaṇḍīraṃ kesarāgniṃ dviguṇaguḍayutaṃ mardayitvā samastam
kuryāt kolāsthimātrān suruciravaṭakān bhakṣayet prāgdinādau pathyāsīsarvarogān harati ca nitarāṃ nīlakaṇṭhābhidhānaḥ
tāratāmrarasapiṣṭikā śilā gandhatālasamabhāgikaṃ rasaiḥ
āṭarūṣasurasārdrasambhavair mardaya prakuru golakaṃ tataḥ
mṛtsnayā ca pariveṣṭya golakaṃ yāmayugmam atha bhūdhare pacet
gandhakena kuru tatsamaṃ tataś cāṭarūṣakaṭukair vibhāvayet
śvāsakāsakarikesarīraso vallayasya parisevayed budhaḥ
rasagandhakatāmrābhraṃ kaṇāśuṇṭhyūṣaṇaṃ samam
bhūtam ekaṃ viṣaṃ caikaṃ sūryaḥ kāsādināśanaḥ
gandhakaṃ maricaṃ sājyaṃ pibecchvāsakaphāpaham
śilā hiṅgu viḍaṅgaṃ ca maricaṃ kuṣṭhasaindhavam
madhvājyābhyāṃ lihet karṣaṃ śvāsakāśakaphāpaham
vidāhiguruviṣṭambhirūkṣābhiṣyandibhojanaiḥ
śītapānāśanasthānarajodhūmātapānilaiḥ
vyāyāmakarmabhārādhvavegāghātāpatarpaṇaiḥ
hikkā śvāsaśca kāsaśca nṛṇāṃ samupajāyate
rasagandhakadhānyābhratālatāpyopalaṃ kramāt
bhāgavṛddhaṃ vacākuṣṭhaharidrākṣāracitrakaiḥ
sapāṭhā lāṅgalī vyoṣasaindhavākṣaviṣaiḥ samam
bhāvitaṃ bhṛṅganīreṇa hikkāvaisvaryakāsanut
pakvatāmre rasaḥ piṣṭo balinā hidhmināṃ hitaḥ
cūrṇaṃ pāṭhendravāruṇyorbhāṇḍe dattvātha kunaṭīm
tatpṛṣṭhe śuddhasūtaṃ ca kunaṭyaṃśaṃ pradāpayet
sūtārdhaṃ kunaṭīcūrṇaṃ tasyārdhaṃ pūrvamūlikā
cūrṇaṃ dattvā paceccullyā yāmāṣṭa mṛduvahninā
śilāpūto raso nāma hanti hikkāṃ triguñjakaḥ
mṛtasūtaṃ mṛtaṃ tāmraṃ hiṅgu puṣkaramūlakam
saindhavaṃ gandhakaṃ tālaṃ kaṭukaṃ cūrṇayet samān
devadālīpunarnavayor nirguṇḍīmeghanādayoḥ
tiktakoṣātakīdrāvair dinaikaṃ mardayed dṛḍham
māṣamātraṃ lihet kṣaudraiḥ rasaṃ manthānabhairavam
kapharogapraśāntyarthaṃ nimbakvāthaṃ pibedanu
viśvāditrikanirgatadravaniśā kīrapriyotthaṃ dalaṃ nīlagrīvagalālayaṃ surapates tārtīyanetrābhidham
vidvatpuñjavatī kṛmipratibhaṭaṃ nirguṇḍikāvāriṇā tulyāṃśāś caṇakapramāṇavaṭikāḥ saśvāsakāsaghnikāḥ
kvāthaṃ rāsnābṛhatyagnibalādugdhaiś ca pāyayet
hikvinaṃ pāyayed dhūmaṃ pattraiḥ śikhiniśodbhavaiḥ
karṣaikaṃ gandhakaṃ śuddhaṃ ghṛtaiś coṣṇodakaiḥ pibet
kaphaṃ hantyatha vā kṣaudraiḥ pañcavaktrarasaḥ khalu
atyuccabhāṣaṇaviṣādhyayanābhighātasaṃdūṣaṇaiḥ prakupitāḥ pavanādayas tu
srotaḥsu te svaravaheṣu gatāḥ pratiṣṭhāṃ hanyuḥ svaraṃ bhavati cāpi hi ṣaḍvidhaḥ saḥ
rasaṃ dviguṇagandhena mardayitvā sabhṛṅgakam
lohapātre ghṛtābhyakte drāvitaṃ badarāgninā
ūrdhvādho gomayaṃ dattvā kadalyāḥ komale dale
snigdhayā lohadarvyā ca parpaṭākāratāṃ nayet
lohapātre vinikṣiptā lohaparpaṭikā bhavet
tāmrapātre vinikṣiptā tāmraparpaṭikā bhavet
viṣapādaṃ ca yuñjīta tatsādhyeṣvāmayeṣu ca
surasāyā jayantyāś ca kanyakāṭarūṣakayoḥ
triphalāyā muner bhārṅgyā muṇḍyās trikaṭucitrayoḥ
bhṛṅgarājasya vahneśca pratyahaṃ dravabhāvitam
ārdrakasya rasenāpi saptadhā bhāvayetpunaḥ
aṅgāraiḥ svedayed īṣat parpaṭarasam uttamam
guñjāṣṭakaṃ dadītāsya tāmbūlīpattrasaṃyutam
pippalīdaśakaiḥ kvāthaṃ nirguṇḍyāś cānupāyayet
svarabhaṅge kaphe śvāse prayojyaḥ sarvadā rasaḥ
trikaṇṭakasya mūlāni śuṇṭhīṃ saṃkṣudya nikṣipet
ajākṣīre sanīrārdhaṃ yāvatkṣīraṃ vipācayet
tatkṣīraṃ pāyayedrātrau sakaṇaṃ bhojane 'pi ca
kūṣmāṇḍaṃ varjayecciñcāṃ vṛntākaṃ karkaṭīm api
āranālaṃ ca tailaṃ ca saṃsargaṃ ca vivarjayet
māsatrayaṃ ca seveta kāsaśvāsanivṛttaye
sajīrahiṅgukavyoṣaiḥ śamayed grahaṇīṃ rasaḥ
daśamūlāmbhasā vātajvaraṃ trikaṭunā kapham
jvaraṃ madhukasāreṇa pañcakolena sarvajam
yakṣmāṇaṃ madhupippalyā gomūtreṇa gudāṅkurān
śūlam eraṇḍatailena pāṇḍuśophaṃ sagugguluḥ
kuṣṭhāni bhṛṅgabhallātavākucī pañcanimbakaiḥ
dhattūrabījasaṃyogānmehonmādavināśinī
apasmāraṃ nihantyāśu vyoṣanimbudalaiḥ saha
stanaṃdhayaśiśūnāṃ tu raso'yaṃ nitarāṃ hitaḥ
pathyākṣacūrṇādivaśād vyādhīṃś cānyān sudustarān
sajātīphalaśītodaṃ yojayetparpaṭīrasam
pittājīrṇe śiraś cāsya śītatoyena secayet
nasyaṃ niṣṭhīvanaṃ dhūmaṃ tīkṣṇaṃ vamanarecanam
annaṃ rūkṣālpatīkṣṇoṣṇaṃ kaṭutiktakaṣāyakam
cirakālasthitaṃ madyaṃ yojayetkapharogiṇe
agnimāndyaṃ jvaraḥ śaityaṃ vāntiḥ śoṇitapūyayoḥ
sattvahāniśca daurbalyaṃ rājarogasya lakṣaṇam
rasasya tulyabhāgena hemabhasma prakalpayet
tālakaṃ gandhakaṃ tutthaṃ mākṣikaṃ rasakaṃ śilām
rasasāmyena yuñjīta tutthaṃ bhasmīkṛtaṃ nyaset
vahnau bhasmīkṛtaṃ cetthaṃ mayūrakasututthakam
kiṃciṭ ṭaṅkaṇakaṃ dattvā mārjārasya viśā yutam
prathamaṃ puṭayed dadhnā dvitīyaṃ madhunā saha
tālakaṃ śodhayedagre kūṣmāṇḍakṣārapācanāt
taile pacettataḥ samyak cūrṇe vā pariśodhayet
gandhakaṃ śodhayeddugdhe rasakaṃ naravāriṇā
mākṣikaṃ sindhusaṃyuktaṃ bījapūrarase pacet
jayantīdravasampiṣṭāṃ śilāṃ tatraiva pācayet
ekīkṛtya tataḥ sarvam arkakṣīreṇa mardayet
jayantībhṛṅgarājābhyāṃ vāsāpāṭhākṛśānubhiḥ
agastilāṅgalībhyāṃ ca pratyekaṃ divasaṃ śanaiḥ
tatastu golakaṃ baddhvā pacetpūrvavadāhṛtaḥ
cūrṇayitvā tataḥ samyag bhāvayedārdrakāmbunā
saptadhā vyoṣaniryāsai rasaḥ kanakasundaraḥ
guñjādvayaṃ trayaṃ vāsya rājayakṣmāpanuttaye
madhunā pippalībhiśca maricairvā ghṛtānvitaiḥ
lehayedrogiṇaṃ vaidyo balāvasthāviśeṣavit
jayapālarajobhirvā śuṇṭhyā gavyaghṛtāktayā
dadīta śūline prājño gulmine ca viśeṣataḥ
kādivarjyaṃ caretpathyaṃ hṛdyaṃ balyaṃ ca pūrvavat
sannipāte dadītainamārdrakadravasaṃyutam
guḍūcītriphalākvāthaiḥ saṃskṛto guggulurvaraḥ
rasabhasma trayo bhāgā bhāgaikaṃ hemabhasmakam
mṛtatāmrasya bhāgaikaṃ śilāgandhakatālakam
pratibhāgadvayaṃ śuddhamekīkṛtya vicūrṇayet
varāṭānpūrayettena ajākṣīreṇa ṭaṅkaṇam
piṣṭvā tena mukhaṃ ruddhvā mṛdbhāṇḍe tannirodhayet
śuddhaṃ gajapuṭe pacyāccūrṇayetsvāṅgaśītalam
raso rājamṛgāṅko'yaṃ caturguñjaḥ kṣayāpahaḥ
daśapippalikākṣaudrairmaricaikonaviṃśatiḥ
saghṛtairdāpayedvaidyo rogarājapraśāntaye
śaṅkhasya valayānniṣkaṃ caturniṣkaṃ varāṭakam
niṣkārdhaṃ nīlatutthasya sarvatulyaṃ tu gandhakam
gandhatulyaṃ mṛtaṃ nāgaṃ nāgatulyaṃ mṛtaṃ rasam
ṭaṅkaṇaṃ rasatulyaṃ syānmardyaṃ pācyaṃ mṛgāṅkavat
rājayakṣmaharaḥ so'yaṃ nāmnā śaṅkheśvaro mataḥ
śaṅkhanābhiṃ gavāṃ kṣīraiḥ peṣayenniṣkaṣoḍaśa
tena mūṣā prakartavyā tanmadhye bhasmasūtakam
niṣkārdhaṃ gandhakāttrīṇi cūrṇīkṛtya vinikṣipet
ruddhvā tadveṣṭayedvastre mṛttikāṃ lepayedbahiḥ
śoṣyaṃ gajapuṭe pacyānmūṣayā saha cūrṇayet
guñjaikamanupānena kṣayaṃ hanti mṛgāṅkavat
dviniṣkaṃ bhasma sūtasya niṣkaikaṃ svarṇabhasmakam
śuddhagandhakaniṣkau dvau cūrṇayitvā citrakadravaiḥ
dviyāmānte viśoṣyātha tena pūryā varāṭikāḥ
varāṭānmṛṇmaye bhāṇḍe ruddhvā gajapuṭe pacet
svāṅgaśītaṃ vicūrṇyātha poṭalīṃ hemagarbhitām
mṛgāṅkavaccaturguñjaṃ bhakṣitaṃ rājayakṣmanut
svayamagnirasaṃ khādettriniṣkaṃ rājayakṣmanut
bhasmasūtābhralohānāṃ śilājatuviṣaṃ samam
guḍūcītriphalākvāthaiḥ saṃskṛtaṃ gugguluṃ tathā
mṛtaṃ nepālatāmraṃ ca sūtasthāne niyojayet
ekīkṛtya dviguñjaṃ tadbhakṣayedrājayakṣmanut
pañcāmṛtaraso nāma hyanupānaṃ ca pūrvavat
haretkṣīrājagandhābhyāṃ jayantī vā kṣayāpahā
tulyaṃ pāradagandhakaṃ trikaṭukaṃ tābhyāṃ rajaḥ kambujaṃ taistulyaṃ ca bhavetkapardabhasitaṃ syātpāradāṭṭaṅkaṇam
pādāṃśaṃ sakalaiḥ samānamaricaṃ lihyātkramātsājyakaṃ yāvanniṣkamitaṃ bhavetpratidinaṃ māsātkṣayaḥ śāmyati
rasasya bhasmanā hema pādāṃśena prakalpayet
gandhakaṃ dviguṇaṃ dattvā mardayeccitrakāmbunā
carācarāsye sampūrya ṭaṅkaṇena nirudhya ca
bhāṇḍe cūrṇapralipte'tha kṣiptvā rundhīta mṛtsnayā
śoṣayitvā puṭedgarte'ratnimātre 'parāhṇake
svāṅgaśītalam uddhṛtya cūrṇayitvātha vinyaset
eṣa lokeśvaro nāma puṣṭivīryavivardhanaḥ
guñjācatuṣṭayaṃ sājyaṃ maricaiśca samanvitam
khādetparamayā bhaktyā lokeśe sarvadarśinī
aṅgakārśye'gnimāndye ca raso'yaṃ kāsahikkayoḥ
marīcairghṛtasaṃyuktaiḥ pradātavyo dinatrayam
lavaṇaṃ varjayettatra sājyaṃ sadadhi bhojanam
ekaviṃśaddinaṃ yāvanmaricaṃ saghṛtaṃ pibet
pathyaṃ mṛgāṅkavaddeyaṃ śayītottānapādataḥ
vamane sampravṛtte tu guḍūcīdravamāharet
madhunā pāyayetsārdhaṃ dagdhavṛntākamāśayet
snānaṃ śītalatoyena mūrdhni dhārāṃ vinikṣipet
jāte śleṣmavikāre tu kadalīphalamāharet
bhṛṣṭvā tanmaricaiḥ sārdhaṃ bhojayecchleṣmanuttaye
ārdrakaṃ madhumiśraṃ vā guḍārdrakamatho'pi vā
bhṛṣṭvā kustumbarīmāṣānnistuṣāṃścūrṇayettataḥ
śarkarāghṛtasammiśrāndadītāruciśāntaye
bhṛṣṭvā kustumbarīṃ samyag ghṛte śarkarayā pibet
elāṃ maricasaṃyuktāṃ yāvad vāntiḥ praśāmyati
ajamodaṃ viḍaṅgaṃ ca piṣṭvā takreṇa pāyayet
kṛmikopapraśāntyarthaṃ kvāthaṃ vātaghnamustayoḥ
saṃskṛtya dugdhikāṃ vahnau vireke ca prayojayet
īṣadbhṛṣṭvā jayācūrṇaṃ madhunā khādayenniśi
aṅgatode ghṛtenāṅgaṃ mardayitvoṣṇavāriṇā
snāpayedrogiṇaṃ vaidyo lokanāthaṃ rasaṃ smaran
śaṃkhasya valayaṃ niṣkaṃ caturniṣkaṃ varāṭikāḥ
karṣāṃśaṃ nīlatutthaṃ ca tālaṃ gandhāśmaṭaṅkaṇam
tutthaṃ nāgarasaṃ cārdhaṃ niṣkāṃśaṃ pūrvavatpuṭet
varāṭacūrṇaṃ maṇḍūrakalpitālepane pacet
asyārdhamāṣaṃ maricārdhamāṣaṃ tāmbūlavallīrasabhāvitaṃ ca
tatpatraliptaṃ madhunāvalihyāddhaiyaṅgavīnena ghṛtena vāpi
nāḍīmārge nirgate cālpamalpaṃ pathyaṃ bhojyaṃ lokanāthopadiṣṭam
yāme yāme caivam ā maṇḍalāntāt siddhaṃ sadyaḥ śoṣajidvaidyanāthaḥ
adhyardhaniṣkau rasatutthabhāgau pṛthakpṛthaggandhakaṭaṅkakarṣam
śaṃkhasya karṣaṃ mṛtatāmrato dvau varāṭikānāṃ nava sampuṭasthān
paktvā pacedarkadaladravārdrān bhūyo 'rdhabhāgena karīṣakāṇām
asyārdhapādaṃ maricārdhabhāgaṃ gandhāśmaniṣkaṃ ca ghṛtena lihyāt
aśnīyātpūrvavatpathyaṃ vāsarāṇyekaviṃśatiḥ
lokanātharaso nāmnā rogarājanikṛntanaḥ
ayorajo viṃśatiniṣkamānaṃ vibhāvitaṃ bhṛṅgarasāḍhakena
dhattūrabhārṅgitriphalārasārdraṃ tulyāṃśatāpyaṃ vipacetpuṭeṣu
sūtaṃ ca niṣkaṃ samabhāgatutthaṃ gandhopalau dvau caturo varāṭān
paktvā puṭāgnau samalohacūrṇānpacettathā pūrvarasairvimiśrān
cūrṇe'sminmaricāḥ sapta tutthaṭaṅkaṇayordaśa
saṃsṛjet tat pṛthaṅniṣkān prāṇanāthāhvayoditaḥ
ardhapādo rasādbhakṣyaḥ kevalādrājayakṣmibhiḥ
śoṣodarārśograhaṇījvaragulmādyupadrutaiḥ
karṣaṃ kharparasattvasya ṣaṇmāse hemni vidrute
ṣaṇniṣkasūtaṃ gandhāśmanyaṣṭaniṣke praveśitam
pravālamuktāphalayoścūrṇaṃ hemasamāṃśayoḥ
kramād dvitricaturniṣkaṃ mṛtāyaḥ sīsabhāskaram
cāṅgeryamlena yāmāṃstrīnmarditaṃ cūrṇitaṃ pṛthak
dvau niṣkau nīlavaṭakavyomāyaskāntatālakāt
aṅkollakaṅguṇībījatutthebhyaś caturaḥ pṛthak
aṣṭau ca ṭaṃkaṇakṣārādvarāṭānāṃ ca viṃśatiḥ
mahājambīranīrasya prasthadvandvena peṣayet
etadaṣṭaśarāvasthaṃ śuddhaṃ khāryāstuṣasya ca
karīṣabhāre ca pacedatha māṣadvayaṃ tataḥ
etāvadgandhakātpādaṃ maricādbhāvitādapi
madhunāloḍitaṃ lihyāttāmbūlīpatralepitam
gate'sya ghaṭikāmātre pratiyāmaṃ ca pathyabhuk
no ceduddīpito vahniḥ kṣaṇāddhātūnpacatyataḥ
dinamekaṃ niṣevyainaṃ tyājyānyāmaṇḍalaṃ tyajet
tataḥ paraṃ yatheṣṭāśī dvādaśābdaṃ sukhī bhavet
ekamekaṃ dinaṃ bhuktvā varṣe varṣe mahārasam
varṣādau ca tyajettyājyaṃ dvādaśābdaṃ jarāṃ jayet
eṣa vajraraso nāma kṣayaparvatabhedanaḥ
niṣkau dvau tutthabhāgasya rasād ekaṃ susaṃskṛtāt
niṣkaṃ viṣasya dvau tīkṣṇātkarṣāṃśaṃ gandhamauktikāt
agniparṇīharilatābhṛṅgārdrasurasārasaiḥ
marditaṃ lāṅgalīkandapralipte sampuṭe pacet
ardhapādaṃ ca poṭalyāḥ kākinyau dve viṣasya ca
lihenmaricacūrṇaṃ ca madhunā poṭalīsamam
kṣayagrahaṇyatīsāravahnidaurbalyakāsinām
pāṇḍugulmavatāṃ śreṣṭho mahāvīro hito rasaḥ
atisthūlasya pūyāsṛkkaphānudvamatākṣaye
na yojayetkṣīrarasānviruddhakramatattvataḥ
mātuluṅgasya mūlāni lājacūrṇaṃ sasaindhavam
pippalīmadhunā yuktaṃ khādedvāntipraśāntaye
rajanīśaṅkhapūgaṃ ca niṣkaikaṃ vāntināśanam
niṣkārdhaṃ ṭaṅkaṇaṃ vātha kākamācīdravaiḥ pibet
sugandhāṃ vā pibetkhādet sarvavāntipraśāntaye
alaktakarasaṃ kṣaudrai raktavāntiharaṃ param
yuktaṃ gandhakapiṣṭyāyastālakaṃ svarṇamākṣikam
yuktyā tadbhasmatāṃ nītaṃ tṛṣṇāchardinivāraṇam
rājāvarto rasaḥ śulbaṃ mākṣikaṃ ghṛtapācitam
madhvājyaśarkarāyuktaṃ hanti sarvānmadātyayān
rājāvartarasaḥ śulbaṃ sūtagarbhe niyojitam
yaṣṭīmadhurasairghṛṣṭaṃ ghṛtamadhye vipācitam
madhvājyaśarkarāyuktaṃ hanti sarvānmadātyayān
suvarṇaṃ rajataṃ tāmraṃ sattvābhraṃ kāntalohakam
kramavṛddhamidaṃ sarvaṃ śāṇeyau nāgavaṅgakau
drāvayitvaikataḥ sarvaṃ retayitvā tataścaret
pṛthakpalamitaṃ gandhaṃ śilālaṃ vinidhāya ca
sarvaṃ khalle vinikṣipya mardayed amlavargataḥ
tāpyaṃ nīlāñjanaṃ tālaṃ śilāgandhaṃ ca cūrṇitam
dattvā dattvā puṭettāvadyāvadviṃśativārakam
lohād dviguṇasūtena tato dviguṇagandhataḥ
vidhāya kajjalīṃ ślakṣṇāṃ kṣiptvā tāṃ lohapātrake
drāvayed badarāṅgārair mṛdubhiścātha nikṣipet
hemādipañcalohānāṃ bhasma cātha viloḍayet
atha tatkadalīpatre gomayasthe vinikṣipet
patreṇānyena saṃchādya kuryādyatnena cippiṭīm
tasyopari kṣipetsadyo gomayaṃ stokameva ca
svataḥ śītaṃ samāhṛtya paṭacūrṇaṃ vidhāya ca
nikṣipedūrdhvadaṇḍāyāṃ pālikāyāṃ tataḥ param
pūrvavadbadarāṅgārair mṛdubhir drāvayecchanaiḥ
tulyālakaśilāgandhaṃ palārdhaṃ viṣabhāvitam
pūrvaparpaṭikātulyaṃ tasmādalpaṃ muhurmuhuḥ
jārayetpalikāmadhye yathā dahyenna parpaṭī
paliketi vinirdiṣṭā snehakṣepaṇayantrikā
jīrṇe tālādike cūrṇe paṭacūrṇaṃ vidhīyatām
pūtīkarañjaṣaṭkolavyāghrīsaubhāñjanāṅghribhiḥ
etaiḥ pañcapalaiḥ kvāthaṃ ṣoḍaśāṃśāvaśeṣitam
tena kvāthena saṃsvedya śoṣayetsaptadhā hi tām
viṣatinduphalodbhūtai rasairnirguṇḍikārasaiḥ
vibhāvya palikāmadhye kṣiptvā badaravahninā
īṣatprasvedanaṃ kṛtvā sthāpayedatiyatnataḥ
uktā bhairavanāthena syāt pañcāmṛtaparpaṭī
vyoṣājyasahitā līḍhā guñjābījena saṃmitā
sarvalakṣaṇasampūrṇaṃ vinihanti kṣayāmayam
śvāsaṃ kāsaṃ viṣūcīṃ ca pramehamudarāmayam
arocakaṃ ca duḥsādhyaṃ prasekaṃ chardihṛdbhavam
sarvajaṃ gudarogaṃ ca śūlakuṣṭhānyaśeṣataḥ
vātajvaraṃ ca viḍbandhaṃ grahaṇīṃ kaphajāngadān
ekadvandvatridoṣotthān rogān anyān mahāgadān
agnimāndyaṃ viśeṣeṇa hantīyaṃ parpaṭī dhruvam
evaṃ samūhya dātavyā rogeṣu bhiṣaguttamaiḥ
tattadrogaharair yogais tattadrogānupānataḥ
kṣayādisarvarogaghnī syāt pañcāmṛtaparpaṭī
tilasarṣapabilvāmlakāravellakusumbhakam
tyajetpārāvataṃ māṃsaṃ vṛntākaṃ kukkuṭaṃ tathā
gudasya bahirantarvā jāyante carmakīlakāḥ
sarvarogakarāḥ puṃsāmarśāṃsīti hi viśrutāḥ
rudhirasrāviṇasteṣāṃ pittajāḥ parikīrtitāḥ
vātajā niḥsahotthānā udāvartaṃ prakurvate
śvayathuṃ śleṣmajāḥ kuryuḥ sarvaṃ kuryustridoṣajāḥ
śuddhasūtaṃ palaikaṃ tu dvipalaṃ śuddhagandhakam
mṛtaṃ tāmraṃ mṛtaṃ lohaṃ pratyekaṃ tu palatrayam
tryūṣaṇaṃ lāṅgalī dantī pirukaṃ citrakaṃ tathā
pratyekaṃ dvipalaṃ yojyaṃ yavakṣāraṃ ca ṭaṅkaṇam
ubhau pañcapalau yojyau saindhavaṃ palapañcakam
dvātriṃśatpalagomūtraṃ snuhīkṣīraṃ ca tatsamam
mṛdvagninā pacetsthālyāṃ sarvaṃ yāvatsupiṇḍitam
māṣadvayaṃ sadā khāded raso hyarśaḥkuṭhārakaḥ
takreṇa dāḍimāmbhobhiḥ pakvakandena vātha tat
mṛtasūtārkahemābhratīkṣṇamuṇḍaṃ sagandhakam
maṇḍūraṃ mākṣikaṃ tulyaṃ mardyaṃ kanyādravairdinam
andhamūṣāgataṃ pācyaṃ tridinaṃ tuṣavahninā
cūrṇitaṃ sitayā māṣaṃ khādetpittārśasāṃ jayet
śuddhaṃ sūtaṃ palaṃ gandhaṃ gandhārdhaṃ tālatāpyakam
amṛtaṃ rasakaṃ caiva tālakārdhavibhāgikam
eteṣāṃ kajjalīṃ kuryād dṛḍhaṃ saṃmardya vāsaram
tridinaṃ mardayeccātha dattvā nimbujalaṃ khalu
vaṭīkṛtya viśoṣyātha kācakupyāṃ nidhāpayet
niṣkatulyārkapatreṇa pidhāyāsyaṃ prayatnataḥ
sārdhāṃgulamitotsedhaṃ mṛtsnayā tāṃ vilepya ca
nato bhāṇḍatṛtīyāṃśe sikatāparipūrite
nidhāya sikatāmūrdhni sikatābhiḥ prapūrayet
ruddhvāsyaṃ tadadho vahniṃ jvālayetsārdhavāsaram
svāṃgaśītalitaṃ kācaghaṭādākṛṣya taṃ rasam
paṭacūrṇaṃ vidhāyātha tāmramabhraṃ paladvayam
palārdhamamṛtaṃ caiva maricaṃ ca catuṣpalam
ekīkṛtya kṣipetsarvaṃ nārikelakaraṇḍake
sājyo guñjādvimāno harati rasavaraḥ sarvalokāśrayo'yaṃ vātaśleṣmottharogāngudajanitagadaṃ śoṣapāṇḍvāmayaṃ ca
yakṣmāṇaṃ vātaśūlaṃ jvaramapi nikhilaṃ vahnimāndyaṃ ca gulmaṃ tattadrogaghnayogaiḥ sakalagadacayaṃ dīpanaṃ tatkṣaṇena
arśoghnaṃ vaṭakaṃ vakṣye putrakaṃ śṛṇu bhadraka
pippalī pippalīmūlavanasūraṇacitrakam
māricaṃ kaṇṭakārī ca raktapuṣpī samāṃśakā
palamekaṃ pṛthak sarvaṃ ślakṣṇaṃ dṛṣadi peṣayet
gajājapaśumūtreṣu śubhe bhāṇḍe vinikṣipet
mṛdvagninā pacetsarvaṃ cūrṇaśeṣaṃ yathā bhavet
loṇatrayaṃ ca tatraiva palamekaṃ tu nikṣipet
akṣapramāṇavaṭakānkuryādevaṃ pṛthakpṛthak
triṃśaddināni matimānarśoghnaṃ dīpanaṃ param
ghṛtatakrasamāyuktaṃ bhojanaṃ saṃpradāpayet
gandhakaṃ tāratāmraṃ ca kṛtvā caikatra piṣṭikām
tatsamaṃ cābhrakaṃ tīkṣṇaṃ gandhakātpañcamāṃśakam
viṣaṃ ca ṣoḍaśāṃśena dvau bhāgau sūtakasya ca
ekīkṛtya prayatnena jambīradravamarditam
bhājane mṛṇmaye sthāpya varākvāthena bhāvayet
daśamūlaśatāvaryoḥ kvāthe pācyaḥ krameṇa hi
athottārya prayatnena vaṭikāṃ kārayed budhaḥ
guñjātrayapramāṇena hanti śūlaṃ gudāṅkuram
varanāgaṃ tathā vyomasattvaṃ śulbaṃ ca tīkṣṇakam
sarvamekatra vidrāvya kṣiptvālaṃ cālpamalpakam
cālayedaniśaṃ yāvattālakaṃ triguṇaṃ khalu
tatastena vimardyātha piṣṭīṃ kuryādrasena tu
tato bhallātakīvṛkṣamūlāntasthāṃ khanecca tām
māsādākṛṣya tāṃ piṣṭīṃ gavyadugdhe vinikṣipet
tato bhallātakītailaṃ hṛtaṃ pātālayantrataḥ
āyase bhājane snigdhe piṣṭikāṃ tāṃ niveśya ca
prasthamātraṃ hi tattailaṃ jārayed atiyatnataḥ
tattailabhāvitairgandhaiḥ puṭitvā bhasmatāṃ vrajet
tataḥ kārtikamāsotthakoraṃṭadalajai rasaiḥ
rasaṃ saṃmardya saṃmardya gharme saṃsthāpya mārayet
tadbhasma melayetpūrvabhasmanā samabhāgikam
vanasūraṇanirguṇḍīmahārāṣṭrībhakaṇṭikā
vajravallī śikhī caiṣāṃ rasaiḥ piṣṭvā viśoṣayet
trivāraṃ mārkavadrāvairdrāvayitvā viśoṣayet
cūrṇīkṛtya prayatnena kṣipetkācakaraṇḍake
so'yaṃ mūlakuṭhārako rasavaro dīpyāgnivellottamāsaṃyuktaḥ saghṛtaśca vallatulitaḥ saṃsevito nāśayet
arśāṃsy ānananāsikākṣigudajāny atyugrapīḍāni ca plīhānaṃ grahaṇīṃ ca gulmayakṛtau māndyaṃ ca kuṣṭhāmayān
rasagrastasamudgīrṇagandhakasya palatrayam
mṛtasūtābhratāmrāyaḥ karṣaṃ karṣaṃ pṛthak pṛthak
palaṃ hiṅgulacūrṇasya mākṣikasya palatrayam
palaṃ kampillakasyāpi viṣasyārdhapalaṃ tathā
saptāhaṃ mardayetsarvaṃ dattvā cūrṇodakaṃ muhuḥ
tatastadgolakaṃ kṛtvā saptāhaṃ cātape kṣipet
guḍacūrṇaṃ śilācūrṇaṃ limpedaṅgulikāghanam
tripalaṃ gandhakaṃ dattvā krauñcyām atha ca golakam
golakasyopariṣṭācca kṣipettālapalatrayam
saṃrudhyātiprayatnena dadyādgajapuṭaṃ khalu
svāṅgaśītalamāhṛtya golakaṃ lepanaiḥ saha
vicūrṇya saptavāraṃ hi viṣatinduphalodbhavaiḥ
dravairathātape śuṣkaṃ kṣipedramye karaṇḍake
triṃśadaṃśena vaikrāntabhasma tasminvinikṣipet
ayaṃ hi nandīśvarasampradiṣṭo raso viśiṣṭaḥ khalu rogahantā
niḥśeṣarogeṣvahatapratāpo mahodayapratyayasāranāmā
hanyātsarvagudāmayānkṣayagadaṃ kuṣṭhaṃ ca mandāgnitāṃ śūlādhmānagadaṃ kaphaṃ śvasanatām unmādakāpasmṛtī
sarvā vātarujo mahājvaragadān nānāprakārāṃstathā vātaśleṣmabhavaṃ mahāmayacayaṃ duṣṭagrahaṇyāmayam
syādrasaṃ dhautamākṣīkaṃ kāntābhraṃ nāgahāṭakam
pṛthvībhaṭena saṃtulyaṃ sarvatulyaṃ ca gandhakam
dattvā vidyādhare yantre puṭedāraṇyakotpalaiḥ
svāṅgaśītalam uddhṛtya tryūṣaṇena vimiśrayet
arśovyādhau kaṭīśūle cakṣuḥśūle ca dāruṇe
sannipāte kṣaye kāse śvāse mandānale jvare
karṇaśūle śiraḥśūle dantaśūle prayojayet
pīnase plīhni hṛcchūle granthivāte ca dāruṇe
ekāṅge vā dhanurvāte kampavāte ca mūrchite
jvarāṃśca viṣamān sarvānhanti rogānanekadhā
sevitaḥ pathyayogena rasaḥ kanakasundaraḥ
guñjāmātraṃ dadītāsya yathāyuktānupānataḥ
ghṛtena saṃyuto vāte madhunā paittike jvare
pippalyā ślaiṣmike deyaḥ pittodbhūte sacandanaḥ
takreṇa śleṣmavātotthe vātapitte ghṛtānvitaḥ
śleṣmapitte cārdrakeṇa nirguṇḍyā sānnipātike
phalatrayeṇa śūleṣu viṣameṣu jvareṣvapi
ārdrakeṇātha vā dadyādvahnimāndye viśeṣataḥ
abhiṣyande śiraḥśūle gāyatrībolasaṃyutam
pakṣimāṃsasamāyuktaṃ kaphavāte ca mūrchite
ekāṅge ca dhanurvāte kṣīrayuktaṃ ca pīnase
pāṇḍuroge kṣaye kāse maricājyaiśca kāmale
ajamodāviḍaṅgaiśca nābhiśūle'gnimāndyajit
rūkṣajvare'rucau deyaḥ kadalīphalasaṃyutaḥ
bolenārdhakaṭīśūle bhāṣitaṃ nāgabodhinā
nāgaṃ pāradagandhakaṃ trilavaṇaṃ vāyarkajaṃ melayed ekaikaṃ ca palaṃ palaṃ trayamataḥ pañca kramānmardayet
sarvaṃ taddivasatrayaṃ tadanu taddattvā puṭaṃ bhāvanāḥ kuryātsatriphalāgnivetasarasaiḥ pañcādhikā viṃśatiḥ
pañcaitat kramaśastato guḍabhavair datto'sya vallo jalair hantyarśāṃsyakhilāni sūraṇaghṛtaistasyānnam asminhitam
arkeśaḥ parivarjyatāmiti muniḥ śrīvāsudevo'vadat kūṣmāṇḍīphalamāṣapāyasam ativyāyāmam arkātapam
rasendrahemārkabiḍālagolasurāyasalohamalābhragandhāḥ
tāpyaṃ ca kanyārasamardito'yaṃ pakvaḥ puṭe tīkṣṇamukho'rśasāṃ syāt
śreṣṭhā dantyagniyugmatrikaṭukahalinīpīlukumbhaṃ vipakvaṃ prasthe mūtrasya sasnukpayasi rasapalaṃ dve pale gandhakasya
lohasya trīṇi tāmrātkuḍavamatha rajaḥkṣārayoścāpi pañca kṣiptvā sthālyāṃ pacettu jvalati dahanataścūrṇam arśaḥkuṭhāraḥ
vajrakṛṣṇābhrajaṃ sattvaṃ śodhitaṃ kācaṭaṅkaṇam
retayitvā rajaḥkṛtvā bharjayitvā ghṛtena tat
aṣṭāṃśasasyakopetaṃ puṭedvāratrayaṃ tataḥ
trivāraṃ nṛpavartena luṅgasvarasayoginā
caturvāraṃ ca varṣābhūvāsāmatsyākṣikārasaiḥ
guggulutriphalākvāthaistriṃśadvārāṇi yatnataḥ
tulyāṃśarasagandhotthakajjalyāṣṭāṃśabhāgayā
puṭetpañcāśataṃ vārānmardayecca puṭe puṭe
śodhitaṃ retitaṃ kāntasatvaṃ ca ghṛtamarditam
puṭedaṣṭāṃśadaradaiḥ saṃyuktaṃ lakucāmbunā
daśavāraṃ tathā samyak tāraṃ śuddhaṃ manohvayā
tathā viṃśativārāṇi balinā mīnadṛgrasaiḥ
daśavārāṇi tāpyena kṛṣṇagoghṛtayoginā
ubhayaṃ samabhāgaṃ tat puṭennirguṃḍikārasaiḥ
rasagandhotthakajjalyā daśavāraṃ puṭetpunaḥ
tasminnaṣṭāṃśabhāgena kṣipedvaikrāntabhasmakam
rājāvartakalāṃśena samabhāgena parpaṭī
tatsarvaṃ parimardyātha bhāvayitvārdrakāmbunā
guḍūcyāḥ svarasenāpi bhūkadambarasena vā
bhṛṅgarājarasenāpi citramūlarasena ca
vyoṣagañjākinīkandair bhūyo 'pyārdradraveṇa ca
paṭacūrṇamataḥ kṛtvā kṣipecchuddhakaraṇḍake
trailokyatilakaḥ so'yaṃ khyātaḥ sarvarasottamaḥ
sarvavyādhiharaḥ śrīmāñchambhunā parikīrtitaḥ
udāvartaṃ ca viḍbandhaṃ vyathāṃ ca jaṭharodbhavām
lohalaṃ mandabuddhitvaṃ śūlitvamapi vandhyatām
sūtirogān aśeṣāṃśca śūlaṃ nānāvidhaṃ tathā
pariṇāmākhyaśūlaṃ ca tathā bhindyāt samutkaṭam
raktagulmaṃ ca nārīṇāṃ rajaḥśūlaṃ ca duḥsaham
anupānaṃ ca pathyaṃ ca tattadrogānurūpataḥ
vacāhiṅguviḍaṅgāni saindhavaṃ jīranāgaram
maricaṃ pippalī kuṣṭhaṃ pathyā vahnyajamodakam
kramottaraguṇaṃ cūrṇaṃ sarveṣāṃ dviguṇaṃ guḍam
karṣaṃ coṣṇajalenānupibedvātārśasāṃ jaye
mṛtaṃ lohaṃ cendrayavaṃ śuṇṭhībhallātacitrakam
bilvamajjāviḍaṅgāni pathyā tulyaṃ vicūrṇayet
sarvatulyaṃ guḍaṃ yojyaṃ karṣaṃ bhuktvārśasāṃ jayet
śleṣmārśasāṃ praśāntyarthaṃ deyamānandabhairavam
mṛtatāmreṇa santulyaṃ deyaṃ guñjātrayaṃ hi tat
kusumbhamṛdupatrāṇi kāñjikenaiva pācayet
śākavadbhakṣayennityamarśorogapraśāntaye
devadālyāśca bījāni saindhavena sucūrṇitaḥ
āranālena lepo'yaṃ mūlaroganikṛntanaḥ
kāñcanīkusumaṃ cūrṇaṃ śaṅkhacūrṇaṃ manaḥśilām
gajapippalikātoyairlepo hyarśaḥkuṭhārakaḥ
devadālyāḥ kaṣāyeṇa hyarśoghnaṃ śaucamācaret
gudaniḥsaraṇaṃ cāpi śāntimāyāti nānyathā
āranālena sampiṣṭā sabījā kaṭutumbikā
saguḍā hanti lepena durnāmāni samūlataḥ
pīlutailena saṃliptā vartikā gudamadhyagā
ghātayatyarśasāṃ śīghraṃ sakalāṃ vedanāṃ tathā
arkakṣīraṃ snuhīkāṃḍaṃ kaṭulāvupatrakam
karaṃjaṃ chāgamūtreṇa lepaḥ srāvyarśasāṃ hitaḥ
śigrumūlārkajaiḥ patrairlepanaṃ hitamarśasām
rūkṣaiḥ kodravajīrṇamudgacaṇakaiḥ kruddho'nilo'dho vahan ruddhvā vartma malaṃ viśoṣya kurute viṇmūtrasaṃgaṃ tataḥ
hṛtpṛṣṭhodaravastimastakarujaḥ saśvāsakāsaṃ jvaraṃ gacchannūrdhvamasau hi nūnam aniśaṃ kopādudāvartayet
kaṃkuṣṭhahiṃgusiṃdhūtthatrivṛddaṃtīvacābhayāḥ
citrakasya tu mūlaṃ ca kalkīkṛtya paced ghṛtam
caturguṇe gavāṃ kṣīre yuktaṃ snukkṣīramātrayā
udāvartodarān hanti pānena sarvadā
atyambupānatilapiṣṭavirūḍharūkṣaśuṣkāmiṣādhyaśanabaddhamalagrahādyaiḥ
kruddho'nilo 'tisaraṇāya ca kalpate'gniṃ hatvā malaṃ śithilayannapi toyadhātūn
suślakṣṇatīkṣṇacūrṇaṃ tu rasendrasamabhāgikam
kāṃcanārarasairghṛṣṭaṃ sarvātīsāranāśanam
piṣṭaḥ samena tīkṣṇena kāñcanārāṃbumarditaḥ
puṭapakvo'tisāraghnaḥ sūto'yaṃ dardurāhvayaḥ
hiṃgulaṃ vatsanābhaṃ ca maricaṃ ṭaṃkaṇaṃ kaṇā
mardayetsamabhāgaṃ ca raso hyānandabhairavaḥ
guṃjaikāṃ vārdhaguñjāṃ vā balaṃ jñātvā pradāpayet
madhunā lehayeccānu kuṭajasya phalaṃ tvacam
cūrṇitaṃ karṣamātraṃ tu tridoṣotthātisārajit
dadhyannaṃ dāpayetpathyaṃ gavājyaṃ takrameva vā
pipāsāyāṃ jalaṃ śītaṃ vijayā ca hitā niśi
pṛthakpalikagaṃdhāśmasūtasaṃjātakajjalīm
pradrāvya nikṣipedvyoma palaikaṃ gatacandrikam
kāṣṭhenāloḍya tatsarvaṃ kṣipetkuṭajapatrake
punaḥ saṃcūrṇya yatnena bhāvayet tadanantaram
bālatinduphaladrāvaiḥ kṣīrairauduṃbarais tathā
aralutvagrasaiścāpi dugdhinīsvarasaistathā
puṭapakvasya bālasya dāḍimasya rasaiḥ śubhaiḥ
kṛṣṇakāmbojikāmūlarasaiḥ kuṭajavalkajaiḥ
tulyāṃśaviśvagāṃdhārīcūrṇaṃ dvipalikaṃ kṣipet
mustāvatsakadīpyāgnimocasāraṃ sajīrakam
vatsanābhaṃ ca karṣāṃśaṃ pratyekaṃ tatra nikṣipet
vicūrṇya bhāvayedbhūyaḥ śuṇṭhīkvāthena saptadhā
itthaṃ siddho rasaḥ piṣṭaḥ karaṇḍe viniveśayet
sudhāsāra iti khyātaḥ sudhārasasamadyutiḥ
dīpanaḥ pācano grāhī hṛdyo rucikarastathā
doṣatrayātisāraṃ ca durjayaṃ bheṣajāntaraiḥ
āmaṃ caivamāraktaṃ ca jvarātīsāram eva ca
sātisārāṃ viṣūcīṃ ca pratibadhnāti tatkṣaṇāt
mānyamānavyatikrāntiriva puṇyaphalodayam
piṣṭaviśvābdakalkena vidhāya khalu cakrikām
nikṣipet svedanīyantre paktvārdhaghaṭikāvadhi
ākṛṣya tajjalairevaṃ saṃpramardyāhared rasam
sudhāsārarasaṃ tatra kṣiptvā dhānyakasaṃmitam
pūrvoditeṣu rogeṣu pradadīta bhiṣagvaraḥ
gotakreṇātha dadhnā vā pathyaṃ deyaṃ hitaṃ mitam
bālarambhāphalaṃ gurvīphalaṃ bilvaphalaṃ tathā
āmrapeśī ca madhukaṃ vṛntākaṃ ca praśasyate
sarvātisāraṃ grahaṇīṃ ca hikkāṃ mandāgnim ānāhamarocakaṃ ca
nihanti sadyo vihitāmapāke dvitriprayogeṇa rasottamo'yam
sāṃbusthālīmukhābaddhe vastre pākyaṃ nidhāya ca
pidhāya pacyate yatra svedanīyantram ucyate
dvau bhāgau gaṃdhakasyāṣṭau śaṃkhacūrṇasya yojayet
ekameva rasasyāṃśamarkakṣīreṇa mardayet
citrakasya draveṇaivaṃ śoṣayitvā punaḥ punaḥ
ekīkṛtya rasenātha kṣāraṃ dattvā tadardhakam
arkakṣīreṇa kurvīta golakānatha śoṣayet
nirudhya cūrṇalipte'tha bhāṇḍe dadyātpuṭaṃ tataḥ
lokeśvararaso hyeṣa grahaṇīrogakṛntanaḥ
guñjācatuṣṭayaṃ cāsya marīcājyasamanvitam
dadīta dadhibhaktaṃ ca pathyaṃ lokeśvare tathā
mṛtapāradabhāgaikaṃ catvāraḥ śuddhagaṃdhakāt
yāmaṃ ca mardayetkhalle tena pūrvā varāṭakāḥ
ṭaṅkaṇaṃ tu gavāṃ kṣīraiḥ piṣṭvā tena mukhaṃ lipet
varāṭānāṃ prayatnena ruddhvā bhāṇḍe puṭe pacet
svāṅgaśītaṃ samuddhṛtya tataścūrṇya varāṭakāḥ
lokanātharaso nāmnā kṣaudrairguñjācatuṣṭayam
nāgarātiviṣāmustādevadāruvacānvitam
kaṣāyamanupānaṃ syādvātātīsāranāśanaḥ
nāgabhasmarasavyomagandhair ardhapalonmitaiḥ
kurvīta kajjalīṃ ślakṣṇāṃ prakṣipettadanantaram
dvipalonmitarālāyāṃ drutāyāṃ parimiśritām
bhṛṣṭair yakṣākṣasiṃdhūtthavacāvyoṣadvijīrakaiḥ
sapathyāvijayādīpyais tulyāṃśair avacūrṇitaiḥ
melayetprāktanaṃ kalkaṃ bhāvayettadanantaram
mahāniṃbatvacāsāraiḥ kāṃbojīmūlajadravaiḥ
rasair nāgabalāyāśca guḍūcyāśca tridhā tridhā
tataśca guṭikāḥ kāryā badarāsthipramāṇataḥ
hanyādeva hi nāgasundararaso vallonmitaḥ sevitaḥ
nānātīsaraṇāmayaṃ gudaparibhraṃśaṃ tathā biṃbiśim
ṣaṇniṣkaṃ tilatailasya niṣkaṃ jambīrajaṃ rasam
lavaṇaṃ pañcaguñjaṃ ca aṃgulyā mardayed dṛḍham
āmavātārtasāraghnaṃ lihetpathyaṃ ca pūrvavat
malaṃ saṃgṛhya saṃgṛhya kadācid atirecayet
aruciḥ śvayathur māndyaṃ grahaṇīrogalakṣaṇam
mṛtasūtābhrakaṃ gandhaṃ yavakṣāraṃ saṭaṅkaṇam
vacā jayā samaṃ sarvaṃ jayantī bhṛṃgajadravaiḥ
sajaṃbīraistryahaṃ mardyaṃ śoṣayettaṃ ca golakam
mandavahnau śanaiḥ svedyaṃ yāmārdhaṃ lauhapātrake
rasasāmye pratiniśā deyā mocarasastathā
bhāvayedvijayādrāvaiḥ śoṣyaṃ peṣyaṃca saptadhā
raso vajrakapāṭo'yaṃ niṣkārdhaṃ madhunā lihet
dagdhāṃ kapardikāṃ piṣṭvā tryūṣaṇaṃ ṭaṅkaṇaṃ viṣam
gandhakaṃ śuddhasūtaṃ ca tulyaṃ jambīrajair dravaiḥ
mardayedbhakṣayenmāṣaṃ maricājyaṃ lihedanu
nihanti grahaṇīrogaṃ pathyaṃ takraudanaṃ hitam
hiṅgulaṃ maricaṃ gandhaṃ pippalī ṭaṅkaṇaṃ viṣam
kanakasya ca bījāni samāṃśaṃ vijayādravaiḥ
mardayedyāmamātraṃ tu caṇamātraṃ vaṭīkṛtam
bhakṣayed grahaṇīṃ hanti rasaḥ kanakasundaraḥ
agnimāndyaṃ jvaraṃ tīvramatisāraṃ ca nāśayet
dadhyannaṃ dāpayetpathyaṃ gavyājaṃ takrameva vā
rasābhragandhāḥ kramavṛddhabhāgā jayārasena tridinaṃ vimardyāḥ
gadyāṇakārdhaṃ madhunā sametaṃ dadīta pathyaṃ dadhibhaktakaṃ ca
hiṃgulasthitamaheśvarabījaṃ pātayantravidhinā haraṇīyam
gaṃdhaṭaṃkaṇamṛtābhrakatulyaṃ kokilākṣam atha cāyasakhalle
mardanīyam abhidhāraṇayukte dhūmahīnadahanopari saṃsthe
yāvadeṣa jalaśoṣaṇadakṣo jīrakārdrakayutena sa vallaḥ
saṃgrahajvaram atisrutigulmān arśasāṃ ca vinihanti samūham
vāsudevakathito rasarājaś caṇḍasaṃgrahagadaikakapāṭaḥ
samāṃśaṃ rasagaṃdhābhradaradaṃ ca viśodhitam
lohakhalle vinikṣipya gavyājyena samanvitam
droṇīcullyāṃ nyasetkhallaṃ sāṅgārāyāṃ prayatnataḥ
mardakenāpi lauhena mardayeddivasadvayam
iti siddho raseṃdro'yaṃ laghusiddhābhrako mataḥ
vallatulyo raso jīravāriṇā sahitaḥ prage
pīto harati vegena grahaṇīmatidurdharām
atisāraṃ mahāghoraṃ sātisāraṃ jvaraṃ tathā
pācano dīpano hṛdyo gātralāghavakārakaḥ
nāgārjunena kathitaḥ sadyaḥ pratyayakārakaḥ
rasaṃ palamitaṃ tulyaṃ śuddhanāgena saṃyutam
drāvayitvāyase pātre sataile nikṣipetkṣitau
tato drute vinikṣipya gaṃdhake tad viloḍya ca
punarāyasapātre tatkṣiptvā pradrāvya nikṣipet
tattulyaṃ jārayettālaṃ punaḥ saṃcūrṇya pūrvavat
tattulyāṃ jārayetsamyakkunaṭīṃ pariśodhitām
tattulyaṃ cūrṇite tasminkṣipennāgaṃ nirutthakam
tāvadeva mṛtaṃ tāpyaṃ sarvamanyacca tatsamam
tīkṣṇāyaḥ kharparaṃ vyoma hiṃgulaṃ ca śilājatu
pṛthakkarṣāṃśamānena ṣaṭkolaṃ kaṭphalaṃ miśīm
dīpyakaṃ ca caturjātaṃ reṇukośīravellakam
tuṃbaruṃ bhārṅgikāṃ rāsnāṃ kaṅkolaṃ corapuṣkaram
riṅgiṇīṃ ciratiktaṃ ca bījānyunmattakasya ca
paladvayaṃ ca lāṃgalyāḥ sarveṣāṃ dvādaśāṃśakam
vatsanābhaṃ sitaṃ bhūri vinikṣipya tataḥ param
triphalānāṃ daśāṅghrīṇāṃ kaṣāyeṇa tataḥ param
jayantyārdrakavāsānāṃ mārkavasya rasaistathā
bhāvayitvā ca kartavyā vaṭakāścaṇakopamāḥ
ekaikā vaṭikā sevyā kuryāttīvratarāṃ kṣudhām
viṣūcīmaratiṃ hikkāṃ sevyaṃ svādu ca śītalam
sāmāṃ ca grahaṇīṃ sadāṅgatudanaṃ śoṣotkaṭaṃ pāṇḍutām ārtiṃ vātakaphatridoṣajanitāṃ śūlaṃ ca gulmāmayam
hikkādhmānaviṣūcikāṃ ca kasanaṃ śvāsārśasāṃ vidradhiṃ sarvāropyavaṭī kṣaṇādvijayate rogāṃstathānyānapi
rasagaṃdhakayoḥ kṛtvā kajjalīṃ tulyabhāgayoḥ
drāvayitvāyase pātre rasatulyaṃ vinikṣipet
carācarabhavaṃ bhasma tatra mākṣikasaṃbhavam
gaṃdhapāṣāṇasahitaṃ pātre lohamaye kṣipet
tatkāṣṭhena viloḍyātha nikṣipetkadalīdale
tata ācchādya saṃcūrṇya nidhāyāyasabhājane
akṣamātraṃ kṣipedbhasma tatra mākṣikasambhavam
samyaṅniścandratāṃ nītaṃ vyomabhasma palonmitam
viṣaṃ viṣāṃ ca gandhārīṃ mocasāraṃ sajīrakam
sarvaṃ samāṃśikaṃ kṛtvā rase cārdhāṃśikaṃ kṣipet
sarvametanmardayitvā bhāvayedatiyatnataḥ
jayaṃtyā ca mahārāṣṭryā gañjākinyāśvagandhayā
pañcakolakaṣāyaiśca kuryāccūrṇaṃ tataḥ param
itthaṃ siddho rasaḥ so'yaṃ grahaṇīgajakesarī
nāmato nandinā proktaḥ karmataśca sudhānidhiḥ
vallena pramitaścāyaṃ rasaḥ śuṇṭhyā ghṛtāktayā
sevito grahaṇīṃ hanti satsaṅga iva vigraham
pathyamatra pradātavyaṃ svalpājyaṃ dadhitakrayuk
hitaṃ mitaṃ ca viśadaṃ laghu grāhi rucipradam
pācano dīpano'tyarthamāmaghno rucikārakaḥ
tattadauṣadhayogena sarvātīsāranāśanaḥ
badhnannapi malaṃ śīghraṃ nādhmānaṃ kurute nṛṇām
pāradaṃ gandhakaṃ vyoma tīkṣṇaṃ tālaṃ manaḥśilā
sauvīramañjanaṃ śuddhaṃ vimalaṃ ca samāṃśakam
ebhiḥ kajjalikāṃ kṛtvā svalpatailena bharjayet
granthikaṃ jīrakaṃ citraṃ dīpyakaṃ mustakaṃ viṣam
bālāmraṃ bālabilvaṃ ca mocasāraṃ samāṃśakam
vicūrṇya pūrvavatkalkaṃ tadardhena vinikṣipet
punarvimardayed yatnādekarūpaṃ bhavedyathā
bhāvayetsaptavārāṇi pañcakolakaṣāyataḥ
aralutvagrasenāpi daśavārāṇi bhāvayet
proktena kramayogena raso niṣpadyate hyayam
jagdho viśvaghanāmbunā sa hi rasaḥ śīghraprabhāvābhidho niṣkārdhapramito mahāgrahaṇikāroge'tisārāmaye
ādhmāne grahaṇībhave rucihate vāte ca mandānale mukte cāpi male punaścalamalāśaṅkāsu hikkāsu ca
kapardatulyaṃ rasagandhakalkaṃ lohaṃ mṛtaṃ ṭaṅkaṇakaṃ ca tulyam
jayārasenaikadinaṃ vimardya cūrṇena sampiṣya puṭettu bhāṇḍe
dadīta tāṃ poṭalikāṃ ca doṣatrayapradhānagrahaṇīnivṛttyai
naṣṭapiṣṭau caturmāṣamekaikaṃ rasagaṃdhakau
abhrakaṃ māṣamānaṃ ca mātuluṃgāmlamarditam
śodhitaṃ saptadhā caiva dvimāṣaṃ tryūṣaṇaṃ pṛthak
triśūlī bhṛṃgacāṅgerī sātalā tīkṣṇaparṇikā
śvetāparājitā kanyā matsyākṣī grīṣmasundarā
kariṇī karṇamoṭī ca rudaṃtī citrakārdrakāt
dhustūrakākamācībhyāṃ musalyāśca pṛthagrasaiḥ
marditaṃ dvipalaiḥ kuryādvaṭikā māṣasaṃmitā
grahaṇyāṃ parṇakhaṇḍena vyoṣayuktā niṣevitā
aruciṃ rājayakṣmāṇaṃ mandāgniṃ sūtikāgadān
śamayedvaṭikā nāmnā vahnijvāleti gīyate
rasagaṃdhakatāmrābhraṃ kṣārāṃstrīnvaruṇo vṛṣam
apāmārgasya ca kṣāraṃ lavaṇaṃ dvidvimāṣakam
cāṅgeryā hastiśuṃḍyāśca rasaiḥ piṣṭaṃ pacetpuṭe
bhakṣayitvā tato guñjāṃ grahaṇyāṃ kāṃjikaṃ pibet
paktiśūle ca kāse ca mandāgnāv ārdrakadravam
amlapitte ca dhāroṣṇaṃ kṣīraṃ vajradharo hyayam
raseṃdragandhātiviṣābhayābhraṃ kṣāradvayaṃ mocaraso vacā ca
jayā ca jaṃbīrarasena piṣṭaṃ piṇḍīkṛtaṃ syādgrahaṇīkapāṭaḥ
tasyārdhamāṣaṃ madhunā prabhāte śambukabhasmājyamadhūni lihyāt
sakṣīriṇījīrakamāṇimanthatīkṣṇāni cādau dadhibhojanaṃ ca
sauvarcalaṃ jīrakayugmadhānyajayāyavānī kaṇanāgaraṃ ca
kapitthasāreṇa samaṃ pragṛhya dadīta cūrṇaṃ niśi tīvrapittaiḥ
gadyāṇamātraṃ madhukhaṇḍayuktaṃ takreṇa yuktaṃ tvarucipraśāntyai
vātapradhāne ca kaphapradhāne rātrau kaṣāyaṃ kuṭajasya dadyāt
mustāvatsakapāṭhāgnivyoṣaprativiṣāviṣam
dhātakīmocaniryāsaścūtāsthigrahaṇīharam
vahniśuṃṭhībiḍaṃ bilvaṃ lavaṇaṃ peṣayetsamam
pibeduṣṇāṃbhasā cānu vātotthāṃ grahaṇīṃ jayet
dagdhaśaṃbūkasiṃdhūtthaṃ tulyaṃ kṣaudreṇa lehayet
niṣkaikaikaṃ nihantyāśu grahaṇīrogam utkaṭam
kṛśānvajājīdvayamākṣikeṇa kaṭutrayeṇāpi yutaṃ tvanuṣṇam
cāṅgerikājīrakayugmadhānyaṃ dugdhenduśākāya dadīta dadhnā
vireko jaṭhare śūlaṃ vamanaṃ ca muhurmuhuḥ
hastapādādisaṃkocaḥ sarvājīrṇasya lakṣaṇam
śuddhasūtaṃ viṣaṃ gandhaṃ samaṃ sarvavicūrṇitam
maricaṃ sarvatulyāṃśaṃ kaṃṭakāryā phaladravaiḥ
mardayed bhāvayet sarvam ekaviṃśativārakam
vaṭīṃ guñjātrayīṃ khādetsarvājīrṇapraśāntaye
ajīrṇakaṇṭakaḥ so'yaṃ raso hanti viṣūcikām
vāriṇā tilaparṇyutthamūlaṃ piṣṭvā pibedanu
vimardya gandhopalaṭaṃkaṇena saṃbhāvya vārānatha saptajātyāḥ
toyaiḥ phalānāmatha siddhasūto vidhvaṃsanāmā śamano viṣūcyāḥ
amuṣya guñjā nava dāpanīyā hantuṃ viṣūcīṃ sitayā sametāḥ
takraudanaṃ syādiha bhojanāya pathyaṃ ca śākaṃ kila vāstukasya
rasagaṃdhaṭaṃkabhasitaṃ samāṃśakaṃ parimardya jātiphalasaptabhāvitam
sitayopayujya navaraktikonmitaṃ mathitānnabhugvijayate viṣūcikām
haṃsapādīrasaiḥ siddhaṃ rasagaṃdhakayoḥ palam
kolaṃ ca viṣacūrṇasya vālukāyaṃtrapācitam
śāṇaṃ viṣasyārdhapalaṃ maricasya vimiśrayet
dīpano'gnikumāro'yaṃ grahaṇyāṃ ca viśeṣataḥ
savātaśleṣmajānrogānkṣaṇād evāpakarṣati
sannipātajvaraśvāsakṣayakāsāṃśca nāśayet
ṭaṃkaṇaṃ maricaṃ tutthaṃ pṛthak karṣatrayaṃ bhavet
sundaraṃ dvādaśaṃ niṣkaṃ triṃśanniṣkam ayomalam
cūrṇānyetāni saṃyojya sthāpayecchuddhabhājane
śuddhadeho narastasya pānaṃ yadbhojanottaram
adyātpathyaṃ tataḥ svalpaṃ tatastāṃbūlabhāgbhavet
udarāgnirnarasyāsya vaḍavāgnisamo bhavet
bahunātra kimuktena rasāyanamayaṃ nṛṇām
kāntaṃ padmarase ghṛṣṭaṃ puṭapakvaṃ varārase
mārkavasvarase ghṛṣṭaṃ saptakṛtvas tvayomalam
śuddhau sūtabalī carācararajaḥ karṣāṃśataḥ kajjalīm kṛtvā gopayasā vimardya divasaṃ ruddhvā ca mūṣodare
siddhaṃ kumbhapuṭe svataśca śiśirā piṣṭā karaṇḍe sthitā syād vaiśvānarapoṭalīti kathitā tīvrāgnidīptipradā
ekonaviṃśateścūrṇairmaricānāṃ ghṛtānvitaiḥ
deyeyaṃ vallamānena vayobalam avekṣyatām
giled galaviśuddhyarthaṃ dadhibhaktamanuttamam
kavalatrayamānena durgandhodgāraśāntaye
madhyaṃdine tato bhojyaṃ ghṛtatakropadaṃśayuk
rātrau ca payasā sārdhaṃ yadvā rogānusārataḥ
vidāhi dvidalaṃ bhūrilavaṇaṃ tailapācitam
bilvaṃ ca kāravellaṃ ca vṛṃtākaṃ kāṃjikaṃ tyajet
iyaṃ hi poṭalī proktā siṅghaṇena mahībhṛtā
maṃdāgniprabhavāśeṣarogasaṃghātaghātinī
siṃghaṇasya vinirdiṣṭā bhairavānaṃdayoginā
lokanāthoktapoṭalyā upacārā iha smṛtāḥ
poṭalyo dīpanāḥ snigdhā maṃdāgnau nitarāṃ hitāḥ
pītavarṇā gurusnigdhā pṛṣṭhato granthilāmalā
carācareti sā proktā varāṭī naṃdinā khalu
sārdhaniṣkamitā śreṣṭhā madhyamā niṣkamānikā
pādonaniṣkamānā ca kaniṣṭhātra varāṭikā
niṣphalāśca tato nyūnāḥ puṃvarāṭāśca pittalāḥ
dattvā dattvā guṇānbhūyo vikārānkurvate hi te
śulbāyoghanabhasmavellahalinīvyoṣāmbunimbacchadaiḥ saṃyuktaiśca haridrayā samalavaiḥ sārdhaṃ saśubhrāmṛtaiḥ
bhṛṅgāmbhoviṣatindukārdrakarasaiḥ sampiṣya guṃjāmitā saṃśuṣkā vaḍavāmukhīti guṭikā nāmnoditā tārayā
kṣipraṃ kṣutparibodhinī khalu matā sarvāmayadhvaṃsinī śleṣmavyādhividhūnanī kasanahṛcchvāsāpahā śūlanut kṣudvaiṣamyaharā ca gulmaśamanī mūlārtimūlaṃkaṣā śophavyādhiharātra kiṃ bahugirā sarvāmayotsādinī
dvipalaṃ gandhakaṃ śuddhaṃ drāvayitvā vinikṣipet
pāradaṃ palamānena mṛtaśulvāyasaṃ punaḥ
tolamānena saṃkṣipya pañcāṅguladale kṣipet
tato vicūrṇya yatnena nikṣipyāyasabhājane
cullyāṃ niveśya yatnena jvālayenmṛduvahninā
pātramātraṃ hi jaṃbīrarasaṃ samyagvijārayet
saṃcūrṇya pañcakolotthaiḥ kaṣāyaiḥ sāmlavetasaiḥ
bhāvanāḥ khalu kartavyāḥ pañcāśatpramitāstataḥ
bhṛṣṭaṭaṃkaṇacūrṇena tulyena saha melayet
tadardhaṃ kṛṣṇalavaṇaṃ sarvatulyaṃ marīcakam
saptadhā bhāvayetpaścāccaṇakakṣāravāriṇā
tataḥ saṃśoṣya sampiṣya kūpikājaṭhare kṣipet
atyarthaṃ gurumāṃsāni gurubhojyānyanekaśaḥ
bhuktvā ca kaṃṭhaparyantaṃ caturvallamitaṃ rasam
paṭvamlatakrasahitaṃ pibettadanupānataḥ
kṣipraṃ tajjīryate bhuktaṃ jāyate dīpanaṃ punaḥ
rasaḥ kravyādanāmāyaṃ prokto manthānabhairavaiḥ
siṃghaṇakṣoṇipālasya bhūrimāṃsapriyasya ca
diṣṭo grāmaṃ samāsādya bhairavānandayoginā
kuryāddīpanamuddhataṃ ca pacanaṃ duṣṭāmasaṃśoṣaṇaṃ tundasthaulyanibarhaṇaṃ garaharaṃ mūlārtiśūlāpaham
gulmaplīhavināśanaṃ grahaṇikāvidhvaṃsanaṃ sraṃsanaṃ vātagranthimahodarāpaharaṇaṃ kravyādanāmā rasaḥ
bhāgo mṛtarasasyaiko vatsanābhāṃśakadvayam
rasatulyaṃ śivācūrṇaṃ gandhakaṃ tryūṣaṇaṃ tathā
vicūrṇyātiprayatnena bhāvayetsaptavāsaram
tāmbūlapatratoyena svarṇadhustūrajadravaiḥ
piṣṭvā caṇamitāḥ kuryācchāyāśuṣkāstu golikāḥ
uṣṇāṃbhoyutarājaśekharavaṭī mandāgninirṇāśinī nānākāramahājvarārtiśamanī niḥśeṣamūlāpahā
pāṇḍuvyādhimahodarārtiśamanī śūlāntakṛt pācinī śophaghnī pavanārtināśanapaṭuḥ śleṣmāmayadhvaṃsinī
śuddhaṃ sūtaṃ viṣaṃ gaṃdhaṃ dvikṣāraṃ paṭupañcakam
daśakaṃ tulyāṃśaṃ bharjitā vijayā navā
daśānāṃ tulyabhāgā ca tasyārdhaṃ śigrumūlakam
tatsarvaṃ vijayādrāvaiḥ śigrucitrakabhṛṃgajaiḥ
drāvair dinatrayaṃ mardyaṃ ruddhvā bhāṇḍe pacellaghu
dīpāgninā tu yāmaikaṃ śuṣkaṃ yāvatsamuddharet
saptadhā cārdrakadrāvairbhāvayeccūrṇayedbhiṣak
dīpako'gnikumāro'yaṃ niṣkaikaṃ madhunā lihet
pratikarṣaṃ guḍaṃ śuṃṭhī hyanupānaṃ ca dīpanam
kuṣṭhagaṃdhaviṣavyomatriphalāpāradaiḥ samaiḥ
mṛgāmbumarditair mudgamānāmṛtavaṭī śubhā
ajīrṇaśleṣmavātaghnī dīpanī rucivardhinī
tāmraṃ pāradagaṃdhakau trikaṭukaṃ tīkṣṇaṃ ca sauvarcalaṃ khalle mardya dṛḍhaṃ vidhāya sikatākumbhe'ṣṭayāmaṃ tataḥ
svinnaṃ tasya ca raktaśākinibhavaṃ kṣāraṃ samaṃ melayet sarvaṃ bhāvitamātuluṃgajarasairnāmnā raso rākṣasaḥ
mandāgnau satataṃ dadīta munaye prātaḥ purā śaṃkaraḥ sakhya asmai cyavanāya maṃdahutabhugvaryāya naṣṭaujase
tenādāya samastalokagurave sūryāya tasmai namo martyānāmapi cāsya dānasamaye guṃjāṣṭakaṃ varjayet
rasagaṃdhau sindhukaṇāṭaṅkaṇam abhayāgnihiyāvalīkatakaphalam
kramaśa uttaraṃ ca vicūrṇitayā bṛhatīrasasaṃyutabhāvanayā
ārdrakahiṃgupunarnavapūticchinnarasaiḥ kramaśastu bhāvanayā
tatra kalāṃśaviśaṃ ca vimiśraṃ tadrasamānaṃ mānavidhayā
sarvamajīrṇaṃ kaphamārutapāṇḍuśophahalīmakakāmalāśūlam
nāśayate hyudarāgnikaro'yaṃ dīpanajīvananāmarasendraḥ
śulbaṃ tālakagandhakau jalanidheḥ pheno 'gnigarbhāśayaḥ kāntāyo lavaṇāni hemapavayo nīlāṃjanaṃ tutthakam
bhāgo dvādaśako rasasya tu dinaṃ vallyaṃbughṛṣṭaṃ śanaiḥ siddho'yaṃ vaḍavānalo gajapuṭe rogānaśeṣāñjayet
kaṇanāgaragandhakapāradakaṃ garalaṃ maricaṃ samabhāgayutam
lakucasya rasaiścaṇakapramitā guṭikā janayatyacirādanalam
śuddhasūtaṃ viṣaṃ gaṃdham ajamodaṃ phalatrayam
sarjīkṣāraṃ yavakṣāraṃ vahnisaindhavajīrakam
sauvarcalaṃ viḍaṅgāni sāmudraṃ tryūṣaṇaṃ samam
viṣamuṣṭiḥ sarvatulyā jaṃbīrāmlena marditam
maricābhāṃ vaṭīṃ khādedvahnimāṃdyapraśāṃtaye
pathyā śuṇṭhī guḍaṃ cānu palārdhaṃ bhakṣayetsadā
agnimāṃdye vaṭī khyātā sarvarogakulāntakā
mṛtaṃ tāmraṃ kaṇātulyaṃ cūrṇaṃ kṣaudravimiśritam
niṣkārdhaṃ bhakṣayennityaṃ naṣṭavahnipradīptaye
ārdrakasvarasaḥ kṣaudraṃ palamātraṃ pibedanu
yatheṣṭaṃ ghṛtamāṃsāśī śakto bhavati pāvakaḥ
kaṭau kukṣipradeśe ca śūlaṃ prathamato bhavet
paścādrodho jvalanmūtram aśmarīrogalakṣaṇam
rasaṃ dviguṇagaṃdhena mardayitvā prayatnataḥ
vasuḥ punarnavā vāsā śvetā grāhyā prayatnataḥ
taddravairbhāvayedenaṃ pratyekaṃ tu dinatrayam
pakvaṃ mūṣāgataṃ śuṣkaṃ svedayejjalayantrataḥ
pāṣāṇabhedī nāmāyaṃ niyuñjītāsya vallayuk
gopālakarkaṭīdugdhaṃ bhūmyāmalakamūlikā
kulatthakvāthatoyena piṣṭvā tadanupāyayet
rasena sitavarṣābhvā rasaṃ dviguṇagaṃdhakam
ghṛṣṭaṃ pacecca mūṣāyāṃ dvau māṣau tasya bhakṣayet
pātālakarkaṭīmūlaṃ kulatthodaiḥ pibedanu
gokaṇṭakasadābhadrāmūlakvāthaṃ pibenniśi
ayaṃ pāṣāṇabhinnāmnā rasaḥ pāṣāṇabhedakaḥ
gokṣurabījasamutthaṃ cūrṇamavikṣīrasaṃyuktam
rasavaramiśraṃ pibataścūrṇībhūtvāśmarī patati
mṛtatāmramajākṣīraiḥ pācyaṃ tulyaṃ gate drave
tattāmraṃ śuddhasūtaṃ ca gaṃdhakaṃ ca samaṃ samam
nirguṇḍyutthadravairmardyaṃ dinaṃ tadgolam andhrayet
yāmaikaṃ vālukāyaṃtre pācyaṃ yojyaṃ dviguñjakam
bījapūrasya mūlaṃ tu sajalaṃ cānupāyayet
rasastrivikramo nāmnā māsaikenāśmarīpraṇut
tilāpāmārgakāṇḍaṃ ca kāravellyā yavasya ca
palāśakāṣṭhasaṃyuktaṃ sarvaṃ tulyaṃ dahetpuṭe
tanniṣkaikamajāmūtrairvaṭīṃ cānandabhairavīm
pāyayedaśmarīṃ hanti saptāhānnātra saṃśayaḥ
pāṇḍuraṃ phalikāmūlaṃ jalenaivāśmarīharam
madhunā ca yavakṣāraṃ līḍhaṃ syād aśmarīharam
haridrāguḍakarṣaikaṃ cāranālena vā pibet
vandhyākarkoṭakīkandaṃ bhakṣya kṣaudraṃ sitāyutam
aśmarīṃ hanti no citraṃ karṣamātraṃ śivoditam
śoṣastāpo'ṅgakārśyaṃ ca bahumūtratvam eva ca
asvāsthyaṃ sarvagātreṣu mūtramehasya lakṣaṇam
mārkaṇḍīcūrṇamādāya saguḍaṃ khādayenniśi
mṛtasūtasya bhāgaikaṃ catvāraḥ śuddhagandhakāt
piṣṭvā varāṭakaṃ tena rasapādaṃ ca ṭaṃkaṇam
kṣīraiḥ piṣṭvā mukhaṃ ruddhvā varāṭāṃścāndhrayetpuṭet
svāṃgaśītaṃ vicūrṇyātha laghulokeśvaro rasaḥ
caturguṃjārasaścāyaṃ maricaikonaviṃśatiḥ
jātimūlapalaikaṃ tu ajākṣīreṇa peṣayet
śarkarābhāvitaṃ cānu pītvā kṛcchraharaṃ param
bhedā vandhyābalānāṃ hi navadhā parikīrtitāḥ
tatrādivandhyā prathamā pāpakarmavinirmitā
raktena ca pṛthagdoṣaiḥ samastaiḥ pañcadhā bhavet
bhūtadevābhicāraiśca tisro vandhyāḥ prakīrtitāḥ
pumānapi bhavedvandhyo doṣairetaiśca śukrataḥ
garbhasrāvī smṛtā pūrvaṃ mṛtavatsā dvitīyakā
tṛtīyā strīprasūtiḥ syātkākavandhyā sakṛtprasūḥ
suvarṇaṃ rajataṃ tāmraṃ tāpyasattvaṃ ca vaikṛtam
ekaikaṃ niṣkamānena saṃśuddhaṃ parimāritam
etaccaturguṇaṃ sūtaṃ sūtāddviguṇagandhakam
mardayellakṣmaṇātoyairbandhujīvarasairapi
kācakūpyāṃ tataḥ kṣiptvā tāmrapātraṃ mukhe nyaset
vilimpedabhitaḥ kūpīmaṅgulotsedhayā mṛdā
viśoṣya ca puṭaṃ dadyādbhūmau nikṣipya kūpikām
gajākhyapuṭaparyāptiḥ śāṇakarṣamitotpalaiḥ
svāṃgaśītaṃ vicūrṇyātha bhāvayellakṣmaṇādravaiḥ
saptavāraṃ viśoṣyātha karaṇḍāntarvinikṣipet
sevito guñjayā tulyaḥ sitayā ca rasottamaḥ
māsatrayaprayogeṇa vandhyā bhavati putriṇī
putriṇyai snānaśuddhāyai jaratkauśikacakṣuṣī
gavyājyena ca saṃsādhya tattadānīṃ hi bhojayet
ṛtāvṛtāvidaṃ deyaṃ yāvanmāsatrayaṃ bhavet
rasendraḥ kathitaḥ so'yaṃ campakāraṇyavāsibhiḥ
pūrṇāmṛtākhyayogīndrair nāmato jayasundaraḥ
sevite'sminrase strīṇāṃ na bhavet sūtikāgadaḥ
bhavetputraśca dīrghāyuḥ paṇḍito bhāgyamaṇḍitaḥ
vajraṃ marakataṃ padmarāgaṃ puṣpaṃ ca nīlakam
vaidūryaṃ cātha gomedaṃ mauktikaṃ vidrumaṃ tathā
pañcaguñjāmitaṃ sarvaṃ ratnaṃ bhāgottaraṃ param
tattantroktavidhānena bhasmīkuryātprayatnataḥ
sarvasmād aṣṭaguṇitaṃ bhasma vaikrāntasambhavam
tattulyaṃ tāpyajaṃ bhasma tadvadvimalabhasma ca
sarvatastriguṇāṃ tulyāṃ rasagandhakakajjalīm
sarvamekatra saṃmardya chāgīdugdhena taddvyaham
vidhāya parpaṭīṃ yatnātparicūrṇya prayatnataḥ
vandhyākarkoṭakīparṇakvāthena parimardayet
kānanotpalaviṃśatyā puṭetṣoḍaśavārakam
evaṃ raso viniṣpanno ratnabhāgottarābhidhaḥ
mahāvandhyādivandhyānāṃ sarvāsāṃ saṃtatipradaḥ
devīśāstre vinirdiṣṭaḥ puṃsāṃ vandhyatvaroganut
so'yaṃ pācanadīpano rucikaro vṛṣyastathā garbhiṇīsarvavyādhivināśano ratikaraḥ pāṇḍupracaṇḍārtinut
dhanyo buddhikaraśca putrajananaḥ saubhāgyakṛdyoṣitāṃ nirdoṣaḥ smaramandirāmayaharo yogādaśeṣārtinut
gandhakaḥ palamātraśca pṛthagakṣau śilālakau
tridinaṃ mardayitvātha vidadhyātkajjalīṃ śubhām
viṣāṇākāramūṣāyāṃ kajjalīṃ nikṣipettataḥ
dvipalasya ca tāmrasya tanmukhe cakrikāṃ nyaset
saṃnirudhyātiyatnena saṃdhibandhe viśoṣite
tataḥ karipuṭārdhena pākaṃ samyak prakalpayet
svataḥśītaṃ samuddhṛtya cakrikāṃ paricūrṇayet
sthagayetkūpikāmadhye vastreṇa parigālitam
raso'yaṃ cakrikābandhas tattadrogaharauṣadhaiḥ
dātavyaḥ śūlarogeṣu mūle gulme bhagandare
grahaṇyāmagnimāṃdye ca vidradhau jaṭharāmaye
nāgodare tathaivopaviṣṭake jalakūrmake
skandenāmandakṛpayā trilokatrāṇahetave
