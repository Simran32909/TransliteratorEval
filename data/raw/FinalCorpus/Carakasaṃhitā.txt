athāto dīrghaṃjīvitīyam adhyāyaṃ vyākhyāsyāmaḥ
iti ha smāha bhagavānātreyaḥ
dīrghaṃ jīvitamanvicchanbharadvāja upāgamat
indramugratapā buddhvā śaraṇyamamareśvaram
brahmaṇā hi yathāproktam āyurvedaṃ prajāpatiḥ
jagrāha nikhilenādāv aśvinau tu punas tataḥ
aśvibhyāṃ bhagavāñchakraḥ pratipede ha kevalam
ṛṣiprokto bharadvājas tasmācchakram upāgamat
vighnabhūtā yadā rogāḥ prādurbhūtāḥ śarīriṇām
tapopavāsādhyayanabrahmacaryavratāyuṣām
tadā bhūteṣvanukrośaṃ puraskṛtya maharṣayaḥ
sametāḥ puṇyakarmāṇaḥ pārśve himavataḥ śubhe
aṅgirā jamadagniśca vasiṣṭhaḥ kaśyapo bhṛguḥ
ātreyo gautamaḥ sāṃkhyaḥ pulastyo nārado'sitaḥ
agastyo vāmadevaśca mārkaṇḍeyāśvalāyanau
pārikṣirbhikṣur ātreyo bharadvājaḥ kapiñjalaḥ
viśvāmitrāśmarathyau ca bhārgavaścyavano'bhijit
gārgyaḥ śāṇḍilyakauṇḍinyau vārkṣir devalagālavau
sāṃkṛtyo baijavāpiśca kuśiko bādarāyaṇaḥ
baḍiśaḥ śaralomā ca kāpyakātyāyanāv ubhau
kāṅkāyanaḥ kaikaśeyo dhaumyo mārīcakāśyapau
śarkarākṣo hiraṇyākṣo lokākṣaḥ paiṅgireva ca
śaunakaḥ śākuneyaśca maitreyo maimatāyaniḥ
vaikhānasā vālakhilyāstathā cānye maharṣayaḥ
brahmajñānasya nidhayo damasya niyamasya ca
tapasastejasā dīptā hūyamānā ivāgnayaḥ
sukhopaviṣṭāste tatra puṇyāṃ cakruḥ kathāmimām
dharmārthakāmamokṣāṇāmārogyaṃ mūlam uttamam
rogāstasyāpahartāraḥ śreyaso jīvitasya ca
prādurbhūto manuṣyāṇāmantarāyo mahān ayam
kaḥ syātteṣāṃ śamopāya ityuktvā dhyānamāsthitāḥ
atha te śaraṇaṃ śakraṃ dadṛśurdhyānacakṣuṣā
sa vakṣyati śamopāyaṃ yathāvad amaraprabhuḥ
kaḥ sahasrākṣabhavanaṃ gacchet praṣṭuṃ śacīpatim
ahamarthe niyujyeyam atreti prathamaṃ vacaḥ
bharadvājo'bravīt tasmādṛṣibhiḥ sa niyojitaḥ
sa śakrabhavanaṃ gatvā surarṣigaṇamadhyagam
dadarśa balahantāraṃ dīpyamānamivānalam
so 'bhigamya jayāśīrbhirabhinandya sureśvaram
provāca vinayāddhīmān ṛṣīṇāṃ vākyam uttamam
vyādhayo hi samutpannāḥ sarvaprāṇibhayaṃkarāḥ
tadbrūhi me śamopāyaṃ yathāvadamaraprabho
tasmai provāca bhagavānāyurvedaṃ śatakratuḥ
padairalpairmatiṃ buddhvā vipulāṃ paramarṣaye
hetuliṅgauṣadhajñānaṃ svasthāturaparāyaṇam
trisūtraṃ śāśvataṃ puṇyaṃ bubudhe yaṃ pitāmahaḥ
so 'nantapāraṃ triskandhamāyurvedaṃ mahāmatiḥ
yathāvadacirāt sarvaṃ bubudhe tanmanā muniḥ
tenāyur amitaṃ lebhe bharadvājaḥ sukhānvitam
ṛṣibhyo'nadhikaṃ tacca śaśaṃsānavaśeṣayan
ṛṣayaśca bharadvājājjagṛhus taṃ prajāhitam
dīrghamāyuścikīrṣanto vedaṃ vardhanamāyuṣaḥ
maharṣayas te dadṛśuryathāvajjñānacakṣuṣā
sāmānyaṃ ca viśeṣaṃ ca guṇān dravyāṇi karma ca
samavāyaṃ ca tajjñātvā tantroktaṃ vidhimāsthitāḥ
lebhire paramaṃ śarma jīvitaṃ cāpyanitvaram
atha maitrīparaḥ puṇyamāyurvedaṃ punarvasuḥ
śiṣyebhyo dattavān ṣaḍbhyaḥ sarvabhūtānukampayā
agniveśaśca bhelaś ca jatūkarṇāḥ parāśaraḥ
hārītaḥ kṣārapāṇiśca jagṛhustanmunervacaḥ
buddher viśeṣas tatrāsīnnopadeśāntaraṃ muneḥ
tantrasya kartā prathamam agniveśo yato 'bhavat
atha bhelādayaś cakruḥ svaṃ svaṃ tantraṃ kṛtāni ca
śrāvayāmāsur ātreyaṃ sarṣisaṃghaṃ sumedhasaḥ
śrutvā sūtraṇam arthānām ṛṣayaḥ puṇyakarmaṇām
yathāvat sūtritam iti prahṛṣṭās te 'numenire
sarva evāstuvaṃs tāṃś ca sarvabhūtahitaiṣiṇaḥ
sādhu bhūteṣvanukrośa ityuccair abruvan samam
taṃ puṇyaṃ śuśruvuḥ śabdaṃ divi devarṣayaḥ sthitāḥ
sāmarāḥ paramarṣīṇāṃ śrutvā mumudire param
aho sādhviti nirghoṣo lokāṃs trīn anvavādayat
nabhasi snigdhagambhīro harṣādbhūtair udīritaḥ
śivo vāyur vavau sarvā bhābhir unmīlitā diśaḥ
nipetuḥ sajalāś caiva divyāḥ kusumavṛṣṭayaḥ
athāgniveśapramukhān viviśur jñānadevatāḥ
buddhiḥ siddhiḥ smṛtir medhā dhṛtiḥ kīrtiḥ kṣamādayaḥ
tāni cānumatānyeṣām tantrāṇi paramarṣibhiḥ
bhavāya bhūtasaṃghānāṃ pratiṣṭhāṃ bhuvi lebhire
hitāhitaṃ sukhaṃ duḥkham āyus tasya hitāhitam
mānaṃ ca tacca yatroktam āyurvedaḥ sa ucyate
śarīrendriyasattvātmasaṃyogo dhāri jīvitam
nityagaś cānubandhaś ca paryāyair āyur ucyate
tasyāyuṣaḥ puṇyatamo vedo vedavidāṃ mataḥ
vakṣyate yan manuṣyāṇāṃ lokayor ubhayor hitam
sarvadā sarvabhāvānāṃ sāmānyaṃ vṛddhakāraṇam
hrāsaheturviśeṣaśca pravṛttirubhayasya tu
sāmānyamekatvakaraṃ viśeṣastu pṛthaktvakṛt
tulyārthatā hi sāmānyaṃ viśeṣastu viparyayaḥ
sattvamātmā śarīraṃ ca trayametattridaṇḍavat
lokastiṣṭhati saṃyogāttatra sarvaṃ pratiṣṭhitam
sa pumāṃścetanaṃ tacca taccādhikaraṇaṃ smṛtam
vedasyāsya tadarthaṃ hi vedo 'yaṃ saṃprakāśitaḥ
khādīnyātmā manaḥ kālo diśaśca dravyasaṃgrahaḥ
sendriyaṃ cetanaṃ dravyaṃ nirindriyamacetanam
sārthā gurvādayo buddhiḥ prayatnāntāḥ parādayaḥ
guṇāḥ proktāḥ prayatnādi karma ceṣṭitamucyate
samavāyo 'pṛthagbhāvo bhūmyādīnāṃ guṇairmataḥ
sa nityo yatra hi dravyaṃ na tatrāniyato guṇaḥ
yatrāśritāḥ karmaguṇāḥ kāraṇaṃ samavāyi yat
taddravyaṃ samavāyī tu niśceṣṭaḥ kāraṇaṃ guṇaḥ
saṃyoge ca vibhāge ca kāraṇaṃ dravyamāśritam
kartavyasya kriyā karma karma nānyadapekṣate
ityuktaṃ kāraṇaṃ kāryaṃ dhātusāmyamihocyate
dhātusāmyakriyā coktā tantrasyāsya prayojanam
kālabuddhīndriyārthānāṃ yogo mithyā na cāti ca
dvayāśrayāṇāṃ vyādhīnāṃ trividho hetusaṃgrahaḥ
śarīraṃ sattvasaṃjñaṃ ca vyādhīnāmāśrayo mataḥ
tathā sukhānāṃ yogastu sukhānāṃ kāraṇaṃ samaḥ
nirvikāraḥ parastvātmā sattvabhūtaguṇendriyaiḥ
caitanye kāraṇaṃ nityo draṣṭā paśyati hi kriyāḥ
vāyuḥ pittaṃ kaphaścoktaḥ śārīro doṣasaṃgrahaḥ
mānasaḥ punaruddiṣṭo rajaśca tama eva ca
praśāmyatyauṣadhaiḥ pūrvo daivayuktivyapāśrayaiḥ
mānaso jñānavijñānadhairyasmṛtisamādhibhiḥ
rūkṣaḥ śīto laghuḥ sūkṣmaścalo 'tha viśadaḥ kharaḥ
viparītaguṇairdravyairmārutaḥ saṃpraśāmyati
sasnehamuṣṇaṃ tīkṣṇaṃ ca dravamamlaṃ saraṃ kaṭu
viparītaguṇaiḥ pittaṃ dravyairāśu praśāmyati
guruśītamṛdusnigdhamadhurasthirapicchilāḥ
śleṣmaṇaḥ praśamaṃ yānti viparītaguṇairguṇāḥ
viparītaguṇairdeśamātrākālopapāditaiḥ
bheṣajairvinivartante vikārāḥ sādhyasaṃmatāḥ
sādhanaṃ na tvasādhyānāṃ vyādhīnāmupadiśyate
bhūyaścāto yathādravyaṃ guṇakarmāṇi vakṣyate
rasanārtho rasastasya dravyamāpaḥ kṣitistathā
nirvṛttau ca viśeṣe ca pratyayāḥ khādayastrayaḥ
svāduramlo 'tha lavaṇaḥ kaṭukastikta eva ca
kaṣāyaśceti ṣaṭko 'yaṃ rasānāṃ saṃgrahaḥ smṛtaḥ
svādvamlalavaṇā vāyuṃ kaṣāyasvādutiktakāḥ
jayanti pittaṃ śleṣmāṇaṃ kaṣāyakaṭutiktakāḥ
kaṭvamlalavaṇāḥ pittaṃ svādvamlalavaṇāḥ kapham
kaṭutiktakaṣāyāśca kopayanti samīraṇam
kiṃciddoṣapraśamanaṃ kiṃciddhātupradūṣaṇam
svasthavṛttau mataṃ kiṃcittrividhaṃ dravyamucyate
tat punastrividhaṃ proktaṃ jaṅgamaudbhidapārthivam
madhūni gorasāḥ pittaṃ vasā majjāsṛgāmiṣam
viṇmūtracarmareto'sthisnāyuśṛṅganakhāḥ khurāḥ
jaṅgamebhyaḥ prayujyante keśā lomāni rocanāḥ
suvarṇaṃ samalāḥ pañca lohāḥ sasikatāḥ sudhā
manaḥśilāle maṇayo lavaṇaṃ gairikāñjane
bhaumamauṣadhamuddiṣṭamaudbhidaṃ tu caturvidham
vanaspatistathā vīrudvānaspatyastathauṣadhiḥ
phalairvanaspatiḥ puṣpairvānaspatyaḥ phalairapi
oṣadhyaḥ phalapākāntāḥ pratānairvīrudhaḥ smṛtāḥ
mūlatvaksāraniryāsanālasvarasapallavāḥ
kṣārāḥ kṣīraṃ phalaṃ puṣpaṃ bhasma tailāni kaṇṭakāḥ
patrāṇi śuṅgāḥ kandāśca prarohāścaudbhido gaṇaḥ
mūlinyaḥ ṣoḍaśaikonā phalinyo viṃśatiḥ smṛtāḥ
mahāsnehāśca catvāraḥ pañcaiva lavaṇāni ca
aṣṭau mūtrāṇi saṃkhyātānyaṣṭāveva payāṃsi ca
śodhanārthāśca ṣaḍ vṛkṣāḥ punarvasunidarśitāḥ
ya etān vetti saṃyoktuṃ vikāreṣu sa vedavit
hastidantī haimavatī śyāmā trivṛd adhoguḍā
saptalā śvetanāmā ca pratyakśreṇī gavākṣyapi
jyotiṣmatī ca bimbī ca śaṇapuṣpī viṣāṇikā
ajagandhā dravantī ca kṣīriṇī cātra ṣoḍaśī
śaṇapuṣpī ca bimbī ca chardane haimavatyapi
śvetā jyotiṣmatī caiva yojyā śīrṣavirecane
ekādaśāvaśiṣṭā yāḥ prayojyāstā virecane
ityuktā nāmakarmabhyāṃ mūlinyaḥ phalinīḥ śṛṇu
śaṅkhinyatha viḍaṅgāni trapuṣaṃ madanāni ca
dhāmārgavam athekṣvāku jīmūtaṃ kṛtavedhanam
ānūpaṃ sthalajaṃ caiva klītakaṃ dvividhaṃ smṛtam
prakīryā codakīryā ca pratyakpuṣpā tathābhayā
antaḥkoṭarapuṣpī ca hastiparṇyāśca śāradam
kampillakāragvadhayoḥ phalaṃ yat kuṭajasya ca
dhāmārgavam athekṣvāku jīmūtaṃ kṛtavedhanam
madanaṃ kuṭajaṃ caiva trapuṣaṃ hastiparṇinī
etāni vamane caiva yojyānyāsthāpaneṣu ca
nastaḥ pracchardane caiva pratyakpuṣpā vidhīyate
daśa yānyavaśiṣṭāni tānyuktāni virecane
nāmakarmabhiruktāni phalānyekonaviṃśatiḥ
sarpistailaṃ vasā majjā sneho diṣṭaścaturvidhaḥ
pānābhyañjanabastyarthaṃ nasyārthaṃ caiva yogataḥ
snehanā jīvanā varṇyā balopacayavardhanāḥ
snehā hyete ca vihitā vātapittakaphāpahāḥ
sauvarcalaṃ saindhavaṃ ca viḍamaudbhidameva ca
sāmudreṇa sahaitāni pañca syurlavaṇāni ca
snigdhānyuṣṇāni tīkṣṇāni dīpanīyatamāni ca
ālepanārthe yujyante snehasvedavidhau tathā
adhobhāgordhvabhāgeṣu nirūheṣvanuvāsane
abhyañjane bhojanārthe śirasaśca virecane
śastrakarmaṇi vartyarthamañjanotsādaneṣu ca
ajīrṇānāhayorvāte gulme śūle tathodare
uktāni lavaṇānyūrdhvaṃ mūtrāṇyaṣṭau nibodha me
mukhyāni yāni diṣṭāni sarvāṇyātreyaśāsane
avimūtramajāmūtraṃ gomūtraṃ māhiṣaṃ ca yat
hastimūtramathoṣṭrasya hayasya ca kharasya ca
uṣṇaṃ tīkṣṇamatho 'rūkṣaṃ kaṭukaṃ lavaṇānvitam
mūtramutsādane yuktaṃ yuktamālepaneṣu ca
yuktamāsthāpane mūtraṃ yuktaṃ cāpi virecane
svedeṣvapi ca tadyuktamānāheṣvagadeṣu ca
udareṣvatha cārśaḥsu gulmikuṣṭhikilāsiṣu
tadyuktamupanāheṣu pariṣeke tathaiva ca
dīpanīyaṃ viṣaghnaṃ ca krimighnaṃ copadiśyate
pāṇḍurogopasṛṣṭānām uttamaṃ śarma cocyate
śleṣmāṇaṃ śamayet pītaṃ mārutaṃ cānulomayet
karṣet pittamadhobhāgamityasmin guṇasaṃgrahaḥ
sāmānyena mayoktastu pṛthaktvena pravakṣyate
avimūtraṃ satiktaṃ syāt snigdhaṃ pittāvirodhi ca
ājaṃ kaṣāyamadhuraṃ pathyaṃ doṣānnihanti ca
gavyaṃ samadhuraṃ kiṃciddoṣaghnaṃ krimikuṣṭhanut
kaṇḍūṃ ca śamayet pītaṃ samyagdoṣodare hitam
arśaḥśophodaraghnaṃ tu sakṣāraṃ māhiṣaṃ saram
hāstikaṃ lavaṇaṃ mūtraṃ hitaṃ tu krimikuṣṭhinām
praśastaṃ baddhaviṇmūtraviṣaśleṣmāmayārśasām
satiktaṃ śvāsakāsaghnam arśoghnaṃ cauṣṭramucyate
vājināṃ tiktakaṭukaṃ kuṣṭhavraṇaviṣāpaham
kharamūtramapasmāronmādagrahavināśanam
itīhoktāni mūtrāṇi yathāsāmarthyayogataḥ
ataḥ kṣīrāṇi vakṣyante karma caiṣāṃ guṇāśca ye
avikṣīramajākṣīraṃ gokṣīraṃ māhiṣaṃ ca yat
uṣṭrīṇāmatha nāgīnāṃ vaḍavāyāḥ striyāstathā
prāyaśo madhuraṃ snigdhaṃ śītaṃ stanyaṃ payo matam
prīṇanaṃ bṛṃhaṇaṃ vṛṣyaṃ medhyaṃ balyaṃ manaskaram
jīvanīyaṃ śramaharaṃ śvāsakāsanibarhaṇam
hanti śoṇitapittaṃ ca sandhānaṃ vihatasya ca
sarvaprāṇabhṛtāṃ sātmyaṃ śamanaṃ śodhanaṃ tathā
tṛṣṇāghnaṃ dīpanīyaṃ ca śreṣṭhaṃ kṣīṇakṣateṣu ca
pāṇḍuroge 'mlapitte ca śoṣe gulme tathodare
atīsāre jvare dāhe śvayathau ca viśeṣataḥ
yoniśukrapradoṣeṣu mūtreṣvapracureṣu ca
purīṣe grathite pathyaṃ vātapittavikāriṇām
nasyālepāvagāheṣu vamanāsthāpaneṣu ca
virecane snehane ca payaḥ sarvatra yujyate
yathākramaṃ kṣīraguṇānekaikasya pṛthak pṛthak
annapānādike 'dhyāye bhūyo vakṣyāmyaśeṣataḥ
athāpare trayo vṛkṣāḥ pṛthagye phalamūlibhiḥ
snuhyarkāśmantakāsteṣāmidaṃ karma pṛthak pṛthak
vamane 'śmantakaṃ vidyāt snuhīkṣīraṃ virecane
kṣīramarkasya vijñeyaṃ vamane savirecane
imāṃstrīnaparān vṛkṣānāhuryeṣāṃ hitāstvacaḥ
pūtīkaḥ kṛṣṇagandhā ca tilvakaśca tathā taruḥ
virecane prayoktavyaḥ pūtīkastilvakastathā
kṛṣṇagandhā parīsarpe śotheṣvarśaḥsu cocyate
dadruvidradhigaṇḍeṣu kuṣṭheṣvapyalajīṣu ca
ṣaḍvṛkṣāñchodhanānetānapi vidyādvicakṣaṇaḥ
ityuktāḥ phalamūlinyaḥ snehāśca lavaṇāni ca
mūtraṃ kṣīrāṇi vṛkṣāśca ṣaḍ ye diṣṭapayastvacaḥ
oṣadhīrnāmarūpābhyāṃ jānate hyajapā vane
avipāścaiva gopāśca ye cānye vanavāsinaḥ
na nāmajñānamātreṇa rūpajñānena vā punaḥ
oṣadhīnāṃ parāṃ prāptiṃ kaścidveditumarhati
yogavit tvapyarūpajñas tāsāṃ tattvaviducyate
kiṃ punaryo vijānīyādoṣadhīḥ sarvathā bhiṣak
yogamāsāṃ tu yo vidyāddeśakālopapāditam
puruṣaṃ puruṣaṃ vīkṣya sa jñeyo bhiṣaguttamaḥ
yathā viṣaṃ yathā śastraṃ yathāgniraśaniryathā
tathauṣadhamavijñātaṃ vijñātamamṛtaṃ yathā
auṣadhaṃ hyanabhijñātaṃ nāmarūpaguṇaistribhiḥ
vijñātaṃ cāpi duryuktam anarthāyopapadyate
yogādapi viṣaṃ tīkṣṇamuttamaṃ bheṣajaṃ bhavet
bheṣajaṃ cāpi duryuktaṃ tīkṣṇaṃ saṃpadyate viṣam
tasmānna bhiṣajā yuktaṃ yuktibāhyena bheṣajam
dhīmatā kiṃcidādeyaṃ jīvitārogyakāṅkṣiṇā
kuryānnipatito mūrdhni saśeṣaṃ vāsavāśaniḥ
saśeṣamāturaṃ kuryānnatvajñamatam auṣadham
duḥkhitāya śayānāya śraddadhānāya rogiṇe
yo bheṣajam avijñāya prājñamānī prayacchati
tyaktadharmasya pāpasya mṛtyubhūtasya durmateḥ
naro narakapātī syāttasya saṃbhāṣaṇādapi
athāto 'pāmārgataṇḍulīyamadhyāyaṃ vyākhyāsyāmaḥ
iti ha smāha bhagavānātreyaḥ
apāmārgasya bījāni pippalīrmaricāni ca
viḍaṅgānyatha śigrūṇi sarṣapāṃstumburūṇi ca
ajājīṃ cājagandhāṃ ca pīlūnyelāṃ hareṇukām
pṛthvīkāṃ surasāṃ śvetāṃ kuṭherakaphaṇijjhakau
śirīṣabījaṃ laśunaṃ haridre lavaṇadvayam
jyotiṣmatīṃ nāgaraṃ ca dadyācchīrṣavirecane
gaurave śirasaḥ śūle pīnase 'rdhāvabhedake
krimivyādhāvapasmāre ghrāṇanāśe pramohake
madanaṃ madhukaṃ nimbaṃ jīmūtaṃ kṛtavedhanam
pippalīkuṭajekṣvākūṇyelāṃ dhāmārgavāṇi ca
upasthite śleṣmapitte vyādhāvāmāśayāśraye
vamanārthaṃ prayuñjīta bhiṣagdehamadūṣayan
trivṛtāṃ triphalāṃ dantīṃ nīlinīṃ saptalāṃ vacām
kampillakaṃ gavākṣīṃ ca kṣīriṇīm udakīryakām
pīlūnyāragvadhaṃ drākṣāṃ dravantīṃ niculāni ca
pakvāśayagate doṣe virekārthaṃ prayojayet
pāṭalāṃ cāgnimanthaṃ ca bilvaṃ śyonākameva ca
kāśmaryaṃ śālaparṇīṃ ca pṛśniparṇīṃ nidigdhikām
balāṃ śvadaṃṣṭrāṃ bṛhatīmeraṇḍaṃ sapunarnavam
yavān kulatthān kolāni guḍūcīṃ madanāni ca
palāśaṃ kattṛṇaṃ caiva snehāṃśca lavaṇāni ca
udāvarte vibandheṣu yuñjyādāsthāpaneṣu ca
ata evauṣadhagaṇāt saṃkalpyamanuvāsanam
mārutaghnamiti proktaḥ saṃgrahaḥ pāñcakarmikaḥ
tānyupasthitadoṣāṇāṃ snehasvedopapādanaiḥ
pañcakarmāṇi kurvīta mātrākālau vicārayan
mātrākālāśrayā yuktiḥ siddhiryuktau pratiṣṭhitā
tiṣṭhatyupari yuktijño dravyajñānavatāṃ sadā
ata ūrdhvaṃ pravakṣyāmi yavāgūrvividhauṣadhāḥ
vividhānāṃ vikārāṇāṃ tatsādhyānāṃ nivṛttaye
pippalīpippalīmūlacavyacitrakanāgaraiḥ
yavāgūrdīpanīyā syācchūlaghnī copasādhitā
dadhitthabilvacāṅgerītakradāḍimasādhitā
pācanī grāhiṇī peyā savāte pāñcamūlikī
śālaparṇībalābilvaiḥ pṛśniparṇyā ca sādhitā
dāḍimāmlā hitā peyā pittaśleṣmātisāriṇām
payasyardhodake chāge hrīverotpalanāgaraiḥ
peyā raktātisāraghnī pṛśniparṇyā ca sādhitā
dadyāt sātiviṣāṃ peyāṃ sāme sāmlāṃ sanāgarām
śvadaṃṣṭrākaṇṭakārībhyāṃ mūtrakṛcchre saphāṇitām
viḍaṅgapippalīmūlaśigrubhirmaricena ca
takrasiddhā yavāgūḥ syāt krimighnī sasuvarcikā
mṛdvīkāsārivālajapippalīmadhunāgaraiḥ
pipāsāghnī viṣaghnī ca somarājīvipācitā
siddhā varāhaniryūhe yavāgūrbṛṃhaṇī matā
gavedhukānāṃ bhṛṣṭānāṃ karśanīyā samākṣikā
sarpiṣmatī bahutilā snehanī lavaṇānvitā
kuśāmalakaniryūhe śyāmākānāṃ virūkṣaṇī
daśamūlīśṛtā kāsahikkāśvāsakaphāpahā
yamake madirāsiddhā pakvāśayarujāpahā
śākairmāṃsaistilairmāṣaiḥ siddhā varco nirasyati
jambvāmrāsthidadhitthāmlabilvaiḥ sāṅgrāhikī matā
kṣāracitrakahiṅgvamlavetasairbhedinī matā
abhayāpippalīmūlaviśvair vātānulomanī
takrasiddhā yavāgūḥ syādghṛtavyāpattināśinī
tailavyāpadi śastā syāttakrapiṇyākasādhitā
gavyamāṃsarasaiḥ sāmlā viṣamajvaranāśinī
kaṇṭhyā yavānāṃ yamake pippalyāmalakaiḥ śṛtā
tāmracūḍarase siddhā retomārgarujāpahā
samāṣavidalā vṛṣyā ghṛtakṣīropasādhitā
upodikādadhibhyāṃ tu siddhā madavināśinī
kṣudhaṃ hanyādapāmārgakṣīragodhārasaiḥ śṛtā
tatra ślokaḥ
aṣṭāviṃśatirityetā yavāgvaḥ parikīrtitāḥ
pañcakarmāṇi cāśritya prokto bhaiṣajyasaṃgrahaḥ
pūrvaṃ mūlaphalajñānahetoruktaṃ yadauṣadham
pañcakarmāśrayajñānahetostat kīrtitaṃ punaḥ
smṛtimān hetuyuktijño jitātmā pratipattimān
bhiṣagauṣadhasaṃyogaiścikitsāṃ kartumarhati
athāta āragvadhīyamadhyāyaṃ vyākhyāsyāmaḥ
iti ha smāha bhagavānātreyaḥ
āragvadhaḥ saiḍagajaḥ karañjo vāsā guḍūcī madanaṃ haridre
śryāhvaḥ surāhvaḥ khadiro dhavaśca nimbo viḍaṅgaṃ karavīrakatvak
granthiśca bhaurjo laśunaḥ śirīṣaḥ salomaśo guggulukṛṣṇagandhe
phaṇijjhako vatsakasaptaparṇau pīlūni kuṣṭhaṃ sumanaḥpravālāḥ
vacā hareṇustrivṛtā nikumbho bhallātakaṃ gairikamañjanaṃ ca
manaḥśilāle gṛhadhūma elā kāsīsalodhrārjunamustasarjāḥ
ityardharūpairvihitāḥ ṣaḍete gopittapītāḥ punareva piṣṭāḥ
siddhāḥ paraṃ sarṣapatailayuktāścūrṇapradehā bhiṣajā prayojyāḥ
kuṣṭhāni kṛcchrāṇi navaṃ kilāsaṃ sureśaluptaṃ kiṭibhaṃ sadadru
bhagandarārśāṃsyapacīṃ sapāmāṃ hanyuḥ prayuktāstvacirānnarāṇām
kuṣṭhaṃ haridre surasaṃ paṭolaṃ nimbāśvagandhe suradāruśigrū
sasarṣapaṃ tumburudhānyavanyaṃ caṇḍāṃ ca cūrṇāni samāni kuryāt
taistakrapiṣṭaiḥ prathamaṃ śarīraṃ tailāktamudvartayituṃ yateta
tenāsyakaṇḍūḥ piḍakāḥ sakoṭhāḥ kuṣṭhāni śophāśca śamaṃ vrajanti
kuṣṭhāmṛtāsaṅgakaṭaṅkaṭerīkāsīsakampillakamustalodhrāḥ
saugandhikaṃ sarjaraso viḍaṅgaṃ manaḥśilāle karavīrakatvak
tailāktagātrasya kṛtāni cūrṇānyetāni dadyādavacūrṇanārtham
dadrūḥ sakaṇḍūḥ kiṭibhāni pāmā vicarcikā caiva tathaiti śāntim
manaḥśilāle maricāni tailamārkaṃ payaḥ kuṣṭhaharaḥ pradehaḥ
tutthaṃ viḍaṅgaṃ maricāni kuṣṭhaṃ lodhraṃ ca tadvat samanaḥśilaṃ syāt
rasāñjanaṃ saprapunāḍabījaṃ yuktaṃ kapitthasya rasena lepaḥ
karañjabījaiḍagajaṃ sakuṣṭhaṃ gomūtrapiṣṭaṃ ca paraḥ pradehaḥ
ubhe haridre kuṭajasya bījaṃ karañjabījaṃ sumanaḥpravālān
tvacaṃ samadhyāṃ hayamārakasya lepaṃ tilakṣārayutaṃ vidadhyāt
manaḥśilā tvak kuṭajāt sakuṣṭhāt salomaśaḥ saiḍagajaḥ karañjaḥ
granthiśca bhaurjaḥ karavīramūlaṃ cūrṇāni sādhyāni tuṣodakena
palāśanirdāharasena cāpi karṣoddhṛtānyāḍhakasaṃmitena
darvīpralepaṃ pravadanti lepametaṃ paraṃ kuṣṭhanisūdanāya
parṇāni piṣṭvā caturaṅgulasya takreṇa parṇānyatha kākamācyāḥ
tailāktagātrasya narasya kuṣṭhānyudvartayedaśvahanacchadaiśca
kolaṃ kulatthāḥ suradārurāsnāmāṣātasītailāni kuṣṭham
vacā śatāhvā yavacūrṇamamlamuṣṇāni vātāmayināṃ pradehaḥ
ānūpamatsyāmiṣavesavārairuṣṇaiḥ pradehaḥ pavanāpahaḥ syāt
snehaiścaturbhir daśamūlamiśrair gandhauṣadhaiś cānilahaḥ pradehaḥ
takreṇa yuktaṃ yavacūrṇamuṣṇaṃ sakṣāramartiṃ jaṭhare nihanyāt
kuṣṭhaṃ śatāhvāṃ savacāṃ yavānāṃ cūrṇaṃ satailāmlamuśanti vāte
ubhe śatāhve madhukaṃ madhūkaṃ balāṃ priyālaṃ ca kaśerukaṃ ca
ghṛtaṃ vidārīṃ ca sitopalāṃ ca kuryāt pradehaṃ pavane sarakte
rāsnā guḍūcī madhukaṃ bale dve sajīvakaṃ sarṣabhakaṃ payaśca
ghṛtaṃ ca siddhaṃ madhuśeṣayuktaṃ raktānilārtiṃ praṇudet pradehaḥ
vāte sarakte saghṛtaṃ pradeho godhūmacūrṇaṃ chagalīpayaśca
natotpalaṃ candanakuṣṭhayuktaṃ śirorujāyāṃ saghṛtaṃ pradehaḥ
prapauṇḍarīkaṃ suradāru kuṣṭhaṃ yaṣṭyāhvamelā kamalotpale ca
śirorujāyāṃ saghṛtaḥ pradeho lohairakāpadmakacorakaiśca
rāsnā haridre naladaṃ śatāhve dve devadārūṇi sitopalā ca
jīvantimūlaṃ saghṛtaṃ satailamālepanaṃ pārśvarujāsu koṣṇam
śaivālapadmotpalavetratuṅgaprapauṇḍarīkāṇyamṛṇālalodhram
priyaṅgukāleyakacandanāni nirvāpaṇaḥ syāt saghṛtaḥ pradehaḥ
sitālatāvetasapadmakāni yaṣṭyāhvamaindrī nalināni dūrvā
yavāsamūlaṃ kuśakāśayośca nirvāpaṇaḥ syājjalamerakā ca
śaileyamelāguruṇī sakuṣṭhe caṇḍā nataṃ tvak suradāru rāsnā
śītaṃ nihanyādacirāt pradeho viṣaṃ śirīṣastu sasindhuvāraḥ
śirīṣalāmajjakahemalodhraistvagdoṣasaṃsvedaharaḥ pragharṣaḥ
pattrāmbulodhrābhayacandanāni śarīradaurgandhyaharaḥ pradehaḥ
tatra ślokaḥ
ihātrijaḥ siddhatamān uvāca dvātriṃśataṃ siddhamaharṣipūjyaḥ
cūrṇapradehān vividhāmayaghnānāragvadhīye jagato hitārtham
athātaḥ ṣaḍvirecanaśatāśritīyam adhyāyaṃ vyākhyāsyāmaḥ
iti ha smāha bhagavānātreyaḥ
iha khalu ṣaḍ virecanaśatāni bhavanti ṣaḍ virecanāśrayāḥ pañca kaṣāyayonayaḥ pañcavidhaṃ kaṣāyakalpanaṃ pañcāśanmahākaṣāyāḥ pañca kaṣāyaśatāni iti saṃgrahaḥ
ṣaḍ virecanaśatāni iti yaduktaṃ tadiha saṃgraheṇodāhṛtya vistareṇa kalpopaniṣadi vyākhyāsyāmaḥ tatra trayastriṃśadyogaśataṃ praṇītaṃ phaleṣu ekonacatvāriṃśajjīmūtakeṣu yogāḥ pañcacatvāriṃśadikṣvākuṣu dhāmārgavaḥ ṣaṣṭidhā bhavati yogayuktaḥ kuṭajastvaṣṭādaśadhā yogameti kṛtavedhanaṃ ṣaṣṭidhā bhavati yogayuktaṃ śyāmātrivṛdyogaśataṃ praṇītaṃ daśāpare cātra bhavanti yogāḥ caturaṅgulo dvādaśadhā yogameti lodhraṃ vidhau ṣoḍaśayogayuktaṃ mahāvṛkṣo bhavati viṃśatiyogayuktaḥ ekonacatvāriṃśat saptalāśaṅkhinyoryogāḥ aṣṭacatvāriṃśaddantīdravantyoḥ iti ṣaḍvirecanaśatāni
ṣaḍ virecanāśrayā iti kṣīramūlatvakpatrapuṣpaphalānīti
pañca kaṣāyayonaya iti madhurakaṣāyo 'mlakaṣāyaḥ kaṭukaṣāyastiktakaṣāyaḥ kaṣāyakaṣāyaśceti tantre saṃjñā
pañcavidhaṃ kaṣāyakalpanamiti tadyathā svarasaḥ kalkaḥ śṛtaḥ śītaḥ phāṇṭaḥ kaṣāya iti
yantraniṣpīḍitāddravyādrasaḥ svarasa ucyate
yaḥ piṇḍo rasapiṣṭānāṃ sa kalkaḥ parikīrtitaḥ
vahnau tu kvathitaṃ dravyaṃ śṛtamāhuścikitsakāḥ
dravyād āpothitāt toye pratapte niśi saṃsthitāt
kaṣāyo yo 'bhiniryāti sa śītaḥ samudāhṛtaḥ
kṣiptvoṣṇatoye mṛditaṃ tat phāṇṭaṃ parikīrtitam
teṣāṃ yathāpūrvaṃ balādhikyam ataḥ kaṣāyakalpanā vyādhyāturabalāpekṣiṇī na tvevaṃ khalu sarvāṇi sarvatropayogīni bhavanti
pañcāśanmahākaṣāyā iti yaduktaṃ tadanuvyākhyāsyāmaḥ tadyathā jīvanīyo bṛṃhaṇīyo lekhanīyo bhedanīyaḥ saṃdhānīyo dīpanīya iti ṣaṭkaḥ kaṣāyavargaḥ balyo varṇyaḥ kaṇṭhyo hṛdya iti catuṣkaḥ kaṣāyavargaḥ tṛptighno 'rśoghnaḥ kuṣṭhaghnaḥ kaṇḍūghnaḥ krimighno viṣaghna iti ṣaṭkaḥ kaṣāyavargaḥ stanyajananaḥ stanyaśodhanaḥ śukrajananaḥ śukraśodhana iti catuṣkaḥ kaṣāyavargaḥ snehopagaḥ svedopago vamanopago virecanopaga āsthāpanopago 'nuvāsanopagaḥ śirovirecanopaga iti saptakaḥ kaṣāyavargaḥ chardinigrahaṇastṛṣṇānigrahaṇo hikkānigrahaṇa iti trikaḥ kaṣāyavargaḥ purīṣasaṃgrahaṇīyaḥ purīṣavirajanīyo mūtrasaṃgrahaṇīyo mūtravirajanīyo mūtravirecanīya iti pañcakaḥ kaṣāyavargaḥ kāsaharaḥ śvāsaharaḥ śothaharo jvaraharaḥ śramahara iti pañcakaḥ kaṣāyavargaḥ dāhapraśamanaḥ śītapraśamana udardapraśamano 'ṅgamardapraśamanaḥ śūlapraśamana iti pañcakaḥ kaṣāyavargaḥ śoṇitasthāpano vedanāsthāpanaḥ saṃjñāsthāpanaḥ prajāsthāpano vayaḥsthāpana iti pañcakaḥ kaṣāyavargaḥ iti pañcāśanmahākaṣāyā mahatāṃ ca kaṣāyāṇāṃ lakṣaṇodāharaṇārthaṃ vyākhyātā bhavanti
teṣāmekaikasmin mahākaṣāye daśa daśāvayavikān kaṣāyānanuvyākhyāsyāmaḥ tānyeva pañca kaṣāyaśatāni bhavanti
tadyathā jīvakarṣabhakau medā mahāmedā kākolī kṣīrakākolī mudgaparṇīmāṣaparṇyau jīvantī madhukamiti daśemāni jīvanīyāni bhavanti kṣīriṇī rājakṣavakāśvagandhākākolīkṣīrakākolīvāṭyāyanībhadraudanībhāradvājīpayasyarṣyagandhā iti daśemāni bṛṃhaṇīyāni bhavanti mustakuṣṭhaharidrādāruharidrāvacātiviṣākaṭurohiṇīcitrakacirabilvahaimavatya iti daśemāni lekhanīyāni bhavanti suvahārkorubukāgnimukhīcitrācitrakacirabilvaśaṅkhinīśakulādanīsvarṇakṣīriṇya iti daśemāni bhedanīyāni bhavanti madhukamadhuparṇīpṛśniparṇyambaṣṭhakīsamaṅgāmocarasadhātakīlodhrapriyaṅgukaṭphalānīti daśemāni saṃdhānīyāni bhavanti pippalīpippalīmūlacavyacitrakaśṛṅgaverāmlavetasamaricājamodābhallātakāsthihiṅguniryāsā iti daśemāni dīpanīyāni bhavanti iti ṣaṭkaḥ kaṣāyavargaḥ
aindryṛṣabhyatirasarṣyaproktāpayasyāśvagandhāsthirārohiṇībalātibalā iti daśemāni balyāni bhavanti candanatuṅgapadmakośīramadhukamañjiṣṭhāsārivāpayasyāsitālatā iti daśemāni varṇyāni bhavanti sārivekṣumūlamadhukapippalīdrākṣāvidārīkaiṭaryahaṃsapādībṛhatīkaṇṭakārikā iti daśemāni kaṇṭhyāni bhavanti āmrāmrātakalikucakaramardavṛkṣāmlāmlavetasakuvalabadaradāḍimamātuluṅgānīti daśemāni hṛdyāni bhavanti iti catuṣkaḥ kaṣāyavargaḥ
nāgaracavyacitrakaviḍaṅgamūrvāguḍūcīvacāmustapippalīpaṭolānīti daśemāni tṛptighnāni bhavanti kuṭajabilvacitrakanāgarātiviṣābhayādhanvayāsakadāruharidrāvacācavyānīti daśemānyarśoghnāni bhavanti khadirābhayāmalakaharidrāruṣkarasaptaparṇāragvadhakaravīraviḍaṅgajātīpravālā iti daśemāni kuṣṭhaghnāni bhavanti candananaladakṛtamālanaktamālanimbakuṭajasarṣapamadhukadāruharidrāmustānīti daśemāni kaṇḍūghnāni bhavanti akṣīvamaricagaṇḍīrakebukaviḍaṅganirguṇḍīkiṇihīśvadaṃṣṭrāvṛṣaparṇikākhuparṇikā iti daśemāni krimighnāni bhavanti haridrāmañjiṣṭhāsuvahāsūkṣmailāpālindīcandanakatakaśirīṣasindhuvāraśleṣmātakā iti daśemāni viṣaghnāni bhavanti iti ṣaṭkaḥ kaṣāyavargaḥ
vīraṇaśāliṣaṣṭikekṣuvālikādarbhakuśakāśagundretkaṭakattṛṇamūlānīti daśemāni stanyajananāni bhavanti pāṭhāmahauṣadhasuradārumustamūrvāguḍūcīvatsakaphalakirātatiktakakaṭurohiṇīsārivā iti daśemāni stanyaśodhanāni bhavanti jīvakarṣabhakakākolīkṣīrakākolīmudgaparṇīmāṣaparṇīmedāvṛddharuhājaṭilākuliṅgā iti daśemāni śukrajananāni bhavanti kuṣṭhailavālukakaṭphalasamudraphenakadambaniryāsekṣukāṇḍekṣvikṣurakavasukośīrāṇīti daśemāni śukraśodhanāni bhavanti iti catuṣkaḥ kaṣāyavargaḥ
mṛdvīkāmadhukamadhuparṇīmedāvidārīkākolīkṣīrakākolījīvakajīvantīśālaparṇya iti daśemāni snehopagāni bhavanti śobhāñjanakairaṇḍārkavṛścīrapunarnavāyavatilakulatthamāṣabadarāṇīti daśemāni svedopagāni bhavanti madhumadhukakovidārakarbudāranīpavidulabimbīśaṇapuṣpīsadāpuṣpāpratyakpuṣpā iti daśemāni vamanopagāni bhavanti drākṣākāśmaryaparūṣakābhayāmalakabibhītakakuvalabadarakarkandhupīlūnīti daśemāni virecanopagāni bhavanti trivṛdbilvapippalīkuṣṭhasarṣapavacāvatsakaphalaśatapuṣpāmadhukamadanaphalānīti daśemānyāsthāpanopagāni bhavanti rāsnāsuradārubilvamadanaśatapuṣpāvṛścīrapunarnavāśvadaṃṣṭrāgnimanthaśyonākā iti daśemānyanuvāsanopagāni bhavanti jyotiṣmatīkṣavakamaricapippalīviḍaṅgaśigrusarṣapāpāmārgataṇḍulaśvetāmahāśvetā iti daśemāni śirovirecanopagāni bhavanti iti saptakaḥ kaṣāyavargaḥ
jambvāmrapallavamātuluṅgāmlabadaradāḍimayavayaṣṭikośīramṛllājā iti daśemāni chardinigrahaṇāni bhavanti nāgaradhanvayavāsakamustaparpaṭakacandanakirātatiktakaguḍūcīhrīveradhānyakapaṭolānīti daśemāni tṛṣṇānigrahaṇāni bhavanti śaṭīpuṣkaramūlabadarabījakaṇṭakārikābṛhatīvṛkṣaruhābhayāpippalīdurālabhākulīraśṛṅgya iti daśemāni hikkānigrahaṇāni bhavantīti trikaḥ kaṣāyavargaḥ
priyaṅgvanantāmrāsthikaṭvaṅgalodhramocarasasamaṅgādhātakīpuṣpapadmāpadmakesarāṇīti daśemāni purīṣasaṃgrahaṇīyāni bhavanti jambuśallakītvakkacchurāmadhūkaśālmalīśrīveṣṭakabhṛṣṭamṛtpayasyotpalatilakaṇā iti daśemāni purīṣavirajanīyāni bhavanti ambvāmraplakṣavaṭakapītanoḍumbarāśvatthabhallātakāśmantakasomavalkā iti daśemāni mūtrasaṃgrahaṇīyāni bhavanti padmotpalanalinakumudasaugandhikapuṇḍarīkaśatapatramadhukapriyaṅgudhātakīpuṣpāṇīti daśemāni mūtravirajanīyāni bhavanti vṛkṣādanīśvadaṃṣṭrāvasukavaśirapāṣāṇabhedadarbhakuśakāśagundretkaṭamūlānīti daśemāni mūtravirecanīyāni bhavantīti pañcakaḥ kaṣāyavargaḥ
drākṣābhayāmalakapippalīdurālabhāśṛṅgīkaṇṭakārikāvṛścīrapunarnavātāmalakya iti daśemāni kāsaharāṇi bhavanti śaṭīpuṣkaramūlāmlavetasailāhiṅgvagurusurasātāmalakījīvantīcaṇḍā iti daśemāni śvāsaharāṇi bhavanti pāṭalāgnimanthaśyonākabilvakāśmaryakaṇṭakārikābṛhatīśālaparṇīpṛśniparṇīgokṣurakā iti daśemāni śvayathuharāṇi bhavanti sārivāśarkarāpāṭhāmañjiṣṭhādrākṣāpīluparūṣakābhayāmalakabibhītakānīti daśemāni jvaraharāṇi bhavanti drākṣākharjūrapriyālabadaradāḍimaphalguparuṣakekṣuyavaṣaṣṭikā iti daśemāni śramaharāṇi bhavanti iti pañcakaḥ kaṣāyavargaḥ
lājācandanakāśmaryaphalamadhūkaśarkarānīlotpalośīrasārivāguḍūcīhrīverāṇīti daśemāni dāhapraśamanāni bhavanti tagarāgurudhānyakaśṛṅgaverabhūtīkavacākaṇṭakāryagnimanthaśyonākapippalya iti daśemāni śītapraśamanāni bhavanti tindukapriyālabadarakhadirakadarasaptaparṇāśvakarṇārjunāsanārimedā iti daśemānyudardapraśamanāni bhavanti vidārīgandhāpṛśniparṇībṛhatīkaṇṭakārikairaṇḍakākolīcandanośīrailāmadhukānīti daśemānyaṅgamardapraśamanāni bhavanti pippalīpippalīmūlacavyacitrakaśṛṅgaveramaricājamodājagandhājājīgaṇḍīrāṇīti daśemāni śūlapraśamanāni bhavanti iti pañcakaḥ kaṣāyavargaḥ
madhumadhukarudhiramocarasamṛtkapālalodhragairikapriyaṅguśarkarālājā iti daśemāni śoṇitasthāpanāni bhavanti śālakaṭphalakadambapadmakatumbamocarasaśirīṣavañjulailavālukāśokā iti daśemāni vedanāsthāpanāni bhavanti hiṅgukaiṭaryārimedāvacācorakavayasthāgolomījaṭilāpalaṅkaṣāśokarohiṇya iti daśemāni saṃjñāsthāpanāni bhavanti aindrībrāhmīśatavīryāsahasravīryāmoghāvyathāśivāriṣṭāvāṭyapuṣpīviṣvaksenakāntā iti daśemāni prajāsthāpanāni bhavanti amṛtābhayādhātrīmuktāśvetājīvantyatirasāmaṇḍūkaparṇīsthirāpunarnavā iti daśemāni vayaḥsthāpanāni bhavanti iti pañcakaḥ kaṣāyavargaḥ
iti pañcakaṣāyaśatānyabhisamasya pañcāśanmahākaṣāyā mahatāṃ ca kaṣāyāṇāṃ lakṣaṇodāharaṇārthaṃ vyākhyātā bhavanti
nahi vistarasya pramāṇamasti na cāpyatisaṃkṣepo 'lpabuddhīnāṃ sāmarthyāyopakalpate tasmādanatisaṃkṣepeṇānativistareṇa copadiṣṭāḥ
etāvanto hyalamalpabuddhīnāṃ vyavahārāya buddhimatāṃ ca svālakṣaṇyānumānayuktikuśalānām anuktārthajñānāyeti
evaṃvādinaṃ bhagavantamātreyamagniveśa uvāca naitāni bhagavan pañca kaṣāyaśatāni pūryante tāni tāni hyevāṅgānyupaplavante teṣu teṣu mahākaṣāyeṣviti
tamuvāca bhagavānātreyaḥ naitadevaṃ buddhimatā draṣṭavyamagniveśa
eko 'pi hyanekāṃ saṃjñāṃ labhate kāryāntarāṇi kurvan tadyathā puruṣo bahūnāṃ karmaṇāṃ karaṇe samartho bhavati sa yadyat karma karoti tasya tasya karmaṇaḥ kartṛkaraṇakāryasamprayuktaṃ tattadgauṇaṃ nāmaviśeṣaṃ prāpnoti tadvadauṣadhadravyamapi draṣṭavyam
yadi caikameva kiṃcid dravyam āsādayāmastathāguṇayuktaṃ yat sarvakarmaṇāṃ karaṇe samarthaṃ syāt kastato 'nyadicchedupadhārayitumupadeṣṭuṃ vā śiṣyebhya iti
tatra ślokāḥ
yato yāvanti yairdravyairvirecanaśatāni ṣaṭ
uktāni saṃgraheṇeha tathaivaiṣāṃ ṣaḍāśrayāḥ
rasā lavaṇavarjyāśca kaṣāya iti saṃjñitāḥ
tasmāt pañcavidhā yoniḥ kaṣāyāṇāmudāhṛtā
tathā kalpanamapyeṣāmuktaṃ pañcavidhaṃ punaḥ
mahatāṃ ca kaṣāyāṇāṃ pañcāśat parikīrtitā
pañca cāpi kaṣāyāṇāṃ śatānyuktāni bhāgaśaḥ
lakṣaṇārthaṃ pramāṇaṃ hi vistarasya na vidyate
na cālamatisaṃkṣepaḥ sāmarthyāyopakalpate
alpabuddherayaṃ tasmānnātisaṃkṣepavistaraḥ
mandānāṃ vyavahārāya budhānāṃ buddhivṛddhaye
pañcāśatko hyayaṃ vargaḥ kaṣāyāṇāmudāhṛtaḥ
teṣāṃ karmasu bāhyeṣu yogamābhyantareṣu ca
saṃyogaṃ ca prayogaṃ ca yo veda sa bhiṣagvaraḥ
athāto mātrāśitīyamadhyāyaṃ vyākhyāsyāmaḥ
iti ha smāha bhagavānātreyaḥ
mātrāśī syāt
āhāramātrā punaragnibalāpekṣiṇī
yāvaddhyasyāśanam aśitam anupahatya prakṛtiṃ yathākālaṃ jarāṃ gacchati tāvadasya mātrāpramāṇaṃ veditavyaṃ bhavati
tatra śāliṣaṣṭikamudgalāvakapiñjalaiṇaśaśaśarabhaśambarādīnyāhāradravyāṇi prakṛtilaghūnyapi mātrāpekṣīṇi bhavanti
tathā piṣṭekṣukṣīravikṛtitilamāṣānūpaudakapiśitādīnyāhāradravyāṇi prakṛtigurūṇyapi mātrāmevāpekṣante
na caivamukte dravye gurulāghavamakāraṇaṃ manyeta laghūni hi dravyāṇi vāyvagniguṇabahulāni bhavanti pṛthvīsomaguṇabahulānītarāṇi tasmāt svaguṇādapi laghūnyagnisaṃdhukṣaṇasvabhāvānyalpadoṣāṇi cocyante 'pi sauhityopayuktāni gurūṇi punar nāgnisaṃdhukṣaṇasvabhāvānyasāmānyāt ataścātimātraṃ doṣavanti sauhityopayuktānyanyatra vyāyāmāgnibalāt saiṣā bhavatyagnibalāpekṣiṇī mātrā
na ca nāpekṣate dravyaṃ dravyāpekṣayā ca tribhāgasauhityamardhasauhityaṃ vā gurūṇāmupadiśyate laghūnāmapi ca nātisauhityamagneryuktyartham
mātrāvaddhyaśanam aśitam anupahatya prakṛtiṃ balavarṇasukhāyuṣā yojayatyupayoktāramavaśyamiti
bhavanti cātra
guru piṣṭamayaṃ tasmāttaṇḍulān pṛthukānapi
na jātu bhuktavān khādenmātrāṃ khādedbubhukṣitaḥ
vallūraṃ śuṣkaśākāni śālūkāni bisāni ca
nābhyasedgauravānmāṃsaṃ kṛśaṃ naivopayojayet
matsyān dadhi ca māṣāṃśca yavakāṃśca na śīlayet
ṣaṣṭikāñchālimudgāṃśca saindhavāmalake yavān
āntarīkṣaṃ payaḥ sarpirjāṅgalaṃ madhu cābhyaset
tacca nityaṃ prayuñjīta svāsthyaṃ yenānuvartate
ajātānāṃ vikārāṇāmanutpattikaraṃ ca yat
ata ūrdhvaṃ śarīrasya kāryamakṣyañjanādikam
svasthavṛttimabhipretya guṇataḥ sampravakṣyate
sauvīramañjanaṃ nityaṃ hitam akṣṇoḥ prayojayet
pañcarātre 'ṣṭarātre vā srāvaṇārthe rasāñjanam
cakṣustejomayaṃ tasya viśeṣācchleṣmato bhayam
tataḥ śleṣmaharaṃ karma hitaṃ dṛṣṭeḥ prasādanam
divā tanna prayoktavyaṃ netrayostīkṣṇamañjanam
virekadurbalā dṛṣṭirādityaṃ prāpya sīdati
tasmāt srāvyaṃ niśāyāṃ tu dhruvamañjanamiṣyate
yathā hi kanakādīnāṃ malināṃ vividhātmanām
dhautānāṃ nirmalā śuddhistailacelakacādibhiḥ
evaṃ netreṣu martyānāmañjanāścyotanādibhiḥ
dṛṣṭirnirākulā bhāti nirmale nabhasīnduvat
hareṇukāṃ priyaṅguṃ ca pṛthvīkāṃ keśaraṃ nakham
hrīveraṃ candanaṃ patraṃ tvagelośīrapadmakam
dhyāmakaṃ madhukaṃ māṃsī guggulvaguruśarkaram
nyagrodhodumbarāśvatthaplakṣalodhratvacaḥ śubhāḥ
vanyaṃ sarjarasaṃ mustaṃ śaileyaṃ kamalotpale
śrīveṣṭakaṃ śallakīṃ ca śukabarham athāpi ca
piṣṭvā limpecchareṣīkāṃ tāṃ vartiṃ yavasannibhām
aṅguṣṭhasaṃmitāṃ kuryādaṣṭāṅgulasamāṃ bhiṣak
śuṣkāṃ nigarbhāṃ tāṃ vartiṃ dhūmanetrārpitāṃ naraḥ
snehāktām agnisaṃpluṣṭāṃ pibet prāyogikīṃ sukhām
vasāghṛtamadhūcchiṣṭairyuktiyuktairvarauṣadhaiḥ
vartiṃ madhurakaiḥ kṛtvā snaihikīṃ dhūmamācaret
śvetā jyotiṣmatī caiva haritālaṃ manaḥśilā
gandhāścāgurupatrādyā dhūmaṃ mūrdhavirecane
gauravaṃ śirasaḥ śūlaṃ pīnasārdhāvabhedakau
karṇākṣiśūlaṃ kāsaśca hikkāśvāsau galagrahaḥ
dantadaurbalyamāsrāvaḥ śrotraghrāṇākṣidoṣajaḥ
pūtirghrāṇāsyagandhaśca dantaśūlamarocakaḥ
hanumanyāgrahaḥ kaṇḍūḥ krimayaḥ pāṇḍutā mukhe
śleṣmapraseko vaisvaryaṃ galaśuṇḍyupajihvikā
khālityaṃ piñjaratvaṃ ca keśānāṃ patanaṃ tathā
kṣavathuścātitandrā ca buddhermoho 'tinidratā
dhūmapānāt praśāmyanti balaṃ bhavati cādhikam
śiroruhakapālānāmindriyāṇāṃ svarasya ca
na ca vātakaphātmāno balino 'pyūrdhvajatrujāḥ
dhūmavaktrakapānasya vyādhayaḥ syuḥ śirogatāḥ
prayogapāne tasyāṣṭau kālāḥ samparikīrtitāḥ
vātaśleṣmasamutkleśaḥ kāleṣveṣu hi lakṣyate
snātvā bhuktvā samullikhya kṣutvā dantānnighṛṣya ca
nāvanāñjananidrānte cātmavān dhūmapo bhavet
tathā vātakaphātmāno na bhavantyūrdhvajatrujāḥ
rogāstasya tu peyāḥ syur āpānās tristrayastrayaḥ
paraṃ dvikālapāyī syādahnaḥ kāleṣu buddhimān
prayoge snaihike tvekaṃ vairecyaṃ tricatuḥ pibet
hṛtkaṇṭhendriyasaṃśuddhirlaghutvaṃ śirasaḥ śamaḥ
yatheritānāṃ doṣāṇāṃ samyakpītasya lakṣaṇam
bādhiryamāndhyamūkatvaṃ raktapittaṃ śirobhramam
akāle cātipītaśca dhūmaḥ kuryādupadravān
tatreṣṭaṃ sarpiṣaḥ pānaṃ nāvanāñjanatarpaṇam
snaihikaṃ dhūmaje doṣe vāyuḥ pittānugo yadi
śītaṃ tu raktapitte syācchleṣmapitte virūkṣaṇam
paraṃ tvataḥ pravakṣyāmi dhūmo yeṣāṃ vigarhitaḥ
na viriktaḥ pibeddhūmaṃ na kṛte bastikarmaṇi
na raktī na viṣeṇārto na śocanna ca garbhiṇī
na śrame na made nāme na pitte na prajāgare
na mūrcchābhramatṛṣṇāsu na kṣīṇe nāpi ca kṣate
na madyadugdhe pītvā ca na snehaṃ na ca mākṣikam
dhūmaṃ na bhuktvā dadhnā ca na rūkṣaḥ kruddha eva ca
na tāluśoṣe timire śirasyabhihite na ca
na śaṅkhake na rohiṇyāṃ na mehe na madātyaye
eṣu dhūmamakāleṣu mohāt pibati yo naraḥ
rogāstasya pravardhante dāruṇā dhūmavibhramāt
dhūmayogyaḥ pibeddoṣe śiroghrāṇākṣisaṃśraye
ghrāṇenāsyena kaṇṭhasthe mukhena ghrāṇapo vamet
āsyena dhūmakavalān piban ghrāṇena nodvamet
pratilomaṃ gato hyāśu dhūmo hiṃsyāddhi cakṣuṣī
ṛjvaṅgacakṣustaccetāḥ sūpaviṣṭastriparyayam
pibecchidraṃ pidhāyaikaṃ nāsayā dhūmamātmavān
caturviṃśatikaṃ netraṃ svāṅgulībhir virecane
dvātriṃśadaṅgulaṃ snehe prayoge 'dhyardhamiṣyate
ṛju trikoṣāphalitaṃ kolāsthyagrapramāṇitam
bastinetrasamadravyaṃ dhūmanetraṃ praśasyate
dūrādvinirgataḥ parvacchinno nāḍītanūkṛtaḥ
nendriyaṃ bādhate dhūmo mātrākālaniṣevitaḥ
yadā coraśca kaṇṭhaśca śiraśca laghutāṃ vrajet
kaphaśca tanutāṃ prāptaḥ supītaṃ dhūmamādiśet
aviśuddhaḥ svaro yasya kaṇṭhaśca sakapho bhavet
stimito mastakaścaivamapītaṃ dhūmamādiśet
tālu mūrdhā ca kaṇṭhaśca śuṣyate paritapyate
tṛṣyate muhyate jantū raktaṃ ca sravate 'dhikam
śiraśca bhramate 'tyarthaṃ mūrcchā cāsyopajāyate
indriyāṇyupatapyante dhūme 'tyarthaṃ niṣevite
varṣe varṣe 'ṇutailaṃ ca kāleṣu triṣu nā caret
prāvṛṭśaradvasanteṣu gatameghe nabhastale
nasyakarma yathākālaṃ yo yathoktaṃ niṣevate
na tasya cakṣurna ghrāṇaṃ na śrotramupahanyate
na syuḥ śvetā na kapilāḥ keśāḥ śmaśrūṇi vā punaḥ
na ca keśāḥ pramucyante vardhante ca viśeṣataḥ
manyāstambhaḥ śiraḥśūlamarditaṃ hanusaṃgrahaḥ
pīnasārdhāvabhedau ca śiraḥkampaśca śāmyati
sirāḥ śiraḥkapālānāṃ sandhayaḥ snāyukaṇḍarāḥ
nāvanaprīṇitāścāsya labhante 'bhyadhikaṃ balam
mukhaṃ prasannopacitaṃ svaraḥ snigdhaḥ sthiro mahān
sarvendriyāṇāṃ vaimalyaṃ balaṃ bhavati cādhikam
na cāsya rogāḥ sahasā prabhavantyūrdhvajatrujāḥ
jīryataścottamāṅgeṣu jarā na labhate balam
candanāguruṇī patraṃ dārvītvaṅmadhukaṃ balām
prapauṇḍarīkaṃ sūkṣmailāṃ viḍaṅgaṃ bilvamutpalam
hrīberamabhayaṃ vanyaṃ tvaṅmustaṃ sārivāṃ sthirām
jīvantīṃ pṛśniparṇīṃ ca suradāru śatāvarīm
hareṇuṃ bṛhatīṃ vyāghrīṃ surabhīṃ padmakesaram
vipācayecchataguṇe māhendre vimale 'mbhasi
tailāddaśaguṇaṃ śeṣaṃ kaṣāyamavatārayet
tena tailaṃ kaṣāyeṇa daśakṛtvo vipācayet
athāsya daśame pāke samāṃśaṃ chāgalaṃ payaḥ
dadyādeṣo 'ṇutailasya nāvanīyasya saṃvidhiḥ
asya mātrāṃ prayuñjīta tailasyārdhapalonmitām
snigdhasvinnottamāṅgasya picunā nāvanaistribhiḥ
tryahāt tryahācca saptāham etat karma samācaret
nivātoṣṇasamācārī hitāśī niyatendriyaḥ
tailametattridoṣaghnamindriyāṇāṃ balapradam
prayuñjāno yathākālaṃ yathoktānaśnute guṇān
āpothitāgraṃ dvau kālau kaṣāyakaṭutiktakam
bhakṣayeddantapavanaṃ dantamāṃsānyabādhayan
nihanti gandhaṃ vairasyaṃ jihvādantāsyajaṃ malam
niṣkṛṣya rucimādhatte sadyo dantaviśodhanam
karañjakaravīrārkamālatīkakubhāsanāḥ
śasyante dantapavane ye cāpyevaṃvidhā drumāḥ
suvarṇarūpyatāmrāṇi trapurītimayāni ca
jihvānirlekhanāni syuratīkṣṇānyanṛjūni ca
jihvāmūlagataṃ yacca malamucchvāsarodhi ca
daurgandhyaṃ bhajate tena tasmājjihvāṃ vinirlikhet
dhāryāṇyāsyena vaiśadyarucisaugandhyamicchatā
jātīkaṭukapūgānāṃ lavaṅgasya phalāni ca
kakkolasya phalaṃ patraṃ tāmbūlasya śubhaṃ tathā
tathā karpūraniryāsaḥ sūkṣmailāyāḥ phalāni ca
hanvorbalaṃ svarabalaṃ vadanopacayaḥ paraḥ
syāt paraṃ ca rasajñānamanne ca ruciruttamā
na cāsya kaṇṭhaśoṣaḥ syānnauṣṭhayoḥ sphuṭanādbhayam
na ca dantāḥ kṣayaṃ yānti dṛḍhamūlā bhavanti ca
na śūlyante na cāmlena hṛṣyante bhakṣayanti ca
parānapi kharān bhakṣyāṃstailagaṇḍūṣadhāraṇāt
nityaṃ snehārdraśirasaḥ śiraḥśūlaṃ na jāyate
na khālityaṃ na pālityaṃ na keśāḥ prapatanti ca
balaṃ śiraḥkapālānāṃ viśeṣeṇābhivardhate
dṛḍhamūlāśca dīrghāśca kṛṣṇāḥ keśā bhavanti ca
indriyāṇi prasīdanti sutvagbhavati cānanam
nidrālābhaḥ sukhaṃ ca syānmūrdhni tailaniṣevaṇāt
na karṇarogā vātotthā na manyāhanusaṃgrahaḥ
noccaiḥ śrutirna bādhiryaṃ syānnityaṃ karṇatarpaṇāt
snehābhyaṅgādyathā kumbhaścarma snehavimardanāt
bhavatyupāṅgādakṣaśca dṛḍhaḥ kleśasaho yathā
tathā śarīramabhyaṅgāddṛḍhaṃ sutvak ca jāyate
praśāntamārutābādhaṃ kleśavyāyāmasaṃsaham
sparśane 'bhyadhiko vāyuḥ sparśanaṃ ca tvagāśritam
tvacyaśca paramabhyaṅgas tasmāttaṃ śīlayennaraḥ
na cābhighātābhihataṃ gātramabhyaṅgasevinaḥ
vikāraṃ bhajate 'tyarthaṃ balakarmaṇi vā kvacit
susparśopacitāṅgaśca balavān priyadarśanaḥ
bhavatyaṅganityatvānnaro 'lpajara eva ca
kharatvaṃ stabdhatā raukṣyaṃ śramaḥ suptiśca pādayoḥ
sadya evopaśāmyanti pādābhyaṅganiṣevaṇāt
jāyate saukumāryaṃ ca balaṃ sthairyaṃ ca pādayoḥ
dṛṣṭiḥ prasādaṃ labhate mārutaścopaśāmyati
na ca syādgṛdhrasīvātaḥ pādayoḥ sphuṭanaṃ na ca
na sirāsnāyusaṃkocaḥ pādābhyaṅgena pādayoḥ
daurgandhyaṃ gauravaṃ tandrāṃ kaṇḍūṃ malamarocakam
svedabībhatsatāṃ hanti śarīraparimārjanam
pavitraṃ vṛṣyamāyuṣyaṃ śramasvedamalāpaham
śarīrabalasandhānaṃ snānamojaskaraṃ param
kāmyaṃ yaśasyamāyuṣyamalakṣmīghnaṃ praharṣaṇam
śrīmat pāriṣadaṃ śastaṃ nirmalāmbaradhāraṇam
vṛṣyaṃ saugandhyam āyuṣyaṃ kāmyaṃ puṣṭibalapradam
saumanasyam alakṣmīghnaṃ gandhamālyaniṣevaṇam
dhanyaṃ maṅgalyamāyuṣyaṃ śrīmadvyasanasūdanam
harṣaṇaṃ kāmyamojasyaṃ ratnābharaṇadhāraṇam
medhyaṃ pavitramāyuṣyamalakṣmīkalināśanam
pādayormalamārgāṇāṃ śaucādhānamabhīkṣṇaśaḥ
pauṣṭikaṃ vṛṣyamāyuṣyaṃ śuci rūpavirājanam
keśaśmaśrunakhādīnāṃ kalpanaṃ samprasādhanam
cakṣuṣyaṃ sparśanahitaṃ pādayorvyasanāpaham
balyaṃ parākramasukhaṃ vṛṣyaṃ pādatradhāraṇam
īteḥ praśamanaṃ balyaṃ guptyāvaraṇaśaṅkaram
gharmānilarajo'mbughnaṃ chatradhāraṇamucyate
skhalataḥ sampratiṣṭhānaṃ śatrūṇāṃ ca niṣūdanam
avaṣṭambhanamāyuṣyaṃ bhayaghnaṃ daṇḍadhāraṇam
nagarī nagarasyeva rathasyeva rathī yathā
svaśarīrasya medhāvī kṛtyeṣvavahito bhavet
bhavati cātra
vṛttyupāyānniṣeveta ye syurdharmāvirodhinaḥ
śamamadhyayanaṃ caiva sukhamevaṃ samaśnute
tatra ślokāḥ
mātrā dravyāṇi mātrāṃ saṃśritya gurulāghavam
dravyāṇāṃ garhito 'bhyāso yeṣāṃ yeṣāṃ ca śasyate
añjanaṃ dhūmavartiśca trividhā vartikalpanā
dhūmapānaguṇāḥ kālāḥ pānamānaṃ ca yasya yat
vyāpatticihnaṃ bhaiṣajyaṃ dhūmo yeṣāṃ vigarhitaḥ
peyo yathā yanmayaṃ ca netraṃ yasya ca yadvidham
nasyakarmaguṇā nastaḥkāryaṃ yacca yathā yadā
bhakṣayeddantapavanaṃ yathā yadyadguṇaṃ ca yat
yadarthaṃ yāni cāsyena dhāryāṇi kavalagrahe
tailasya ye guṇā diṣṭāḥ śirastailaguṇāśca ye
karṇataile tathābhyaṅge pādābhyaṅge 'ṅgamārjane
snāne vāsasi śuddhe ca saugandhye ratnadhāraṇe
śauce saṃharaṇe lomnāṃ pādatracchatradhāraṇe
guṇā mātrāśitīye 'smiṃstathoktā daṇḍadhāraṇe
athātas tasyāśitīyam adhyāyaṃ vyākhyāsyāmaḥ
iti ha smāha bhagavānātreyaḥ
tasyāśitādyād āhārād balaṃ varṇaśca vardhate
yasyartusātmyaṃ viditaṃ ceṣṭāhāravyapāśrayam
iha khalu saṃvatsaraṃ ṣaḍaṅgam ṛtuvibhāgena vidyāt
tatrādityasyodagayanamādānaṃ ca trīnṛtūñchiśirādīngrīṣmāntān vyavasyet varṣādīn punar hemantāntān dakṣiṇāyanaṃ visargaṃ ca
visarge punarvāyavo nātirūkṣāḥ pravānti itare punarādāne somaścāvyāhatabalaḥ śiśirābhirbhābhir āpūrayañjagadāpyāyayati śaśvat ato visargaḥ saumyaḥ
ādānaṃ punarāgneyaṃ tāvetāvarkavāyū somaśca kālasvabhāvamārgaparigṛhītāḥ kālarturasadoṣadehabalanirvṛttipratyayāḥ samupadiśyante
tatra ravirbhābhirādadāno jagataḥ snehaṃ vāyavastīvrarūkṣāś copaśoṣayantaḥ śiśiravasantagrīṣmeṣu yathākramaṃ raukṣyamutpādayanto rūkṣān rasāṃstiktakaṣāyakaṭukāṃś cābhivardhayanto nṛṇāṃ daurbalyamāvahanti
varṣāśaraddhemanteṣu dakṣiṇābhimukhe'rke kālamārgameghavātavarṣābhihatapratāpe śaśini cāvyāhatabale māhendrasalilapraśāntasaṃtāpe jagati arūkṣā rasāḥ pravardhante'mlalavaṇamadhurā yathākramaṃ tatra balamupacīyate nṛṇāmiti
bhavati cātra
ādāvante ca daurbalyaṃ visargādānayor nṝṇām
madhye madhyabalaṃ tvante śreṣṭhamagre ca nirdiśet
śīte śītānilasparśasaṃruddho balināṃ balī
paktā bhavati hemante mātrādravyagurukṣamaḥ
sa yadā nendhanaṃ yuktaṃ labhate dehajaṃ tadā
rasaṃ hinastyato vāyuḥ śītaḥ śīte prakupyati
tasmāt tuṣārasamaye snigdhāmlalavaṇān rasān
audakānūpamāṃsānāṃ medyānām upayojayet
bileśayānāṃ māṃsāni prasahānāṃ bhṛtāni ca
bhakṣayenmadirāṃ sīdhuṃ madhu cānupibennaraḥ
gorasān ikṣuvikṛtīr vasāṃ tailaṃ navaudanam
hemante'bhyasyatas toyamuṣṇaṃ cāyurna hīyate
abhyaṅgotsādanaṃ mūrdhni tailaṃ jentākam ātapam
bhajedbhūmigṛhaṃ coṣṇamuṣṇaṃ garbhagṛhaṃ tathā
śīteṣu saṃvṛtaṃ sevyaṃ yānaṃ śayanamāsanam
prāvārājinakauśeyapraveṇīkuthakāstṛtam
gurūṣṇavāsā digdhāṅgo guruṇāguruṇā sadā
śayane pramadāṃ pīnāṃ viśālopacitastanīm
āliṅgyāgurudigdhāṅgīṃ supyāt samadamanmathaḥ
prakāmaṃ ca niṣeveta maithunaṃ śiśirāgame
varjayedannapānāni vātalāni laghūni ca
pravātaṃ pramitāhāram udamanthaṃ himāgame
hemantaśiśirau tulyau śiśire'lpaṃ viśeṣaṇam
raukṣyam ādānajaṃ śītaṃ meghamārutavarṣajam
tasmāddhaimantikaḥ sarvaḥ śiśire vidhiriṣyate
nivātam uṣṇaṃ tvadhikaṃ śiśire gṛhamāśrayet
kaṭutiktakaṣāyāṇi vātalāni laghūni ca
varjayed annapānāni śiśire śītalāni ca
vasante nicitaḥ śleṣmā dinakṛdbhābhirīritaḥ
kāyāgniṃ bādhate rogāṃstataḥ prakurute bahūn
tasmādvasante karmāṇi vamanādīni kārayet
gurvamlasnigdhamadhuraṃ divāsvapnaṃ ca varjayet
vyāyāmodvartanaṃ dhūmaṃ kavalagrahamañjanam
sukhāmbunā śaucavidhiṃ śīlayetkusumāgame
candanāgurudigdhāṅgo yavagodhūmabhojanaḥ
śārabhaṃ śāśam aiṇeyaṃ māṃsaṃ lāvakapiñjalam
bhakṣayennirgadaṃ sīdhuṃ pibenmādhvīkameva vā
vasante'nubhavetstrīṇāṃ kānanānāṃ ca yauvanam
mayūkhair jagataḥ snehaṃ grīṣme pepīyate raviḥ
svādu śītaṃ dravaṃ snigdhamannapānaṃ tadā hitam
śītaṃ saśarkaraṃ manthaṃ jāṅgalānmṛgapakṣiṇaḥ
ghṛtaṃ payaḥ saśālyannaṃ bhajan grīṣme na sīdati
madyamalpaṃ na vā peyamathavā subahūdakam
lavaṇāmlakaṭūṣṇāni vyāyāmaṃ ca vivarjayet
divā śītagṛhe nidrāṃ niśi candrāṃśuśītale
bhajeccandanadigdhāṅgaḥ pravāte harmyamastake
vyajanaiḥ pāṇisaṃsparśaiścandanodakaśītalaiḥ
sevyamāno bhajedāsyāṃ muktāmaṇivibhūṣitaḥ
kānanāni ca śītāni jalāni kusumāni ca
grīṣmakāle niṣeveta maithunādvirato naraḥ
ādānadurbale dehe paktā bhavati durbalaḥ
sa varṣāsvanilādīnāṃ dūṣaṇairbādhyate punaḥ
bhūbāṣpānmeghanisyandāt pākādamlājjalasya ca
varṣāsvagnibale kṣīṇe kupyanti pavanādayaḥ
tasmātsādhāraṇaḥ sarvo vidhirvarṣāsu śasyate
udamanthaṃ divāsvapnam avaśyāyaṃ nadījalam
vyāyāmamātapaṃ caiva vyavāyaṃ cātra varjayet
pānabhojanasaṃskārān prāyaḥ kṣaudrānvitān bhajet
vyaktāmlalavaṇasnehaṃ vātavarṣākule'hani
viśeṣaśīte bhoktavyaṃ varṣāsvanilaśāntaye
agnisaṃrakṣaṇavatā yavagodhūmaśālayaḥ
purāṇā jāṅgalair māṃsair bhojyā yūṣaiśca saṃskṛtaiḥ
pibet kṣaudrānvitaṃ cālpaṃ mādhvīkāriṣṭamambu vā
māhendraṃ taptaśītaṃ vā kaupaṃ sārasameva vā
pragharṣodvartanasnānagandhamālyaparo bhavet
laghuśuddhāmbaraḥ sthānaṃ bhajed akledi vārṣikam
varṣāśītocitāṅgānāṃ sahasaivārkaraśmibhiḥ
taptānām ācitaṃ pittaṃ prāyaḥ śaradi kupyati
tatrānnapānaṃ madhuraṃ laghu śītaṃ satiktakam
pittapraśamanaṃ sevyaṃ mātrayā suprakāṅkṣitaiḥ
lāvān kapiñjalān eṇān urabhrāñcharabhān śaśān
śālīn sayavagodhūmān sevyān āhurghanātyaye
tiktasya sarpiṣaḥ pānaṃ vireko raktamokṣaṇam
dhārādharātyaye kāryamātapasya ca varjanam
vasāṃ tailam avaśyāyamaudakānūpam āmiṣam
kṣāraṃ dadhi divāsvapnaṃ prāgvātaṃ cātra varjayet
divā sūryāṃśusaṃtaptaṃ niśi candrāṃśuśītalam
kālena pakvaṃ nirdoṣam agastyenāviṣīkṛtam
haṃsodakamiti khyātaṃ śāradaṃ vimalaṃ śuci
snānapānāvagāheṣu hitamambu yathāmṛtam
śāradāni ca mālyāni vāsāṃsi vimalāni ca
śaratkāle praśasyante pradoṣe cenduraśmayaḥ
ityuktam ṛtusātmyaṃ yacceṣṭāhāravyapāśrayam
upaśete yadaucityādokaḥsātmyaṃ taducyate
deśānām āmayānāṃ ca viparītaguṇaṃ guṇaiḥ
sātmyamicchanti sātmyajñāśceṣṭitaṃ cādyameva ca
tatra ślokaḥ
ṛtāvṛtau nṛbhiḥ sevyamasevyaṃ yacca kiṃcana
tasyāśitīye nirdiṣṭaṃ hetumat sātmyam eva ca
athāto navegāndhāraṇīyam adhyāyaṃ vyākhyāsyāmaḥ
iti ha smāha bhagavānātreyaḥ
na vegān dhārayeddhīmāñjātān mūtrapurīṣayoḥ
na retaso na vātasya na chardyāḥ kṣavathorna ca
nodgārasya na jṛmbhāyā na vegān kṣutpipāsayoḥ
na bāṣpasya na nidrāyā niḥśvāsasya śrameṇa ca
etān dhārayato jātān vegān rogā bhavanti ye
pṛthakpṛthakcikitsārthaṃ tānme nigadataḥ śṛṇu
bastimehanayoḥ śūlaṃ mūtrakṛcchraṃ śirorujā
vināmo vaṅkṣaṇānāhaḥ syālliṅgaṃ mūtranigrahe
svedāvagāhanābhyaṅgān sarpiṣaścāvapīḍakam
mūtre pratihate kuryāttrividhaṃ bastikarma ca
pakvāśayaśiraḥśūlaṃ vātavarco'pravartanam
piṇḍikodveṣṭanādhmānaṃ purīṣe syādvidhārite
svedābhyaṅgāvagāhāśca vartayo bastikarma ca
hitaṃ pratihate varcasyannapānaṃ pramāthi ca
meḍhre vṛṣaṇayoḥ śūlamaṅgamardo hṛdi vyathā
bhavet pratihate śukre vibaddhaṃ mūtrameva ca
tatrābhyaṅgo'vagāhaśca madirā caraṇāyudhāḥ
śāliḥ payo nirūhaśca śastaṃ maithunameva ca
saṅgo viṇmūtravātānāmādhmānaṃ vedanā klamaḥ
jaṭhare vātajāścānye rogāḥ syurvātanigrahāt
snehasvedavidhistatra vartayo bhojanāni ca
pānāni bastayaścaiva śastaṃ vātānulomanam
kaṇḍūkoṭhārucivyaṅgaśothapāṇḍvāmayajvarāḥ
kuṣṭhahṛllāsavīsarpāśchardinigrahajā gadāḥ
bhuktvā pracchardanaṃ dhūmo laṅghanaṃ raktamokṣaṇam
rūkṣānnapānaṃ vyāyāmo virekaścātra śasyate
manyāstambhaḥ śiraḥśūlamarditārdhāvabhedakau
indriyāṇāṃ ca daurbalyaṃ kṣavathoḥ syādvidhāraṇāt
tatrordhvajatruke'bhyaṅgaḥ svedo dhūmaḥ sanāvanaḥ
hitaṃ vātaghnamādyaṃ ca ghṛtaṃ cauttarabhaktikam
hikkā śvāso'ruciḥ kampo vibandho hṛdayorasoḥ
udgāranigrahāttatra hikkāyāstulyam auṣadham
vināmākṣepasaṃkocāḥ suptiḥ kampaḥ pravepanam
jṛmbhāyā nigrahāttatra sarvaṃ vātaghnamauṣadham
kārśyadaurbalyavaivarṇyam aṅgamardo'rucirbhramaḥ
kṣudveganigrahāttatra snigdhoṣṇaṃ laghu bhojanam
kaṇṭhāsyaśoṣo bādhiryaṃ śramaḥ sādo hṛdi vyathā
pipāsānigrahāttatra śītaṃ tarpaṇamiṣyate
pratiśyāyo'kṣirogaśca hṛdrogaścārucirbhramaḥ
bāṣpanigrahaṇāttatra svapno madyaṃ priyāḥ kathāḥ
jṛmbhāṅgamardastandrā ca śirorogo 'kṣigauravam
nidrāvidhāraṇāttatra svapnaḥ saṃvāhanāni ca
gulmahṛdrogasaṃmohāḥ śramaniḥśvāsadhāraṇāt
jāyante tatra viśrāmo vātaghnyaśca kriyā hitāḥ
veganigrahajā rogā ya ete parikīrtitāḥ
icchaṃsteṣāmanutpattiṃ vegānetānna dhārayet
imāṃstu dhārayedvegān hitārthī pretya ceha ca
sāhasānām aśastānāṃ manovākkāyakarmaṇām
lobhaśokabhayakrodhamānavegān vidhārayet
nairlajjyerṣyātirāgāṇāmabhidhyāyāśca buddhimān
puruṣasyātimātrasya sūcakasyānṛtasya ca
vākyasyākālayuktasya dhārayedvegamutthitam
dehapravṛttiryā kācidvidyate parapīḍayā
strībhogasteyahiṃsādyā tasyā vegānvidhārayet
puṇyaśabdo vipāpatvān manovākkāyakarmaṇām
dharmārthakāmān puruṣaḥ sukhī bhuṅkte cinoti ca
śarīraceṣṭā yā ceṣṭā sthairyārthā balavardhinī
dehavyāyāmasaṃkhyātā mātrayā tāṃ samācaret
lāghavaṃ karmasāmarthyaṃ sthairyaṃ duḥkhasahiṣṇutā
doṣakṣayo 'gnivṛddhiśca vyāyāmādupajāyate
śramaḥ klamaḥ kṣayastṛṣṇā raktapittaṃ pratāmakaḥ
ativyāyāmataḥ kāso jvaraśchardiśca jāyate
hṛdayādyuparodhaśca iti vyāyāmalakṣaṇam
vyāyāmahāsyabhāṣyādhvagrāmyadharmaprajāgarān
nocitānapi seveta buddhimānatimātrayā
etānevaṃvidhāṃścānyān yo 'timātraṃ niṣevate
gajaṃ siṃha ivākarṣan sahasā sa vinaśyate
te varjayeyurvyāyāmaṃ kṣudhitāstṛṣitāśca ye
ucitādahitāddhīmān kramaśo viramennaraḥ
hitaṃ krameṇa seveta kramaścātropadiśyate
prakṣepāpacaye tābhyāṃ kramaḥ pādāṃśiko bhavet
ekāntaraṃ tataścordhvaṃ dvyantaraṃ tryantaraṃ tathā
krameṇāpacitā doṣāḥ krameṇopacitā guṇāḥ
santo yāntyapunarbhāvamaprakampyā bhavanti ca
samapittānilakaphāḥ kecidgarbhādi mānavāḥ
dṛśyante vātalāḥ kecitpittalāḥ śleṣmalāstathā
teṣāmanāturāḥ pūrve vātalādyāḥ sadāturāḥ
doṣānuśayitā hyeṣāṃ dehaprakṛtirucyate
viparītaguṇasteṣāṃ svasthavṛttervidhirhitaḥ
samasarvarasaṃ sātmyaṃ samadhātoḥ praśasyate
dve adhaḥ sapta śirasi khāni svedamukhāni ca
malāyanāni bādhyante duṣṭairmātrādhikairmalaiḥ
malabuddhiṃ gurutayā lāghavānmalasaṃkṣayam
malāyanānāṃ budhyeta saṅgotsargādatīva ca
tān doṣaliṅgairādiśya vyādhīn sādhyānupācaret
vyādhihetupratidvaṃdvair mātrākālau vicārayan
viṣamasvasthavṛttānāmete rogāstathāpare
jāyante 'nāturas tasmāt svasthavṛttaparo bhavet
mādhavaprathame māsi nabhasyaprathame punaḥ
sahasyaprathame caiva hārayeddoṣasaṃcayam
snigdhasvinnaśarīrāṇāmūrdhvaṃ cādhaśca nityaśaḥ
bastikarma tataḥ kuryānnasyakarma ca buddhimān
yathākramaṃ yathāyogyamata ūrdhvaṃ prayojayet
rasāyanāni siddhāni vṛṣyayogāṃśca kālavit
rogāstathā na jāyante prakṛtistheṣu dhātuṣu
dhātavaścābhivardhante jarā māndyamupaiti ca
vidhireṣa vikārāṇām anutpattau nidarśitaḥ
nijānāmitareṣāṃ tu pṛthagevopadekṣyate
ye bhūtaviṣavāyvagnisaṃprahārādisaṃbhavāḥ
nṛṇāmāgantavo rogāḥ prajñā teṣvaparādhyati
īrṣyāśokabhayakrodhamānadveṣādayaśca ye
manovikārāste 'pyuktāḥ sarve prajñāparādhajāḥ
tyāgaḥ prajñāparādhānāmindriyopaśamaḥ smṛtiḥ
deśakālātmavijñānaṃ sadvṛttasyānuvartanam
āgantūnāmanutpattāveṣa mārgo nidarśitaḥ
prājñaḥ prāgeva tat kuryāddhitaṃ vidyādyadātmanaḥ
āptopadeśaprajñānaṃ pratipattiśca kāraṇam
vikārāṇāmanutpattāvutpannānāṃ ca śāntaye
pāpavṛttavacaḥsattvāḥ sūcakāḥ kalahapriyāḥ
marmopahāsino lubdhāḥ paravṛddhidviṣaḥ śaṭhāḥ
parāpavādaratayaścapalā ripusevinaḥ
nirghṛṇāstyaktadharmāṇaḥ parivarjyā narādhamāḥ
buddhividyāvayaḥśīladhairyasmṛtisamādhibhiḥ
vṛddhopasevino vṛddhāḥ svabhāvajñā gatavyathāḥ
sumukhāḥ sarvabhūtānāṃ praśāntāḥ śaṃsitavratāḥ
sevyāḥ sanmārgavaktāraḥ puṇyaśravaṇadarśanāḥ
āhārācāraceṣṭāsu sukhārthī pretya ceha ca
paraṃ prayatnamātiṣṭhedbuddhimān hitasevane
na naktaṃ dadhi bhuñjīta na cāpyaghṛtaśarkaram
nāmudgayūṣaṃ nākṣaudraṃ noṣṇaṃ nāmalakairvinā
jvarāsṛkpittavīsarpakuṣṭhapāṇḍvāmayabhramān
prāpnuyātkāmalāṃ cogrāṃ vidhiṃ hitvā dadhipriyaḥ
tatra ślokāḥ
vegā vegasamutthāśca rogāsteṣāṃ ca bheṣajam
yeṣāṃ vegā vidhāryāśca yadarthaṃ yaddhitāhitam
ucite cāhite varjye sevye cānucite kramaḥ
yathāprakṛti cāhāro malāyanagadauṣadham
bhaviṣyatāmanutpattau rogāṇāmauṣadhaṃ ca yat
varjyāḥ sevyāśca puruṣā dhīmatātmasukhārthinā
vidhinā dadhi sevyaṃ ca yena yasmāttadatrijaḥ
navegāndhāraṇe 'dhyāye sarvamevāvadanmuniḥ
ityagniveśakṛte tantre carakapratisaṃskṛte ślokasthāne navegāndhāraṇīyo nāma saptamo 'dhyāyāḥ
athāta indriyopakramaṇīyam adhyāyaṃ vyākhyāsyāmaḥ
iti ha smāha bhagavānātreyaḥ
iha khalu pañcendriyāṇi pañcendriyadravyāṇi pañcendriyādhiṣṭhānāni pañcendriyārthāḥ pañcendriyabuddhayo bhavanti ityuktamindriyādhikāre
atīndriyaṃ punarmanaḥ sattvasaṃjñakaṃ cetaḥ ityāhureke tadarthātmasaṃpadāyattaceṣṭaṃ ceṣṭāpratyayabhūtamindriyāṇām
svārthendriyārthasaṅkalpavyabhicaraṇāccānekamekasmin puruṣe sattvaṃ rajastamaḥsattvaguṇayogācca na cānekatvaṃ nahyekaṃ hyekakālamanekeṣu pravartate tasmānnaikakālā sarvendriyapravṛttiḥ
yadguṇaṃ cābhīkṣṇaṃ puruṣamanuvartate sattvaṃ tatsattvamevopadiśanti munayo bāhulyānuśayāt
manaḥpuraḥsarāṇīndriyāṇy arthagrahaṇasamarthāni bhavanti
tatra cakṣuḥ śrotraṃ ghrāṇaṃ rasanaṃ sparśanamiti pañcendriyāṇi
pañcendriyadravyāṇi khaṃ vāyurjyotirāpo bhūriti
pañcendriyādhiṣṭhānāni akṣiṇī karṇau nāsike jihvā tvak ceti
pañcendriyārthāḥ śabdasparśarūparasagandhāḥ
pañcendriyabuddhayaḥ cakṣurbuddhyādikāḥ tāḥ punar indriyendriyārthasattvātmasannikarṣajāḥ kṣaṇikā niścayātmikāśca ityetat pañcapañcakam
mano mano'rtho buddhirātmā cetyadhyātmadravyaguṇasaṃgrahaḥ śubhāśubhapravṛttinivṛttihetuśca dravyāśritaṃ ca karma yaducyate kriyeti
tatrānumānagamyānāṃ pañcamahābhūtavikārasamudāyātmakānāmapi satāmindriyāṇāṃ tejaścakṣuṣi khaṃ śrotre ghrāṇe kṣitiḥ āpo rasane sparśane 'nilo viśeṣeṇopapadyate
tatra yadyadātmakamindriyaṃ viśeṣāttattadātmakamevārthamanugṛhṇāti tatsvabhāvādvibhutvācca
tadarthātiyogāyogamithyāyogāt samanaskamindriyaṃ vikṛtimāpadyamānaṃ yathāsvaṃ buddhyupaghātāya saṃpadyate sāmarthyayogāt punaḥ prakṛtimāpadyamānaṃ yathāsvaṃ buddhimāpyāyayati
manasastu cintyamartham
tatra manaso manobuddheśca ta eva samānātihīnamithyāyogāḥ prakṛtivikṛtihetavo bhavanti
tatrendriyāṇāṃ samanaskānām anupataptānām anupatāpāya prakṛtibhāve prayatitavyamebhirhetubhiḥ tadyathā sātmyendriyārthasaṃyogena buddhyā samyagavekṣyāvekṣya karmaṇāṃ samyak pratipādanena deśakālātmaguṇaviparītopāsanena ceti
tasmādātmahitaṃ cikīrṣatā sarveṇa sarvaṃ sarvadā smṛtimāsthāya sadvṛttamanuṣṭheyam
taddhyanutiṣṭhan yugapat sampādayatyarthadvayam ārogyam indriyavijayaṃ ceti tat sadvṛttam akhilenopadekṣyāmo 'gniveśa tadyathā devagobrāhmaṇaguruvṛddhasiddhācāryānarcayet agnimupacaret oṣadhīḥ praśastā dhārayet dvau kālāvupaspṛśet malāyaneṣvabhīkṣṇaṃ pādayośca vaimalyamādadhyāt triḥ pakṣasya keśaśmaśrulomanakhān saṃhārayet nityam anupahatavāsāḥ sumanāḥ sugandhiḥ syāt sādhuveśaḥ prasiddhakeśaḥ mūrdhaśrotraghrāṇapādatailanityaḥ dhūmapaḥ pūrvābhibhāṣī sumukhaḥ durgeṣvabhyupapattā hotā yaṣṭā dātā catuṣpathānāṃ namaskartā balīnāmupahartā atithīnāṃ pūjakaḥ pitṛbhyaḥ piṇḍadaḥ kāle hitamitamadhurārthavādī vaśyātmā dharmātmā hetāvīrṣyuḥ phale nerṣyuḥ niścintaḥ nirbhīkaḥ hrīmān dhīmān mahotsāhaḥ dakṣaḥ kṣamāvān dhārmikaḥ āstikaḥ vinayabuddhividyābhijanavayovṛddhasiddhācāryāṇām upāsitā chattrī daṇḍī maulī sopānatko yugamātradṛgvicaret maṅgalācāraśīlaḥ kucelāsthikaṇṭakāmedhyakeśatuṣotkarabhasmakapālasnānabalibhūmīnāṃ parihartā prāk śramād vyāyāmavarjī syāt sarvaprāṇiṣu bandhubhūtaḥ syāt kruddhānām anunetā bhītānām āśvāsayitā dīnānām abhyupapattā satyasaṃdhaḥ sāmapradhānaḥ paraparuṣavacanasahiṣṇuḥ amarṣaghnaḥ praśamaguṇadarśī rāgadveṣahetūnāṃ hantā ca
nānṛtaṃ brūyāt nānyasvamādadīta nānyastriyamabhilaṣennānyaśriyaṃ na vairaṃ rocayet na kuryāt pāpaṃ na pāpe 'pi pāpī syāt nānyadoṣān brūyāt nānyarahasyam āgamayen nādhārmikairna narendradviṣṭaiḥ sahāsīta nonmattairna patitairna bhrūṇahantṛbhirna kṣudrairna duṣṭaiḥ na duṣṭayānānyāroheta na jānusamaṃ kaṭhinamāsanamadhyāsīta nānāstīrṇam anupahitam aviśālam asamaṃ vā śayanaṃ prapadyeta na giriviṣamamastakeṣvanucaret na drumamārohet na jalogravegamavagāheta na kulacchāyām upāsīta nāgnyutpātamabhitaścaret noccairhaset na śabdavantaṃ mārutaṃ muñcet nānāvṛtamukho jṛmbhāṃ kṣavathuṃ hāsyaṃ vā pravartayet na nāsikāṃ kuṣṇīyāt na dantān vighaṭṭayet na nakhān vādayet nāsthīnyabhihanyāt na bhūmiṃ vilikhet na chindyāttṛṇaṃ na loṣṭaṃ mṛdnīyāt na viguṇamaṅgaiśceṣṭeta jyotīṃṣyaniṣṭamamedhyamaśastaṃ ca nābhivīkṣeta na huṃkuryācchavaṃ na caityadhvajagurupūjyāśastacchāyāmākrāmet na kṣapāsv amarasadanacaityacatvaracatuṣpathopavanaśmaśānāghātanānyāseveta naikaḥ śūnyagṛhaṃ na cāṭavīmanupraviśet na pāpavṛttān strīmitrabhṛtyān bhajeta nottamairvirudhyeta nāvarānupāsīta na jihmaṃ rocayet nānāryamāśrayet na bhayamutpādayet na sāhasātisvapnaprajāgarasnānapānāśanānyāseveta nordhvajānuściraṃ tiṣṭhet na vyālānupasarpenna daṃṣṭriṇo na viṣāṇinaḥ purovātātapāvaśyāyātipravātāñjahyāt kaliṃ nārabheta nāsunibhṛto 'gnimupāsīta nocchiṣṭaḥ nādhaḥ kṛtvā pratāpayet nāvigataklamo nānāplutavadano na nagna upaspṛśet na snānaśāṭyā spṛśeduttamāṅgaṃ na keśāgrāṇyabhihanyāt nopaspṛśya te eva vāsasī bibhṛyāt nāspṛṣṭvā ratnājyapūjyamaṅgalasumanaso 'bhiniṣkrāmet na pūjyamaṅgalānyapasavyaṃ gacchennetarāṇyanudakṣiṇam
nāratnapāṇir nāsnāto nopahatavāsā nājapitvā nāhutvā devatābhyo nānirūpya pitṛbhyo nādattvā gurubhyo nātithibhyo nopāśritebhyo nāpuṇyagandho nāmālī nāprakṣālitapāṇipādavadano nāśuddhamukho nodaṅmukho na vimanā nābhaktāśiṣṭāśucikṣudhitaparicaro na pātrīṣvamedhyāsu nādeśe nākāle nākīrṇe nādattvāgramagnaye nāprokṣitaṃ prokṣaṇodakairna mantrair anabhimantritaṃ na kutsayanna kutsitaṃ na pratikūlopahitamannamādadīta na paryuṣitamanyatra māṃsaharitakaśuṣkaśākaphalabhakṣyebhyaḥ nāśeṣabhuk syādanyatra dadhimadhulavaṇasaktusarpirbhyaḥ na naktaṃ dadhi bhuñjīta na saktūn ekān aśnīyānna niśi na bhuktvā na bahūnna dvirnodakāntaritānna chittvā dvijairbhakṣayet
nānṛjuḥ kṣuyānnādyānna śayīta na vegito 'nyakāryaḥ syāt na vāyvagnisalilasomārkadvijagurupratimukhaṃ niṣṭhīvikāvarcomūtrāṇyutsṛjet na panthānamavamūtrayenna janavati nānnakāle na japahomādhyayanabalimaṅgalākriyāsu śleṣmasiṅghāṇakaṃ muñcet
na striyamavajānīta nātiviśrambhayet na guhyamanuśrāvayet nādhikuryāt
na rajasvalāṃ nāturāṃ nāmedhyāṃ nāśastāṃ nāniṣṭarūpācāropacārāṃ nādakṣāṃ nādakṣiṇāṃ nākāmāṃ nānyakāmāṃ nānyastriyaṃ nānyayoniṃ nāyonau na caityacatvaracatuṣpathopavanaśmaśānāghātanasalilauṣadhidvijagurusurālayeṣu na sandhyayornātithiṣu nāśucirnājagdhabheṣajo nāpraṇītasaṅkalpo nānupasthitapraharṣo nābhuktavānnātyaśito na viṣamastho na mūtroccārapīḍito na śramavyāyāmopavāsaklamābhihato nārahasi vyavāyaṃ gacchet
na sato na gurūn parivadet nāśucirabhicārakarmacaityapūjyapūjādhyayanam abhinirvartayet
na vidyutsvanārtavīṣu nābhyuditāsu dikṣu nāgnisaṃplave na bhūmikampe na mahotsave nolkāpāte na mahāgrahopagamane na naṣṭacandrāyāṃ tithau na sandhyayornāmukhādgurornāvapatitaṃ nātimātraṃ na tāntaṃ na visvaraṃ nānavasthitapadaṃ nātidrutaṃ na vilambitaṃ nātiklībaṃ nātyuccair nātinīcaiḥ svarairadhyayanamabhyasyet
nātisamayaṃ jahyāt na niyamaṃ bhindyāt na naktaṃ nādeśe caret na sandhyāsvabhyavahārādhyayanastrīsvapnasevī syāt na bālavṛddhalubdhamūrkhakliṣṭaklībaiḥ saha sakhyaṃ kuryāt na madyadyūtaveśyāprasaṅgaruciḥ syāt na guhyaṃ vivṛṇuyāt na kaṃcid avajānīyāt nāhaṃmānī syānnādakṣo nādakṣiṇo nāsūyakaḥ na brāhmaṇān parivadet na gavāṃ daṇḍamudyacchet na vṛddhānna gurūnna gaṇānna nṛpān vādhikṣipet na cātibrūyāt na bāndhavānuraktakṛcchradvitīyaguhyajñān bahiṣkuryāt
nādhīro nātyucchritasattvaḥ syāt nābhṛtabhṛtyaḥ nāviśrabdhasvajanaḥ naikaḥ sukhī na duḥkhaśīlācāropacāraḥ na sarvaviśrambhī na sarvābhiśaṅkī na sarvakālavicārī
na kāryakālamatipātayet nāparīkṣitamabhiniviśet nendriyavaśagaḥ syāt na cañcalaṃ mano 'nubhrāmayet na buddhīndriyāṇāmatibhāramādadhyāt na cātidīrghasūtrī syāt na krodhaharṣāvanuvidadhyāt na śokamanuvaset na siddhāvutsekaṃ yacchennāsiddhau dainyaṃ prakṛtimabhīkṣṇaṃ smaret hetuprabhāvaniścitaḥ syāddhetvārambhanityaśca na kṛtamityāśvaset na vīryaṃ jahyāt nāpavādamanusmaret
nāśuciruttamājyākṣatatilakuśasarṣapairagniṃ juhuyād ātmānam āśīrbhir āśāsānaḥ agnirme nāpagaccheccharīrādvāyurme prāṇānādadhātu viṣṇurme balamādadhātu indro me vīryaṃ śivā māṃ praviśantvāpa āpohiṣṭhetyapaḥ spṛśet dviḥ parimṛjyoṣṭhau pādau cābhyukṣya mūrdhani khāni copaspṛśed adbhir ātmānaṃ hṛdayaṃ śiraśca
brahmacaryajñānadānamaitrīkāruṇyaharṣopekṣāpraśamaparaśca syāditi
tatra ślokāḥ
pañcapañcakamuddiṣṭaṃ mano hetucatuṣṭayam
indriyopakrame 'dhyāye sadvṛttamakhilena ca
svasthavṛttaṃ yathoddiṣṭaṃ yaḥ samyaganutiṣṭhati
sa samāḥ śatamavyādhirāyuṣā na viyujyate
nṛlokam āpūrayate yaśasā sādhusaṃmataḥ
dharmārthāveti bhūtānāṃ bandhutāmupagacchati
parān sukṛtino lokān puṇyakarmā prapadyate
tasmādvṛttamanuṣṭheyamidaṃ sarveṇa sarvadā
yaccānyadapi kiṃcit syādanuktamiha pūjitam
vṛttaṃ tadapi cātreyaḥ sadaivābhyanumanyate
athātaḥ khuḍḍākacatuṣpādamadhyāyaṃ vyākhyāsyāmaḥ
iti ha smāha bhagavānātreyaḥ
bhiṣagdravyāṇyupasthātā rogī pādacatuṣṭayam
guṇavat kāraṇaṃ jñeyaṃ vikāravyupaśāntaye
vikāro dhātuvaiṣamyaṃ sāmyaṃ prakṛtirucyate
sukhasaṃjñakamārogyaṃ vikāro duḥkhameva ca
caturṇāṃ bhiṣagādīnāṃ śastānāṃ dhātuvaikṛte
pravṛttirdhātusāmyārthā cikitsetyabhidhīyate
śrute paryavadātatvaṃ bahuśo dṛṣṭakarmatā
dākṣyaṃ śaucamiti jñeyaṃ vaidye guṇacatuṣṭayam
bahutā tatrayogyatvamanekavidhakalpanā
saṃpacceti catuṣko 'yaṃ dravyāṇāṃ guṇa ucyate
upacārajñatā dākṣyamanurāgaśca bhartari
śaucaṃ ceti catuṣko 'yaṃ guṇaḥ paricare jane
smṛtir nirdeśakāritvam abhīrutvam athāpi ca
jñāpakatvaṃ ca rogāṇāmāturasya guṇāḥ smṛtāḥ
kāraṇaṃ ṣoḍaśaguṇaṃ siddhau pādacatuṣṭayam
vijñātā śāsitā yoktā pradhānaṃ bhiṣagatra tu
paktau hi kāraṇaṃ pakturyathā pātrendhanānalāḥ
vijeturvijaye bhūmiścamūḥ praharaṇāni ca
āturādyāstathā siddhau pādāḥ kāraṇasaṃjñitāḥ
vaidyasyātaścikitsāyāṃ pradhānaṃ kāraṇaṃ bhiṣak
mṛddaṇḍacakrasūtrādyāḥ kumbhakārādṛte yathā
nāvahanti guṇaṃ vaidyādṛte pādatrayaṃ tathā
gandharvapuravannāśaṃ yadvikārāḥ sudāruṇāḥ
yānti yaccetare vṛddhimāśūpāyapratīkṣiṇaḥ
sati pādatraye jñājñau bhiṣajāvatra kāraṇam
varamātmā huto 'jñena na cikitsā pravartitā
pāṇicārādyathācakṣur ajñānād bhītabhītavat
naurmārutavaśevājño bhiṣak carati karmasu
yadṛcchayā samāpannamuttārya niyatāyuṣam
bhiṣaṅmānī nihantyāśu śatānyaniyatāyuṣām
tasmācchāstre 'rthavijñāne pravṛttau karmadarśane
bhiṣak catuṣṭaye yuktaḥ prāṇābhisara ucyate
hetau liṅge praśamane rogāṇāmapunarbhave
jñānaṃ caturvidhaṃ yasya sa rājārho bhiṣaktamaḥ
śastraṃ śāstrāṇi salilaṃ guṇadoṣapravṛttaye
pātrāpekṣīṇyataḥ prajñāṃ cikitsārthaṃ viśodhayet
vidyā vitarko vijñānaṃ smṛtistatparatā kriyā
yasyaite ṣaḍguṇāstasya na sādhyamativartate
vidyā matiḥ karmadṛṣṭirabhyāsaḥ siddhirāśrayaḥ
vaidyaśabdābhiniṣpattāvalamekaikamapyataḥ
yasya tvete guṇāḥ sarve santi vidyādayaḥ śubhāḥ
sa vaidyaśabdaṃ sadbhūtamarhan prāṇisukhapradaḥ
śāstraṃ jyotiḥ prakāśārthaṃ darśanaṃ buddhirātmanaḥ
tābhyāṃ bhiṣak suyuktābhyāṃ cikitsannāparādhyati
cikitsite trayaḥ pādā yasmādvaidyavyapāśrayaḥ
tasmāt prayatnamātiṣṭhedbhiṣak svaguṇasaṃpadi
maitrī kāruṇyamārteṣu śakye prītirupekṣaṇam
prakṛtistheṣu bhūteṣu vaidyavṛttiścaturvidheti
tatra ślokau
bhiṣagjitaṃ catuṣpādaṃ pādaḥ pādaścaturguṇāḥ
bhiṣak pradhānaṃ pādebhyo yasmādvaidyastu yadguṇaḥ
jñānāni buddhirbrāhmī ca bhiṣajāṃ yā caturvidhā
sarvametaccatuṣpāde khuḍḍāke saṃprakāśitamiti
athāto mahācatuṣpādam adhyāyaṃ vyākhyāsyāmaḥ
iti ha smāha bhagavānātreyaḥ
catuṣpādaṃ ṣoḍaśakalaṃ bheṣajamiti bhiṣajo bhāṣante yaduktaṃ pūrvādhyāye ṣoḍaśaguṇamiti tadbheṣajaṃ yuktiyuktam alam ārogyāyeti bhagavān punarvasurātreyaḥ
neti maitreyaḥ kiṃ kāraṇaṃ dṛśyante hyāturāḥ kecidupakaraṇavantaśca paricārakasampannāścātmavantaśca kuśalaiśca bhiṣagbhiranuṣṭhitāḥ samuttiṣṭhamānāḥ tathāyuktāścāpare mriyamāṇāḥ tasmādbheṣajamakiṃcitkaraṃ bhavati tadyathā śvabhre sarasi ca prasiktamalpamudakaṃ nadyāṃ vā syandamānāyāṃ pāṃsudhāne vā pāṃsumuṣṭiḥ prakīrṇa iti tathāpare dṛśyante 'nupakaraṇāś cāparicārakāś cānātmavantaś cākuśalaiśca bhiṣagbhiranuṣṭhitāḥ samuttiṣṭhamānāḥ tathāyuktā mriyamāṇāścāpare
yataśca pratikurvan sidhyati pratikurvan mriyate apratikurvan sidhyati apratikurvan mriyate tataścintyate bheṣajamabheṣajenāviśiṣṭamiti
maitreya mithyā cintyata ityātreyaḥ kiṃ kāraṇaṃ ye hyāturāḥ ṣoḍaśaguṇasamuditenānena bheṣajenopapadyamānā mriyanta ityuktaṃ tadanupapannaṃ na hi bheṣajasādhyānāṃ vyādhīnāṃ bheṣajamakāraṇaṃ bhavati ye punarāturāḥ kevalādbheṣajādṛte samuttiṣṭhante na teṣāṃ sampūrṇabheṣajopapādanāya samutthānaviśeṣo nāsti yathā hi patitaṃ puruṣaṃ samaratham utthānāyotthāpayan puruṣo balamasyopādadhyāt sa kṣiprataram aparikliṣṭa evottiṣṭhet tadvat sampūrṇabheṣajopalambhādāturāḥ ye cāturāḥ kevalādbheṣajādapi mriyante na ca sarva eva te bheṣajopapannāḥ samuttiṣṭheran nahi sarve vyādhayo bhavantyupāyasādhyāḥ na copāyasādhyānāṃ vyādhīnāmanupāyena siddhirasti na cāsādhyānāṃ vyādhīnāṃ bheṣajasamudāyo 'yamasti na hyalaṃ jñānavān bhiṣaṅmumūrṣumāturamutthāpayituṃ parīkṣyakāriṇo hi kuśalā bhavanti yathā hi yogajño 'bhyāsanitya iṣvāso dhanur ādāyeṣumasyannātiviprakṛṣṭe mahati kāye nāparādhavān bhavati sampādayati ceṣṭakāryaṃ tathā bhiṣak svaguṇasampanna upakaraṇavān vīkṣya karmārabhamāṇaḥ sādhyarogamanaparādhaḥ sampādayatyevāturamārogyeṇa tasmānna bheṣajamabheṣajenāviśiṣṭaṃ bhavati
idaṃ ca naḥ pratyakṣaṃ yadanātureṇa bheṣajenāturaṃ cikitsāmaḥ kṣāmamakṣāmeṇa kṛśaṃ ca durbalamāpyāyayāmaḥ sthūlaṃ medasvinamapatarpayāmaḥ śītenoṣṇābhibhūtamupacarāmaḥ śītābhibhūtamuṣṇena nyūnān dhātūn pūrayāmaḥ vyatiriktān hrāsayāmaḥ vyādhīn mūlaviparyayeṇopacarantaḥ samyak prakṛtau sthāpayāmaḥ teṣāṃ nastathā kurvatāmayaṃ bheṣajasamudāyaḥ kāntatamo bhavati
bhavanti cātra
sādhyāsādhyavibhāgajño jñānapūrvaṃ cikitsakaḥ
kāle cārabhate karma yattat sādhayati dhruvam
arthavidyāyaśohānim upakrośam asaṃgraham
prāpnuyānniyataṃ vaidyo yo 'sādhyaṃ samupācaret
sukhasādhyaṃ mataṃ sādhyaṃ kṛcchrasādhyamathāpi ca
dvividhaṃ cāpyasādhyaṃ syādyāpyaṃ yaccānupakramam
sādhyānāṃ trividhaścālpamadhyamotkṛṣṭatāṃ prati
vikalpo na tvasādhyānāṃ niyatānāṃ vikalpanā
hetavaḥ pūrvarūpāṇi rūpāṇyalpāni yasya ca
na ca tulyaguṇo dūṣyo na doṣaḥ prakṛtirbhavet
na ca kālaguṇastulyo na deśo durupakramaḥ
gatirekā navatvaṃ ca rogasyopadravo na ca
doṣaścaikaḥ samutpattau dehaḥ sarvauṣadhakṣamaḥ
catuṣpādopapattiśca sukhasādhyasya lakṣaṇam
nimittapūrvarūpāṇāṃ rūpāṇāṃ madhyame bale
kālaprakṛtidūṣyāṇāṃ sāmānye 'nyatamasya ca
garbhiṇīvṛddhabālānāṃ nātyupadravapīḍitam
śastrakṣārāgnikṛtyānāmanavaṃ kṛcchradeśajam
vidyādekapathaṃ rogaṃ nātipūrṇacatuṣpadam
dvipathaṃ nātikālaṃ vā kṛcchrasādhyaṃ dvidoṣajam
śeṣatvādāyuṣo yāpyamasādhyaṃ pathyasevayā
labdhālpasukhamalpena hetunāśupravartakam
gambhīraṃ bahudhātusthaṃ marmasandhisamāśritam
nityānuśāyinaṃ rogaṃ dīrghakālamavasthitam
vidyāddvidoṣajaṃ tadvat pratyākhyeyaṃ tridoṣajam
kriyāpathamatikrāntaṃ sarvamārgānusāriṇam
autsukyāratisaṃmohakaramindriyanāśanam
durbalasya susaṃvṛddhaṃ vyādhiṃ sāriṣṭameva ca
bhiṣajā prāk parīkṣyaivaṃ vikārāṇāṃ svalakṣaṇam
paścātkarmasamārambhaḥ kāryaḥ sādhyeṣu dhīmatā
sādhyāsādhyavibhāgajño yaḥ samyakpratipattimān
na sa maitreyatulyānāṃ mithyābuddhiṃ prakalpayet
tatra ślokau
ihauṣadhaṃ pādaguṇāḥ prabhavo bheṣajāśrayaḥ
ātreyamaitreyamatī matidvaividhyaniścayaḥ
caturvidhavikalpāśca vyādhayaḥ svasvalakṣaṇāḥ
uktā mahācatuṣpāde yeṣvāyattaṃ bhiṣagjitam
athātas tisraiṣaṇīyamadhyāyaṃ vyākhyāsyāmaḥ
iti ha smāha bhagavānātreyaḥ
iha khalu puruṣeṇānupahatasattvabuddhipauruṣaparākrameṇa hitamiha cāmuṣmiṃśca loke samanupaśyatā tisra eṣaṇāḥ paryeṣṭavyā bhavanti
tadyathāprāṇaiṣaṇā dhanaiṣaṇā paralokaiṣaṇeti
āsāṃ tu khalveṣaṇānāṃ prāṇaiṣaṇāṃ tāvatpūrvataramāpadyeta
kasmāt prāṇaparityāge hi sarvatyāgaḥ
tasyānupālanaṃ svasthasya svasthavṛttānuvṛttiḥ āturasya vikārapraśamane'pramādaḥ tadubhayametaduktaṃ vakṣyate ca tadyathoktam anuvartamānaḥ prāṇānupālanāddīrghamāyuravāpnotīti prathamaiṣaṇā vyākhyātā bhavati
atha dvitīyāṃ dhanaiṣaṇāmāpadyeta prāṇebhyo hyanantaraṃ dhanameva paryeṣṭavyaṃ bhavati na hyataḥ pāpāt pāpīyo'sti yad anupakaraṇasya dīrghamāyuḥ tasmādupakaraṇāni paryeṣṭuṃ yateta
tatropakaraṇopāyān anuvyākhyāsyāmaḥ tadyathā kṛṣipāśupālyavāṇijyarājopasevādīni yāni cānyānyapi satāmavigarhitāni karmāṇi vṛttipuṣṭikarāṇi vidyāttānyārabheta kartuṃ tathā kurvan dīrghajīvitaṃ jīvatyanavamataḥ puruṣo bhavati
iti dvitīyā dhanaiṣaṇā vyākhyātā bhavati
atha tṛtīyāṃ paralokaiṣaṇām āpadyeta
saṃśayaścātra kathaṃ bhaviṣyāma itaścyutā naveti kutaḥ punaḥ saṃśaya iti ucyate santi hyeke pratyakṣaparāḥ parokṣatvāt punarbhavasya nāstikyamāśritāḥ santi cāgamapratyayādeva punarbhavamicchanti śrutibhedācca
mātaraṃ pitaraṃ caike manyante janmakāraṇam
svabhāvaṃ paranirmāṇaṃ yadṛcchāṃ cāpare janāḥ
iti
ataḥ saṃśayaḥ kiṃnu khalvasti punarbhavo na veti
tatra buddhimānnāstikyabuddhiṃ jahyādvicikitsāṃ ca
kasmāt pratyakṣaṃ hyalpam analpamapratyakṣamasti yadāgamānumānayuktibhirupalabhyate yaireva tāvadindriyaiḥ pratyakṣamupalabhyate tānyeva santi cāpratyakṣāṇi
satāṃ ca rūpāṇām atisannikarṣād ativiprakarṣād āvaraṇāt karaṇadaurbalyānmano'navasthānāt samānābhihārād abhibhavād atisaukṣmyācca pratyakṣānupalabdhiḥ tasmādaparīkṣitam etaducyate pratyakṣamevāsti nānyadastīti
śrutayaścaitā na kāraṇaṃ yuktivirodhāt
ātmā mātuḥ piturvā yaḥ so'patyaṃ yadi saṃcaret
dvividhaṃ saṃcaredātmā sarvo vāvayavena vā
sarvaścet saṃcarenmātuḥ piturvā maraṇaṃ bhavet
nirantaraṃ nāvayavaḥ kaścit sūkṣmasya cātmanaḥ
buddhirmanaśca nirṇīte yathaivātmā tathaiva te
yeṣāṃ caiṣā matisteṣāṃ yonirnāsti caturvidhā
vidyātsvābhāvikaṃ ṣaṇṇāṃ dhātūnāṃ yatsvalakṣaṇam
saṃyoge ca viyoge ca teṣāṃ karmaiva kāraṇam
anādeścetanādhātorneṣyate paranirmitiḥ
para ātmā sa ceddheturiṣṭo'stu paranirmitiḥ
na parīkṣā na parīkṣyaṃ na kartā kāraṇaṃ na ca
na devā narṣayaḥ siddhāḥ karma karmaphalaṃ na ca
nāstikasyāsti naivātmā yadṛcchopahatātmanaḥ
pātakebhyaḥ paraṃ caitat pātakaṃ nāstikagrahaḥ
tasmānmatiṃ vimucyaitāmamārgaprasṛtāṃ budhaḥ
satāṃ buddhipradīpena paśyetsarvaṃ yathātatham
dvividhameva khalu sarvaṃ saccāsacca tasya caturvidhā parīkṣā āptopadeśaḥ pratyakṣam anumānaṃ yuktiśceti
āptāstāvat rajastamobhyāṃ nirmuktāstapojñānabalena ye
yeṣāṃ trikālamamalaṃ jñānamavyāhataṃ sadā
āptāḥ śiṣṭā vibuddhāste teṣāṃ vākyamasaṃśayam
satyaṃ vakṣyanti te kasmādasatyaṃ nīrajastamāḥ
ātmendriyamano'rthānāṃ sannikarṣāt pravartate
vyaktā tadātve yā buddhiḥ pratyakṣaṃ sā nirucyate
pratyakṣapūrvaṃ trividhaṃ trikālaṃ cānumīyate
vahnirnigūḍho dhūmena maithunaṃ garbhadarśanāt
evaṃ vyavasyantyatītaṃ bījāt phalamanāgatam
dṛṣṭvā bījāt phalaṃ jātamihaiva sadṛśaṃ budhāḥ
jala karṣaṇa bīja ṛtu saṃyogāt sasya sambhavaḥ
yuktiḥ ṣaḍdhātusaṃyogādgarbhāṇāṃ saṃbhavastathā
mathyamanthanamanthānasaṃyogād agnisaṃbhavaḥ
yuktiyuktā catuṣpādasaṃpad vyādhinibarhaṇī
buddhiḥ paśyati yā bhāvān bahukāraṇayogajān
yuktistrikālā sā jñeyā trivargaḥ sādhyate yayā
eṣā parīkṣā nāstyanyā yayā sarvaṃ parīkṣyate
parīkṣyaṃ sadasaccaivaṃ tayā cāsti punarbhavaḥ
tatrāptāgamastāvadvedaḥ yaścānyo'pi kaścidvedārthād aviparītaḥ parīkṣakaiḥ praṇītaḥ śiṣṭānumato lokānugrahapravṛttaḥ śāstravādaḥ sa cāptāgamaḥ āptāgamād upalabhyate dānatapoyajñasatyāhiṃsābrahmacaryāṇy abhyudayaniḥśreyasakarāṇīti
na cānativṛttasattvadoṣāṇām adoṣair apunarbhavo dharmadvāreṣūpadiśyate
dharmadvārāvahitaiśca vyapagatabhayarāgadveṣalobhamohamānair brahmāgrairāptaiḥ karmavidbhiranupahatasattvabuddhipracāraiḥ pūrvaiḥ pūrvatarair maharṣibhir divyacakṣurbhir dṛṣṭopadiṣṭaḥ punarbhava iti vyavasyedevam
pratyakṣamapi copalabhyate mātāpitror visadṛśānyapatyāni tulyasaṃbhavānāṃ varṇasvarākṛtisattvabuddhibhāgyaviśeṣāḥ pravarāvarakulajanma dāsyaiśvaryaṃ sukhāsukhamāyuḥ āyuṣo vaiṣamyam iha kṛtasyāvāptiḥ aśikṣitānāṃ ca ruditastanapānahāsatrāsādīnāṃ pravṛttiḥ lakṣaṇotpattiḥ karmasādṛśye phalaviśeṣaḥ medhā kvacit kvacit karmaṇyamedhā jātismaraṇamihāgamanam itaścyutānāmiti samadarśane priyāpriyatvam
ata evānumīyate yat svakṛtam aparihāryamavināśi paurvadehikaṃ daivasaṃjñakam ānubandhikaṃ karma tasyaitat phalam itaścānyadbhaviṣyatīti patadbījamanumīyate phalaṃ ca bījāt
yuktiścaiṣā ṣaḍdhātusamudayād garbhajanma kartṛkaraṇasaṃyogāt kriyāḥ kṛtasya karmaṇaḥ phalaṃ nākṛtasya nāṅkurotpattir abījāt karmasadṛśaṃ phalaṃ nānyasmād bījādanyasyotpattiḥ iti yuktiḥ
evaṃ pramāṇaiścaturbhirupadiṣṭe punarbhave dharmadvāreṣv avadhīyeta tadyathā guruśuśrūṣāyām adhyayane vratacaryāyāṃ dārakriyāyāmapatyotpādane bhṛtyabharaṇe 'tithipūjāyāṃ dāne 'nabhidhyāyāṃ tapasyanasūyāyāṃ dehavāṅmānase karmaṇyakliṣṭe dehendriyamano'rthabuddhyātmaparīkṣāyāṃ manaḥsamādhāviti yāni cānyānyapyevaṃvidhāni karmāṇi satāmavigarhitāni svargyāṇi vṛttipuṣṭikarāṇi vidyāt tānyārabheta kartuṃ tathā kurvanniha caiva yaśo labhate pretya ca svargam
iti tṛtīyā paralokaiṣaṇā vyākhyātā bhavati
atha khalu traya upastambhāḥ trividhaṃ balaṃ trīṇyāyatanāni trayo rogāḥ trayo rogamārgāḥ trividhā bhiṣajaḥ trividhamauṣadhamiti
traya upastambhā iti āhāraḥ svapno brahmacaryamiti ebhis tribhir yuktiyuktair upastabdham upastambhaiḥ śarīraṃ balavarṇopacayopacitam anuvartate yāvadāyuḥsaṃskārāt saṃskāram ahitam anupasevamānasya ya ihaivopadekṣyate
trividhaṃ balamiti sahajaṃ kālajaṃ yuktikṛtaṃ ca
sahajaṃ yaccharīrasattvayoḥ prākṛtaṃ kālakṛtamṛtuvibhāgajaṃ vayaḥkṛtaṃ ca yuktikṛtaṃ punastadyadāhāraceṣṭāyogajam
trīṇyāyatanāni arthānāṃ karmaṇaḥ kālasya cātiyogāyogamithyāyogāḥ
tatrātiprabhāvatāṃ dṛśyānāmatimātraṃ darśanamatiyogaḥ sarvaśo'darśanamayogaḥ atiśliṣṭātiviprakṛṣṭaraudrabhairavādbhutadviṣṭabībhatsanavikṛtavitrāsanādirūpadarśanaṃ mithyāyogaḥ tathātimātrastanitapaṭahotkruṣṭādīnāṃ śabdānāmatimātraṃ śravaṇamatiyogaḥ sarvaśo'śravaṇam ayogaḥ paruṣeṣṭavināśopaghātapradharṣaṇabhīṣaṇādiśabdaśravaṇaṃ mithyāyogaḥ tathātitīkṣṇogrābhiṣyandināṃ gandhānāmatimātraṃ ghrāṇamatiyogaḥ sarvaśo'ghrāṇam ayogaḥ pūtidviṣṭāmedhyaklinnaviṣapavanakuṇapagandhādighrāṇaṃ mithyāyogaḥ tathā rasānāmatyādānamatiyogaḥ sarvaśo'nādānamayogaḥ mithyāyogo rāśivarjyeṣv āhāravidhiviśeṣāyataneṣūpadekṣyate tathātiśītoṣṇānāṃ spṛśyānāṃ snānābhyaṅgotsādanādīnāṃ cātyupasevanam atiyogaḥ sarvaśo'nupasevanamayogaḥ snānādīnāṃ śītoṣṇādīnāṃ ca spṛśyānām anānupūrvyopasevanaṃ viṣamasthānābhighātāśucibhūtasaṃsparśādayaś ceti mithyāyogaḥ
tatraikaṃ sparśanamindriyāṇāmindriyavyāpakaṃ cetaḥ samavāyi sparśanavyāpter vyāpakamapi ca cetaḥ tasmāt sarvendriyāṇāṃ vyāpakasparśakṛto yo bhāvaviśeṣaḥ so'yam anupaśayāt pañcavidhastrividhavikalpo bhavatyasātmyendriyārthasaṃyogaḥ sātmyārtho hyupaśayārthaḥ
karma vāṅmanaḥśarīrapravṛttiḥ
tatra vāṅmanaḥśarīrātipravṛttiratiyogaḥ sarvaśo'pravṛttirayogaḥ vegadhāraṇodīraṇaviṣamaskhalanapatanāṅgapraṇidhānāṅgapradūṣaṇaprahāramardanaprāṇoparodhasaṃkleśanādiḥ śārīro mithyāyogaḥ sūcakānṛtākālakalahāpriyābaddhānupacāraparuṣavacanādir vāṅmithyāyogaḥ bhayaśokakrodhalobhamohamānerṣyāmithyādarśanādir mānaso mithyāyogaḥ
saṃgraheṇa cātiyogāyogavarjaṃ karma vāṅmanaḥśarīrajam ahitam anupadiṣṭaṃ yattacca mithyāyogaṃ vidyāt
iti trividhavikalpaṃ trividhameva karma prajñāparādha iti vyavasyet
śītoṣṇavarṣalakṣaṇāḥ punarhemantagrīṣmavarṣāḥ saṃvatsaraḥ sa kālaḥ
tatrātimātrasvalakṣaṇaḥ kālaḥ kālātiyogaḥ hīnasvalakṣaṇaḥ kālaḥ kālāyogaḥ yathāsvalakṣaṇaviparītalakṣaṇastu kālaḥ kālamithyāyogaḥ
kālaḥ punaḥ pariṇāma ucyate
ityasātmyendriyārthasaṃyogaḥ prajñāparādhaḥ pariṇāmaśceti trayastrividhavikalpā hetavo vikārāṇāṃ samayogayuktāstu prakṛtihetavo bhavanti
sarveṣāmeva bhāvānāṃ bhāvābhāvau nāntareṇa yogāyogātiyogamithyāyogān samupalabhyete yathāsvayuktyapekṣiṇau hi bhāvābhāvau
trayo rogā iti nijāgantumānasāḥ
tatra nijaḥ śārīradoṣasamutthaḥ āgantur viṣavāyvagnisamprahārādisamutthaḥ mānasaḥ punariṣṭasya lābhāllābhāc cāniṣṭasyopajāyate
tatra buddhimatā mānasavyādhiparītenāpi satā buddhyā hitāhitam avekṣyāvekṣya dharmārthakāmānām ahitānām anupasevane hitānāṃ copasevane prayatitavyaṃ na hyantareṇa loke trayametanmānasaṃ kiṃcin niṣpadyate sukhaṃ vā duḥkhaṃ vā tasmādetaccānuṣṭheyaṃ tadvidyānāṃ copasevane prayatitavyam ātmadeśakulakālabalaśaktijñāne yathāvacceti
bhavati cātra
mānasaṃ prati bhaiṣajyaṃ trivargasyānvavekṣaṇam
tadvidyasevā vijñānamātmādīnāṃ ca sarvaśaḥ
trayo rogamārgā iti śākhā marmāsthisandhayaḥ koṣṭhaśca
tatra śākhā raktādayo dhātavastvak ca sa bāhyo rogamārgaḥ marmāṇi punarvastihṛdayamūrdhādīni asthisandhayo'sthisaṃyogāstatropanibaddhāśca snāyukaṇḍarāḥ sa madhyamo rogamārgaḥ koṣṭhaḥ punarucyate mahāsrotaḥ śarīramadhyaṃ mahānimnamāmapakvāśayaśceti paryāyaśabdaistantre sa rogamārga ābhyantaraḥ
tatra gaṇḍapiḍakālajyapacīcarmakīlādhimāṃsamaṣakakuṣṭhavyaṅgādayo vikārā bahirmārgajāśca visarpaśvayathugulmārśovidradhyādayaḥ śākhānusāriṇo bhavanti rogāḥ pakṣavadhagrahāpatānakārditaśoṣarājayakṣmāsthisandhiśūlagudabhraṃśādayaḥ śirohṛdvastirogādayaśca madhyamamārgānusāriṇo bhavanti rogā jvarātīsārachardyalasakavisūcikākāsaśvāsahikkānāhodaraplīhādayo 'ntarmārgajāśca visarpaśvayathugulmārśovidradhyādayaḥ koṣṭhānusāriṇo bhavanti rogāḥ
trividhā bhiṣaja iti
bhiṣakchadmacarāḥ santi santyeke siddhasādhitāḥ
santi vaidyaguṇairyuktāstrividhā bhiṣajo bhuvi
vaidyabhāṇḍauṣadhaiḥ pustaiḥ pallavairavalokanaiḥ
labhante ye bhiṣakśabdamajñāste pratirūpakāḥ
śrīyaśojñānasiddhānāṃ vyapadeśād atadvidhāḥ
vaidyaśabdaṃ labhante ye jñeyāste siddhasādhitāḥ
prayogajñānavijñānasiddhisiddhāḥ sukhapradāḥ
jīvitābhisarāste syurvaidyatvaṃ teṣvavasthitamiti
trividhamauṣadhamiti daivavyapāśrayaṃ yuktivyapāśrayaṃ sattvāvajayaśca
tatra daivavyapāśrayaṃ mantrauṣadhimaṇimaṅgalabalyupahārahomaniyamaprāyaścittopavāsasvastyayanapraṇipātagamanādi yuktivyapāśrayaṃ punarāhārauṣadhadravyāṇāṃ yojanā sattvāvajayaḥ punarahitebhyo'rthebhyo manonigrahaḥ
śarīradoṣaprakope khalu śarīramevāśritya prāyaśastrividham auṣadhamicchanti antaḥparimārjanaṃ bahiḥparimārjanaṃ śastrapraṇidhānaṃ ceti
tatrāntaḥparimārjanaṃ yadantaḥśarīramanupraviśyauṣadham āhārajātavyādhīn pramārṣṭi yatpunar bahiḥsparśam āśrityābhyaṅgasvedapradehapariṣekonmardanādyair āmayān pramārṣṭi tadbahiḥparimārjanaṃ śastrapraṇidhānaṃ punaś chedanabhedanavyadhanadāraṇalekhanotpāṭanapracchanasīvanaiṣaṇakṣārajalaukasaś ceti
bhavanti cātra
prājño roge samutpanne bāhyenābhyantareṇa vā
karmaṇā labhate śarma śastropakramaṇena vā
bālastu khalu mohādvā pramādādvā na budhyate
utpadyamānaṃ prathamaṃ rogaṃ śatrumivābudhaḥ
aṇurhi prathamaṃ bhūtvā rogaḥ paścādvivardhate
sa jātamūlo muṣṇāti balamāyuśca durmateḥ
na mūḍho labhate saṃjñāṃ tāvadyāvanna pīḍyate
pīḍitastu matiṃ paścāt kurute vyādhinigrahe
atha putrāṃśca dārāṃśca jñātīṃścāhūya bhāṣate
sarvasvenāpi me kaścidbhiṣagānīyatāmiti
tathāvidhaṃ ca kaḥ śakto durbalaṃ vyādhipīḍitam
kṛśaṃ kṣīṇendriyaṃ dīnaṃ paritrātuṃ gatāyuṣam
sa trātāram anāsādya bālastyajati jīvitam
godhā lāṅgulabaddhevākṛṣyamāṇā balīyasā
tasmāt prāgeva rogebhyo rogeṣu taruṇeṣu vā
bheṣajaiḥ pratikurvīta ya icchet sukhamātmanaḥ
tatra ślokau
eṣaṇāḥ samupastambhā balaṃ kāraṇam āmayāḥ
tisraiṣaṇīye mārgāśca bhiṣajo bheṣajāni ca
tritvenāṣṭau samuddiṣṭāḥ kṛṣṇātreyeṇa dhīmatā
bhāvā bhāveṣvasaktena yeṣu sarvaṃ pratiṣṭhitam
ityagniveśakṛte tantre carakapratisaṃskṛte ślokasthāne tisraiṣaṇīyo nāmaikādaśo'dhyāyaḥ
athāto vātakalākalīyam adhyāyaṃ vyākhyāsyāmaḥ
iti ha smāha bhagavānātreyaḥ
vātakalākalājñānamadhikṛtya parasparamatāni jijñāsamānāḥ samupaviśya maharṣayaḥ papracchuranyo'nyaṃ kiṃguṇo vāyuḥ kimasya prakopaṇam upaśamanāni vāsya kāni kathaṃ cainam asaṃghātavantam anavasthitam anāsādya prakopaṇapraśamanāni prakopayanti praśamayanti vā kāni cāsya kupitākupitasya śarīrāśarīracarasya śarīreṣu carataḥ karmāṇi bahiḥśarīrebhyo veti
atrovāca kuśaḥ sāṃkṛtyāyanaḥ rūkṣalaghuśītadāruṇakharaviśadāḥ ṣaḍime vātaguṇā bhavanti
tacchrutvā vākyaṃ kumāraśirā bharadvāja uvāca evametadyathā bhagavānāha eta eva vātaguṇā bhavanti sa tv evaṃguṇair evaṃdravyair evamprabhāvaiśca karmabhirabhyasyamānair vāyuḥ prakopamāpadyate samānaguṇābhyāso hi dhātūnāṃ vṛddhikāraṇamiti
tacchrutvā vākyaṃ kāṅkāyano vāhlīkabhiṣag uvāca evametadyathā bhagavānāha etānyeva vātaprakopaṇāni bhavanti ato viparītāni vātasya praśamanāni bhavanti prakopaṇaviparyayo hi dhātūnāṃ praśamakāraṇamiti
tacchrutvā vākyaṃ baḍiśo dhāmārgava uvāca evametadyathā bhagavānāha etānyeva vātaprakopapraśamanāni bhavanti
yathā hy enam asaṃghātam anavasthitamanāsādya prakopaṇapraśamanāni prakopayanti praśamayanti vā tathānuvyākhyāsyāmaḥ vātaprakopaṇāni khalu rūkṣalaghuśītadāruṇakharaviśadaśuṣirakarāṇi śarīrāṇāṃ tathāvidheṣu śarīreṣu vāyurāśrayaṃ gatvāpyāyamānaḥ prakopamāpadyate vātapraśamanāni punaḥ snigdhagurūṣṇaślakṣṇamṛdupicchilaghanakarāṇi śarīrāṇāṃ tathāvidheṣu śarīreṣu vāyur asajyamānaś caran praśāntimāpadyate
tacchrutvā baḍiśavacanam avitatham ṛṣigaṇair anumatamuvāca vāyorvido rājarṣiḥ evametat sarvam anapavādaṃ yathā bhagavānāha
yāni tu khalu vāyoḥ kupitākupitasya śarīrāśarīracarasya śarīreṣu carataḥ karmāṇi bahiḥśarīrebhyo vā bhavanti teṣāmavayavān pratyakṣānumānopadeśaiḥ sādhayitvā namaskṛtya vāyave yathāśakti pravakṣyāmaḥ vāyustantrayantradharaḥ prāṇodānasamānavyānāpānātmā pravartakaś ceṣṭānām uccāvacānāṃ niyantā praṇetā ca manasaḥ sarvendriyāṇām udyojakaḥ sarvendriyānām abhivoḍhā sarvaśarīradhātuvyūhakaraḥ saṃdhānakaraḥ śarīrasya pravartako vācaḥ prakṛtiḥ sparśaśabdayoḥ śrotrasparśanayormūlaṃ harṣotsāhayor yoniḥ samīraṇo'gneḥ doṣasaṃśoṣaṇaḥ kṣeptā bahirmalānāṃ sthūlāṇusrotasāṃ bhettā kartā garbhākṛtīnām āyuṣo'nuvṛttipratyayabhūto bhavatyakupitaḥ
kupitastu khalu śarīre śarīraṃ nānāvidhairvikārair upatapati balavarṇasukhāyuṣām upaghātāya mano vyāharṣayati sarvendriyāṇy upahanti vinihanti garbhān vikṛtimāpādayaty atikālaṃ vā dhārayati bhayaśokamohadainyātipralāpāñ janayati prāṇāṃścoparuṇaddhi
prakṛtibhūtasya khalvasya loke carataḥ karmāṇīmāni bhavanti tadyathā dharaṇīdhāraṇaṃ jvalanojjvālanam ādityacandranakṣatragrahagaṇānāṃ saṃtānagatividhānaṃ sṛṣṭiśca meghānām apāṃ visargaḥ pravartanaṃ srotasāṃ puṣpaphalānāṃ cābhinirvartanam udbhedanaṃ caudbhidānām ṛtūnāṃ pravibhāgaḥ vibhāgo dhātūnāṃ dhātumānasaṃsthānavyaktiḥ bījābhisaṃstāraḥ śasyābhivardhanam avikledopaśoṣaṇe avaikārikavikāraśceti
prakupitasya khalvasya lokeṣu carataḥ karmāṇīmāni bhavanti tadyathā śikhariśikharāvamathanam unmathanamanokahānām utpīḍanaṃ sāgarāṇām udvartanaṃ sarasāṃ pratisaraṇamāpagānām ākampanaṃ ca bhūmeḥ ādhamanam ambudānāṃ nīhāranirhrādapāṃśusikatāmatsyabhekoragakṣārarudhirāśmāśanivisargaḥ vyāpādanaṃ ca ṣaṇṇāmṛtūnāṃ śasyānāmasaṃghātaḥ bhūtānāṃ copasargaḥ bhāvānāṃ cābhāvakaraṇaṃ caturyugāntakarāṇāṃ meghasūryānalānilānāṃ visargaḥ sa hi bhagavān prabhavaścāvyayaśca bhūtānāṃ bhāvābhāvakaraḥ sukhāsukhayor vidhātā mṛtyuḥ yamaḥ niyantā prajāpatiḥ aditiḥ viśvakarmā viśvarūpaḥ sarvagaḥ sarvatantrāṇāṃ vidhātā bhāvānāmaṇuḥ vibhuḥ viṣṇuḥ krāntā lokānāṃ vāyureva bhagavāniti
tacchrutvā vāyorvidavaco marīciruvāca yadyapyevam etat kimarthasyāsya vacane vijñāne vā sāmarthyamasti bhiṣagvidyāyāṃ bhiṣagvidyām adhikṛtyeyaṃ kathā pravṛtteti
vāyorvida uvāca bhiṣak pavanam atibalam atiparuṣam atiśīghrakāriṇam ātyayikaṃ cen nānuniśāmyet sahasā prakupitam atiprayataḥ kathamagre'bhirakṣitumabhidhāsyati prāgevainam atyayabhayāt vāyoryathārthā stutir api bhavatyārogyāya balavarṇavivṛddhaye varcasvitvāyopacayāya jñānopapattaye paramāyuḥprakarṣāya ceti
marīciruvāca agnireva śarīre pittāntargataḥ kupitākupitaḥ śubhāśubhāni karoti tadyathā paktimapaktiṃ darśanamadarśanaṃ mātrāmātratvam ūṣmaṇaḥ prakṛtivikṛtivarṇau śauryaṃ bhayaṃ krodhaṃ harṣaṃ mohaṃ prasādam ityevamādīni cāparāṇi dvaṃdvānīti
tacchrutvā marīcivacaḥ kāpya uvāca soma eva śarīre śleṣmāntargataḥ kupitākupitaḥ śubhāśubhāni karoti tadyathā dārḍhyaṃ śaithilyamupacayaṃ kārśyam utsāhamālasyaṃ vṛṣatāṃ klībatāṃ jñānamajñānaṃ buddhiṃ mohamevamādīni cāparāṇi dvaṃdvānīti
tacchrutvā kāpyavaco bhagavān punarvasurātreya uvāca sarva eva bhavantaḥ samyag āhur anyatraikāntikavacanāt sarva eva khalu vātapittaśleṣmāṇaḥ prakṛtibhūtāḥ puruṣamavyāpannendriyaṃ balavarṇasukhopapannam āyuṣā mahatopapādayanti samyagevācaritā dharmārthakāmā iva niḥśreyasena mahatā puruṣamiha cāmuṣmiṃś ca loke vikṛtāstvenaṃ mahatā viparyayeṇopapādayanti kratavas traya iva vikṛtimāpannā lokamaśubhenopaghātakāla iti
tadṛṣayaḥ sarva evānumenire vacanamātreyasya bhagavato'bhinananduś ceti
tadātreyavacaḥ śrutvā sarva evānumenire
ṛṣayo'bhinananduśca yathendravacanaṃ surāḥ
guṇāḥ ṣaḍ dvividho hetur vividhaṃ karma yat punaḥ
vāyoścaturvidhaṃ karma pṛthak ca kaphapittayoḥ
maharṣīṇāṃ matiryā yā punarvasumatiśca yā
kalākalīye vātasya tat sarvaṃ saṃprakāśitam
athātaḥ snehādhyāyaṃ vyākhyāsyāmaḥ
iti ha smāha bhagavānātreyaḥ
sāṃkhyaiḥ saṃkhyātasaṃkhyeyaiḥ sahāsīnaṃ punarvasum
jagaddhitārthaṃ papraccha vahniveśaḥ svasaṃśayam
kiṃyonayaḥ kati snehāḥ ke ca snehaguṇāḥ pṛthak
kālānupāne ke kasya kati kāśca vicāraṇāḥ
kati mātrāḥ kathaṃmānāḥ kā ca keṣūpadiśyate
kaśca kebhyo hitaḥ snehaḥ prakarṣaḥ snehane ca kaḥ
snehyāḥ ke ke na ca snigdhāsnigdhātisnigdhalakṣaṇam
kiṃ pānāt prathamaṃ pīte jīrṇe kiṃca hitāhitam
ke mṛdukrūrakoṣṭhāḥ kā vyāpadaḥ siddhayaśca kāḥ
acche saṃśodhane caiva snehe kā vṛttiriṣyate
vicāraṇāḥ keṣu yojyā vidhinā kena tat prabho
snehasyāmitavijñāna jñānamicchāmi veditum
atha tatsaṃśayacchettā pratyuvāca punarvasuḥ
snehānāṃ dvividhā saumya yoniḥ sthāvarajaṅgamā
tilaḥ priyālābhiṣukau bibhītakaścitrābhayairaṇḍamadhūkasarṣapāḥ
kusumbhabilvārukamūlakātasīnikocakākṣoḍakarañjaśigrukāḥ
snehāśayāḥ sthāvarasaṃjñitāstathā syurjaṅgamā matsyamṛgāḥ sapakṣiṇaḥ
teṣāṃ dadhikṣīraghṛtāmiṣaṃ vasā sneheṣu majjā ca tathopadiśyate
sarveṣāṃ tailajātānāṃ tilatailaṃ viśiṣyate
balārthe snehane cāgryamairaṇḍaṃ tu virecane
sarpistailaṃ vasā majjā sarvasnehottamā matāḥ
eṣu caivottamaṃ sarpiḥ saṃskārasyānuvartanāt
ghṛtaṃ pittānilaharaṃ rasaśukraujasāṃ hitam
nirvāpaṇaṃ mṛdukaraṃ svaravarṇaprasādanam
mārutaghnaṃ na ca śleṣmavardhanaṃ balavardhanam
tvacyamuṣṇaṃ sthirakaraṃ tailaṃ yoniviśodhanam
viddhabhagnāhatabhraṣṭayonikarṇaśiroruji
pauruṣopacaye snehe vyāyāme ceṣyate vasā
balaśukrarasaśleṣmamedomajjavivardhanaḥ
majjā viśeṣato 'sthnāṃ ca balakṛt snehane hitaḥ
sarpiḥ śaradi pātavyaṃ vasā majjā ca mādhave
tailaṃ prāvṛṣi nātyuṣṇaśīte snehaṃ pibennaraḥ
vātapittādhiko rātrāvuṣṇe cāpi pibennaraḥ
śleṣmādhiko divā śīte pibeccāmalabhāskare
atyuṣṇe vā divā pīto vātapittādhikena vā
mūrcchāṃ pipāsāmunmādaṃ kāmalāṃ vā samīrayet
śīte rātrau piban snehaṃ naraḥ śleṣmādhiko 'pi vā
ānāhamaruciṃ śūlaṃ pāṇḍutāṃ vā samṛcchati
jalamuṣṇaṃ ghṛte peyaṃ yūṣastaile 'nu śasyate
vasāmajjñostu maṇḍaḥ syāt sarveṣūṣṇamathāmbu vā
odanaśca vilepī ca raso māṃsaṃ payo dadhi
yavāgūḥ sūpaśākau ca yūṣaḥ kāmbalikaḥ khaḍaḥ
saktavastilapiṣṭaṃ ca madyaṃ lehāstathaiva ca
bhakṣyamabhyañjanaṃ bastistathā cottarabastayaḥ
gaṇḍūṣaḥ karṇatailaṃ ca nastaḥkarṇākṣitarpaṇam
caturviṃśatirityetāḥ snehasya pravicāraṇāḥ
acchapeyastu yaḥ sneho na tāmāhurvicāraṇām
snehasya sa bhiṣagdṛṣṭaḥ kalpaḥ prāthamakalpikaḥ
rasaiścopahitaḥ snehaḥ samāsavyāsayogibhiḥ
ṣaḍbhistriṣaṣṭidhā saṃkhyāṃ prāpnotyekaśca kevalaḥ
evametāścatuḥṣaṣṭiḥ snehānāṃ pravicāraṇā
okartuvyādhipuruṣān prayojyā jānatā bhavet
ahorātramahaḥ kṛtsnamardhāhaṃ ca pratīkṣate
pradhānā madhyamā hrasvā snehamātrā jarāṃ prati
iti tisraḥ samuddiṣṭā mātrāḥ snehasya mānataḥ
tāsāṃ prayogān vakṣyāmi puruṣaṃ puruṣaṃ prati
prabhūtasnehanityā ye kṣutpipāsāsahā narāḥ
pāvakaścottamabalo yeṣāṃ ye cottamā bale
gulminaḥ sarpadaṣṭāśca visarpopahatāśca ye
unmattāḥ kṛcchramūtrāśca gāḍhavarcasa eva ca
pibeyuruttamāṃ mātrāṃ tasyāḥ pāne guṇāñchṛṇu
vikārāñchamayatyeṣā śīghraṃ samyakprayojitā
doṣānukarṣiṇī mātrā sarvamārgānusāriṇī
balyā punarnavakarī śarīrendriyacetasām
aruṣkasphoṭapiḍakākaṇḍūpamābhirarditāḥ
kuṣṭhinaśca pramīḍhāśca vātaśoṇitikāśca ye
nātibahvāśinaścaiva mṛdukoṣṭhāstathaiva ca
pibeyurmadhyamāṃ mātrāṃ madhyamāścāpi ye bale
mātraiṣā mandavibhraṃśā na cātibalahāriṇī
sukhena ca snehayati śodhanārthe ca yujyate
ye tu vṛddhāśca bālāśca sukumārāḥ sukhocitāḥ
riktakoṣṭhatvamahitaṃ yeṣāṃ mandāgnayaśca ye
jvarātīsārakāsāśca yeṣāṃ cirasamutthitāḥ
snehamātrāṃ pibeyuste hrasvāṃ ye cāvarā bale
parihāre sukhā caiṣā mātrā snehanabṛṃhaṇī
vṛṣyā balyā nirābādhā ciraṃ cāpyanuvartate
vātapittaprakṛtayo vātapittavikāriṇaḥ
cakṣuḥkāmāḥ kṣatāḥ kṣīṇā vṛddhā bālāstathābalāḥ
āyuḥprakarṣakāmāśca balavarṇasvarārthinaḥ
puṣṭikāmāḥ prajākāmāḥ saukumāryārthinaśca ye
dīptyojaḥsmṛtimedhāgnibuddhīndriyabalārthinaḥ
pibeyuḥ sarpirārtāśca dāhaśastraviṣāgnibhiḥ
pravṛddhaśleṣmamedaskāścalasthūlagalodarāḥ
vātavyādhibhirāviṣṭā vātaprakṛtayaśca ye
balaṃ tanutvaṃ laghutāṃ dṛḍhatāṃ sthiragātratām
snigdhaślakṣṇatanutvaktāṃ ye ca kāṅkṣanti dehinaḥ
kṛmikoṣṭhāḥ krūrakoṣṭhāstathā nāḍībhirarditāḥ
pibeyuḥ śītale kāle tailaṃ tailocitāśca ye
vātātapasahā ye ca rūkṣā bhārādhvakarśitāḥ
saṃśuṣkaretorudhirā niṣpītakaphamedasaḥ
asthisandhisirāsnāyumarmakoṣṭhamahārujaḥ
balavānmāruto yeṣāṃ khāni cāvṛtya tiṣṭhati
mahaccāgnibalaṃ yeṣāṃ vasāsātmyāśca ye narāḥ
teṣāṃ snehayitavyānāṃ vasāpānaṃ vidhīyate
dīptāgnayaḥ kleśasahā ghasmarāḥ snehasevinaḥ
vātārtāḥ krūrakoṣṭhāśca snehyā majjānamāpnuyuḥ
yebhyo yebhyo hito yo yaḥ snehaḥ sa parikīrtitaḥ
snehanasya prakarṣau tu saptarātratrirātrakau
svedyāḥ śodhayitavyāśca rūkṣā vātavikāriṇaḥ
vyāyāmamadyastrīnityāḥ snehyāḥ syurye ca cintakāḥ
saṃśodhanādṛte yeṣāṃ rūkṣaṇaṃ sampravakṣyate
na teṣāṃ snehanaṃ śastamutsannakaphamedasām
abhiṣyaṇṇānanagudā nityamandāgnayaśca ye
tṛṣṇāmūrcchāparītāśca garbhiṇyastāluśoṣiṇaḥ
annadviṣaśchardayanto jaṭharāmagarārditāḥ
durbalāśca pratāntāśca snehaglānā madāturāḥ
na snehyā vartamāneṣu na nastobastikarmasu
snehapānāt prajāyante teṣāṃ rogāḥ sudāruṇāḥ
purīṣaṃ grathitaṃ rūkṣaṃ vāyurapraguṇo mṛduḥ
paktā kharatvaṃ raukṣyaṃ ca gātrasyāsnigdhalakṣaṇam
vātānulomyaṃ dīpto 'gnirvarcaḥ snigdhamasaṃhatam
mārdavaṃ snigdhatā cāṅge snigdhānāmupajāyate
pāṇḍutā gauravaṃ jāḍyaṃ purīṣasyāvipakvatā
tandrīr arucir utkeśaḥ syādatisnigdhalakṣaṇam
dravoṣṇamanabhiṣyandi bhojyamannaṃ pramāṇataḥ
nātisnigdhamasaṃkīrṇaṃ śvaḥ snehaṃ pātumicchatā
pibet saṃśamanaṃ snehamannakāle prakāṅkṣitaḥ
śuddhyarthaṃ punarāhāre naiśe jīrṇe pibennaraḥ
uṣṇodakopacārī syādbrahmacārī kṣapāśayaḥ
śakṛnmūtrānilodgārānudīrṇāṃśca na dhārayet
vyāyāmamuccairvacanaṃ krodhaśokau himātapau
varjayedapravātaṃ ca seveta śayanāsanam
snehaṃ pītvā naraḥ snehaṃ pratibhuñjāna eva ca
snehamithyopacārāddhi jāyante dāruṇā gadāḥ
mṛdukoṣṭhas trirātreṇa snihyatyacchopasevayā
snihyati krūrakoṣṭhastu saptarātreṇa mānavaḥ
guḍamikṣurasaṃ mastu kṣīram ulloḍitaṃ dadhi
pāyasaṃ kṛśarāṃ sarpiḥ kāśmaryatriphalārasam
drākṣārasaṃ pīlurasaṃ jalamuṣṇamathāpi vā
madyaṃ vā taruṇaṃ pītvā mṛdukoṣṭho viricyate
virecayanti naitāni krūrakoṣṭhaṃ kadācana
bhavati krūrakoṣṭhasya grahaṇyatyulbaṇānilā
udīrṇapittālpakaphā grahaṇī mandamārutā
mṛdukoṣṭhasya tasmāt sa suvirecyo naraḥ smṛtaḥ
udīrṇapittā grahaṇī yasya cāgnibalaṃ mahat
bhasmībhavati tasyāśu snehaḥ pīto 'gnitejasā
sa jagdhvā snehamātrāṃ tāmojaḥ prakṣārayan balī
snehāgniruttamāṃ tṛṣṇāṃ sopasargāmudīrayet
nālaṃ snehasamṛddhasya śamāyānnaṃ sugurvapi
sa cet suśītaṃ salilaṃ nāsādayati dahyate
yathaivāśīviṣaḥ kakṣamadhyagaḥ svaviṣāgninā
ajīrṇe yadi tu snehe tṛṣṇā syācchardayedbhiṣak
śītodakaṃ punaḥ pītvā bhuktvā rūkṣānnamullikhet
na sarpiḥ kevalaṃ pitte sāme viśeṣataḥ
sarvaṃ hyanurajeddehaṃ hatvā saṃjñāṃ ca mārayet
tandrā sotkleśa ānāho jvaraḥ stambho visaṃjñatā
kuṣṭhāni kaṇḍūḥ pāṇḍutvaṃ śophārśāṃsyarucistṛṣā
jaṭharaṃ grahaṇīdoṣāḥ staimityaṃ vākyanigrahaḥ
śūlamāmapradoṣāśca jāyante snehavibhramāt
tatrāpyullekhanaṃ śastaṃ svedaḥ kālapratīkṣaṇam
prati prati vyādhibalaṃ buddhvā sraṃsanameva ca
takrāriṣṭaprayogaśca rūkṣapānānnasevanam
mūtrāṇāṃ triphalāyāśca snehavyāpattibheṣajam
akāle cāhitaścaiva mātrayā na ca yojitaḥ
sneho mithyopacārācca vyāpadyetātisevitaḥ
snehāt praskandanaṃ jantustrirātroparataḥ pibet
snehavaddravamuṣṇaṃ ca tryahaṃ bhuktvā rasaudanam
ekāhoparatastadvadbhuktvā pracchardanaṃ pibet
syāttvasaṃśodhanārthīye vṛttiḥ snehe viriktavat
snehadviṣaḥ snehanityā mṛdukoṣṭhāśca ye narāḥ
kleśāsahā madyanityāsteṣāmiṣṭā vicāraṇā
lāvataittiramāyūrahāṃsavārāhakaukkuṭāḥ
gavyājaurabhramātsyāśca rasāḥ syuḥ snehane hitāḥ
yavakolakulatthāśca snehāḥ saguḍaśarkarāḥ
dāḍimaṃ dadhi savyoṣaṃ rasasaṃyogasaṃgrahaḥ
snehayanti tilāḥ pūrvaṃ jagdhāḥ sasnehaphāṇitāḥ
kṛśarāśca bahusnehāstilakāmbalikāstathā
phāṇitaṃ śṛṅgaveraṃ ca tailaṃ ca surayā saha
pibedrūkṣo bhṛtairmāṃsairjīrṇe 'śnīyācca bhojanam
tailaṃ surāyā maṇḍena vasāṃ majjānameva vā
piban saphāṇitaṃ kṣīraṃ naraḥ snihyati vātikaḥ
dhāroṣṇaṃ snehasaṃyuktaṃ pītvā saśarkaraṃ payaḥ
naraḥ snihyati pītvā vā saraṃ dadhnaḥ saphāṇitam
pāñcaprasṛtikī peyā pāyaso māṣamiśrakaḥ
kṣīrasiddho bahusnehaḥ snehayedacirānnaram
sarpistailavasāmajjātaṇḍulaprasṛtaiḥ śṛtā
pāñcaprasṛtikī peyā peyā snehanamicchatā
grāmyānūpaudakaṃ māṃsaṃ guḍaṃ dadhi payastilān
kuṣṭhī śothī pramehī ca snehane na prayojayet
snehairyathārhaṃ tān siddhaiḥ snehayedavikāribhiḥ
pippalībhirharītakyā siddhaistriphalayāpi vā
drākṣāmalakayūṣābhyāṃ dadhnā cāmlena sādhayet
vyoṣagarbhaṃ bhiṣak snehaṃ pītvā snihyati taṃ naraḥ
yavakolakulatthānāṃ rasāḥ kṣāraḥ surā dadhi
kṣīrasarpiśca tat siddhaṃ snehanīyaṃ ghṛtottamam
tailamajjavasāsarpirbadaratriphalārasaiḥ
yoniśukrapradoṣeṣu sādhayitvā prayojayet
gṛhṇātyambu yathā vastraṃ prasravatyadhikaṃ yathā
yathāgni jīryati snehastathā sravati cādhikaḥ
yathā vākledya mṛtpiṇḍamāsiktaṃ tvarayā jalam
sravati sraṃsate snehastathā tvaritasevitaḥ
lavaṇopahitāḥ snehāḥ snehayantyacirānnaram
taddhyabhiṣyandyarūkṣaṃ ca sūkṣmamuṣṇaṃ vyavāyi ca
snehamagre prayuñjīta tataḥ svedamanantaram
snehasvedopapannasya saṃśodhanamathetarat
tatra ślokaḥ
snehāḥ snehavidhiḥ kṛtsnavyāpatsiddhiḥ sabheṣajā
yathāpraśnaṃ bhagavatā vyāhṛtaṃ cāndrabhāginā
athātaḥ svedādhyāyaṃ vyākhyāsyāmaḥ
iti ha smāha bhagavānātreyaḥ
ataḥ svedāḥ pravakṣyante yairyathāvatprayojitaiḥ
svedasādhyāḥ praśāmyanti gadā vātakaphātmakāḥ
snehapūrvaṃ prayuktena svedenāvajite 'nile
purīṣamūtraretāṃsi na sajanti kathaṃcana
śuṣkāṇyapi hi kāṣṭhāni snehasvedopapādanaiḥ
namayanti yathānyāyaṃ kiṃ punarjīvato narān
rogartuvyādhitāpekṣo nātyuṣṇo 'timṛdurna ca
dravyavān kalpito deśe svedaḥ kāryakaro mataḥ
vyādhau śīte śarīre ca mahān svedo mahābale
durbale durbalaḥ svedo madhyame madhyamo hitaḥ
vātaśleṣmaṇi vāte vā kaphe vā sveda iṣyate
snigdharūkṣastathā snigdho rūkṣaścāpyupakalpitaḥ
āmāśayagate vāte kaphe pakvāśayāśrite
rūkṣapūrvo hitaḥ svedaḥ snehapūrvastathaiva ca
vṛṣaṇau hṛdayaṃ dṛṣṭī svedayenmṛdu naiva vā
madhyamaṃ vaṅkṣaṇau śeṣamaṅgāvayavamiṣṭataḥ
suśuddhairnaktakaiḥ piṇḍyā godhūmānāmathāpi vā
padmotpalapalāśairvā svedyaḥ saṃvṛtya cakṣuṣī
muktāvalībhiḥ śītābhiḥ śītalairbhājanairapi
jalārdrairjalajairhastaiḥ svidyato hṛdayaṃ spṛśet
śītaśūlavyuparame stambhagauravanigrahe
saṃjāte mārdave svede svedanādviratirmatā
pittaprakopo mūrcchā ca śarīrasadanaṃ tṛṣā
dāhaḥ svarāṅgadaurbalyam atisvinnasya lakṣaṇam
uktastasyāśitīye yo graiṣmikaḥ sarvaśo vidhiḥ
so 'tisvinnasya kartavyo madhuraḥ snigdhaśītalaḥ
kaṣāyamadyanityānāṃ garbhiṇyā raktapittinām
pittināṃ sātisārāṇāṃ rūkṣāṇāṃ madhumehinām
vidagdhabhraṣṭabradhnānāṃ viṣamadyavikāriṇām
śrāntānāṃ naṣṭasaṃjñānāṃ sthūlānāṃ pittamehinām
tṛṣyatāṃ kṣudhitānāṃ ca kruddhānāṃ śocatāmapi
kāmalyudariṇāṃ caiva kṣatānām āḍhyarogiṇām
durbalātiviśuṣkāṇāmupakṣīṇaujasāṃ tathā
bhiṣak taimirikāṇāṃ ca na svedamavatārayet
pratiśyāye ca kāse ca hikkāśvāseṣvalāghave
karṇamanyāśiraḥśūle svarabhede galagrahe
arditaikāṅgasarvāṅgapakṣāghāte vināmake
koṣṭhānāhavibandheṣu mūtrāghāte vijṛmbhake
pārśvapṛṣṭhakaṭīkukṣisaṃgrahe gṛdhrasīṣu ca
mūtrakṛcchre mahattve ca muṣkayoraṅgamardake
pādajānūrujaṅghārtisaṃgrahe śvayathāvapi
khallīṣvāmeṣu śīte ca vepathau vātakaṇṭake
saṃkocāyāmaśūleṣu stambhagauravasuptiṣu
sarvāṅgeṣu vikāreṣu svedanaṃ hitamucyate
tilamāṣakulatthāmlaghṛtatailāmiṣaudanaiḥ
pāyasaiḥ kṛśarairmāṃsaiḥ piṇḍasvedaṃ prayojayet
gokharoṣṭravarāhāśvaśakṛdbhiḥ satuṣairyavaiḥ
sikatāpāṃśupāṣāṇakarīṣāyasapūṭakaiḥ
ślaiṣmikān svedayet pūrvairvātikān samupācaret
dravyāṇyetāni śasyante yathāsvaṃ prastareṣvapi
bhūgṛheṣu ca jentākeṣūṣṇagarbhagṛheṣu ca
vidhūmāṅgāratapteṣu svabhyaktaḥ svidyate sukham
grāmyānūpaudakaṃ māṃsaṃ payo bastaśirastathā
varāhamadhyapittāsṛk snehavattilataṇḍulāḥ
ityetāni samutkvāthya nāḍīsvedaṃ prayojayet
deśakālavibhāgajño yuktyapekṣo bhiṣaktamaḥ
vāruṇāmṛtakairaṇḍaśigrumūlakasarṣapaiḥ
vāsāvaṃśakarañjārkapatrairaśmantakasya ca
śobhāñjanakasaireyamālatīsurasārjakaiḥ
patrairutkvāthya salilaṃ nāḍīsvedaṃ prayojayet
bhūtīkapañcamūlābhyāṃ surayā dadhimastunā
mūtrairamlaiśca sasnehairnāḍīsvedaṃ prayojayet
eta eva ca niryūhāḥ prayojyā jalakoṣṭhake
svedanārthaṃ ghṛtakṣīratailakoṣṭhāṃśca kārayet
godhūmaśakalaiścūrṇairyavānāmamlasaṃyutaiḥ
sasnehakiṇvalavaṇairupanāhaḥ praśasyate
gandhaiḥ surāyāḥ kiṇvena jīvantyā śatapuṣpayā
umayā kuṣṭhatailābhyāṃ yuktayā copanāhayet
carmabhiścopanaddhavyaḥ salomabhirapūtibhiḥ
uṣṇavīryairalābhe tu kauśeyāvikaśāṭakaiḥ
rātrau baddhaṃ divā muñcenmuñcedrātrau divā kṛtam
vidāhaparihārārthaṃ syāt prakarṣastu śītale
saṅkaraḥ prastaro nāḍī pariṣeko 'vagāhanam
jentāko 'śmaghanaḥ karṣūḥ kuṭī bhūḥ kumbhikaiva ca
kūpo holāka ityete svedayanti trayodaśa
tān yathāvat pravakṣyāmi sarvānevānupūrvaśaḥ
tatra vastrāntaritair avastrāntaritair vā piṇḍairyathoktairupasvedanaṃ saṅkarasveda iti vidyāt
śūkaśamīdhānyapulākānāṃ veśavārapāyasakṛśarotkārikādīnāṃ vā prastare kauśeyāvikottarapracchade pañcāṅgulorubūkārkapatrapracchade vā svabhyaktasarvagātrasya śayānasyopasvedanaṃ prastarasveda iti vidyāt
svedanadravyāṇāṃ punarmūlaphalapatraśuṅgādīnāṃ mṛgaśakunapiśitaśiraspadādīnāmuṣṇasvabhāvānāṃ vā yathārhamamlalavaṇasnehopasaṃhitānāṃ mūtrakṣīrādīnāṃ vā kumbhyāṃ bāṣpamanudvamantyāmutkvathitānāṃ nāḍyā śareṣīkāvaṃśadalakarañjārkapatrānyatamakṛtayā gajāgrahastasaṃsthānayā vyāmadīrghayā vyāmārdhadīrghayā vā vyāmacaturbhāgāṣṭabhāgamūlāgrapariṇāhasrotasā sarvato vātaharapatrasaṃvṛtacchidrayā dvistrirvā vināmitayā vātaharasiddhasnehābhyaktagātro bāṣpamupaharet bāṣpo hyanṛjugāmī vihatacaṇḍavegastvacam avidahan sukhaṃ svedayatīti nāḍīsvedaḥ
vātikottaravātikānāṃ punarmūlādīnām utkvāthaiḥ sukhoṣṇaiḥ kumbhīr varṣaṇikāḥ pranāḍīr vā pūrayitvā yathārhasiddhasnehābhyaktagātraṃ vastrāvacchannaṃ pariṣecayediti pariṣekaḥ
vātaharotkvāthakṣīratailaghṛtapiśitarasoṣṇasalilakoṣṭhakāvagāhastu yathokta evāvagāhaḥ
atha jentākaṃ cikīrṣurbhūmiṃ parīkṣeta tatra pūrvasyāṃ diśyuttarasyāṃ vā guṇavati praśaste bhūmibhāge kṛṣṇamadhuramṛttike suvarṇamṛttike vā parīvāpapuṣkariṇyādīnāṃ jalāśayānāmanyatamasya kūle dakṣiṇe paścime vā sūpatīrthe samasuvibhaktabhūmibhāge saptāṣṭau vāratnīr upakramyodakāt prāṅmukham udaṅmukhaṃ vābhimukhatīrthaṃ kūṭāgāraṃ kārayet utsedhavistārataḥ paramaratnīḥ ṣoḍaśa samantāt suvṛttaṃ mṛtkarmasampannam anekavātāyanam asya kūṭāgārasyāntaḥ samantato bhittimaratnivistārotsedhāṃ piṇḍikāṃ kārayed ā kapāṭāt madhye cāsya kūṭāgārasya catuṣkiṣkumātraṃ puruṣapramāṇaṃ mṛnmayaṃ kandusaṃsthānaṃ bahusūkṣmacchidramaṅgārakoṣṭhakastambhaṃ sapidhānaṃ kārayet taṃ ca khādirāṇām āśvakarṇādīnāṃ vā kāṣṭhānāṃ pūrayitvā pradīpayet sa yadā jānīyāt sādhu dagdhāni kāṣṭhāni gatadhūmānyavataptaṃ ca kevalamagninā tadagnigṛhaṃ svedayogyena coṣmaṇā yuktamiti tatrainaṃ puruṣaṃ vātaharābhyaktagātraṃ vastrāvacchannaṃ praveśayaṃścainamanuśiṣyāt saumya praviśa kalyāṇāyārogyāya ceti praviśya caināṃ piṇḍikāmadhiruhya pārśvāparapārśvābhyāṃ yathāsukhaṃ śayīthāḥ na ca tvayā svedamūrcchāparītenāpi satā piṇḍikaiṣā vimoktavyā ā prāṇocchvāsāt bhraśyamāno hyataḥ piṇḍivakāvakāśād dvāram anadhigacchan svedamūrcchāparītatayā sadyaḥ prāṇāñjahyāḥ tasmāt piṇḍikāmenāṃ na kathaṃcana muñcethāḥ tvaṃ yadā jānīyāḥ vigatābhiṣyandamātmānaṃ samyakprasrutasvedapicchaṃ sarvasrotovimuktaṃ laghūbhūtam apagatavibandhastambhasuptivedanāgauravam iti tatastāṃ piṇḍikāmanusaran dvāraṃ prapadyethāḥ niṣkramya ca na sahasā cakṣuṣoḥ paripālanārthaṃ śītodakam upaspṛśethāḥ apagatasantāpaklamastu muhūrtāt sukhoṣṇena vāriṇā yathānyāyaṃ pariṣikto 'śnīyāḥ iti jentākasvedaḥ
śayānasya pramāṇena ghanāmaśmamayīṃ śilām
tāpayitvā mārutaghnairdārubhiḥ sampradīpitaiḥ
vyapojhya sarvānaṅgārān prokṣya caivoṣṇavāriṇā
tāṃ śilāmatha kurvīta kauśeyāvikasaṃstarām
tasyāṃ svabhyaktasarvāṅgaḥ svapan svidyati nā sukham
kauravājinakauśeyaprāvārādyaiḥ susaṃvṛtaḥ
ityukto 'śmaghanasvedaḥ karṣūsvedaḥ pravakṣyate
khānayecchayanasyādhaḥ karṣūṃ sthānavibhāgavit
dīptairadhūmairaṅgāraistāṃ karṣūṃ pūrayettataḥ
tasyāmupari śayyāyāṃ svapan svidyati nā sukham
anatyutsedhavistārāṃ vṛttākārāmalocanām
ghanabhittiṃ kuṭīṃ kṛtvā kuṣṭhādyaiḥ saṃpralepayet
kuṭīmadhye bhiṣak śayyāṃ svāstīrṇāmupakalpayet
prāvārājinakauśeyakuthakambalagolakaiḥ
hasantikābhiraṅgārapūrṇābhistāṃ ca sarvaśaḥ
parivāryāntarārohedabhyaktaḥ svidyate sukham
ya evāśmaghanasvedavidhirbhūmau sa eva tu
praśastāyāṃ nivātāyāṃ samāyāmupadiśyate
kumbhīṃ vātaharakvāthapūrṇāṃ bhūmau nikhānayet
ardhabhāgaṃ tribhāgaṃ vā śayanaṃ tatra copari
sthāpayedāsanaṃ vāpi nātisāndraparicchadam
atha kumbhyāṃ susaṃtaptān prakṣipedayaso guḍān
pāṣāṇān voṣmaṇā tena tatsthaḥ svidyati nā sukham
susaṃvṛtāṅgaḥ svabhyaktaḥ snehairanilanāśanaiḥ
kūpaṃ śayanavistāraṃ dviguṇaṃ cāpi vedhataḥ
deśe nivāte śaste ca kuryādantaḥsumārjitam
hastyaśvagokharoṣṭrāṇāṃ karīṣairdagdhapūrite
svavacchannaḥ susaṃstīrṇe 'bhyaktaḥ svidyati nā sukham
dhītīkāṃ tu karīṣāṇāṃ yathoktānāṃ pradīpayet
śayanāntaḥpramāṇena śayyāmupari tatra ca
sudagdhāyāṃ vidhūmāyāṃ yathoktāmupakalpayet
svavacchannaḥ svapaṃstatrābhyaktaḥ svidyati nā sukham
holākasveda ityeṣa sukhaḥ prokto maharṣiṇā
iti trayodaśavidhaḥ svedo 'gniguṇasaṃśrayaḥ
vyāyāma uṣṇasadanaṃ guruprāvaraṇaṃ kṣudhā
bahupānaṃ bhayakrodhāvupanāhāhavātapāḥ
svedayanti daśaitāni naramagniguṇādṛte
ityukto dvividhaḥ svedaḥ saṃyukto 'gniguṇairna ca
ekāṅgasarvāṅgataḥ snigdho rūkṣastathaiva ca
ityetattrividhaṃ dvandvaṃ svedamuddiśya kīrtitam
snigdhaḥ svedairupakramyaḥ svinnaḥ pathyāśano bhavet
tadahaḥ svinnagātrastu vyāyāmaṃ varjayennaraḥ
tatra ślokāḥ
svedo yathā kāryakaro hito yebhyaśca yadvidhaḥ
yatra deśe yathā yogyo deśo rakṣyaśca yo yathā
svinnātisvinnarūpāṇi tathātisvinnabheṣajam
asvedyāḥ svedayogyāśca svedadravyāṇi kalpanā
trayodaśavidhaḥ svedo vinā daśavidho 'gninā
saṃgraheṇa ca ṣaṭ svedāḥ svedādhyāye nidarśitāḥ
svedādhikāre yadvācyamuktametanmaharṣiṇā
śiṣyaistu pratipattavyamupadeṣṭā punarvasuḥ
athāta upakalpanīyamadhyāyaṃ vyākhyāsyāmaḥ
iti ha smāha bhagavānātreyaḥ
iha khalu rājānaṃ rājamātram anyaṃ vā vipuladravyaṃ vamanaṃ virecanaṃ vā pāyayitukāmena bhiṣajā prāgevauṣadhapānāt saṃbhārā upakalpanīyā bhavanti samyakcaiva hi gacchatyauṣadhe pratibhogārthāḥ vyāpanne cauṣadhe vyāpadaḥ parisaṃkhyāya pratīkārārthā na hi saṃnikṛṣṭe kāle prādurbhūtāyāmāpadi satyapi krayākraye sukaramāśu sambharaṇam auṣadhānāṃ yathāvaditi
evaṃvādinaṃ bhagavantamātreyamagniveśa uvāca nanu bhagavan ādāveva jñānavatā tathā pratividhātavyaṃ yathā prativihite sidhyedevauṣadhamekāntena samyakprayoganimittā hi sarvakarmaṇāṃ siddhiriṣṭā vyāpaccāsamyakprayoganimittā atha samyagasamyak ca samārabdhaṃ karma sidhyati vyāpadyate vāniyamena tulyaṃ bhavati jñānam ajñāneneti
tamuvāca bhagavānātreyaḥ śakyaṃ tathā pratividhātum asmābhir asmadvidhair vāpyagniveśa yathā prativihite sidhyedevauṣadhamekāntena tacca prayogasauṣṭhavamupadeṣṭuṃ yathāvat nahi kaścidasti ya etadevamupadiṣṭamupadhārayitumutsaheta upadhārya vā tathā pratipattuṃ prayoktuṃ vā sūkṣmāṇi hi doṣabheṣajadeśakālabalaśarīrāhārasātmyasattvaprakṛtivayasām avasthāntarāṇi yānyanucintyamānāni vimalavipulabuddherapi buddhimākulīkuryuḥ kiṃ punaralpabuddheḥ tasmādubhayametadyathāvadupadekṣyāmaḥ samyakprayogaṃ cauṣadhānāṃ vyāpannānāṃ ca vyāpatsādhanāni siddhiṣūttarakālam
idānīṃ tāvat saṃbhārān vividhānapi samāsenopadekṣyāmaḥ tadyathā dṛḍhaṃ nivātaṃ pravātaikadeśaṃ sukhapravicāram anupatyakaṃ dhūmātapajalarajasām anabhigamanīyam aniṣṭānāṃ ca śabdasparśarasarūpagandhānāṃ sodapānodūkhalamusalavarcaḥsthānasnānabhūmimahānasaṃ vāstuvidyākuśalaḥ praśastaṃ gṛhameva tāvat pūrvamupakalpayet
tataḥ śīlaśaucācārānurāgadākṣyaprādakṣiṇyopapannān upacārakuśalān sarvakarmasu paryavadātān sūpaudanapācakasnāpakasaṃvāhakotthāpakasaṃveśakauṣadhapeṣakāṃśca paricārakān sarvakarmasv apratikūlān tathā gītavāditrollāpakaślokagāthākhyāyiketihāsapurāṇakuśalān abhiprāyajñān anumatāṃśca deśakālavidaḥ pāriṣadyāṃśca tathā lāvakapiñjalaśaśahariṇaiṇakālapucchakamṛgamātṛkorabhrān gāṃ dogdhrīṃ śīlavatīmanāturāṃ jīvadvatsāṃ suprativihitatṛṇaśaraṇapānīyāṃ pātryācamanīyodakoṣṭhamaṇikaghaṭapiṭharaparyogakumbhīkumbhakuṇḍaśarāvadarvīkaṭodañcanaparipacanamanthānacarmacelasūtrakārpāsorṇādīni ca śayanāsanādīni copanyastabhṛṅgārapratigrahāṇi suprayuktāstaraṇottarapracchadopadhānāni sopāśrayāṇi saṃveśanopaveśanasnehasvedābhyaṅgapradehapariṣekānulepanavamanavirecanāsthāpanānuvāsanaśirovirecanamūtroccārakarmaṇām upacārasukhāni suprakṣālitopadhānāśca suślakṣṇasvaramadhyamā dṛṣadaḥ śastrāṇi copakaraṇārthāni dhūmanetraṃ ca bastinetraṃ cottarabastikaṃ ca kuśahastakaṃ ca tulāṃ ca mānabhāṇḍaṃ ca ghṛtatailavasāmajjakṣaudraphāṇitalavaṇendhanodakamadhusīdhusurāsauvīrakatuṣodakamaireyamedakadadhidadhimaṇḍodasviddhānyāmlamūtrāṇi ca tathā śāliṣaṣṭikamudgamāṣayavatilakulatthabadaramṛdvīkākāśmaryaparūṣakābhayāmalakavibhītakāni nānāvidhāni ca snehasvedopakaraṇāni dravyāṇi tathaivordhvaharānulomikobhayabhāñji saṃgrahaṇīyadīpanīyapācanīyopaśamanīyavātaharādisamākhyātāni cauṣadhāni yaccānyadapi kiṃcid vyāpadaḥ parisaṃkhyāya pratīkārārthamupakaraṇaṃ vidyāt yacca pratibhogārthaṃ tattadupakalpayet
tatastaṃ puruṣaṃ yathoktābhyāṃ snehasvedābhyāṃ yathārhamupapādayet taṃ cedasminnantare mānasaḥ śārīro vā vyādhiḥ kaścittīvrataraḥ sahasābhyāgacchet tameva tāvadasyopāvartayituṃ yateta tatastamupāvartya tāvantamevainaṃ kālaṃ tathāvidhenaiva karmaṇopācaret
tatastaṃ puruṣaṃ snehasvedopapannamanupahatamanasamabhisamīkṣya sukhoṣitaṃ suprajīrṇabhaktaṃ śiraḥsnātamanuliptagātraṃ sragviṇamanupahatavastrasaṃvītaṃ devatāgnidvijaguruvṛddhavaidyānarcitavantamiṣṭe nakṣatratithikaraṇamuhūrte kārayitvā brāhmaṇān svastivācanaṃ prayuktābhir āśīrbhir abhimantritāṃ madhumadhukasaindhavaphāṇitopahitāṃ madanaphalakaṣāyamātrāṃ pāyayet
madanaphalakaṣāyamātrāpramāṇaṃ tu khalu sarvasaṃśodhanamātrāpramāṇāni ca pratipuruṣamapekṣitavyāni bhavanti yāvaddhi yasya saṃśodhanaṃ pītaṃ vaikārikadoṣaharaṇāyopapadyate na cātiyogāyogāya tāvadasya mātrāpramāṇaṃ veditavyaṃ bhavati
pītavantaṃ tu khalvenaṃ muhūrtam anukāṅkṣeta tasya yadā jānīyāt svedaprādurbhāveṇa doṣaṃ pravilayanamāpadyamānaṃ lomaharṣeṇa ca sthānebhyaḥ pracalitaṃ kukṣisamādhmāpanena ca kukṣimanugataṃ hṛllāsāsyasravaṇābhyāmapi cordhvamukhībhūtām athāsmai jānusamam asaṃbādhaṃ suprayuktāstaraṇottarapracchadopadhānaṃ sopāśrayamāsanamupaveṣṭuṃ prayacchet pratigrahāṃścopacārayet lālāṭapratigrahe pārśvopagrahaṇe nābhiprapīḍane pṛṣṭhonmardane cānapatrapaṇīyāḥ suhṛdo 'numatāḥ prayateran
athainamanuśiṣyāt vivṛtoṣṭhatālukaṇṭho nātimahatā vyāyāmena vegānudīrṇānudīrayan kiṃcid avanamya grīvāmūrdhvaśarīram upavegam apravṛttān pravartayan suparilikhitanakhābhyām aṅgulibhyām utpalakumudasaugandhikanālair vā kaṇṭham abhispṛśan sukhaṃ pravartayasveti sa tathāvidhaṃ kuryāt tato 'sya vegān pratigrahagatānavekṣetāvahitaḥ vegaviśeṣadarśanāddhi kuśalo yogāyogātiyogaviśeṣān upalabheta vegaviśeṣānupalabheta vegaviśeṣadarśī punaḥ kṛtyaṃ yathārhamavabudhyeta lakṣaṇena tasmādvegānavekṣetāvahitaḥ
tatrāmūnyayogayogātiyogaviśeṣajñānāni bhavanti tadyathā apravṛttiḥ kutaścit kevalasya vāpyauṣadhasya vibhraṃśo vibandho vegānāmayogalakṣaṇāni bhavanti kāle pravṛttiranatimahatī vyathā yathākramaṃ doṣaharaṇaṃ svayaṃ cāvasthānamiti yogalakṣaṇāni bhavanti yogena tu doṣapramāṇaviśeṣeṇa tīkṣṇamṛdumadhyavibhāgo jñeyaḥ yogādhikyena tu phenilaraktacandrikopagamanam ityatiyogalakṣaṇāni bhavanti
tatrātiyogāyoganimittān imān upadravān vidyāt ādhmānaṃ parikartikā parisrāvo hṛdayogasaraṇamaṅgagraho jīvādānaṃ vibhraṃśaḥ stambhaḥ klamaścetyupadravāḥ
yogena tu khalvenaṃ charditavantamabhisamīkṣya suprakṣālitapāṇipādāsyaṃ muhūrtamāśvāsya snaihikavairecanikopaśamanīyānāṃ dhūmānāmanyatamaṃ sāmarthyataḥ pāyayitvā punarevodakam upasparśayet
upaspṛṣṭodakaṃ cainaṃ nivātamāgāramanupraveśya saṃveśya cānuśiṣyāt uccairbhāṣyam atyāśanam atisthānam aticaṅkramaṇaṃ krodhaśokahimātapāvaśyāyātipravātān yānayānaṃ grāmyadharmam asvapanaṃ niśi divā svapnaṃ viruddhājīrṇāsātmyākālapramitātihīnaguruviṣamabhojanavegasaṃdhāraṇodīraṇam iti bhāvān etān manasāpyasevamānaḥ sarvamaho gamayasveti
sa tathā kuryāt
athainaṃ sāyāhne pare vāhni sukhodakapariṣiktaṃ purāṇānāṃ lohitaśālitaṇḍulānāṃ svavaklinnāṃ maṇḍapūrvāṃ sukhoṣṇāṃ yavāgūṃ pāyayedagnibalamabhisamīkṣya evaṃ dvitīye tṛtīye cānnakāle caturthe tvannakāle tathāvidhānāmeva śālitaṇḍulānām utsvinnāṃ vilepīm uṣṇodakadvitīyām asnehalavaṇām alpasnehalavaṇāṃ vā bhojayet evaṃ pañcame ṣaṣṭhe cānnakāle saptame tvannakāle tathāvidhānāmeva śālīnāṃ dviprasṛtaṃ susvinnam odanam uṣṇodakānupānaṃ tanunā tanusnehalavaṇopapannena mudgayūṣeṇa bhojayet evamaṣṭame navame cānnakāle daśame tvannakāle lāvakapiñjalādīnāmanyatamasya māṃsarasenaudakalāvaṇikena nātisāravatā bhojayed uṣṇodakānupānam evamekādaśe dvādaśe cānnakāle ata ūrdhvamannaguṇān krameṇopabhuñjānaḥ saptarātreṇa prakṛtibhojanamāgacchet
athainaṃ punareva snehasvedābhyām upapādyānupahatamanasam abhisamīkṣya sukhoṣitaṃ suprajīrṇabhaktaṃ kṛtahomabalimaṅgalajapaprāyaścittamiṣṭe tithinakṣatrakaraṇamuhūrte brāhmaṇān svasti vācayitvā trivṛtkalkamakṣamātraṃ yathārhāloḍanaprativinītaṃ pāyayet prasamīkṣya doṣabheṣajadeśakālabalaśarīrāhārasātmyasattvaprakṛtivayasām avasthāntarāṇi vikārāṃśca samyak viriktaṃ cainaṃ vamanoktena dhūmavarjena vidhinopapādayed ā balavarṇaprakṛtilābhāt balavarṇopapannaṃ cainamanupahatamanasamabhisamīkṣya sukhoṣitaṃ suprajīrṇabhaktaṃ śiraḥsnātamanuliptagātraṃ sragviṇam anupahatavastrasaṃvītam anurūpālaṅkārālaṃkṛtaṃ suhṛdāṃ darśayitvā jñātīnāṃ darśayet athainaṃ kāmeṣvavasṛjet
bhavanti cātra
anena vidhinā rājā rājamātro 'thavā punaḥ
yasya vā vipulaṃ dravyaṃ sa saṃśodhanamarhati
daridrastvāpadaṃ prāpya prāptakālaṃ viśodhanam
pibet kāmam asaṃbhṛtya saṃbhārānapi durlabhān
na hi sarvamanuṣyāṇāṃ santi sarve paricchadāḥ
na ca rogā na bādhante daridrānapi dāruṇāḥ
yadyacchakyaṃ manuṣyeṇa kartumauṣadhamāpadi
tattat sevyaṃ yathāśakti vasanānyaśanāni ca
malāpahaṃ rogaharaṃ balavarṇaprasādanam
pītvā saṃśodhanaṃ samyagāyuṣā yujyate ciram
tatra ślokāḥ
īśvarāṇāṃ vasumatāṃ vamanaṃ savirecanam
saṃbhārā ye yadarthaṃ ca samānīya prayojayet
yathā prayojyā mātrā yā yadayogasya lakṣaṇam
yogātiyogayoryacca doṣā ye cāpyupadravāḥ
yadasevyaṃ viśuddhena yaśca saṃsarjanakramaḥ
tat sarvaṃ kalpanādhyāye vyājahāra punarvasuḥ
athātaś cikitsāprābhṛtīyam adhyāyaṃ vyākhyāsyāmaḥ
iti ha smāha bhagavānātreyaḥ
cikitsāprābhṛto dhīmān śāstravān karmatatparaḥ
naraṃ virecayati yaṃ sa yogāt sukhamaśnute
yaṃ vaidyamānī tvabudho virecayati mānavam
so 'tiyogādayogācca mānavo duḥkhamaśnute
daurbalyaṃ lāghavaṃ glānivyādhīnāmaṇutā ruciḥ
hṛdvarṇaśuddhiḥ kṣuttṛṣṇā kāle vegapravartanam
buddhīndriyamanaḥśuddhir mārutasyānulomatā
samyagviriktaliṅgāni kāyāgneścānuvartanam
ṣṭhīvanaṃ hṛdayāśuddhirutkleśaḥ śleṣmapittayoḥ
ādhmānam aruciśchardir adaurbalyam alāghavam
jaṅghorusadanaṃ tandrā staimityaṃ pīnasāgamaḥ
lakṣaṇānyaviriktānāṃ mārutasya ca nigrahaḥ
viṭpittakaphavātānām āgatānāṃ yathākramam
paraṃ sravati yadraktaṃ medomāṃsodakopamam
niḥśleṣmapittamudakaṃ śoṇitaṃ kṛṣṇameva vā
tṛpyato mārutārtasya so'tiyogaḥ pramuhyataḥ
vamane'tikṛte liṅgānyetānyeva bhavanti hi
ūrdhvagā vātarogāśca vāggrahaścādhiko bhavet
cikitsāprābhṛtaṃ tasmādupeyāccharaṇaṃ naraḥ
yuñjyād ya enamatyantamāyuṣā ca sukhena ca
avipāko'ruciḥ sthaulyaṃ pāṇḍutā gauravaṃ klamaḥ
piḍakākoṭhakaṇḍūnāṃ saṃbhavo'ratireva ca
ālasyaśramadaurbalyaṃ daurgandhyamavasādakaḥ
śleṣmapittasamutkleśo nidrānāśo'tinidratā
tandrā klaibyamabuddhitvam aśastasvapnadarśanam
balavarṇapraṇāśaśca tṛpyato bṛṃhaṇairapi
bahudoṣasya liṅgāni tasmai saṃśodhanaṃ hitam
ūrdhvaṃ caivānulomaṃ ca yathādoṣaṃ yathābalam
evaṃ viśuddhakoṣṭhasya kāyāgnirabhivardhate
vyādhayaścopaśāmyanti prakṛtiścānuvartate
indriyāṇi manobuddhir varṇaścāsya prasīdati
balaṃ puṣṭirapatyaṃ ca vṛṣatā cāsya jāyate
jarāṃ kṛcchreṇa labhate ciraṃ jīvatyanāmayaḥ
tasmāt saṃśodhanaṃ kāle yuktiyuktaṃ pibennaraḥ
doṣāḥ kadācit kupyanti jitā laṅghanapācanaiḥ
jitāḥ saṃśodhanairye tu na teṣāṃ punarudbhavaḥ
doṣāṇāṃ ca drumāṇāṃ ca mūle'nupahate sati
rogāṇāṃ prasavānāṃ ca gatānāmāgatirdhruvā
bheṣajakṣapite pathyamāhārair eva bṛṃhaṇam
ghṛtamāṃsarasakṣīrahṛdyayūṣopasaṃhitaiḥ
abhyaṅgotsādanaiḥ snānairnirūhaiḥ sānuvāsanaiḥ
tathā sa labhate śarma yujyate cāyuṣā ciram
atiyogānubaddhānāṃ sarpiḥpānaṃ praśasyate
tailaṃ madhurakaiḥ siddham athavāpyanuvāsanam
yasya tvayogastaṃ snigdhaṃ punaḥ saṃśodhayennaram
mātrākālabalāpekṣī smaran pūrvam anukramam
snehane svedane śuddhau rogāḥ saṃsarjane ca ye
jāyante'mārgavihite teṣāṃ siddhiṣu sādhanam
jāyante hetuvaiṣamyād viṣamā dehadhātavaḥ
hetusāmyāt samāsteṣāṃ svabhāvoparamaḥ sadā
pravṛttihetur bhāvānāṃ na nirodhe'sti kāraṇam
kecittatrāpi manyante hetuṃ hetoravartanam
evamuktārtham ācāryam agniveśo'bhyabhāṣata
svabhāvoparame karma cikitsāprābhṛtasya kim
bheṣajairviṣamān dhātūn kān samīkurute bhiṣak
kā vā cikitsā bhagavan kimarthaṃ vā prayujyate
tacchiṣyavacanaṃ śrutvā vyājahāra punarvasuḥ
śrūyatāmatra yā somya yuktirdṛṣṭā maharṣibhiḥ
na nāśakāraṇābhāvād bhāvānāṃ nāśakāraṇam
jñāyate nityagasyeva kālasyātyayakāraṇam
śīghragatvādyathā bhūtastathā bhāvo vipadyate
nirodhe kāraṇaṃ tasya nāsti naivānyathākriyā
yābhiḥ kriyābhirjāyante śarīre dhātavaḥ samāḥ
sā cikitsā vikārāṇāṃ karma tadbhiṣajāṃ smṛtam
kathaṃ śarīre dhātūnāṃ vaiṣamyaṃ na bhavediti
samānāṃ cānubandhaḥ syādityarthaṃ kriyate kriyā
tyāgādviṣamahetūnāṃ samānāṃ copasevanāt
viṣamā nānubadhnanti jāyante dhātavaḥ samāḥ
samaistu hetubhiryasmāddhātūn saṃjanayet samān
cikitsāprābhṛtas tasmād dātā dehasukhāyuṣām
dharmasyārthasya kāmasya nṛlokasyobhayasya ca
dātā sampadyate vaidyo dānāddehasukhāyuṣām
tatra ślokāḥ
cikitsāprābhṛtaguṇo doṣo yaścetarāśrayaḥ
yogāyogātiyogānāṃ lakṣaṇaṃ śuddhisaṃśrayam
bahudoṣasya liṅgāni saṃśodhanaguṇāśca ye
cikitsāsūtramātraṃ ca siddhivyāpattisaṃśrayam
yā ca yuktiścikitsāyāṃ yaṃ cārthaṃ kurute bhiṣak
cikitsāprābhṛte'dhyāye tat sarvamavadanmuniḥ
athātaḥ kiyantaḥśirasīyam adhyāyaṃ vyākhyāsyāmaḥ
iti ha smāha bhagavānātreyaḥ
kiyantaḥ śirasi proktā rogā hṛdi ca dehinām
kati cāpyanilādīnāṃ rogā mānavikalpajāḥ
kṣayāḥ kati samākhyātāḥ piḍakāḥ kati cānagha
gatiḥ katividhā coktā doṣāṇāṃ doṣasūdana
hutāśaveśasya vacastacchrutvā gururabravīt
pṛṣṭavānasi yat saumya tanme śṛṇu savistaram
dṛṣṭāḥ pañca śirorogāḥ pañcaiva hṛdayāmayāḥ
vyādhīnāṃ dvyadhikā ṣaṣṭirdoṣamānavikalpajā
daśāṣṭau ca kṣayāḥ sapta piḍakā mādhumehikāḥ
doṣāṇāṃ trividhā coktā gatirvistarataḥ śṛṇu
saṃdhāraṇāddivāsvapnādrātrau jāgaraṇānmadāt
uccairbhāṣyādavaśyāyāt prāgvātād atimaithunāt
gandhād asātmyād āghrātād rajodhūmahimātapāt
gurvamlaharitādānād ati śītāmbusevanāt
śiro'bhighātād duṣṭāmād rodanād bāṣpanigrahāt
meghāgamānmanastāpāddeśakālaviparyayāt
vātādayaḥ prakupyanti śirasyasraṃ ca duṣyati
tataḥ śirasi jāyante rogā vividhalakṣaṇāḥ
prāṇāḥ prāṇabhṛtāṃ yatra śritāḥ sarvendriyāṇi ca
yaduttamāṅgamaṅgānāṃ śirastadabhidhīyate
ardhāvabhedako vā syāt sarvaṃ vā rujyate śiraḥ
pratiśyāmukhanāsākṣikarṇarogaśirobhramāḥ
arditaṃ śirasaḥ kampo galamanyāhanugrahaḥ
vividhāścāpare rogā vātādikrimisaṃbhavāḥ
pṛthagdiṣṭāstu ye pañca saṃgrahe paramarṣibhiḥ
śirogadāṃstāñchṛṇu me yathāsvairhetulakṣaṇaiḥ
uccairbhāṣyātibhāṣyābhyāṃ tīkṣṇapānāt prajāgarāt
śītamārutasaṃsparśādvyavāyādveganigrahāt
upavāsādabhīghātādvirekādvamanādati
bāṣpaśokabhayatrāsād bhāramārgātikarśanāt
śirogatāḥ sirā vṛddho vāyurāviśya kupyati
tataḥ śūlaṃ mahattasya vātāt samupajāyate
nistudyete bhṛśaṃ śaṅkhau ghāṭā saṃbhidyate tathā
sabhrūmadhyaṃ lalāṭaṃ ca tapatīvātivedanam
vadhyete svanataḥ śrotre niṣkṛṣyete ivākṣiṇī
ghūrṇatīva śiraḥ sarvaṃ saṃdhibhya iva mucyate
sphuratyati sirājālaṃ stabhyate ca śirodharā
snigdhoṣṇamupaśete ca śiroroge 'nilātmake
kaṭvamlalavaṇakṣāramadyakrodhātapānalaiḥ
pittaṃ śirasi saṃduṣṭaṃ śirorogāya kalpate
dahyate rujyate tena śiraḥ śītaṃ suṣūyate
dahyete cakṣuṣī tṛṣṇā bhramaḥ svedaśca jāyate
āsyāsukhaiḥ svapnasukhairgurusnigdhātibhojanaiḥ
śleṣmā śirasi saṃduṣṭaḥ śirorogāya kalpate
śiro mandarujaṃ tena suptaṃ stimitabhārikam
bhavatyutpadyate tandrā tathālasyam arocakaḥ
vātācchūlaṃ bhramaḥ kampaḥ pittāddāho madastṛṣā
kaphādgurutvaṃ tandrā ca śiroroge tridoṣaje
tilakṣīraguḍājīrṇapūtisaṃkīrṇabhojanāt
kledo 'sṛkkaphamāṃsānāṃ doṣalasyopajāyate
tataḥ śirasi saṃkledāt krimayaḥ pāpakarmaṇaḥ
janayanti śirorogaṃ jātā bībhatsalakṣaṇam
vyadhacchedarujākaṇḍūśophadaurgatyaduḥkhitam
krimirogāturaṃ vidyāt krimīṇāṃ darśanena ca
śokopavāsavyāyāmarūkṣaśuṣkālpabhojanaiḥ
vāyurāviśya hṛdayaṃ janayatyuttamāṃ rujam
vepathurveṣṭanaṃ stambhaḥ pramohaḥ śūnyatā daraḥ
hṛdi vātāture rūpaṃ jīrṇe cātyarthavedanā
uṣṇāmlalavaṇakṣārakaṭukājīrṇabhojanaiḥ
madyakrodhātapaiścāśu hṛdi pittaṃ prakupyati
hṛddāhastiktatā vaktre tiktāmlodgiraṇaṃ klamaḥ
tṛṣṇā mūrcchā bhramaḥ svedaḥ pittahṛdrogakāraṇam
atyādānaṃ gurusnigdham acintanam aceṣṭanam
nidrāsukhaṃ cābhyadhikaṃ kaphahṛdrogakāraṇam
hṛdayaṃ kaphahṛdroge suptaṃ stimitabhārikam
tandrāruciparītasya bhavatyaśmāvṛtaṃ yathā
hetulakṣaṇasaṃsargāducyate sānnipātikaḥ
tridoṣaje tu hṛdroge yo durātmā niṣevate
tilakṣīraguḍādīni granthistasyopajāyate
marmaikadeśe saṃkledaṃ rasaścāsyopagacchati
saṃkledāt krimayaścāsya bhavantyupahatātmanaḥ
marmaikadeśe te jātāḥ sarpanto bhakṣayanti ca
tudyamānaṃ sa hṛdayaṃ sūcībhiriva manyate
chidyamānaṃ yathā śastrairjātakaṇḍūṃ mahārujam
hṛdrogaṃ krimijaṃ tvetairliṅgairbuddhvā sudāruṇam
tvareta jetuṃ taṃ vidvān vikāraṃ śīghrakāriṇam
dvyulbaṇaikolbaṇaiḥ ṣaṭ syurhīnamadhyādhikaiśca ṣaṭ
samaiścaiko vikārāste sannipātāstrayodaśa
saṃsarge nava ṣaṭ tebhya ekavṛddhyā samaistrayaḥ
pṛthak trayaśca tairvṛddhairvyādhayaḥ pañcaviṃśatiḥ
yathā vṛddhaistathā kṣīṇairdoṣaiḥ syuḥ pañcaviṃśatiḥ
vṛddhikṣayakṛtaścānyo vikalpa upadekṣyate
vṛddhirekasya samatā caikasyaikasya saṃkṣayaḥ
dvandvavṛddhiḥ kṣayaścaikasyaikavṛddhirdvayoḥ kṣayaḥ
prakṛtisthaṃ yadā pittaṃ mārutaḥ śleṣmaṇaḥ kṣaye
sthānādādāya gātreṣu yatra yatra visarpati
tadā bhedaśca dāhaśca tatra tatrānavasthitaḥ
gātradeśe bhavatyasya śramo daurbalyameva ca
prakṛtisthaṃ kaphaṃ vāyuḥ kṣīṇe pitte yadā balī
karṣet kuryāttadā śūlaṃ saśaityastambhagauravam
yadānilaṃ prakṛtigaṃ pittaṃ kaphaparikṣaye
saṃruṇaddhi tadā dāhaḥ śūlaṃ cāsyopajāyate
śleṣmāṇaṃ hi samaṃ pittaṃ yadā vātaparikṣaye
sannirundhyāttadā kuryāt satandrāgauravaṃ jvaram
pravṛddho hi yadā śleṣmā pitte kṣīṇe samīraṇam
rundhyāttadā prakurvīta śītakaṃ gauravaṃ rujam
samīraṇe parikṣīṇe kaphaḥ pittaṃ samatvagam
kurvīta saṃnirundhāno mṛdvagnitvaṃ śirograham
nidrāṃ tandrām pralāpaṃ ca hṛdrogaṃ gātragauravam
nakhādīnāṃ ca pītatvaṃ ṣṭhīvanaṃ kaphapittayoḥ
hīnavātasya tu śleṣmā pittena sahitaścaran
karotyarocakāpākau sadanaṃ gauravaṃ tathā
hṛllāsamāsyasravaṇaṃ pāṇḍutāṃ dūyanaṃ madam
virekasya ca vaiṣamyaṃ vaiṣamyamanalasya ca
hīnapittasya tu śleṣmā mārutenopasaṃhitaḥ
stambhaṃ śaityaṃ ca todaṃ ca janayatyanavasthitam
gauravaṃ mṛdutāmagnerbhaktāśraddhāṃ pravepanam
nakhādīnāṃ ca śuklatvaṃ gātrapāruṣyameva ca
mārutastu kaphe hīne pittaṃ ca kupitaṃ dvayam
karoti yāni liṅgāni śṛṇu tāni samāsataḥ
bhramamudveṣṭanaṃ todaṃ dāhaṃ sphuṭanavepane
aṅgamardaṃ parīśoṣaṃ dūyanaṃ dhūpanaṃ tathā
vātapittakṣaye śleṣmā srotāṃsyapidadhadbhṛśam
ceṣṭāpraṇāśaṃ mūrcchāṃ ca vāksaṅgaṃ ca karoti hi
vātaśleṣmakṣaye pittaṃ dehaujaḥ sraṃsayaccaret
glānimindriyadaurbalyaṃ tṛṣṇāṃ mūrcchāṃ kriyākṣayam
pittaśleṣmakṣaye vāyurmarmāṇyatinipīḍayan
praṇāśayati saṃjñāṃ ca vepayatyathavā naram
doṣāḥ pravṛddhāḥ svaṃ liṅgaṃ darśayanti yathābalam
kṣīṇā jahati liṅgaṃ svaṃ samāḥ svaṃ karma kurvate
vātādīnāṃ rasādīnāṃ malānāmojasastathā
kṣayāstatrānilādīnāmuktaṃ saṃkṣīṇalakṣaṇam
ghaṭṭate sahate śabdaṃ noccairdravati śūlyate
hṛdayaṃ tāmyati svalpaceṣṭasyāpi rasakṣaye
paruṣā sphuṭitā mlānā tvagrūkṣā raktasaṃkṣaye
māṃsakṣaye viśeṣeṇa sphiggrīvodaraśuṣkatā
sandhīnāṃ sphuṭanaṃ glānir akṣṇor āyāsa eva ca
lakṣaṇaṃ medasi kṣīṇe tanutvaṃ codarasya ca
keśalomanakhaśmaśrudvijaprapatanaṃ śramaḥ
jñeyamasthikṣaye liṅgaṃ sandhiśaithilyameva ca
śīryanta iva cāsthīni durbalāni laghūni ca
pratataṃ vātarogīṇi kṣīṇe majjani dehinām
daurbalyaṃ mukhaśoṣaśca pāṇḍutvaṃ sadanaṃ śramaḥ
klaibyaṃ śukrāvisargaśca kṣīṇaśukrasya lakṣaṇam
kṣīṇe śakṛti cāntrāṇi pīḍayanniva mārutaḥ
rūkṣasyonnamayan kukṣīṃ tiryagūrdhvaṃ ca gacchati
mūtrakṣaye mūtrakṛcchraṃ mūtravaivarṇyameva ca
pipāsā bādhate cāsya mukhaṃ ca pariśuṣyati
malāyanāni cānyāni śūnyāni ca laghūni ca
viśuṣkāṇi ca lakṣyante yathāsvaṃ malasaṃkṣaye
bibheti durbalo 'bhīkṣṇaṃ dhyāyati vyathitendriyaḥ
duśchāyo durmanā rūkṣaḥ kṣāmaścaivaujasaḥ kṣaye
hṛdi tiṣṭhati yacchuddhaṃ raktamīṣatsapītakam
ojaḥ śarīre saṃkhyātaṃ tannāśānnā vinaśyati
prathamaṃ jāyate hyojaḥ śarīre 'smiñcharīriṇām
sarpirvarṇaṃ madhurasaṃ lājagandhi prajāyate
vyāyāmo 'naśanaṃ cintā rūkṣālpapramitāśanam
vātātapau bhayaṃ śoko rūkṣapānaṃ prajāgaraḥ
kaphaśoṇitaśukrāṇāṃ malānāṃ cātivartanam
kālo bhūtopaghātaśca jñātavyāḥ kṣayahetavaḥ
gurusnigdhāmlalavaṇānyatimātraṃ samaśnatām
navamannaṃ ca pānaṃ ca nidrām āsyāsukhāni ca
tyaktavyāyāmacintānāṃ saṃśodhanamakurvatām
śleṣmā pittaṃ ca medaśca māṃsaṃ cātipravardhate
tairāvṛtagatirvāyuroja ādāya gacchati
yadā bastiṃ tadā kṛcchro madhumehaḥ pravartate
sa mārutasya pittasya kaphasya ca muhurmuhuḥ
darśayatyākṛtiṃ gatvā kṣayamāpyāyate punaḥ
upekṣayāsya jāyante piḍakāḥ sapta dāruṇāḥ
māṃsaleṣvavakāśeṣu marmasvapi ca saṃdhiṣu
śarāvikā kacchapikā jālinī sarṣapī tathā
alajī vinatākhyā ca vidradhī ceti saptamī
antonnatā madhyanimnā śyāvā kledaruganvitā
śarāvikā syāt piḍakā śarāvākṛtisaṃsthitā
avagāḍhārtinistodā mahāvāstuparigrahā
ślakṣṇā kacchapapṛṣṭhābhā piḍakā kacchapī matā
stabdhā sirājālavatī snigdhāsrāvā mahāśayā
rujānistodabahulā sūkṣmacchidrā ca jālinī
piḍakā nātimahatīkṣiprapākā mahārujā
sarṣapī sarṣapābhābhiḥ piḍakābhiścitā bhavet
dahati tvacamutthāne tṛṣṇāmohajvarapradā
visarpatyaniśaṃ duḥkhāddahatyagnirivālajī
avagāḍharujākledā pṛṣṭhe vāpyudare 'pi vā
mahatī vinatā nīlā piḍakā vinatā matā
vidradhiṃ dvividhām āhur bāhyām ābhyantarīṃ tathā
bāhyā tvaksnāyumāṃsotthā kaṇḍarābhā mahārujā
śītakānnavidāhyuṣṇarūkṣaśuṣkātibhojanāt
viruddhājīrṇasaṃkliṣṭaviṣamāsātmyabhojanāt
vyāpannabahumadyatvādvegasaṃdhāraṇācchramāt
jihmavyāyāmaśayanādatibhārādhvamaithunāt
antaḥśarīre māṃsāsṛgāviśanti yadā malāḥ
tadā saṃjāyate granthirgambhīrasthaḥ sudāruṇaḥ
hṛdaye klomni yakṛti plīhni kukṣau ca vṛkkayoḥ
nābhyāṃ vaṅkṣaṇayorvāpi bastau vā tīvravedanaḥ
duṣṭaraktātimātratvāt sa vai śīghraṃ vidahyate
tataḥ śīghravidāhitvādvidradhītyabhidhīyate
vyadhacchedabhramānāhaśabdasphuraṇasarpaṇaiḥ
vātikīṃ paittikīṃ tṛṣṇādāhamohamadajvaraiḥ
jṛmbhotkleśārucistambhaśītakaiḥ ślaiṣmikīṃ viduḥ
sarvāsu ca mahacchūlaṃ vidradhīṣūpajāyate
śastrāstrairbhidyata iva colmukairiva dahyate
vidradhī vyamlatā yātā vṛścikairiva daśyate
tanu rūkṣāruṇaṃ śyāvaṃ phenilaṃ vātavidradhī
tilamāṣakulatthodasannibhaṃ pittavidradhī
ślaiṣmikī sravati śvetaṃ picchilaṃ bahalaṃ bahu
lakṣaṇaṃ sarvamevaitadbhajate sānnipātikī
athāsāṃ vidradhīnāṃ sādhyāsādhyatvaviśeṣajñānārthaṃ sthānakṛtaṃ liṅgaviśeṣamupadekṣyāmaḥ tatra pradhānamarmajāyāṃ vidradhyāṃ hṛdghaṭṭanatamakapramohakāsaśvāsāḥ klomajāyāṃ pipāsāmukhaśoṣagalagrahāḥ yakṛjjāyāṃ śvāsaḥ plīhajāyāmucchvāsoparodhaḥ kukṣijāyāṃ kukṣipārśvāntarāṃsaśūlaṃ vṛkkajāyāṃ pṛṣṭhakaṭigrahaḥ nābhijāyāṃ hikkā vaṅkṣaṇajāyāṃ sakthisādaḥ bastijāyāṃ kṛcchrapūtimūtravarcastvaṃ ceti
pakvaprabhinnāsūrdhvajāsu mukhāt srāvaḥ sravati adhojāsu gudāt ubhayatastu nābhijāsu
āsāṃ hṛnnābhibastijāḥ paripakvāḥ sānnipātikī ca maraṇāya śeṣāḥ punaḥ kuśalam āśupratikāriṇaṃ cikitsakamāsādyopaśāmyanti
tasmādacirotthitāṃ vidradhīṃ śastrasarpavidyudagnitulyāṃ snehavirecanairāśvevopakramet sarvaśo gulmavacceti
bhavanti cātra
vinā pramehamapyetā jāyante duṣṭamedasaḥ
tāvaccaitā na lakṣyante yāvadvāstuparigrahaḥ
śarāvikā kacchapikā jālinī ceti duḥsahāḥ
jāyante tā hyatibalāḥ prabhūtaśleṣmamedasaḥ
sarṣapī cālajī caiva vinatā vidradhī ca yāḥ
sādhyāḥ pittolbaṇāstāstu sambhavantyalpamedasaḥ
marmasvaṃse gude pāṇyoḥ stane sandhiṣu pādayoḥ
jāyante yasya piḍakāḥ sa pramehī na jīvati
tathānyāḥ piḍakāḥ santi raktapītāsitāruṇāḥ
pāṇḍurāḥ pāṇḍuvarṇāśca bhasmābhā mecakaprabhāḥ
mṛdvyaśca kaṭhināścānyāḥ sthūlāḥ sūkṣmāstathāparāḥ
mandavegā mahāvegāḥ svalpaśūlā mahārujaḥ
tā buddhvā mārutādīnāṃ yathāsvairhetulakṣaṇaiḥ
brūyādupacareccāśu prāgupadravadarśanāt
tṛṭśvāsamāṃsasaṃkothamohahikkāmadajvarāḥ
vīsarpamarmasaṃrodhāḥ piḍakānāmupadravāḥ
kṣayaḥ sthānaṃ ca vṛddhiśca doṣāṇāṃ trividhā gatiḥ
ūrdhvaṃ cādhaśca tiryakca vijñeyā trividhāparā
trividhā cāparā koṣṭhaśākhāmarmāsthisandhiṣu
ityuktā vidhibhedena doṣāṇāṃ trividhā gatiḥ
cayaprakopapraśamāḥ pittādīnāṃ yathākramam
bhavantyekaikaśaḥṣaṭsu kāleṣvabhrāgamādiṣu
gatiḥ kālakṛtā caiṣā cayādyā punarucyate
gatiśca dvividhā dṛṣṭā prākṛtī vaikṛtī ca yā
pittādevoṣmaṇaḥ paktirnarāṇāmupajāyate
tacca pittaṃ prakupitaṃ vikārān kurute bahūn
prākṛtastu balaṃ śleṣmā vikṛto mala ucyate
sa caivaujaḥ smṛtaḥ kāye sa ca pāpmopadiśyate
sarvā hi ceṣṭā vātena sa prāṇaḥ prāṇināṃ smṛtaḥ
tenaiva rogā jāyante tena caivoparudhyate
nityaṃ saṃnihitāmitraṃ samīkṣyātmānamātmavān
nityaṃ yuktaḥ paricaredicchannāyuranitvaram
tatra ślokau
śirorogāḥ sahṛdrogā rogā mānavikalpajāḥ
kṣayāḥ sapiḍakāścoktā doṣāṇāṃ gatireva ca
kiyantaḥśirasīye 'sminnadhyāye tattvadarśinā
jñānārthaṃ bhiṣajā prajānāṃ ca hitaiṣiṇā
athātastriśothīyamadhyāyaṃ vyākhyāsyāmaḥ
iti ha smāha bhagavānātreyaḥ
trayaḥ śothā bhavanti vātapittaśleṣmanimittāḥ te punardvividhā nijāgantubhedena
tatrāgantavaś chedanabhedanakṣaṇanabhañjanapicchanotpeṣaṇaprahāravadhabandhanaveṣṭanavyadhanapīḍanādibhir vā bhallātakapuṣpaphalarasātmaguptāśūkakrimiśūkāhitapatralatāgulmasaṃsparśanair vā svedanaparisarpaṇāvamūtraṇairvā viṣiṇāṃ saviṣaprāṇidaṃṣṭrādantaviṣāṇanakhanipātair vā sāgaraviṣavātahimadahanasaṃsparśanairvā śothāḥ samupajāyante
te punaryathāsvaṃ hetuvyañjanair ādāvupalabhyante nijavyañjanaikadeśaviparītaiḥ bandham antrāgadapralepapratāpanirvāpaṇādibhiś copakramair upakramyamāṇāḥ praśāntimāpadyante
nijāḥ punaḥ snehasvedavamanavirecanāsthāpanānuvāsanaśirovirecanānām ayathāvatprayogānmithyāsaṃsarjanād vā chardyalasakavisūcikāśvāsakāsātisāraśoṣapāṇḍurogodarajvarapradarabhagandarārśovikārātikarśanairvā kuṣṭhakaṇḍūpiḍakādibhirvā chardikṣavathūdgāraśukravātamūtrapurīṣavegadhāraṇairvā karmarogopavāsādhvakarśitasya vā sahasātigurvamlalavaṇapiṣṭānnaphalaśākarāgadadhiharitakamadyamandakavirūḍhanavaśūkaśamīdhānyānūpaudakapiśitopayogān mṛtpaṅkaloṣṭabhakṣaṇāllavaṇātibhakṣaṇād garbhasampīḍanād āmagarbhaprapatanāt prajātānāṃ ca mithyopacārād udīrṇadoṣatvācca śophāḥ prādurbhavanti ityuktaḥ sāmānyo hetuḥ
ayaṃ tvatra viśeṣaḥ śītarūkṣalaghuviśadaśramopavāsātikarśanakṣapaṇādibhir vāyuḥ prakupitastvaṅmāṃsaśoṇitādīnyabhibhūya śophaṃ janayati sa kṣiprotthānapraśamo bhavati tathā śyāmāruṇavarṇaḥ prakṛtivarṇo vā calaḥ spandanaḥ kharaparuṣabhinnatvagromā chidyata iva bhidyata iva pīḍyata iva sūcībhiriva tudyata iva pipīlikābhiriva saṃsṛpyate sarṣapakalkāvalipta iva cimicimāyate saṃkucyata āyamyata iveti vātaśothaḥ
uṣṇatīkṣṇakaṭukakṣāralavaṇāmlājīrṇabhojanair agnyātapapratāpaiśca pittaṃ prakupitaṃ tvaṅmāṃsaśoṇitānyabhibhūya śothaṃ janayati sa kṣiprotthānapraśamo bhavati kṛṣṇapītanīlatāmrāvabhāsa uṣṇo mṛduḥ kapilatāmraromā uṣyate dūyate dhūpyate ūṣmāyate svidyate klidyate na ca sparśamuṣṇaṃ ca suṣūyata iti pittaśothaḥ
gurumadhuraśītasnigdhair atisvapnāvyāyāmādibhiśca śleṣmā prakupitastvaṅmāṃsaśoṇitādīnyabhibhūya śothaṃ janayati sa kṛcchrotthānapraśamo bhavati pāṇḍuśvetāvabhāso guruḥ snigdhaḥ ślakṣṇaḥ sthiraḥ styānaḥ śuklāgraromā sparśoṣṇasahaśceti śleṣmaśothaḥ
yathāsvakāraṇākṛtisaṃsargāddvidoṣajāstrayaḥ śothā bhavanti yathāsvakāraṇākṛtisannipātāt sānnipātika ekaḥ evaṃ saptavidho bhedaḥ
prakṛtibhistābhistābhir bhidyamāno dvividhastrividhaścaturvidhā saptavidho 'ṣṭavidhaśca śotha upalabhyate punaścaika evotsedhasāmānyāt
bhavanti cātra
śūyante yasya gātrāṇi svapantīva rujanti ca
pīḍitānyunnamantyāśu vātaśothaṃ tamādiśet
yaścāpyaruṇavarṇābhaḥ śotho naktaṃ praṇaśyati
snehoṣṇamardanābhyāṃ ca praṇaśyet sa ca vātikaḥ
yaḥ pipāsājvarārtasya dūyate 'tha vidahyate
svidyati klidyate gandhī sa paittaḥ śvayathuḥ smṛtaḥ
yaḥ pītanetravaktratvak pūrvaṃ madhyāt praśūyate
tanutvak cātisārī ca pittaśothaḥ sa ucyate
śītaḥ saktagatiryastu kaṇḍūmān pāṇḍureva ca
nipīḍito nonnamati śvayathuḥ sa kaphātmakaḥ
yasya śastrakuśacchinnācchoṇitaṃ na pravartate
kṛcchreṇa picchā sravati sa cāpi kaphasaṃbhavaḥ
nidānākṛtisaṃsargācchvayathuḥ syāddvidoṣajaḥ
sarvākṛtiḥ sannipātācchotho vyāmiśrahetujaḥ
yastu pādābhinirvṛttaḥ śothaḥ sarvāṅgago bhavet
jantoḥ sa ca sukaṣṭaḥ syāt prasṛtaḥ strīmukhācca yaḥ
yaścāpi guhyaprabhavaḥ striyā vā puruṣasya vā
sa ca kaṣṭatamo jñeyo yasya ca syurupadravāḥ
chardiḥ śvāso 'rucistṛṣṇā jvaro 'tīsāra eva ca
saptako 'yaṃ sadaurbalyaḥ śophopadravasaṃgrahaḥ
yasya śleṣmā prakupito jihvāmūle 'vatiṣṭhate
āśu saṃjanayecchothaṃ jāyate 'syopajihvikā
yasya śleṣmā prakupitaḥ kākale vyavatiṣṭhate
āśu saṃjanayecchophaṃ karoti galaśuṇḍikām
yasya śleṣmā prakupito galabāhye 'vatiṣṭhate
śanaiḥ saṃjanayecchophaṃ galagaṇḍo 'sya jāyate
yasya śleṣmā prakupitastiṣṭhatyantargale sthiraḥ
āśu saṃjanayecchophaṃ jāyate 'sya galagrahaḥ
yasya pittaṃ prakupitaṃ saraktaṃ tvaci sarpati
śophaṃ sarāgam janayedvisarpastasya jāyate
yasya pittaṃ prakupitaṃ tvaci rakte 'vatiṣṭhate
śothaṃ sarāgaṃ janayet piḍakā tasya jāyate
yasya prakupitaṃ pittaṃ śoṇitaṃ prāpya śuṣyati
tilakā piplavo vyaṅgā nīlikā tasya jāyate
yasya pittaṃ prakupitaṃ śaṅkhayoravatiṣṭhate
śvayathuḥ śaṅkhako nāma dāruṇastasya jāyate
yasya pittaṃ prakupitaṃ karṇamūle 'vatiṣṭhate
jvarānte durjayo 'ntāya śothastasyopajāyate
vātaḥ plīhānamuddhūya kupito yasya tiṣṭhati
śanaiḥ paritudan pārśvaṃ plīhā tasyābhivardhate
yasya vāyuḥ prakupito gulmasthāne 'vatiṣṭhate
śophaṃ saśūlaṃ janayan gulmastasyopajāyate
yasya vāyuḥ prakupitaḥ śophaśūlakaraścaran
vaṅkṣaṇādvṛṣaṇau yāti vṛddhistasyopajāyate
yasya vātaḥ prakupitastvaṅmāṃsāntaramāśritaḥ
śothaṃ saṃjanayet kukṣāvudaraṃ tasya jāyate
yasya vātaḥ prakupitaḥ kukṣimāśritya tiṣṭhati
nādho vrajati nāpyūrdhvamānāhastasya jāyate
rogāścotsedhasāmānyadadhimāṃsārbudādayaḥ
viśiṣṭā nāmarūpābhyāṃ nirdeśyāḥ śothasaṃgrahe
vātapittakaphā yasya yugapat kupitāstrayaḥ
jihvāmūle 'vatiṣṭhante vidahantaḥ samucchritāḥ
janayanti bhṛśaṃ śothaṃ vedanāśca pṛthagvidhāḥ
taṃ śīghrakāriṇaṃ rogaṃ rohiṇīti vinirdiśet
trirātraṃ paramaṃ tasya jantorbhavati jīvitam
kuśalena tvanukrāntaḥ kṣipraṃ sampadyate sukhī
santi hyevaṃvidhā rogāḥ sādhyā dāruṇasaṃmatāḥ
ye hanyur anupakrāntā mithyācāreṇa vā punaḥ
sādhyāścāpyapare santi vyādhayo mṛdusaṃmatāḥ
yatnāyatnakṛtaṃ yeṣu karma sidhyatyasaṃśayam
asādhyāścāpare santi vyādhayo yāpyasaṃjñitāḥ
susādhvapi kṛtaṃ yeṣu karma yātrākaraṃ bhavet
santi cāpyapare rogā yeṣu karma na sidhyati
api yatnakṛtaṃ bālairna tān vidvānupācaret
sādhyāścaivāpyasādhyāśca vyādhayo dvividhāḥ smṛtāḥ
mṛdudāruṇabhedena te bhavanti caturvidhāḥ
ta evāparisaṃkhyeyā bhidyamānā bhavanti hi
rujāvarṇasamutthānasthānasaṃsthānanāmabhiḥ
vyavasthākaraṇaṃ teṣāṃ yathāsthūleṣu saṃgrahaḥ
tathā prakṛtisāmānyaṃ vikāreṣūpadiśyate
vikāranāmākuśalo na jihrīyāt kadācana
na hi sarvavikārāṇāṃ nāmato 'sti dhruvā sthitiḥ
sa eva kupito doṣaḥ samutthānaviśeṣataḥ
sthānāntaragataścaiva janayatyāmayān bahūn
tasmādvikāraprakṛtīradhiṣṭhānāntarāṇi ca
samutthānaviśeṣāṃśca buddhvā karma samācaret
yo hyetattritayaṃ jñātvā karmāṇyārabhate bhiṣak
jñānapūrvaṃ yathānyāyaṃ sa karmasu na muhyati
nityāḥ prāṇabhṛtāṃ dehe vātapittakaphāstrayaḥ
vikṛtāḥ prakṛtisthā vā tān bubhutseta paṇḍitaḥ
utsāhocchvāsaniḥśvāsaceṣṭā dhātugatiḥ samā
samo mokṣo gatimatāṃ vāyoḥ karmāvikārajam
darśanaṃ paktirūṣmā ca kṣuttṛṣṇā dehamārdavam
prabhā prasādo medhā ca pittakarmāvikārajam
sneho bandhaḥ sthiratvaṃ ca gauravaṃ vṛṣatā balam
kṣamā dhṛtiralobhaśca kaphakarmāvikārajam
vāte pitte kaphe caiva kṣīṇe lakṣaṇamucyate
karmaṇaḥ prākṛtāddhānirvṛddhirvāpi virodhinām
doṣaprakṛtivaiśeṣyaṃ niyataṃ vṛddhilakṣaṇam
doṣāṇāṃ prakṛtirhānirvṛddhiścaivaṃ parīkṣyate
tatra ślokāḥ
saṃkhyāṃ nimittaṃ rūpāṇi śothānāṃ sādhyatāṃ na ca
teṣāṃ teṣāṃ vikārāṇāṃ śothāṃstāṃstāṃśca pūrvajān
vidhibhedaṃ vikārāṇāṃ trividhaṃ bodhyasaṃgraham
prākṛtaṃ karma doṣāṇāṃ lakṣaṇaṃ hānivṛddhiṣu
vītamoharajodoṣalobhamānamadaspṛhaḥ
vyākhyātavāṃstriśothīye rogādhyāye punarvasuḥ
athāto 'ṣṭodarīyamadhyāyaṃ vyākhyāsyāmaḥ
iti ha smāha bhagavānātreyaḥ
iha khalvaṣṭāvudarāṇi aṣṭau mūtrāghātaḥ aṣṭau kṣīradoṣāḥ aṣṭau retodoṣāḥ sapta kuṣṭhāni sapta piḍakāḥ sapta visarpāḥ ṣaḍatīsārāḥ ṣaḍudāvartāḥ pañca gulmāḥ pañca plīhadoṣāḥ pañca kāsāḥ pañca śvāsāḥ pañca hikkāḥ pañca tṛṣṇāḥ pañca chardayaḥ pañca bhaktasyānaśanasthānāni pañca śirorogāḥ pañca hṛdrogāḥ pañca pāṇḍurogāḥ pañconmādāḥ catvāro 'pasmārāḥ catvāro 'kṣirogāḥ catvāraḥ karṇarogāḥ catvāraḥ pratiśyāyāḥ catvāro mukharogāḥ catvāro grahaṇīdoṣāḥ catvāro madāḥ catvāro mūrcchāyāḥ catvāraḥ śoṣāḥ catvāri klaibyāni trayaḥ śophāḥ trīṇi kilāsāni trividhaṃ lohitapittaṃ dvau jvarau dvau vraṇau dvāvāyāmau dve gṛdhrasyau dve kāmale dvividham āmaṃ dvividhaṃ vātaraktaṃ dvividhānyarśāṃsi eka ūrustambhaḥ ekaḥ saṃnyāsaḥ eko mahāgadaḥ viṃśatiḥ krimijātayaḥ viṃśatiḥ pramehāḥ viṃśatiryonivyāpadaḥ ityaṣṭacatvāriṃśadrogādhikaraṇānyasmin saṃgrahe samuddiṣṭāni
etāni yathoddeśamabhinirdekṣyāmaḥ
aṣṭāvudarāṇīti vātapittakaphasannipātaplīhabaddhacchidradakodarāṇi aṣṭau mūtrāghātā iti vātapittakaphasannipātāśmarīśarkarāśukraśoṇitajāḥ aṣṭau kṣīradoṣā iti vaivarṇyaṃ vaigandhyaṃ vairasyaṃ paicchilyaṃ phenasaṅghāto raukṣyaṃ gauravamatisnehaśca aṣṭau retodoṣā iti tanu śuṣkaṃ phenilam aśvetaṃ pūtyatipicchalamanyadhātūpahitamavasādi ca
sapta kuṣṭhānīti kapālodumbaramaṇḍalarṣyajihvapuṇḍarīkasidhmakākaṇāni sapta piḍakā iti śarāvikā kacchapikā jālinī sarṣapyalajī vinatā vidradhī ca sapta visarpā iti vātapittakaphāgnikardamakagranthisannipātākhyāḥ
ṣaḍatīsārā iti vātapittakaphasannipātabhayaśokajāḥ ṣaḍudāvartā iti vātamūtrapurīṣaśukracchardikṣavathujāḥ
pañca gulmā iti vātapittakaphasannipātaśoṇitajāḥ pañca plīhadoṣā iti gulmairvyākhyātāḥ pañca kāsā iti vātapittakaphakṣatakṣayajāḥ pañca śvāsā iti mahordhvacchinnatamakakṣudrāḥ pañca hikkā iti mahatī gambhīrā vyapetā kṣudrānnajā ca pañca tṛṣṇā iti vātapittāmakṣayopasargātmikāḥ pañca chardaya iti dviṣṭārthasaṃyogajā vātapittakaphasannipātodrekotthāśca pañca bhaktasyānaśanasthānānīti vātapittakaphasannipātadveṣāḥ pañca śirorogā iti pūrvoddeśamabhisamasya vātapittakaphasannipātakrimijāḥ pañca hṛdrogā iti śirorogairvyākhyātāḥ pañca pāṇḍurogā iti vātapittakaphasannipātamṛdbhakṣaṇajāḥ pañconmādā iti vātapittakaphasannipātāgantunimittāḥ
catvāro 'pasmārā iti vātapittakaphasannipātanimittāḥ catvāro 'kṣirogāścatvāraḥ karṇarogāścatvāraḥ pratiśyāyāścatvāro mukharogāścatvāro grahaṇīdoṣāścatvāro madāścatvāro mūrcchāyā ityapasmārairvyākhyātāḥ catvāraḥ śoṣā iti sāhasasaṃdhāraṇakṣayaviṣamāśanajāḥ catvāri klaibyānīti bījopaghātāddhvajabhaṅgājjarāyāḥ śukrakṣayācca
trayaḥ śothā iti vātapittaśleṣmanimittāḥ trīṇi kilāsānīti raktatāmraśuklāni trividhaṃ lohitapittamiti ūrdhvabhāgam adhobhāgam ubhayabhāgaṃ ca
dvau jvarāviti uṣṇābhiprāyaḥ śītasamutthaśca śītābhiprāyaścoṣṇasamutthaḥ dvau vraṇāviti nijaścāgantujaśca dvāvāyāmāviti bāhyaścābhyantaraśca dve gṛdhrasyāviti vātād vātakaphācca dve kāmale iti koṣṭhāśrayā śākhāśrayā ca dvividhamāmamiti alasako visūcikā ca dvividhaṃ vātaraktamiti gambhīramuttānaṃ ca dvividhānyarśāṃsīti śuṣkāṇyārdrāṇi ca
eka ūrustambha ityāmatridoṣasamutthaḥ ekaḥ saṃnyāsa iti tridoṣātmako manaḥśarīrādhiṣṭhānaḥ eko mahāgada iti atattvābhiniveśaḥ
viṃśatiḥ kṛmijātaya iti yūkā pipīlikāśceti dvividhā bahirmalajāḥ keśādā lomādā lomadvīpāḥ saurasā audumbarā jantumātaraśceti ṣaṭ śoṇitajāḥ antrādā udarāveṣṭā hṛdayādāścuravo darbhapuṣpāḥ saugandhikā mahāgudāśceti sapta kaphajāḥ kakerukā makerukā lelihāḥ saśūlakāḥ sausurādāśceti pañca purīṣajāḥ viṃśatiḥ pramehā ityudakamehaś cekṣubālikārasamehaśca sāndramehaśca sāndraprasādamehaśca śuklamehaśca śukramehaśca śītamehaśca śanairmehaśca sikatāmehaśca lālāmehaśceti daśa śleṣmanimittāḥ kṣāramehaśca kālamehaśca nīlamehaśca lohitamehaśca mañjiṣṭhāmehaśca haridrāmehaśca hastimehaśca madhumehaśceti catvāro vātanimittāḥ iti viṃśatiḥ pramehāḥ viṃśatiryonivyāpada iti vātikī paittikī ślaiṣmikī sānnipātikī ceti catasro doṣajāḥ doṣadūṣyasaṃsargaprakṛtinirdeśairavaśiṣṭāḥ ṣoḍaśa nirdiśyante tadyathā raktayoniścārajaskā cācaraṇā cāticaraṇā ca prākcaraṇā copaplutā ca pariplutā codāvartinī ca karṇinī ca putraghnī cāntarmukhī ca sūcīmukhī ca śuṣkā ca vāminī ca ṣaṇḍhayoniśca mahāyoniśceti viṃśatiryonivyāpado bhavanti
kevalaścāyamuddeśo yathoddeśamabhinirdiṣṭo bhavati
sarva eva nijā vikārā nānyatra vātapittakaphebhyo nirvartante yathāhi śakuniḥ sarvaṃ divasamapi paripatan svāṃ chāyāṃ nātivartate tathā svadhātuvaiṣamyanimittāḥ sarve vikārā vātapittakaphānnātivartante
vātapittaśleṣmaṇāṃ punaḥ sthānasaṃsthānaprakṛtiviśeṣānabhisamīkṣya tadātmakānapi ca sarvavikārāṃstānevopadiśanti buddhimantaḥ
bhavataścātra
svadhātuvaiṣamyanimittajā ye vikārasaṃghā bahavaḥ śarīre
na te pṛthak pittakaphānilebhya āgantavastveva tato viśiṣṭāḥ
āganturanveti nijaṃ vikāraṃ nijastathāgantumapi pravṛddhaḥ
tatrānubandhaṃ prakṛtiṃ ca samyag jñātvā tataḥ karma samārabheta
tatra ślokau
viṃśakāścaikakāścaiva trikāścoktāstrayastrayaḥ
dvikāścāṣṭau catuṣkāśca daśa dvādaśa pañcakāḥ
catvāraścāṣṭakā vargāḥ ṣaṭkau dvau saptakāstrayaḥ
aṣṭodarīye rogāṇāṃ rogādhyāye prakāśitāḥ
athāto mahārogādhyāyaṃ vyākhyāsyāmaḥ
iti ha smāha bhagavānātreyaḥ
catvāro rogā bhavanti āgantuvātapittaśleṣmanimittāḥ teṣāṃ caturṇāmapi rogāṇāṃ rogatvamekavidhaṃ bhavati ruksāmānyāt dvividhā punaḥ prakṛtireṣām āgantunijavibhāgāt dvividhaṃ caiṣāmadhiṣṭhānaṃ manaḥśarīraviśeṣāt vikārāḥ punaraparisaṃkhyeyāḥ prakṛtyadhiṣṭhānaliṅgāyatanavikalpaviśeṣāparisaṃkhyeyatvāt
mukhāni tu khalvāgantor nakhadaśanapatanābhicārābhiśāpābhiṣaṅgābhighātavyadhabandhanaveṣṭanapīḍanarajjudahanaśastrāśanibhūtopasargādīni nijasya tu mukhaṃ vātapittaśleṣmaṇāṃ vaiṣamyam
dvayostu khalvāgantunijayoḥ preraṇamasātmyendriyārthasaṃyogaḥ prajñāparādhaḥ pariṇāmaśceti
sarve'pi tu khalvete 'bhipravṛddhāś catvāro rogāḥ parasparamanubadhnanti na cānyonyena saha saṃdehamāpadyante
āganturhi vyathāpūrvaṃ samutpanno jaghanyaṃ vātapittaśleṣmaṇāṃ vaiṣamyamāpādayati nije tu vātapittaśleṣmāṇaḥ pūrvaṃ vaiṣamyamāpadyante jaghanyaṃ vyathāmabhinirvartayanti
teṣāṃ trayāṇāmapi doṣāṇāṃ śarīre sthānavibhāga upadekṣyate tadyathā vastiḥ purīṣādhānaṃ kaṭiḥ sakthinī pādāvasthīni pakvāśayaśca vātasthānāni tatrāpi pakvāśayo viśeṣeṇa vātasthānaṃ svedo raso lasīkā rudhiram āmāśayaśca pittasthānāni tatrāpyāmāśayo viśeṣeṇa pittasthānam uraḥ śiro grīvā parvāṇyāmāśayo medaśca śleṣmasthānāni tatrāpyuro viśeṣeṇa śleṣmasthānam
sarvaśarīracarāstu vātapittaśleṣmāṇaḥ sarvasmiñcharīre kupitākupitāḥ śubhāśubhāni kurvanti prakṛtibhūtāḥ śubhānyupacayabalavarṇaprasādādīni aśubhāni punarvikṛtimāpannā vikārasaṃjñakāni
tatra vikārāḥ sāmānyajā nānātmajāśca
tatra sāmānyajāḥ pūrvam aṣṭodarīye vyākhyātāḥ nānātmajāṃstvihādhyāye'nuvyākhyāsyāmaḥ
tadyathā aśītirvātavikārāḥ catvāriṃśat pittavikārāḥ viṃśatiḥ śleṣmavikārāḥ
tatrādau vātavikārānanuvyākhyāsyāmaḥ
tadyathā nakhabhedaśca vipādikā ca pādaśūlaṃ ca pādabhraṃśaśca pādasuptatā ca vātakhuḍḍatā ca gulphagrahaśca piṇḍikodveṣṭanaṃ ca gṛdhrasī ca jānubhedaśca jānuviśleṣaśca ūrustambhaśca ūrusādaśca pāṅgulyaṃ ca gudabhraṃśaśca gudārtiśca vṛṣaṇākṣepaśca śephastambhaśca vaṅkṣaṇānāhaśca śroṇibhedaśca viḍbhedaśca udāvartaśca khañjatvaṃ ca kubjatvaṃ ca vāmanatvaṃ ca trikagrahaśca pṛṣṭhagrahaśca pārśvāvamardaśca udarāveṣṭaśca hṛnmohaśca hṛddravaśca vakṣauddharṣaśca vakṣauparodhaśca vakṣastodaśca bāhuśoṣaśca grīvāstambhaśca manyāstambhaśca kaṇṭhoddhvaṃsaśca hanubhedaśca oṣṭhabhedaśca akṣibhedaśca dantabhedaśca dantaśaithilyaṃ ca mūkatvaṃ ca vāksaṅgaśca kaṣāyāsyatā ca mukhaśoṣaś ca arasajñatā ca ghrāṇanāśaśca karṇaśūlaṃ ca aśabdaśravaṇaṃ ca uccaiḥśrutiśca bādhiryaṃ ca vartmastambhaśca vartmasaṃkocaśca timiraṃ ca akṣiśūlaṃ ca akṣivyudāsaśca bhrūvyudāsaśca śaṅkhabhedaśca lalāṭabhedaśca śirorukca keśabhūmisphuṭanaṃ ca arditaṃ ca ekāṅgarogaśca sarvāṅgarogaśca pakṣavadhaśca ākṣepakaśca daṇḍakaś ca tamaśca bhramaśca vepathuśca jṛmbhā ca hikkā ca viṣādaśca atipralāpaśca raukṣyaṃ ca pāruṣyaṃ ca śyāvāruṇāvabhāsatā ca asvapnaśca anavasthitacittatvaṃ ca ityaśītirvātavikārā vātavikārāṇāmaparisaṃkhyeyānām āviṣkṛtatamā vyākhyātāḥ
sarveṣvapi khalveteṣu vātavikāreṣūkteṣvanyeṣu cānukteṣu vāyor idam ātmarūpam apariṇāmi karmaṇaśca svalakṣaṇaṃ yadupalabhya tadavayavaṃ vā vimuktasaṃdehā vātavikāramevādhyavasyanti kuśalāḥ tadyathā raukṣyaṃ śaityaṃ lāghavaṃ vaiśadyaṃ gatiramūrtatvam anavasthitatvaṃ ceti vāyorātmarūpāṇi evaṃvidhatvācca vāyoḥ karmaṇaḥ svalakṣaṇamidamasya bhavati taṃ taṃ śarīrāvayavamāviśataḥ tadyathā sraṃsabhraṃśavyāsasaṅgabhedasādaharṣatarṣakampavartacālatodavyathāceṣṭādīni tathā kharaparuṣaviśadasuṣirāruṇavarṇakaṣāyavirasamukhatvaśoṣaśūlasuptisaṃkocanastambhanakhañjatādīni ca vāyoḥ karmāṇi tairanvitaṃ vātavikāram evādhyavasyet
taṃ madhurāmlalavaṇasnigdhoṣṇairupakramair upakrameta snehasvedāsthāpanānuvāsananastaḥkarmabhojanābhyaṅgotsādanapariṣekādibhir vātaharair mātrāṃ kālaṃ ca pramāṇīkṛtya tatrāsthāpanānuvāsanaṃ tu khalu sarvatropakramebhyo vāte pradhānatamaṃ manyante bhiṣajaḥ taddhyādita eva pakvāśayamanupraviśya kevalaṃ vaikārikaṃ vātamūlaṃ chinatti tatrāvajite'pi vāte śarīrāntargatā vātavikārāḥ praśāntimāpadyante yathā vanaspatermūle chinne skandhaśākhāprarohakusumaphalapalāśādīnāṃ niyato vināśastadvat
pittavikārāṃścatvāriṃśatam ata ūrdhvamanuvyākhyāsyāmaḥ oṣaśca ploṣaśca dāhaśca davathuśca dhūmakaśca amlakaśca vidāhaśca antardāhaśca aṃsadāhaśca ūṣmādhikyaṃ ca atisvedaśca aṅgasvedaśca aṅgagandhaśca aṅgāvadaraṇaṃ ca śoṇitakledaśca māṃsakledaśca tvagdāhaśca māṃsadāhaśca tvagavadaraṇaṃ ca carmadalanaṃ ca raktakoṭhaśca raktavisphoṭaśca raktapittaṃ ca raktamaṇḍalāni ca haritatvaṃ ca hāridratvaṃ ca nīlikā ca kakṣā ca kāmalā ca tiktāsyatā ca lohitagandhāsyatā ca pūtimukhatā ca tṛṣṇādhikyaṃ ca atṛptiśca āsyavipākaśca galapākaśca akṣipākaśca gudapākaśca meḍhrapākaśca jīvādānaṃ ca tamaḥpraveśaśca haritahāridranetramūtravarcastvaṃ ca iti catvāriṃśatpittavikārāḥ pittavikārāṇām aparisaṃkhyeyānāmāviṣkṛtatamā vyākhyātāḥ
sarveṣvapi khalveteṣu pittavikāreṣūkteṣvanyeṣu cānukteṣu pittasyedamātmarūpamapariṇāmi karmaṇaśca svalakṣaṇaṃ yadupalabhya tadavayavaṃ vā vimuktasaṃdehāḥ pittavikāramevādhyavasyanti kuśalāḥ tadyathā auṣṇyaṃ taikṣṇyaṃ dravatvam anatisneho varṇaśca śuklāruṇavarjo gandhaśca visro rasau ca kaṭukāmlau saratvaṃ ca pittasyātmarūpāṇi evaṃvidhatvācca pittasya karmaṇaḥ svalakṣaṇamidamasya bhavati taṃ taṃ śarīrāvayavamāviśataḥ tadyathā dāhauṣṇyapākasvedakledakothakaṇḍūsrāvarāgā yathāsvaṃ ca gandhavarṇarasābhinirvartanaṃ pittasya karmāṇi tair anvitaṃ pittavikāram evādhyavasyet
taṃ madhuratiktakaṣāyaśītair upakramair upakrameta snehavirekapradehapariṣekābhyaṅgādibhiḥ pittaharair mātrāṃ kālaṃ ca pramāṇīkṛtya virecanaṃ tu sarvopakramebhyaḥ pitte pradhānatamaṃ manyante bhiṣajaḥ taddhyādita evāmāśayamanupraviśya kevalaṃ vaikārikaṃ pittamūlamapakarṣati tatrāvajite pitte'pi śarīrāntargatāḥ pittavikārāḥ praśāntim āpadyante yathāgnau vyapoḍhe kevalamagnigṛhaṃ śītībhavati tadvat
śleṣmavikārāṃśca viṃśatimata ūrdhvaṃ vyākhyāsyāmaḥ tadyathātṛptiśca tandrā ca nidrādhikyaṃ ca staimityaṃ ca gurugātratā ca ālasyaṃ ca mukhamādhuryaṃ ca mukhasrāvaśca śleṣmodgiraṇaṃ ca malasyādhikyaṃ ca balāsakaśca apaktiśca hṛdayopalepaśca kaṇṭhopalepaśca dhamanīpraticayaśca galagaṇḍaśca atisthaulyaṃ ca śītāgnitā ca udardaśca śvetāvabhāsatā ca śvetamūtranetravarcastvaṃ ca iti viṃśatiḥ śleṣmavikārāḥ śleṣmavikārāṇām aparisaṃkhyeyānāmāviṣkṛtatamā vyākhyātā bhavanti
sarveṣvapi khalveteṣu śleṣmavikāreṣūkteṣvanyeṣu cānukteṣu śleṣmaṇa idamātmarūpam apariṇāmi karmaṇaśca svalakṣaṇaṃ yadupalabhya tadavayavaṃ vā vimuktasaṃdehāḥ śleṣmavikāramevādhyavasyanti kuśalāḥ tadyathā snehaśaityaśauklyagauravamādhuryasthairyapaicchilyamārtsnyāni śleṣmaṇa ātmarūpāṇi evaṃvidhatvācca śleṣmaṇaḥ karmaṇaḥ svalakṣaṇamidamasya bhavati taṃ taṃ śarīrāvayavamāviśataḥ tadyathā śvaityaśaityakaṇḍūsthairyagauravasnehasuptikledopadehabandhamādhuryacirakāritvāni śleṣmaṇaḥ karmāṇi tairanvitaṃ śleṣmavikāram evādhyavasyet
taṃ kaṭukatiktakaṣāyatīkṣṇoṣṇarūkṣair upakramairupakrameta svedavamanaśirovirecanavyāyāmādibhiḥ śleṣmaharair mātrāṃ kālaṃ ca pramāṇīkṛtya vamanaṃ tu sarvopakramebhyaḥ śleṣmaṇi pradhānatamaṃ manyante bhiṣajaḥ taddhyādita evāmāśayam anupraviśyorogataṃ kevalaṃ vaikārikaṃ śleṣmamūlam ūrdhvamutkṣipati tatrāvajite śleṣmaṇyapi śarīrāntargatāḥ śleṣmavikārāḥ praśāntimāpadyante yathā bhinne kedārasetau śāliyavaṣaṣṭikādīny anabhiṣyandyamānānyambhasā praśoṣamāpadyante tadvaditi
bhavanti cātra
rogamādau parīkṣeta tato'nantaram auṣadham
tataḥ karma bhiṣak paścājjñānapūrvaṃ samācaret
yastu rogam avijñāya karmāṇyārabhate bhiṣak
apyauṣadhavidhānajñastasya siddhiryadṛcchayā
yastu rogaviśeṣajñaḥ sarvabhaiṣajyakovidaḥ
deśakālapramāṇajñastasya siddhirasaṃśayam
tatra ślokāḥ
saṃgrahaḥ prakṛtirdeśo vikāramukhamīraṇam
asaṃdeho 'nubandhaśca rogāṇāṃ saṃprakāśitaḥ
doṣasthānāni rogāṇāṃ gaṇā nānātmajāśca ye
rūpaṃ pṛthak ca doṣāṇāṃ karma cāpariṇāmi yat
pṛthaktvena ca doṣāṇāṃ nirdiṣṭāḥ samupakramāḥ
samyaṅmahati rogāṇāmadhyāye tattvadarśinā
ityagniveśakṛte tantre carakapratisaṃskṛte ślokasthāne mahārogādhyāyo nāma viṃśo 'dhyāyaḥ
athāto 'ṣṭauninditīyam adhyāyaṃ vyākhyāsyāmaḥ
iti ha smāha bhagavānātreyaḥ
iha khalu śarīramadhikṛtyāṣṭau puruṣā ninditā bhavanti tadyathā atidīrghaśca atihrasvaśca atilomā ca alomā ca atikṛṣṇaśca atigauraśca atisthūlaśca atikṛśaśceti
tatrātisthūlakṛśayorbhūya evāpare ninditaviśeṣā bhavanti
atisthūlasya tāvadāyuṣo hrāso javoparodhaḥ kṛcchravyavāyatā daurbalyaṃ daurgandhyaṃ svedābādhaḥ kṣudatimātraṃ pipāsātiyogāśceti bhavantyaṣṭau doṣāḥ
tadatisthaulyam atisaṃpūraṇād gurumadhuraśītasnigdhopayogād avyāyāmād avyavāyād divāsvapnāddharṣanityatvād acintanād bījasvabhāvāccopajāyate
tasya hyatimātramedasvino meda evopacīyate na tathetare dhātavaḥ tasmādasyāyuṣo hrāsaḥ śaithilyāt saukumāryādgurutvācca medaso javoparodhaḥ śukrābahutvānmedasāvṛtamārgatvācca kṛcchravyavāyatā daurbalyam asamatvād dhātūnāṃ daurgandhyaṃ medodoṣānmedasaḥ svabhāvāt svedanatvācca medasaḥ śleṣmasaṃsargād viṣyanditvād bahutvād gurutvād vyāyāmāsahatvācca svedābādhaḥ tīkṣṇāgnitvāt prabhūtakoṣṭhavāyutvācca kṣudatimātraṃ pipāsātiyogaśceti
bhavanti cātra
medasāvṛtamārgatvādvāyuḥ koṣṭhe viśeṣataḥ
caran saṃdhukṣayatyagnimāhāraṃ śoṣayatyapi
tasmāt sa śīghraṃ jarayatyāhāraṃ cātikāṅkṣati
vikārāṃścāśnute ghorān kāṃścitkālavyatikramāt
etāvupadravakarau viśeṣādagnimārutau
etau hi dahataḥ sthūlaṃ vanadāvo vanaṃ yathā
medasyatīva saṃvṛddhe sahasaivānilādayaḥ
vikārān dāruṇān kṛtvā nāśayantyāśu jīvitam
medomāṃsātivṛddhatvāccalasphigudarastanaḥ
ayathopacayotsāho naro 'tisthūla ucyate
iti medasvino doṣā hetavo rūpameva ca
nirdiṣṭaṃ vakṣyate vācyamatikārśye tvataḥ param
sevā rūkṣānnapānānām laṅghanaṃ pramityāśanam
kriyātiyogaḥ śokaśca veganidrāvinigrahaḥ
rūkṣasyodvartanaṃ snānasyābhyāsaḥ prakṛtirjarā
vikārānuśayaḥ krodhaḥ kurvantyatikṛśaṃ naram
vyāyāmamatisauhityaṃ kṣutpipāsāmayauṣadham
kṛśo na sahate tadvad atiśītoṣṇamaithunam
plīhā kāsaḥ kṣayaḥ śvāso gulmo 'rśāṃsyudarāṇi ca
kṛśaṃ prāyo 'bhidhāvanti rogāśca grahaṇīgatāḥ
śuṣkasphigudaragrīvo dhamanījālasaṃtataḥ
tvagasthiśeṣo 'tikṛśaḥ sthūlaparvā naro mataḥ
satataṃ vyādhitāvetāvatisthūlakṛśau narau
satataṃ copacaryau hi karśanairbṛṃhaṇairapi
sthaulyakārśye varaṃ kārśyaṃ samopakaraṇau hi tau
yadyubhau vyādhirāgacchet sthūlamevātipīḍayet
samamāṃsapramāṇastu samasaṃhanano naraḥ
dṛḍhendriyo vikārāṇāṃ na balenābhibhūyate
kṣutpipāsātapasahaḥ śītavyāyāmasaṃsahaḥ
samapaktā samajaraḥ samamāṃsacayo mataḥ
guru cātarpaṇaṃ ceṣṭaṃ sthūlānāṃ karśanaṃ prati
kṛśānāṃ bṛṃhaṇārthaṃ ca laghu saṃtarpaṇaṃ ca yat
vātaghnānyannapānāni śleṣmamedoharāṇi ca
rūkṣoṣṇā vastayastīkṣṇā rūkṣāṇyudvartanāni ca
guḍūcībhadramustānāṃ prayogastraiphalastathā
takrāriṣṭaprayogāśca prayogo mākṣikasya ca
viḍaṅgaṃ nāgaraṃ kṣāraḥ kālaloharajo madhu
yavāmalakacūrṇaṃ ca prayogaḥ śreṣṭha ucyate
bilvādipañcamūlasya prayogaḥ kṣaudrasaṃyutaḥ
śilājatuprayogaśca sāgnimantharasaḥ paraḥ
praśātikā priyaṅguśca śyāmākā yavakā yavāḥ
jūrṇāhvāḥ kodravā mudgāḥ kulatthāścakramudgakāḥ
āḍhakīnāṃ ca bījāni paṭolāmalakaiḥ saha
bhojanārthaṃ prayojyāni pānam cānu madhūdakam
ariṣṭāṃścānupānārthe medomāṃsakaphāpahān
atisthaulyavināśāya saṃvibhajya prayojayet
prajāgaraṃ vyavāyaṃ ca vyāyāmaṃ cintanāni ca
sthaulyamicchan parityaktuṃ krameṇābhipravardhayet
svapno harṣaḥ sukhā śayyā manaso nirvṛtiḥ śamaḥ
cintāvyavāyavyāyāmavirāmaḥ priyadarśanam
navānnāni navam madyaṃ grāmyānūpaudakā rasāḥ
saṃskṛtāni ca māṃsāni dadhi sarpiḥ payāṃsi ca
ikṣavaḥ śālayo māṣā godhūmā guḍavaikṛtam
bastayaḥ snigdhamadhurāstailābhyaṅgaśca sarvadā
snigdhamudvartanaṃ snānaṃ gandhamālyaniṣevaṇam
śuklaṃ vāso yathākālaṃ doṣāṇāmavasecanam
rasāyanānāṃ vṛṣyāṇāṃ yogānāmupasevanam
hatvātikārśyamādhatte nṛṇāmupacayaṃ param
acintanācca kāryāṇāṃ dhruvaṃ saṃtarpaṇena ca
svapnaprasaṅgācca naro varāha iva puṣyati
yadā tu manasi klānte karmātmānaḥ klamānvitāḥ
viṣayebhyo nivartante tadā svapiti mānavaḥ
nidrāyattam sukhaṃ duḥkhaṃ puṣṭiḥ kārśyaṃ balābalam
vṛṣatā klībatā jñānamajñānaṃ jīvitaṃ na ca
akāle 'tiprasaṅgācca na ca nidrā niṣevitā
sukhāyuṣī parākuryāt kālarātririvāparā
saiva yuktā punaryuṅkte nidrā dehaṃ sukhāyuṣā
puruṣaṃ yoginaṃ siddhyā satyā buddhirivāgatā
gītādhyayanamadyastrīkarmabhārādhvakarśitāḥ
ajīrṇinaḥ kṣatāḥ kṣīṇā vṛddhā bālāstathābalāḥ
tṛṣṇātīsāraśūlārtāḥ śvāsino hikkinaḥ kṛśāḥ
patitābhihatonmattāḥ klāntā yānaprajāgaraiḥ
krodhaśokabhayaklāntā divāsvapnocitāśca ye
sarva ete divāsvapnaṃ severan sārvakālikam
dhātusāmyaṃ tathā hyeṣāṃ balaṃ cāpyupajāyate
śleṣmā puṣṇāti cāṅgāni sthairyaṃ bhavati cāyuṣaḥ
grīṣme tvādānarūkṣāṇāṃ vardhamāne ca mārute
rātrīṇāṃ cātisaṃkṣepād divāsvapnaḥ praśasyate
grīṣmavarjyeṣu kāleṣu divāsvapnāt prakupyataḥ
śleṣmapitte divāsvapnastasmātteṣu na śasyate
medasvinaḥ snehanityāḥ śleṣmalāḥ śleṣmarogiṇaḥ
dūṣīviṣārtāścadivā na śayīran kadācana
halīmakaḥ śiraḥśūlaṃ staimityaṃ gurugātratā
aṅgamardo 'gnināśaśca pralepo hṛdayasya ca
śophārocakahṛllāsapīnasārdhāvabhedakāḥ
koṭhāruḥpiḍakāḥ kaṇḍūstandrā kāso galāmayāḥ
smṛtibuddhipramohaśca saṃrodhaḥ srotasāṃ jvaraḥ
indriyāṇāmasāmarthyaṃ viṣavegapravartanam
bhavennṝṇāṃ divāsvapnasyāhitasya niṣevaṇāt
tasmāddhitāhitaṃ svapnaṃ buddhvā svapyāt sukhaṃ budhaḥ
rātrau jāgaraṇaṃ rūkṣaṃ snigdhaṃ prasvapanaṃ divā
arūkṣamanabhiṣyandi tvāsīnapracalāyitam
dehavṛttau yathāhārastathā svapnaḥ sukho mataḥ
svapnāhārasamutthe ca sthaulyakārśye viśeṣataḥ
abhyaṅgotsādanaṃ snānaṃ grāmyānūpaudakā rasāḥ
śālyannaṃ sadadhi kṣīraṃ sneho madyaṃ manaḥsukham
manaso 'nuguṇā gandhāḥ śabdāḥ saṃvāhanāni ca
cakṣuṣostarpaṇaṃ lepaḥ śiraso vadanasya ca
svāstīrṇaṃ śayanaṃ veśma sukhaṃ kālastathocitaḥ
ānayantyacirānnidrāṃ pranaṣṭā yā nimittataḥ
kāyasya śirasaścaiva virekaśchardanaṃ bhayam
cintā krodhastathā dhūmo vyāyāmo raktamokṣaṇam
upavāso 'sukhā śayyā sattvaudāryaṃ tamojayaḥ
nidrāprasaṅgamahitaṃ vārayanti samutthitam
eta eva ca vijñeyā nidrānāśasya hetavaḥ
kāryaṃ kālo vikāraśca prakṛtirvāyureva ca
tamobhavā śleṣmasamudbhavā ca manaḥśarīraśramasaṃbhavā ca
āgantukī vyādhyanuvartinī ca rātrisvabhāvaprabhavā ca nidrā
rātrisvabhāvaprabhavā matā yā tāṃ bhūtadhātrīṃ pravadanti tajjñāḥ
tamobhavāmāhuraghasya mūlaṃ śeṣāḥ punarvyādhiṣu nirdiśanti
tatra ślokāḥ
ninditāḥ puruṣāsteṣāṃ yau viśeṣeṇa ninditau
nindite kāraṇaṃ doṣāstayorninditabheṣajam
yebhyo yadā hitā nidrā yebhyaścāpyahitā yadā
atinidrāyānidrāya bheṣajaṃ yadbhavā ca sā
yā yā yathāprabhāvā ca nidrā tat sarvamatrijaḥ
aṣtauninditasaṃkhyāte vyājahāra punarvasuḥ
athāto laṅghanabṛṃhaṇīyamadhyāyaṃ vyākhyāsyāmaḥ
iti ha smāha bhagavānātreyaḥ
tapaḥsvādhyāyaniratānātreyaḥ śiṣyasattamān
ṣaḍagniveśapramukhānuktavān paricodayan
laṅghanaṃ bṛṃhaṇaṃ kāle rūkṣaṇaṃ snehanaṃ tathā
svedanaṃ stambhanaṃ caiva jānīte yaḥ sa vai bhiṣak
tamuktavantamātreyamagniveśa uvāca ha
bhagavaṃllaṅghanaṃ kiṃsvillaṅghanīyāśca kīdṛśāḥ
bṛṃhaṇaṃ bṛṃhaṇīyāśca rūkṣaṇīyāśca rūkṣaṇam
ke snehāḥ snehanīyāśca svedāḥ svedyāśca ke matāḥ
stambhanaṃ stambhanīyāśca vaktumarhasi tadguro
laṅghanaprabhṛtīnāṃ ca ṣaṇṇāmeṣāṃ samāsataḥ
kṛtākṛtātivṛttānāṃ lakṣaṇaṃ vaktumarhasi
tadagniveśasya vaco niśamya gururabravīt
yat kiṃcillāghavakaraṃ dehe tallaṅghanaṃ smṛtam
bṛhattvaṃ yaccharīrasya janayettacca bṛṃhaṇam
raukṣyaṃ kharatvaṃ vaiśadyaṃ yat kuryāttaddhi rūkṣaṇam
snehanaṃ snehaviṣyandamārdavakledakārakam
stambhagauravaśītaghnaṃ svedanaṃ svedakārakam
stambhanaṃ stambhayati yadgatimantaṃ calaṃ dhruvam
laghūṣṇatīkṣṇaviśadaṃ rūkṣaṃ sūkṣmaṃ kharaṃ saram
kaṭhinaṃ caiva yaddravyaṃ prāyastallaṅghanaṃ smṛtam
guru śītaṃ mṛdu snigdhaṃ bahalaṃ sthūlapicchilam
prāyo mandaṃ sthiraṃ ślakṣṇaṃ dravyaṃ bṛṃhaṇamucyate
rūkṣaṃ laghu kharaṃ tīkṣṇamuṣṇaṃ sthiramapicchilam
prāyaśaḥ kaṭhinaṃ caiva yaddravyaṃ taddhi rūkṣaṇam
dravaṃ sūkṣmaṃ saraṃ snigdhaṃ picchilaṃ guru śītalam
prāyo mandaṃ mṛdu ca yaddravyaṃ tatsnehanaṃ matam
uṣṇaṃ tīkṣṇaṃ saraṃ snigdhaṃ rūkṣaṃ sūkṣmaṃ dravaṃ sthiram
dravyaṃ guru ca yat prāyastaddhi svedanamucyate
śītaṃ mandaṃ mṛdu ślakṣṇaṃ rūkṣaṃ sūkṣmaṃ dravaṃ sthiram
yaddravyaṃ laghu coddiṣṭaṃ prāyastat stambhanaṃ smṛtam
catuṣprakārā saṃśuddhiḥ pipāsā mārutātapau
pācanānyupavāsaśca vyāyāmaśceti laṅghanam
prabhūtaśleṣmapittāsramalāḥ saṃsṛṣṭamārutāḥ
bṛhaccharīrā balino laṅghanīyā viśuddhibhiḥ
yeṣāṃ madhyabalā rogāḥ kaphapittasamutthitāḥ
vamyatīsārahṛdrogavisūcyalasakajvarāḥ
vibandhagauravodgārahṛllāsārocakādayaḥ
pācanaistān bhiṣak prājñaḥ prāyeṇādāvupācaret
eta eva yathoddiṣṭā yeṣāmalpabalā gadāḥ
pipāsānigrahaisteṣāmupavāsaiśca tāñjayet
rogāñjayenmadhyabalān vyāyāmātapamārutaiḥ
balināṃ kiṃ punaryeṣāṃ rogāṇāmavaraṃ balam
tvagdoṣiṇāṃ pramīḍhānāṃ snigdhābhiṣyandibṛṃhiṇām
śiśire laṅghanaṃ śastamapi vātavikāriṇām
adigdhaviddham akliṣṭaṃ vayasthaṃ sātmyacāriṇām
mṛgamatsyavihaṅgānāṃ māṃsaṃ bṛṃhaṇamucyate
kṣīṇāḥ kṣatāḥ kṛśā vṛddhā durbalā nityamadhvagāḥ
strīmadyanityā grīṣme ca bṛṃhaṇīyā narāḥ smṛtāḥ
śoṣārśograhaṇīdoṣairvyādhibhiḥ karśitāśca ye
teṣāṃ kravyādamāṃsānāṃ bṛṃhaṇā laghavo rasāḥ
snānamutsādanaṃ svapno madhurāḥ snehabastayaḥ
śarkarākṣīrasarpīṃṣi sarveṣāṃ viddhi bṛṃhaṇam
kaṭutiktakaṣāyāṇāṃ sevanaṃ strīṣvasaṃyamaḥ
khalipiṇyākatakrāṇāṃ madhvādīnāṃ ca rūkṣaṇam
abhiṣyaṇṇā mahādoṣā marmasthā vyādhayaśca ye
ūrustambhaprabhṛtayo rūkṣaṇīyā nidarśitāḥ
snehāḥ snehayitavyāśca svedāḥ svedyāśca ye narāḥ
snehādhyāye mayoktāste svedākhye ca savistaram
dravaṃ tanvasaraṃ yāvacchītīkaraṇamauṣadham
svādu tiktaṃ kaṣāyaṃ ca stambhanaṃ sarvameva tat
pittakṣārāgnidagdhā ye vamyatīsārapīḍitāḥ
viṣasvedātiyogārtāḥ stambhanīyā nidarśitāḥ
vātamūtrapurīṣāṇāṃ visarge gātralāghave
hṛdayodgārakaṇṭhāsyaśuddhau tandrāklame gate
svede jāte rucau caiva kṣutpipāsāsahodaye
kṛtaṃ laṅghanamādeśyaṃ nirvyathe cāntarātmani
parvabhedo 'ṅgamardaśca kāsaḥ śoṣo mukhasya ca
kṣutpraṇāśo 'rucistṛṣṇā daurbalyaṃ śrotranetrayoḥ
manasaḥ saṃbhramo 'bhīkṣṇamūrdhvavātastamo hṛdi
dehāgnibalanāśaśca laṅghane 'tikṛte bhavet
balaṃ puṣṭyupalambhaśca kārśyadoṣavivarjanam
lakṣaṇaṃ bṛṃhite sthaulyamati cātyarthabṛṃhite
kṛtātikṛtaliṅgaṃ yallaṅghite taddhi rūkṣite
stambhitaḥ syādbale labdhe yathoktaiścāmayairjitaiḥ
śyāvatā stabdhagātratvamudvego hanusaṃgrahaḥ
hṛdvarconigrahaśca syādatistambhitalakṣaṇam
lakṣaṇaṃ cākṛtānāṃ syāt ṣaṇṇāmeṣāṃ samāsataḥ
tadauṣadhānāṃ dhātūnāmaśamo vṛddhireva ca
iti ṣaṭ sarvarogāṇāṃ proktāḥ samyagupakramāḥ
sādhyānāṃ sādhane siddhā mātrākālānurodhinaḥ
bhavati cātra
doṣāṇāṃ bahusaṃsargāt saṃkīryante hyupakramāḥ
ṣaṭtvaṃ tu nātivartante tritvaṃ vātādayo yathā
tatra ślokāḥ
ityasmiṃllaṅghanādhyāye vyākhyātāḥ ṣaḍupakramāḥ
yathāpraśnaṃ bhagavatā cikitsā yaiḥ pravartate
athātaḥ saṃtarpaṇīyamadhyāyaṃ vyākhyāsyāmaḥ
iti ha smāha bhagavānātreyaḥ
saṃtarpayati yaḥ snigdhairmadhurairgurupicchilaiḥ
navānnairnavamadyaiśca māṃsaiścānūpavārijaiḥ
gorasairgauḍikaiścānnaiḥ paiṣṭikaiścātimātraśaḥ
ceṣṭādveṣī divāsvapnaśayyāsanasukhe rataḥ
rogāstasyopajāyante saṃtarpaṇanimittajāḥ
pramehapiḍakākoṭhakaṇḍūpāṇḍvāmayajvarāḥ
kuṣṭhānyāmapradoṣāśca mūtrakṛcchramarocakaḥ
tandrā klaibyamatisthaulyamālasyaṃ gurugātratā
indriyasrotasāṃ lepo buddhermohaḥ pramīlakaḥ
śophāścaivaṃvidhāścānye śīghramapratikurvataḥ
śastamullekhanaṃ tatra vireko raktamokṣaṇam
vyāyāmaścopavāsaśca dhūmāśca svedanāni ca
sakṣaudraścābhayāprāśaḥ prāyo rūkṣānnasevanam
cūrṇapradehā ye coktāḥ kaṇḍūkoṭhavināśanāḥ
triphalāragvadhaṃ pāṭhāṃ saptaparṇaṃ savatsakam
mustaṃ samadanaṃ nimbaṃ jalenotkvathitaṃ pibet
tena mehādayo yānti nāśamabhyasyato dhruvam
mātrākālaprayuktena saṃtarpaṇasamutthitāḥ
mustamāragvadhaḥ pāṭhā triphalā devadāru ca
śvadaṃṣṭrā khadiro nimbo haridre tvakca vatsakāt
rasameṣāṃ yathādoṣaṃ prātaḥ prātaḥ pibannaraḥ
saṃtarpaṇakṛtaiḥ sarvairvyādhibhiḥ sampramucyate
ebhiścodvartanodgharṣasnānayogopayojitaiḥ
tvagdoṣāḥ praśamaṃ yānti tathā snehopasaṃhitaiḥ
kuṣṭhaṃ gomedako hiṅgu krauñcāsthi tryūṣaṇaṃ vacā
vṛṣakaile śvadaṃṣṭrā ca kharāhvā cāśmabhedakaḥ
takreṇa dadhimaṇḍena badarāmlarasena vā
mūtrakṛcchraṃ pramehaṃ ca pītametadvyapohati
takrābhayāprayogaiśca triphalāyāstathaiva ca
ariṣṭānāṃ prayogaiśca yānti mehādayaḥ śamam
tryūṣaṇaṃ triphalā kṣaudraṃ krimighnam ajamodakaḥ
mantho 'yaṃ saktavastailaṃ hito lohodakāplutaḥ
vyoṣaṃ viḍaṅgaṃ śigrūṇi triphalāṃ kaṭurohiṇīm
bṛhatyau dve haridre dve pāṭhāmativiṣāṃ sthirām
hiṅgu kebukamūlāni yavānīdhānyacitrakān
sauvarcalamajājīṃ ca hapuṣāṃ ceti cūrṇayet
cūrṇatailaghṛtakṣaudrabhāgāḥ syurmānataḥ samāḥ
saktūnāṃ ṣoḍaśaguṇo bhāgaḥ saṃtarpaṇaṃ pibet
prayogādasya śāmyanti rogāḥ saṃtarpaṇotthitāḥ
pramehā mūḍhavātāśca kuṣṭhānyarśāṃsi kāmalāḥ
plīhā pāṇḍvāmayaḥ śopho mūtrakṛcchramarocakaḥ
hṛdrogo rājayakṣmā ca kāsaḥ śvāso galagrahaḥ
krimayo grahaṇīdoṣāḥ śvaitryaṃ sthaulyamatīva ca
narāṇāṃ dīpyate cāgniḥ smṛtirbuddhiśca vardhate
vyāyāmanityo jīrṇāśī yavagodhūmabhojanaḥ
saṃtarpaṇakṛtairdoṣaiḥ sthaulyaṃ muktvā vimucyate
uktaṃ saṃtarpaṇotthānāmapatarpaṇamauṣadham
vakṣyante sauṣadhāścordhvamapatarpaṇajā gadāḥ
dehāgnibalavarṇaujaḥśukramāṃsaparikṣayaḥ
jvaraḥ kāsānubandhaśca pārśvaśūlamarocakaḥ
śrotradaurbalyamunmādaḥ pralāpo hṛdayavyathā
viṇmūtrasaṃgrahaḥ śūlaṃ jaṅghorutrikasaṃśrayam
parvāsthisandhimedaśca ye cānye vātajā gadāḥ
ūrdhvavātādayaḥ sarve jāyante te 'patarpaṇāt
teṣāṃ saṃtarpaṇaṃ tajjñaiḥ punarākhyātamauṣadham
yattadātve samarthaṃ syādabhyāse vā tadiṣyate
sadyaḥkṣīṇo hi sadyo vai tarpaṇenopacīyate
narte saṃtarpaṇābhyāsāccirakṣīṇastu puṣyati
dehāgnidoṣabhaiṣajyamātrākālānuvartinā
kāryamatvaramāṇena bheṣajaṃ ciradurbale
hitā māṃsarasāstasmai payāṃsi ca ghṛtāni ca
snānāni bastayo 'bhyaṅgāstarpaṇāśca ye
jvarakāsaprasaktānāṃ kṛśānāṃ mūtrakṛcchriṇām
tṛṣyatāmūrdhvavātānāṃ vakṣyante tarpaṇā hitāḥ
śarkarāpippalītailaghṛtakṣaudraiḥ samāṃśakaiḥ
saktudviguṇito vṛṣyasteṣāṃ manthaḥ praśasyate
saktavo madirā kṣaudraṃ śarkarā ceti tarpaṇam
pibenmārutaviṇmūtrakaphapittānulomanam
phāṇitaṃ saktavaḥ sarpirdadhimaṇḍo 'mlakāñjikam
tarpaṇaṃ mūtrakṛcchraghnamudāvartaharaṃ pibet
manthaḥ kharjūramṛdvīkāvṛkṣāmlāmlīkadāḍimaiḥ
parūṣakaiḥ sāmalakairyukto madyavikāranut
svāduramlo jalakṛtaḥ sasneho rūkṣa eva vā
sadyaḥ saṃtarpaṇo manthaḥ sthairyavarṇabalapradaḥ
tatra ślokaḥ
saṃtarpaṇotthā ye rogā rogā ye cāpatarpaṇāt
saṃtarpaṇīye te 'dhyāye sauṣadhāḥ parikīrtitāḥ
athāto vidhiśoṇitīyamadhyāyaṃ vyākhyāsyāmaḥ
iti ha smāha bhagavānātreyaḥ
vidhinā śoṇitaṃ jātaṃ śuddhaṃ bhavati dehinām
deśakālaukasātmyānāṃ vidhiryaḥ saṃprakāśitaḥ
tadviśuddhaṃ hi rudhiraṃ balavarṇasukhāyuṣā
yunakti prāṇinaḥ śoṇitaṃ hyanuvartate
praduṣṭabahutīkṣṇoṣṇairmadyairanyaiśca tadvidhaiḥ
tathātilavaṇakṣārairamlaiḥ kaṭubhireva ca
kulatthamāṣaniṣpāvatilatailaniṣevaṇaiḥ
piṇḍālumūlakādīnāṃ haritānāṃ ca sarvaśaḥ
jalajānūpabailānāṃ prasahānāṃ ca sevanāt
dadhyamlamastuśuktānāṃ surāsauvīrakasya ca
viruddhānāmupaklinnapūtīnāṃ bhakṣaṇena ca
bhuktvā divā prasvapatāṃ dravasnigdhagurūṇi ca
atyādānaṃ tathā krodhaṃ bhajatāṃ cātapānalau
chardivegapratīghātāt kāle cānavasecanāt
śramābhighātasaṃtāpairajīrṇādhyaśanaistathā
śaratkālasvabhāvācca śoṇitaṃ sampraduṣyati
tataḥ śoṇitajā rogāḥ prajāyante pṛthagvidhāḥ
mukhapāko 'kṣirāgaśca pūtighrāṇāsyagandhitā
gulmopakuśavīsarparaktapittapramīlakāḥ
vidradhī raktamehaśca pradaro vātaśoṇitam
vaivarṇyamagnisādaśca pipāsā gurugātratā
saṃtāpaścātidaurbalyamaruciḥ śirasaśca ruk
vidāhaścānnapānasya tiktāmlodgiraṇaṃ klamaḥ
krodhapracuratā buddheḥ saṃmoho lavaṇāsyatā
svedaḥ śarīradaurgandhyaṃ madaḥ kampaḥ svarakṣayaḥ
tandrānidrātiyogaśca tamasaścātidarśanam
kaṇḍvaruḥkoṭhapiḍakākuṣṭhacarmadalādayaḥ
vikārāḥ sarva evaite vijñeyāḥ śoṇitāśrayāḥ
śītoṣṇasnigdharūkṣādyairupakrāntāśca ye gadāḥ
samyak sādhyā na sidhyanti raktajāṃstān vibhāvayet
kuryācchoṇitarogeṣu raktapittaharīṃ kriyām
virekamupavāsaṃ ca srāvaṇaṃ śoṇitasya ca
baladoṣapramāṇādvā viśuddhyā rudhirasya vā
rudhiraṃ srāvayejjantorāśayaṃ prasamīkṣya vā
aruṇābhaṃ bhavedvātādviśadaṃ phenilaṃ tanu
pittāt pītāsitaṃ raktaṃ styāyatyauṣṇyāccireṇa ca
īṣatpāṇḍu kaphādduṣṭaṃ picchilaṃ tantumadghanam
saṃsṛṣṭaliṅgaṃ saṃsargāttriliṅgaṃ sānnipātikam
tapanīyendragopābhaṃ padmālaktakasannibham
guñjāphalasavarṇaṃ ca viśuddhaṃ viddhi śoṇitam
nātyuṣṇaśītaṃ laghu dīpanīyaṃ rakte 'panīte hitamannapānam
tadā śarīraṃ hyanavasthitāsṛgagnir viśeṣeṇa ca rakṣitavyaḥ
prasannavarṇendriyamindriyārthānicchantamavyāhatapaktṛvegam
sukhānvitaṃ tuṣṭibalopapannaṃ viśuddharaktaṃ puruṣaṃ vandanti
yadā tu raktavāhīni rasasaṃjñāvahāni ca
pṛthak pṛthak samastā vā srotāṃsi kupitā malāḥ
malināhāraśīlasya rajomohāvṛtātmanaḥ
pratihatyāvatiṣṭhante jāyante vyādhayastadā
madamūrcchāyasaṃnyāsāsteṣāṃ vidyādvicakṣaṇaḥ
yathottaraṃ balādhikyaṃ hetuliṅgopaśāntiṣu
durbalaṃ cetasaḥ sthānaṃ yadā vāyuḥ prapadyate
mano vikṣobhayañjantoḥ saṃjñāṃ saṃmohayettadā
pittamevaṃ kaphaścaivaṃ mano vikṣobhayannṛṇām
saṃjñāṃ nayatyākulatāṃ viśeṣaścātra vakṣyate
saktānalpadrutābhāṣaṃ calaskhalitaceṣṭitam
vidyādvātamadāviṣṭaṃ rūkṣaśyāvāruṇākṛtim
sakrodhaparuṣābhāṣaṃ saṃprahārakalipriyam
vidyāt pittamadāviṣṭaṃ raktapītāsitākṛtim
svalpāsaṃbaddhavacanaṃ tandrālasyasamanvitam
vidyāt kaphamadāviṣṭaṃ pāṇḍuṃ pradhyānatatparam
sarvāṇyetāni rūpāṇi sannipātakṛte made
jāyate śāmyati kṣipraṃ mado madyamadākṛtiḥ
yaśca madyakṛtaḥ prokto viṣajo raudhiraśca yaḥ
sarva ete madā narte vātapittakaphatrayāt
nīlaṃ vā yadi vā kṛṣṇamākāśamathavāruṇam
paśyaṃstamaḥ praviśati śīghraṃ ca pratibudhyate
vepathuścāṅgamardaśca prapīḍā hṛdayasya ca
kārśyaṃ śyāvāruṇā chāyā mūrcchāye vātasaṃbhave
raktaṃ haritavarṇaṃ vā viyat pītamathāpi vā
paśyaṃstamaḥ praviśati sasvedaḥ pratibudhyate
sapipāsaḥ sasaṃtāpo raktapītākulekṣaṇaḥ
saṃbhinnavarcāḥ pītābho mūrcchāye pittasaṃbhave
meghasaṅkāśamākāśamāvṛtaṃ vā tamoghanaiḥ
paśyaṃstamaḥ praviśati cirācca pratibudhyate
gurubhiḥ prāvṛtairaṅgairyathaivārdreṇa carmaṇā
saprasekaḥ sahṛllāso mūrcchāye kaphasaṃbhave
sarvākṛtiḥ sannipātādapasmāra ivāgataḥ
sa jantuṃ pātayatyāśu vinā bībhatsaceṣṭitaiḥ
doṣeṣu madamūrcchāyāḥ kṛtavegeṣu dehinām
svayamevopaśāmyanti saṃnyāso nauṣadhairvinā
vāgdehamanasāṃ ceṣṭāmākṣipyātibalā malāḥ
saṃnyasyantyabalaṃ jantuṃ prāṇāyatanasaṃśritāḥ
sa nā saṃnyāsasaṃnyastaḥ kāṣṭhībhūto mṛtopamaḥ
prāṇairviyujyate śīghraṃ muktvā sadyaḥphalāḥ kriyāḥ
durge 'mbhasi yathā majjadbhājanaṃ tvarayā budhaḥ
gṛhṇīyāttalamaprāptaṃ tathā saṃnyāsapīḍitam
añjanānyavapīḍāśca dhūmāḥ pradhamanāni ca
sūcībhistodanaṃ śastaṃ dāhaḥ pīḍā nakhāntare
luñcanaṃ keśalomnāṃ ca dantairdaśanameva ca
ātmaguptāvagharṣaśca hitaṃ tasyāvabodhane
saṃmūrchitāni tīkṣṇāni madyāni vividhāni ca
prabhūtakaṭuyuktāni tasyāsye gālayenmuhuḥ
mātuluṅgarasaṃ tadvanmahauṣadhasamāyutam
tadvatsauvarcalaṃ dadyādyuktaṃ madyāmlakāñjikaiḥ
hiṅgūṣaṇasamāyuktaṃ yāvat saṃjñāprabodhanam
prabuddhasaṃjñamannaiśca laghubhistamupācaret
vismāpanaiḥ smāraṇaiśca priyaśrutibhireva ca
paṭubhir gītavāditraśabdaiścitraiśca darśanaiḥ
sraṃsanollekhanairdhūmairañjanaiḥ kavalagrahaiḥ
śoṇitasyāvasekaiśca vyāyāmodgharṣaṇaistathā
prabuddhasaṃjñaṃ matimānanubandhamupakramet
tasya saṃrakṣitavyaṃ hi manaḥ pralayahetutaḥ
snehasvedopapannānāṃ yathādoṣaṃ yathābalam
pañca karmāṇi kurvīta mūrcchāyeṣu madeṣu ca
aṣṭāviṃśatyauṣadhasya tathā tiktasya sarpiṣaḥ
prayogaḥ śasyate tadvanmahataḥ ṣaṭpalasya vā
triphalāyāḥ prayogo vā saghṛtakṣaudraśarkaraḥ
śilājatuprayogo vā prayogaḥ payaso 'pi vā
pippalīnāṃ prayogo vā payasā citrakasya vā
rasāyanānāṃ kaumbhasya sarpiṣo vā praśasyate
raktāvasekācchāstrāṇāṃ satāṃ sattvavatāmapi
sevanānmadamūrcchāyāḥ praśāmyanti śarīriṇām
tatra ślokau
viśuddhaṃ cāviśuddhaṃ ca śoṇitaṃ tasya hetavaḥ
raktapradoṣajā rogāsteṣu rogeṣu cauṣadham
madamūrcchāyasaṃnyāsahetulakṣaṇabheṣajam
vidhiśoṇitake 'dhyāye sarvametat prakāśitam
athāto yajjaḥpuruṣīyamadhyāyaṃ vyākhyāsyāmaḥ
iti ha smāha bhagavānātreyaḥ
purā pratyakṣadharmāṇāṃ bhagavantaṃ punarvasum
sametānāṃ maharṣīṇāṃ prādurāsīdiyaṃ kathā
ātmendriyamano'rthānāṃ yo 'yaṃ puruṣasaṃjñakaḥ
rāśirasyāmayānāṃ ca prāgutpattiviniścaye
tadantaraṃ kāśipatirvāmako vākyamarthavit
vyājahārarṣisamitimupasṛtyābhivādya ca
kiṃnu bhoḥ puruṣo yajjastajjāstasyāmayāḥ smṛtāḥ
na vetyukte narendreṇa provācarṣīn punarvasuḥ
sarva evāmitajñānavijñānacchinnasaṃśayāḥ
bhavantaśchettum arhanti kāśirājasya saṃśayam
pārīkṣis tat parīkṣyāgre maudgalyo vākyamabravīt
ātmajaḥ puruṣo rogāścātmajāḥ kāraṇaṃ hi saḥ
sa cinotyupabhuṅkte ca karma karmaphalāni ca
nahyṛte cetanādhātoḥ pravṛttiḥ sukhaduḥkhayoḥ
śaralomā tu netyāha na hyātmātmānamātmanā
yojayedvyādhibhirduḥkhairduḥkhadveṣī kadācana
rajastamobhyāṃ tu manaḥ parītaṃ sattvasaṃjñakam
śarīrasya samutpattau vikārāṇāṃ ca kāraṇam
vāryovidastu netyāha na hyekaṃ kāraṇaṃ manaḥ
narte śarīrācchārīrarogā na manasaḥ sthitiḥ
rasajāni tu bhūtāni vyādhayaśca pṛthagvidhāḥ
āpo hi rasavatyastāḥ smṛtā nirvṛttihetavaḥ
hiraṇyākṣastu netyāha na hyātmā rasajaḥ smṛtaḥ
nātīndriyaṃ manaḥ santi rogāḥ śabdādijāstathā
ṣaḍdhātujastu puruṣo rogāḥ ṣaḍdhātujāstathā
rāśiḥ ṣaḍdhātujo hyeṣa sāṃkhyairādyaiḥ prakīrtitaḥ
tathā bruvāṇaṃ kuśikamāha tanneti kauśikaḥ
kasmānmātāpitṛbhyāṃ hi vinā ṣaḍdhātujo bhavet
puruṣaḥ puruṣād gaur gor aśvādaśvaḥ prajāyate
pitryā mehādayaścoktā rogāstāvatra kāraṇam
bhadrakāpyastu netyāha nahyandho 'ndhāt prajāyate
mātāpitrorapi ca te prāgutpattirna yujyate
karmajastu mato jantuḥ karmajāstasya cāmayāḥ
nahyṛte karmaṇo janma rogāṇāṃ puruṣasya vā
bharadvājastu netyāha kartā pūrvaṃ hi karmaṇaḥ
dṛṣṭaṃ na cākṛtaṃ karma yasya syāt puruṣaḥ phalam
bhāvahetuḥ svabhāvastu vyādhīnāṃ puruṣasya ca
kharadravacaloṣṇatvaṃ tejo'ntānām yathaiva hi
kāṅkāyanastu netyāha na hyārambhaphalaṃ bhavet
bhavet svabhāvādbhāvānāmasiddhiḥ siddhireva vā
sraṣṭā tvamitasaṅkalpo brahmāpatyaṃ prajāpatiḥ
cetanācetanasyāsya jagataḥ sukhaduḥkhayoḥ
tanneti bhikṣurātreyo na hyapatyaṃ prajāpatiḥ
prajāhitaiṣī satataṃ duḥkhair yuñjyād asādhuvat
kālajastveva puruṣaḥ kālajāstasya cāmayāḥ
jagat kālavaśaṃ sarvaṃ kālaḥ sarvatra kāraṇam
tatharṣīṇāṃ vivadatāmuvācedaṃ punarvasuḥ
maivaṃ vocata tattvaṃ hi duṣprāpaṃ pakṣasaṃśrayāt
vādān saprativādān hi vadanto niścitāniva
pakṣāntaṃ naiva gacchanti tilapīḍakavadgatau
muktvaivaṃ vādasaṃghaṭṭam adhyātmam anucintyatām
nāvidhūte tamaḥskandhe jñeye jñānaṃ pravartate
yeṣāmeva hi bhāvānāṃ saṃpat saṃjanayennaram
teṣāmeva vipadvyādhīnvividhānsamudīrayet
athātreyasya bhagavato vacanamanuniśamya punareva vāmakaḥ kāśipatiruvāca bhagavantamātreyaṃ bhagavan saṃpannimittajasya puruṣasya vipannimittajānāṃ ca rogāṇāṃ kimabhivṛddhikāraṇamiti
tamuvāca bhagavānātreyaḥ hitāhāropayoga eka eva puruṣavṛddhikaro bhavati ahitāhāropayogaḥ punarvyādhinimittamiti
evaṃvādinaṃ bhagavantamātreyamagniveśa uvāca kathamiha bhagavan hitāhitānām āhārajātānāṃ lakṣaṇamanapavādamabhijānīmahe hitasamākhyātānām āhārajātānām ahitasamākhyātānāṃ ca mātrākālakriyābhūmidehadoṣapuruṣāvasthāntareṣu viparītakāritvamupalabhāmaha iti
tamuvāca bhagavānātreyaḥ yadāhārajātamagniveśa samāṃścaiva śarīradhātūn prakṛtau sthāpayati viṣamāṃśca samīkarotītyetaddhitaṃ viddhi viparītaṃ tvahitamiti ityetaddhitāhitalakṣaṇam anapavādaṃ bhavati
evaṃvādinaṃ ca bhagavantamātreyamagniveśa uvāca bhagavan na tvetadevamupadiṣṭaṃ bhūyiṣṭhakalpāḥ sarvabhiṣajo vijñāsyanti
tamuvāca bhagavānātreyaḥ yeṣāṃ hi viditamāhāratattvamagniveśa guṇato dravyataḥ karmataḥ sarvāvayavaśaśca mātrādayo bhāvāḥ ta etadevamupadiṣṭaṃ vijñātumutsahante
yathā tu khalvetadupadiṣṭaṃ bhūyiṣṭhakalpāḥ sarvabhiṣajo vijñāsyanti tathaitadupadekṣyāmo mātrādīn bhāvān anudāharantaḥ teṣāṃ hi bahuvidhavikalpā bhavanti
āhāravidhiviśeṣāṃstu khalu lakṣaṇataścāvayavataścānuvyākhyāsyāmaḥ
tadyathā āhāratvam āhārasyaikavidham arthābhedāt sa punardviyoniḥ sthāvarajaṅgamātmakatvāt dvividhaprabhāvaḥ hitāhitodarkaviśeṣāt caturvidhopayogaḥ pānāśanabhakṣyalehyopayogāt ṣaḍāsvādaḥ rasabhedataḥ ṣaḍvidhatvāt viṃśatiguṇaḥ gurulaghuśītoṣṇasnigdharūkṣamandatīkṣṇasthirasaramṛdukaṭhinaviśadapicchilaślakṣṇakharasūkṣmasthūlasāndradravānugamāt aparisaṃkhyeyavikalpaḥ dravyasaṃyogakaraṇabāhulyāt
tasya khalu ye ye vikārāvayavā bhūyiṣṭhamupayujyante bhūyiṣṭhakalpānāṃ ca manuṣyāṇāṃ prakṛtyaiva hitatamāścāhitatamāśca tāṃstān yathāvadupadekṣyāmaḥ
tadyathā lohitaśālayaḥ śūkadhānyānāṃ pathyatamatve śreṣṭhatamā bhavanti mudgāḥ śamīdhānyānām āntarikṣamudakānāṃ saindhavaṃ lavaṇānāṃ jīvantīśākaṃ śākānām aiṇeyaṃ mṛgamāṃsānāṃ lāvaḥ pakṣiṇāṃ godhā bileśayānāṃ rohito matsyānāṃ gavyaṃ sarpiḥ sarpiṣāṃ gokṣīraṃ kṣīrāṇāṃ tilatailaṃ sthāvarajātānāṃ snehānāṃ varāhavasā ānūpamṛgavasānāṃ culukīvasā matsyavasānāṃ pākahaṃsavasā jalacaravihaṅgavasānāṃ kukkuṭavasā viṣkiraśakunivasānāṃ ajamedaḥ śākhādamedasāṃ śṛṅgaveraṃ kandānāṃ mṛdvīkā phalānāṃ śarkarekṣuvikārāṇām iti prakṛtyaiva hitatamānām āhāravikārāṇāṃ prādhānyato dravyāṇi vyākhyātāni bhavanti
ahitatamān apyupadekṣyāmaḥ yavakāḥ śūkadhānyānām apathyatamatvena prakṛṣṭatamā bhavanti māṣāḥ śamīdhānyānāṃ varṣānādeyamudakānām ūṣaraṃ lavaṇānāṃ sarṣapaśākaṃ śākānāṃ gomāṃsaṃ mṛgamāṃsānāṃ kāṇakapotaḥ pakṣiṇāṃ bheko bileśayānāṃ cilicimo matsyānām avikaṃ sarpiḥ sarpiṣām avikṣīraṃ kṣīrāṇāṃ kusumbhasnehaḥ sthāvarasnehānāṃ mahiṣavasā ānūpamṛgavasānāṃ kumbhīravasā matsyavasānāṃ kākamadguvasā jalacaravihaṅgavasānāṃ caṭakavasā viṣkiraśakunivasānāṃ hastimedaḥ śākhādamedasāṃ nikucaṃ phalānām ālukaṃ kandānāṃ phāṇitamikṣuvikārāṇām iti prakṛtyaivāhitatamānām āhāravikārāṇāṃ prakṛṣṭatamāni dravyāṇi vyākhyātāni bhavanti iti hitāhitāvayavo vyākhyāta āhāravikārāṇām
ato bhūyaḥ karmauṣadhānāṃ ca prādhānyataḥ sānubandhāni dravyāṇyanuvyākhyāsyāmaḥ
tadyathā annaṃ vṛttikarāṇāṃ śreṣṭham udakamāśvāsakarāṇāṃ surā śramaharāṇāṃ kṣīraṃ jīvanīyānāṃ māṃsaṃ bṛṃhaṇīyānāṃ rasastarpaṇīyānāṃ lavaṇam annadravyarucikarāṇām amlaṃ hṛdyānāṃ kukkuṭo balyānāṃ nakrareto vṛṣyāṇāṃ madhu śleṣmapittapraśamanānāṃ sarpirvātapittapraśamanānāṃ tailaṃ vātaśleṣmapraśamanānāṃ vamanaṃ śleṣmaharāṇāṃ virecanaṃ pittaharāṇāṃ bastirvātaharāṇāṃ svedo mārdavakarāṇāṃ vyāyāmaḥ sthairyakarāṇāṃ kṣāraḥ puṃstvopaghātināṃ tindukam anannadravyarucikarāṇām āmaṃ kapittham utkaṇṭhyānām āvikaṃ sarpirahṛdyānām ajākṣīraṃ śoṣaghnastanyasātmyaraktasāṃgrāhikaraktapittapraśamanānām avikṣīraṃ śleṣmapittajananānāṃ mahiṣīkṣīraṃ svapnajananānāṃ mandakaṃ dadhyabhiṣyandakarāṇāṃ gavedhukānnaṃ karśanīyānām uddālakānnaṃ virūkṣaṇīyānām ikṣurmūtrajananānāṃ yavāḥ purīṣajananānāṃ jāmbavaṃ vātajananānāṃ śaṣkulyaḥ śleṣmapittajananānāṃ kulatthā amlapittajananānāṃ māṣāḥ śleṣmapittajananānāṃ madanaphalaṃ vamanāsthāpanānuvāsanopayogināṃ trivṛt sukhavirecanānāṃ caturaṅgulo mṛduvirecanānāṃ snukpayas tīkṣṇavirecanānāṃ pratyakpuṣpā śirovirecanānāṃ viḍaṅgaṃ krimighnānāṃ śirīṣo viṣaghnānāṃ khadiraḥ kuṣṭhaghnānāṃ rāsnā vātaharāṇām āmalakaṃ vayaḥsthāpanānāṃ harītakī pathyānām eraṇḍamūlaṃ vṛṣyavātaharāṇāṃ pippalīmūlaṃ dīpanīyapācanīyagudaśothārśaḥśūlaharāṇāṃ puṣkaramūlaṃ hikkāśvāsakāsapārśvaśūlaharāṇāṃ mustaṃ sāṃgrāhikadīpanīyapācanīyānām udīcyaṃ nirvāpaṇadīpanīyapācanīyacchardyatīsāraharāṇāṃ kaṭvaṅgaṃ sāṃgrāhikaraktapittapraśamanānām amṛtā sāṃgrāhikavātaharadīpanīyaśleṣmaśoṇitavibandhapraśamanānāṃ ativiṣā dīpanīyapācanīyasāṃgrāhikasarvadoṣaharāṇām utpalakumudapadmakiñjalkaḥ sāṃgrāhikaraktapittapraśamanānāṃ durālabhā pittaśleṣmapraśamanānāṃ gandhapriyaṅguḥ śoṇitapittātiyogapraśamanānāṃ kuṭajatvak śleṣmapittaraktasāṃgrāhikopaśoṣaṇānāṃ kāśmaryaphalaṃ raktasāṃgrāhikaraktapittapraśamanānāṃ pṛśniparṇī sāṃgrāhikavātaharadīpanīyavṛṣyāṇāṃ vidārigandhā vṛṣyasarvadoṣaharāṇāṃ balā sāṃgrāhikabalyavātaharāṇāṃ gokṣurako mūtrakṛcchrānilaharāṇāṃ hiṅguniryāsaś chedanīyadīpanīyānulomikavātakaphapraśamanānām amlavetaso bhedanīyadīpanīyānulomikavātaśleṣmaharāṇāṃ yāvaśūkaḥ sraṃsanīyapācanīyārśoghnānāṃ takrābhyāso grahaṇīdoṣaśophārśoghṛtavyāpatpraśamanānāṃ kravyānmāṃsarasābhyāso grahaṇīdoṣaśoṣārśoghnānāṃ kṣīraghṛtābhyāso rasāyanānāṃ samaghṛtasaktuprāśābhyāso vṛṣyodāvartaharānāṃ tailagaṇḍūṣābhyāso dantabalarucikarāṇāṃ candanaṃ durgandhaharadāhanirvāpaṇalepanānāṃ rāsnāguruṇī śītāpanayanapralepanānāṃ lāmajjakośīraṃ dāhatvagdoṣasvedāpanayanapralepanānāṃ kuṣṭhaṃ vātaharābhyaṅgopanāhopayogināṃ madhukaṃ cakṣuṣyavṛṣyakeśyakaṇṭhyavarṇyavirajanīyaropaṇīyānāṃ vāyuḥ prāṇasaṃjñāpradānahetūnām agnir āmastambhaśītaśūlodvepanapraśamanānāṃ jalaṃ stambhanīyānāṃ mṛdbhṛṣṭaloṣṭranirvāpitam udakaṃ tṛṣṇāchardyatiyogapraśamanānām atimātrāśanamāmapradoṣahetūnāṃ yathāgnyabhyavahāro 'gnisaṃdhukṣaṇānāṃ yathāsātmyaṃ ceṣṭābhyavahārau sevyānāṃ kālabhojanamārogyakarāṇāṃ tṛptirāhāraguṇānāṃ vegasaṃdhāraṇam anārogyakarāṇāṃ madyaṃ saumanasyajananānām madyākṣepo dhīdhṛtismṛtiharāṇāṃ gurubhojanaṃ durvipākakarāṇām ekāśanabhojanaṃ sukhapariṇāmakarāṇāṃ strīṣvatiprasaṅgaḥ śoṣakarāṇāṃ śukraveganigrahaḥ ṣāṇḍhyakarāṇāṃ parāghātanam annāśraddhājananānām anaśanamāyuṣo hrāsakarāṇāṃ pramitāśanaṃ karśanīyānām ajīrṇādhyaśanaṃ grahaṇīdūṣaṇānāṃ viṣamāśanamagnivaiṣamyakarāṇāṃ viruddhavīryāśanaṃ ninditavyādhikarāṇāṃ praśamaḥ pathyānāṃ āyāsaḥ sarvāpathyānāṃ mithyāyogo vyādhikarāṇāṃ rajasvalābhigamanamalakṣmīmukhānāṃ brahmacaryamāyuṣyāṇāṃ paradārābhigamanamanāyuṣyāṇāṃ saṅkalpo vṛṣyāṇāṃ daurmanasyam avṛṣyāṇām ayathābalamārambhaḥ prāṇoparodhināṃ viṣādo rogavardhanānāṃ snānaṃ śramaharāṇāṃ harṣaḥ prīṇanānāṃ śokaḥ śoṣaṇānāṃ nivṛttiḥ puṣṭikarāṇāṃ puṣṭiḥ svapnakarāṇām atisvapnastandrākarāṇāṃ sarvarasābhyāso balakarāṇām ekarasābhyāso daurbalyakarāṇāṃ garbhaśalyamāhāryāṇām ajīrṇamuddhāryāṇāṃ bālo mṛdubheṣajīyānāṃ vṛddho yāpyānāṃ garbhinī tīkṣṇauṣadhavyavāyavyāyāmavarjanīyānāṃ saumanasyaṃ garbhadhāraṇānāṃ sannipāto duścikitsyānām āmo viṣamacikitsyānāṃ jvaro rogāṇāṃ kuṣṭhaṃ dīrgharogāṇāṃ rājayakṣmā rogasamūhānāṃ prameho 'nuṣaṅgiṇāṃ jalaukaso 'nuśastrāṇāṃ bastistantrāṇāṃ himavānauṣadhibhūmīnāṃ soma oṣadhīnāṃ marubhūmirārogyadeśānām anūpo 'hitadeśānām nirdeśakāritvamāturaguṇānāṃ bhiṣak cikitsāṅgānāṃ nāstiko varjyānāṃ laulyaṃ kleśakarāṇām anirdeśakāritvamariṣṭānāṃ anirvedo vārttalakṣaṇānāṃ vaidyasamūho niḥsaṃśayakarāṇāṃ yogo vaidyaguṇānāṃ vijñānamauṣadhīnāṃ śāstrasahitastarkaḥ sādhanānāṃ sampratipattiḥ kālajñānaprayojanānām avyavasāyaḥ kālātipattihetūnāṃ dṛṣṭakarmatā niḥsaṃśayakarāṇām asamarthatā bhayakarāṇāṃ tadvidyasaṃbhāṣā buddhivardhanānām ācāryaḥ śāstrādhigamahetūnām āyurvedo 'mṛtānāṃ sadvacanamanuṣṭheyānām asadgrahaṇaṃ sarvāhitānāṃ sarvasaṃnyāsaḥ sukhānāmiti
bhavanti cātra
agryāṇāṃ śatamuddiṣṭaṃ yaddvipañcāśaduttaram
alametadvikārāṇāṃ vighātāyopadiśyate
samānakāriṇo ye 'rthāsteṣāṃ śreṣṭhasya lakṣaṇam
jyāyastvaṃ kāryakartṛtve varatvaṃ cāpyudāhṛtam
vātapittakaphānāṃ ca yadyat praśamane hitam
prādhānyataśca nirdiṣṭaṃ yadvyādhiharamuttamam
etanniśamya nipuṇaṃ cikitsāṃ saṃprayojayet
evaṃ kurvan sadā vaidyo dharmakāmau samaśnute
pathyaṃ patho 'napetaṃ yadyaccoktaṃ manasaḥ priyam
yaccāpriyamapathyaṃ ca niyataṃ tanna lakṣayet
mātrākālakriyābhūmidehadoṣaguṇāntaram
prāpya tattaddhi dṛśyante te te bhāvāstathā tathā
tasmāt svabhāvo nirdiṣṭastathā mātrādirāśrayaḥ
tadapekṣyobhayaṃ karma prayojyaṃ siddhimicchatā
tadātreyasya bhagavato vacanamanuniśamya punarapi bhagavantamātreyamagniveśa uvāca yathoddeśamabhinirdiṣṭaḥ kevalo 'yamartho bhagavatā śrutaścāsmābhiḥ
āsavadravyāṇāmidānīmanapavādaṃ lakṣaṇamanatisaṃkṣepeṇopadiśyamānaṃ śuśrūṣāmaha iti
tamuvāca bhagavānātreyaḥ dhānyaphalamūlasārapuṣpakāṇḍapattratvaco bhavantyāsavayonayo 'gniveśa saṃgraheṇāṣṭau śarkarānavamīkāḥ
tāsveva dravyasaṃyogakaraṇato 'parisaṃkhyeyāsu yathāpathyatamānām āsavānāṃ caturaśītiṃ nibodha
tadyathā surāsauvīratuṣodakamaireyamedakadhānyāmlāḥ ṣaḍ dhānyāsavā bhavanti mṛdvīkākharjūrakāśmaryadhanvanarājādanatṛṇaśūnyaparūṣakābhayāmalakamṛgaliṇḍikājāmbavakapitthakuvalabadarakarkandhūpīlupriyālapanasanyagrodhāśvatthaplakṣakapītanodumbarājamodaśṛṅgāṭakaśaṅkhinīphalāsavāḥ ṣaḍviṃśatirbhavanti vidārigandhāśvagandhākṛṣṇagandhāśatāvarīśyāmātrivṛddantīdravantībilvorubūkacitrakamūlair ekādaśa mūlāsavā bhavanti śālapriyakāśvakarṇacandanasyandanakhadirakadarasaptaparṇārjunāsanārimedatindukakiṇihīśamīśuktiśiṃśapāśirīṣavañjaladhanvanamadhūkaiḥ sārāsavā viṃśatirbhavanti padmotpalanalikakumudasaugandhikapuṇḍarīkaśatapatramadhūkapriyaṅgudhātakīpuṣpair daśa puṣpāsavā bhavanti ikṣukāṇḍekṣvikṣuvālikāpuṇḍrakacaturthāḥ kāṇḍāsavā bhavanti paṭolatāḍakapatrāsavau dvau bhavataḥ tilvakalodhrailavālukakramukacaturthāstvagāsavā bhavanti śarkarāsava eka eveti
evameṣāmāsavānāṃ caturaśītiḥ paraspareṇāsaṃsṛṣṭānām āsavadravyāṇām upanirdiṣṭā bhavati
eṣām āsavānām āsutatvād āsavasaṃjñā
dravyasaṃyogavibhāgavistārastveṣāṃ bahuvidhakalpaḥ saṃskāraśca
yathāsvaṃ saṃyogasaṃskārasaṃskṛtā hyāsavāḥ svaṃ karma kurvanti
saṃyogasaṃskāradeśakālamātrādayaśca bhāvāsteṣāṃ teṣāmāsavānāṃ te te samupadiśyante tattatkāryamabhisamīkṣyeti
bhavati cātra
manaḥśarīrāgnibalapradānām asvapnaśokārucināśanānām
saṃharṣaṇānāṃ pravarāsavānāmaśītiruktā caturuttaraiṣā
tatra ślokaḥ
śarīrarogaprakṛtau matāni tattvena cāhāraviniścayaṃ ca
uvāca yajjaḥpuruṣādike 'smin munistathāgryāṇi varāsavāṃśca
athāta ātreyabhadrakāpyīyam adhyāyaṃ vyākhyāsyāmaḥ
iti ha smāha bhagavānātreyaḥ
ātreyo bhadrakāpyaśca śākunteyas tathaiva ca
pūrṇākṣaścaiva maudgalyo hiraṇyākṣaśca kauśikaḥ
yaḥ kumāraśirā nāma bharadvājaḥ sa cānaghaḥ
śrīmān vāyorvidaścaiva rājā matimatāṃ varaḥ
nimiśca rājā vaideho baḍiśaśca mahāmatiḥ
kāṅkāyanaśca vāhlīko vāhlīkabhiṣajāṃ varaḥ
ete śrutavayovṛddhā jitātmāno maharṣayaḥ
vane caitrarathe ramye samīyurvijihīrṣavaḥ
teṣāṃ tatropaviṣṭānām iyamarthavatī kathā
babhūvārthavidāṃ samyagrasāhāraviniścaye
eka eva rasa ityuvāca bhadrakāpyaḥ yaṃ pañcānām indriyārthānām anyatamaṃ jihvāvaiṣayikaṃ bhāvamācakṣate kuśalāḥ sa punarudakādananya iti
dvau rasāv iti śākunteyo brāhmaṇaḥ chedanīya upaśamanīyaśceti
trayo rasā iti pūrṇākṣo maudgalyaḥ chedanīyopaśamanīyasādhāraṇā iti
catvāro rasā iti hiraṇyākṣaḥ kauśikaḥ svādurhitaśca svādur ahitaś cāsvādur hitaścāsvādur ahitaśceti
pañca rasā iti kumāraśirā bharadvājaḥ bhaumaudakāgneyavāyavyāntarikṣāḥ
ṣaḍrasā iti vāyorvido rājarṣiḥ gurulaghuśītoṣṇasnigdharūkṣāḥ
sapta rasā iti nimirvaidehaḥ madhurāmlalavaṇakaṭutiktakaṣāyakṣārāḥ
aṣṭau rasā iti baḍiśo dhāmārgavaḥ madhurāmlalavaṇakaṭutiktakaṣāyakṣārāvyaktāḥ
aparisaṃkhyeyā rasā iti kāṅkāyano vāhlīkabhiṣak āśrayaguṇakarmasaṃsvādaviśeṣāṇām aparisaṃkhyeyatvāt
ṣaḍeva rasā ityuvāca bhagavānātreyaḥ punarvasuḥ madhurāmlalavaṇakaṭutiktakaṣāyāḥ
teṣāṃ ṣaṇṇāṃ rasānāṃ yonirudakaṃ chedanopaśamane dve karmaṇī tayor miśrībhāvāt sādhāraṇatvaṃ svādvasvādutā bhaktiḥ hitāhitau prabhāvau pañcamahābhūtavikārās tv āśrayāḥ prakṛtivikṛtivicāradeśakālavaśāḥ teṣvāśrayeṣu dravyasaṃjñakeṣu guṇā gurulaghuśītoṣṇasnigdharūkṣādyāḥ kṣaraṇāt kṣāraḥ nāsau rasaḥ dravyaṃ tadanekarasasamutpannam anekarasaṃ kaṭukalavaṇabhūyiṣṭham anekendriyārthasamanvitaṃ karaṇābhinirvṛttam avyaktībhāvastu khalu rasānāṃ prakṛtau bhavatyanurase 'nurasasamanvite vā dravye aparisaṃkhyeyatvaṃ punas teṣām āśrayādīnāṃ bhāvānāṃ viśeṣāparisaṃkhyeyatvānna yuktam ekaiko 'pi hy eṣām āśrayādīnāṃ bhāvānāṃ viśeṣān āśrayate viśeṣāparisaṃkhyeyatvāt na ca tasmād anyatvam upapadyate parasārasaṃsṛṣṭabhūyiṣṭhatvānna caiṣām abhinirvṛtter guṇaprakṛtīnām aparisaṃkhyeyatvaṃ bhavati tasmānna saṃsṛṣṭānāṃ rasānāṃ karmopadiśanti buddhimantaḥ
taccaiva kāraṇamapekṣamāṇāḥ ṣaṇṇāṃ rasānāṃ paraspareṇāsaṃsṛṣṭānāṃ lakṣaṇapṛthaktvam upadekṣyāmaḥ
agre tu tāvad dravyabhedam abhipretya kiṃcid abhidhāsyāmaḥ
sarvaṃ dravyaṃ pāñcabhautikamasminnarthe taccetanāvadacenaṃ ca tasya guṇāḥ śabdādayo gurvādayaś ca dravāntāḥ karma pañcavidhamuktaṃ vamanādi
tatra dravyāṇi gurukharakaṭhinamandasthiraviśadasāndrasthūlagandhaguṇabahulāni pārthivāni tānyupacayasaṃghātagauravasthairyakarāṇi dravasnigdhaśītamandamṛdupicchilarasaguṇabahulāny āpyāni tāny upakledasnehabandhaviṣyandamārdavaprahlādakarāṇi uṣṇatīkṣṇasūkṣmalaghurūkṣaviśadarūpaguṇabahulāny āgneyāni tāni dāhapākaprabhāprakāśavarṇakarāṇi laghuśītarūkṣakharaviśadasūkṣmasparśaguṇabahulāni vāyavyāni tāni raukṣyaglānivicāravaiśadyalāghavakarāṇi mṛdulaghusūkṣmaślakṣṇaśabdaguṇabahulāny ākāśātmakāni tāni mārdavasauṣiryalāghavakarāṇi
anenopadeśena nānauṣadhibhūtaṃ jagati kiṃcid dravyam upalabhyate tāṃ tāṃ yuktim arthaṃ ca taṃ tam abhipretya
na tu kevalaṃ guṇaprabhāvādeva dravyāṇi kārmukāṇi bhavanti dravyāṇi hi dravyaprabhāvād guṇaprabhāvād dravyaguṇaprabhāvāc ca tasmiṃstasmin kāle tattadadhikaraṇam āsādya tāṃ tāṃ ca yuktimarthaṃ ca taṃ tamabhipretya yat kurvanti tat karma yena kurvanti tadvīryaṃ yatra kurvanti tadadhikaraṇaṃ yadā kurvanti sa kālaḥ yathā kurvanti sa upāyaḥ yat sādhayanti tat phalam
bhedaś caiṣāṃ triṣaṣṭividhavikalpo dravyadeśakālaprabhāvād bhavati tam upadekṣyāmaḥ
svāduramlādibhiryogaṃ śeṣairamlādayaḥ pṛthak
yānti pañcadaśaitāni dravyāṇi dvirasāni tu
pṛthagamlādiyuktasya yogaḥ śeṣaiḥ pṛthagbhavet
madhurasya tathāmlasya lavaṇasya kaṭos tathā
trirasāni yathāsaṃkhyaṃ dravyāṇyuktāni viṃśatiḥ
vakṣyante tu catuṣkeṇa dravyāṇi daśa pañca ca
svādvamlau sahitau yogaṃ lavaṇādyaiḥ pṛthaggatau
yogaṃ śeṣaiḥ pṛthagyātaścatuṣkarasasaṃkhyayā
sahitau svādulavaṇau tadvat kaṭvādibhiḥ pṛthak
yuktau śeṣaiḥ pṛthagyogaṃ yātaḥ svādūṣaṇau tathā
kaṭvādyairamlalavaṇau saṃyuktau sahitau pṛthak
yātaḥ śeṣaiḥ pṛthagyogaṃ śeṣairamlakaṭū tathā
yujyete tu kaṣāyeṇa satiktau lavaṇoṣaṇau
ṣaṭ tu pañcarasānyāhurekaikasyāpavarjanāt
ṣaṭ caivaikarasāni syur ekaṃ ṣaḍrasameva tu
iti triṣaṣṭirdravyāṇāṃ nirdiṣṭā rasasaṃkhyayā
triṣaṣṭiḥ syāttvasaṃkhyeyā rasānurasakalpanāt
rasāstaratamābhyāṃ tāṃ saṃkhyām atipatanti hi
saṃyogāḥ saptapañcāśat kalpanā tu triṣaṣṭidhā
rasānāṃ tatra yogyatvāt kalpitā rasacintakaiḥ
kvacideko rasaḥ kalpyaḥ saṃyuktāś ca rasāḥ kvacit
doṣauṣadhādīn saṃcintya bhiṣajā siddhimicchatā
dravyāṇi dvirasādīni saṃyuktāṃśca rasān budhāḥ
rasān ekaikaśo vāpi kalpayanti gadān prati
yaḥ syād rasavikalpajñaḥ syācca doṣavikalpavit
na sa muhyed vikārāṇāṃ hetuliṅgopaśāntiṣu
vyaktaḥ śuṣkasya cādau ca raso dravyasya lakṣyate
viparyayeṇānuraso raso nāsti hi saptamaḥ
parāparatve yuktiśca saṃkhyā saṃyoga eva ca
vibhāgaśca pṛthaktvaṃ ca parimāṇamathāpi ca
saṃskāro'bhyāsa ityete guṇā jñeyāḥ parādayaḥ
siddhyupāyāś cikitsāyā lakṣaṇaistān pracakṣmahe
deśakālavayomānapākavīryarasādiṣu
parāparatve yuktiśca yojanā yā tu yujyate
saṃkhyā syādgaṇitaṃ yogaḥ saha saṃyoga ucyate
dravyāṇāṃ dvaṃdvasarvaikakarmajo 'nitya eva ca
vibhāgastu vibhaktiḥ syādviyogo bhāgaśo grahaḥ
pṛthaktvaṃ syādasaṃyogo vailakṣaṇyamanekatā
parimāṇaṃ punarmānaṃ saṃskāraḥ karaṇaṃ matam
bhāvābhyasanamabhyāsaḥ śīlanaṃ satatakriyā
iti svalakṣaṇairuktā guṇāḥ sarve parādayaḥ
cikitsā yair aviditair na yathāvat pravartate
guṇā guṇāśrayā noktāstasmād rasaguṇān bhiṣak
vidyād dravyaguṇān karturabhiprāyāḥ pṛthagvidhāḥ
ataśca prakṛtaṃ buddhvā deśakālāntarāṇi ca
tantrakartur abhiprāyānupāyāṃś cārthamādiśet
ṣaḍvibhaktīḥ pravakṣyāmi rasānāmata uttaram
ṣaṭ pañcabhūtaprabhavāḥ saṃkhyātāśca yathā rasāḥ
saumyāḥ khalvāpo'ntarikṣaprabhavāḥ prakṛtiśītā laghvyaś cāvyaktarasāśca tāstvantarikṣādbhraśyamānā bhraṣṭāśca pañcamahāguṇasamanvitā jaṅgamasthāvarāṇāṃ bhūtānāṃ mūrtīr abhiprīṇayanti tāsu mūrtiṣu ṣaḍ abhimūrchanti rasāḥ
teṣāṃ ṣaṇṇāṃ rasānāṃ somaguṇātirekānmadhuro rasaḥ pṛthivyagnibhūyiṣṭhatvādamlaḥ salilāgnibhūyiṣṭhatvāl lavaṇaḥ vāyvagnibhūyiṣṭhatvātkaṭukaḥ vāyvākāśātiriktatvāt tiktaḥ pavanapṛthivīvyatirekāt kaṣāya iti
evameṣāṃ rasānāṃ ṣaṭtvam upapannaṃ nyūnātirekaviśeṣān mahābhūtānāṃ bhūtānāmiva sthāvarajaṅgamānāṃ nānāvarṇākṛtiviśeṣāḥ ṣaḍṛtukatvācca kālasyopapanno mahābhūtānāṃ nyūnātirekaviśeṣaḥ
tatrāgnimārutātmakā rasāḥ prāyeṇordhvabhājaḥ lāghavādutplavanatvāc ca vāyorūrdhvajvalanatvācca vahneḥ salilapṛthivyātmakāstu prāyeṇādhobhājaḥ pṛthivyā gurutvān nimnagatvāc codakasya vyāmiśrātmakāḥ punar ubhayatobhājaḥ
teṣāṃ ṣaṇṇāṃ rasānāmekaikasya yathādravyaṃ guṇakarmāṇyanuvyākhyāsyāmaḥ
tatra madhuro rasaḥ śarīrasātmyād rasarudhiramāṃsamedo'sthimajjaujaḥśukrābhivardhana āyuṣyaḥ ṣaḍindriyaprasādano balavarṇakaraḥ pittaviṣamārutaghnas tṛṣṇādāhapraśamanas tvacyaḥ keśyaḥ kaṇṭhyo balyaḥ prīṇano jīvanastarpaṇo bṛṃhaṇaḥ sthairyakaraḥ kṣīṇakṣatasaṃdhānakaro ghrāṇamukhakaṇṭhauṣṭhajihvāprahlādano dāhamūrchāpraśamanaḥ ṣaṭpadapipīlikānām iṣṭatamaḥ snigdhaḥ śīto guruśca
sa evaṃguṇo'pyeka evātyartham upayujyamānaḥ sthaulyaṃ mārdavam ālasyam atisvapnaṃ gauravamanannābhilāṣam agnerdaurbalyamāsyakaṇṭhayormāṃsābhivṛddhiṃ śvāsakāsapratiśyāyālasakaśītajvarānāhāsyamādhuryavamathusaṃjñāsvarapraṇāśagalagaṇḍagaṇḍamālāślīpadagalaśophabastidhamanīgalopalepākṣyāmayābhiṣyandān ityevaṃprabhṛtīn kaphajān vikārānupajanayati amlo raso bhaktaṃ rocayati agniṃ dīpayati dehaṃ bṛṃhayati ūrjayati mano bodhayati indriyāṇi dṛḍhīkaroti balaṃ vardhayati vātamanulomayati hṛdayaṃ tarpayati āsyamāsrāvayati bhuktamapakarṣayati kledayati jarayati prīṇayati laghuruṣṇaḥ snigdhaśca
sa evaṃguṇo'pyeka evātyartham upayujyamāno dantān harṣayati tarṣayati saṃmīlayatyakṣiṇī saṃvejayati lomāni kaphaṃ vilāpayati pittamabhivardhayati raktaṃ dūṣayati māṃsaṃ vidahati kāyaṃ śithilīkaroti kṣīṇakṣatakṛśadurbalānāṃ śvayathum āpādayati api ca kṣatābhihatadaṣṭadagdhabhagnaśūnapracyutāvamūtritaparisarpitamarditacchinnabhinnaviśliṣṭodviddhotpiṣṭādīni pācayatyāgneyasvabhāvāt paridahati kaṇṭhamuro hṛdayaṃ ca lavaṇo rasaḥ pācanaḥ kledano dīpanaścyāvanaśchedano bhedanas tīkṣṇaḥ saro vikāsy adhaḥsraṃsy avakāśakaro vātaharaḥ stambhabandhasaṃghātavidhamanaḥ sarvarasapratyanīkabhūtaḥ āsyamāsrāvayati kaphaṃ viṣyandayati mārgān viśodhayati sarvaśarīrāvayavān mṛdūkaroti rocayatyāhāram āhārayogī nātyarthaṃ guruḥ snigdha uṣṇaśca
sa evaṃguṇo'pyeka evātyartham upayujyamānaḥ pittaṃ kopayati raktaṃ vardhayati tarṣayati mūrchayati tāpayati dārayati kuṣṇāti māṃsāni pragālayati kuṣṭhāni viṣaṃ vardhayati śophān sphoṭayati dantāṃścyāvayati puṃstvamupahanti indriyāṇyuparuṇaddhi valipalitakhālityamāpādayati api ca lohitapittāmlapittavīsarpavātaraktavicarcikendraluptaprabhṛtīn vikārān upajanayati kaṭuko raso vaktraṃ śodhayati agniṃ dīpayati bhuktaṃ śoṣayati ghrāṇamāsrāvayati cakṣurvirecayati sphuṭīkarotīndriyāṇi alasakaśvayathūpacayodardābhiṣyandasnehasvedakledamalān upahanti rocayatyaśanaṃ kaṇḍūrvināśayati vraṇān avasādayati krimīn hinasti māṃsaṃ vilikhati śoṇitasaṃghātaṃ bhinatti bandhāṃśchinatti mārgān vivṛṇoti śleṣmāṇaṃ śamayati laghuruṣṇo rūkṣaśca
sa evaṃguṇo'pyeka evātyartham upayujyamāno vipākaprabhāvāt puṃstvamupahanti rasavīryaprabhāvānmohayanti glāpayati sādayati karśayati mūrchayati namayati tamayati bhramayati kaṇṭhaṃ paridahati śarīratāpamupajanayati balaṃ kṣiṇoti tṛṣṇāṃ janayati api ca vāyvagniguṇabāhulyād bhramadavathukampatodabhedaiś caraṇabhujapārśvapṛṣṭhaprabhṛtiṣu mārutajān vikārān upajanayati tikto rasaḥ svayamarociṣṇur apyarocakaghno viṣaghnaḥ krimighno mūrchādāhakaṇḍūkuṣṭhatṛṣṇāpraśamanas tvaṅmāṃsayoḥ sthirīkaraṇo jvaraghno dīpanaḥ pācanaḥ stanyaśodhano lekhanaḥ kledamedovasāmajjalasīkāpūyasvedamūtrapurīṣapittaśleṣmopaśoṣaṇo rūkṣaḥ śīto laghuśca
sa evaṃguṇo'pyeka evātyartham upayujyamāno raukṣyāt kharaviṣadasvabhāvāc ca rasarudhiramāṃsamedo'sthimajjaśukrāṇy ucchoṣayati srotasāṃ kharatvamupapādayati balam ādatte karśayati glapayati mohayati bhramayati vadanam upaśoṣayati aparāṃśca vātavikārānupajanayati kaṣāyo rasaḥ saṃśamanaḥ saṃgrāhī saṃdhānakaraḥ pīḍano ropaṇaḥ śoṣaṇaḥ stambhanaḥ śleṣmaraktapittapraśamanaḥ śarīrakledasyopayoktā rūkṣaḥ śīto'laghuśca
sa evaṃguṇo'pyeka evātyartham upayujyamāna āsyaṃ śoṣayati hṛdayaṃ pīḍayati udaram ādhmāpayati vācaṃ nigṛhṇāti srotāṃsy avabadhnāti śyāvatvamāpādayati puṃstvamupahanti viṣṭabhya jarāṃ gacchati vātamūtrapurīṣaretāṃsyavagṛhṇāti karśayati glapayati tarṣayati stambhayati kharaviśadarūkṣatvāt pakṣavadhagrahāpatānakārditaprabhṛtīṃś ca vātavikārānupajanayati
ityevamete ṣaḍrasāḥ pṛthaktvenaikatvena vā mātraśaḥ samyagupayujyamānā upakārāya bhavantyadhyātmalokasya apakārakarāḥ punarato'nyathā bhavantyupayujyamānāḥ tān vidvānupakārārthameva mātraśaḥ samyagupayojayediti
śītaṃ vīryeṇa yad dravyaṃ madhuraṃ rasapākayoḥ
tayoramlaṃ yaduṣṇaṃ ca yaddravyaṃ kaṭukaṃ tayoḥ
teṣāṃ rasopadeśena nirdeśyo guṇasaṃgrahaḥ
vīryato'viparītānāṃ pākataścopadekṣyate
yathā payo yathā sarpir yathā vā cavyacitrakau
evamādīni cānyāni nirdiśedrasato bhiṣak
madhuraṃ kiṃciduṣṇaṃ syāt kaṣāyaṃ tiktameva ca
yathā mahatpañcamūlaṃ yathābjānūpam āmiṣam
lavaṇaṃ saindhavaṃ noṣṇamamlamāmalakaṃ tathā
arkāguruguḍūcīnāṃ tiktānāmuṣṇamucyate
kiṃcidamlaṃ hi saṃgrāhi kiṃcidamlaṃ bhinatti ca
yathā kapitthaṃ saṃgrāhi bhedi cāmalakaṃ tathā
pippalī nāgaraṃ vṛṣyaṃ kaṭu cāvṛṣyamucyate
kaṣāyaḥ stambhanaḥ śītaḥ so 'bhayāyām ato'nyathā
tasmādrasopadeśena na sarvaṃ dravyam ādiśet
dṛṣṭaṃ tulyarase'pyevaṃ dravye dravye guṇāntaram
raukṣyātkaṣāyo rūkṣāṇāmuttamo madhyamaḥ kaṭuḥ
tikto'varastathoṣṇānām uṣṇatvāllavaṇaḥ paraḥ
madhyo'mlaḥ kaṭukaś cāntyaḥ snigdhānāṃ madhuraḥ paraḥ
madhyo'mlo lavaṇaścāntyo rasaḥ snehānnirucyate
madhyotkṛṣṭāvarāḥ śaityāt kaṣāyasvādutiktakāḥ
svādurgurutvādadhikaḥ kaṣāyāllavaṇo'varaḥ
amlātkaṭus tatastikto laghutvād uttamottamaḥ
kecil laghūnām avaramicchanti lavaṇaṃ rasam
gaurave lāghave caiva so 'varas tūbhayorapi
paraṃ cāto vipākānāṃ lakṣaṇaṃ sampravakṣyate
kaṭutiktakaṣāyāṇāṃ vipākaḥ prāyaśaḥ kaṭuḥ
amlo'mlaṃ pacyate svādurmadhuraṃ lavaṇastathā
madhuro lavaṇāmlau ca snigdhabhāvāt trayo rasāḥ
vātamūtrapurīṣāṇāṃ prāyo mokṣe sukhā matāḥ
kaṭutiktakaṣāyāstu rūkṣabhāvāt trayo rasāḥ
duḥkhāya mokṣe dṛśyante vātaviṇmūtraretasām
śukrahā baddhaviṇmūtro vipāko vātalaḥ kaṭuḥ
madhuraḥ sṛṣṭaviṇmūtro vipākaḥ kaphaśukralaḥ
pittakṛt sṛṣṭaviṇmūtraḥ pāko'mlaḥ śukranāśanaḥ
teṣāṃ guruḥ syānmadhuraḥ kaṭukāmlāv ato 'nyathā
vipākalakṣaṇasyālpamadhyabhūyiṣṭhatāṃ prati
dravyāṇāṃ guṇavaiśeṣyāttatra tatropalakṣayet
mṛdutīkṣṇagurulaghusnigdharūkṣoṣṇaśītalam
vīryamaṣṭavidhaṃ kecit keciddvividhamāsthitāḥ
śītoṣṇamiti vīryaṃ tu kriyate yena yā kriyā
nāvīryaṃ kurute kiṃcit sarvā vīryakṛtā kriyā
raso nipāte dravyāṇāṃ vipākaḥ karmaniṣṭhayā
vīryaṃ yāvad adhīvāsān nipātāccopalabhyate
rasavīryavipākānāṃ sāmānyaṃ yatra lakṣyate
viśeṣaḥ karmaṇāṃ caiva prabhāvastasya sa smṛtaḥ
kaṭukaḥ kaṭukaḥ pāke vīryoṣṇaścitrako mataḥ
tadvaddantī prabhāvāttu virecayati mānavam
viṣaṃ viṣaghnamuktaṃ yat prabhāvastatra kāraṇam
ūrdhvānulomikaṃ yacca tatprabhāvaprabhāvitam
maṇīnāṃ dhāraṇīyānāṃ karma yadvividhātmakam
tat prabhāvakṛtaṃ teṣāṃ prabhāvo'cintya ucyate
samyagvipākavīryāṇi prabhāvaścāpyudāhṛtaḥ
kiṃcidrasena kurute karma vīryeṇa cāparam
dravyaṃ guṇena pākena prabhāveṇa ca kiṃcana
rasaṃ vipākastau vīryaṃ prabhāvastānapohati
balasāmye rasādīnāmiti naisargikaṃ balam
ṣaṇṇāṃ rasānāṃ vijñānamupadekṣyāmyataḥ param
snehanaprīṇanāhlādamārdavair upalabhyate
mukhastho madhuraścāsyaṃ vyāpnuvaṃllimpatīva ca
dantaharṣān mukhāsrāvāt svedanānmukhabodhanāt
vidāhāccāsyakaṇṭhasya prāśyaivāmlaṃ rasaṃ vadet
pralīyan kledaviṣyandamārdavaṃ kurute mukhe
yaḥ śīghraṃ lavaṇo jñeyaḥ sa vidāhānmukhasya ca
saṃvejayedyo rasānāṃ nipāte tudatīva ca
vidahanmukhanāsākṣi saṃsrāvī sa kaṭuḥ smṛtaḥ
pratihanti nipāte yo rasanaṃ svadate na ca
sa tikto mukhavaiśadyaśoṣaprahlādakārakaḥ
vaiśadyastambhajāḍyairyo rasanaṃ yojayedrasaḥ
badhnātīva ca yaḥ kaṇṭhaṃ kaṣāyaḥ sa vikāsyapi
evamuktavantaṃ bhagavantamātreyamagniveśa uvāca bhagavan śrutametadavitatham arthasampadyuktaṃ bhagavato yathāvad dravyaguṇakarmādhikāre vacaḥ paraṃ tv āhāravikārāṇāṃ vairodhikānāṃ lakṣaṇam anatisaṃkṣepeṇopadiśyamānaṃ śuśrūṣāmaha iti
tam uvāca bhagavān ātreyaḥ dehadhātupratyanīkabhūtāni dravyāṇi dehadhātubhirvirodham āpadyante parasparaguṇaviruddhāni kānicit kānicit saṃyogāt saṃskārād aparāṇi deśakālamātrādibhiś cāparāṇi tathā svabhāvādaparāṇi
tatra yānyāhāramadhikṛtya bhūyiṣṭham upayujyante teṣām ekadeśaṃ vairodhikam adhikṛtyopadekṣyāmaḥ na matsyān payasā sahābhyavaharet ubhayaṃ hy etanmadhuraṃ madhuravipākaṃ mahābhiṣyandi śītoṣṇatvādviruddhavīryaṃ viruddhavīryatvācchoṇitapradūṣaṇāya mahābhiṣyanditvānmārgoparodhāya ca
tanniśamyātreyavacanamanu bhadrakāpyo 'gniveśam uvāca sarvāneva matsyān payasā sahābhyavahared anyatraikasmāc cilicimāt sa punaḥ śakalī lohitanayanaḥ sarvato lohitarājī rohitākāraḥ prāyo bhūmau carati taṃ cet payasā sahābhyavaharenniḥsaṃśayaṃ śoṇitajānāṃ vibandhajānāṃ ca vyādhīnāmanyatamamathavā maraṇaṃ prāpnuyāditi
neti bhagavānātreyaḥ sarvāneva matsyānna payasā sahābhyavahared viśeṣatastu cilicimaṃ sa hi mahābhiṣyanditvāt sthūlalakṣaṇatarān etān vyādhīn upajanayatyāmaviṣam udīrayati ca
grāmyānūpaudakapiśitāni ca madhutilaguḍapayomāṣamūlakabisair virūḍhadhānyairvā naikadhyamadyāt tanmūlaṃ hi bādhiryāndhyavepathujāḍyakalamūkatāmaiṇmiṇyam athavā maraṇamāpnoti
na pauṣkaraṃ rohiṇīkaṃ śākaṃ kapotān vā sarṣapatailabhraṣṭān madhupayobhyāṃ sahābhyavaharet tanmūlaṃ hi śoṇitābhiṣyandadhamanīpravicayāpasmāraśaṅkhakagalagaṇḍarohiṇīnām anyatamaṃ prāpnotyathavā maraṇamiti
na mūlakalaśunakṛṣṇagandhārjakasumukhasurasādīni bhakṣayitvā payaḥ sevyaṃ kuṣṭhābādhabhayāt
na jātukaśākaṃ na nikucaṃ pakvaṃ madhupayobhyāṃ sahopayojyam etaddhi maraṇāyāthavā balavarṇatejovīryoparodhāyālaghuvyādhaye ṣāṇḍhyāya ceti
tadeva nikucaṃ pakvaṃ na māṣasūpaguḍasarpirbhiḥ sahopayojyaṃ vairodhikatvāt
tathāmrāmrātakamātuluṅganikucakaramardamocadantaśaṭhabadarakośāmrabhavyajāmbavakapitthatintiḍīkapārāvatākṣoḍapanasanālikeradāḍimāmalakānyevaṃprakārāṇi cānyāni dravyāṇi sarvaṃ cāmlaṃ dravamadravaṃ ca payasā saha viruddham
tathā kaṅguvanakamakuṣṭhakakulatthamāṣaniṣpāvāḥ payasā saha viruddhāḥ
padmottarikāśākaṃ śārkaro maireyo madhu ca sahopayuktaṃ viruddhaṃ vātaṃ cātikopayati
hāridrakaḥ sarṣapatailabhṛṣṭo viruddhaḥ pittaṃ cātikopayati
pāyaso manthānupāno viruddhaḥ śleṣmāṇaṃ cātikopayati
upodikā tilakalkasiddhā heturatīsārasya
balākā vāruṇyā saha kulmāṣairapi viruddhā saiva śūkaravasāparibhṛṣṭā sadyo vyāpādayati
mayūramāṃsam eraṇḍasīsakāvasaktam eraṇḍāgnipluṣṭam eraṇḍatailayuktaṃ sadyo vyāpādayati
hāridrakamāṃsaṃ hāridrasīsakāvasaktaṃ hāridrāgnipluṣṭaṃ sadyo vyāpādayati tadeva bhasmapāṃśuparidhvastaṃ sakṣaudraṃ sadyo maraṇāya
matsyanistālanasiddhāḥ pippalyastathā kākamācī madhu ca maraṇāya
madhu coṣṇam uṣṇārtasya ca madhu maraṇāya
madhusarpiṣī samadhṛte cāntarikṣaṃ samadhṛtaṃ madhu puṣkarabījaṃ madhu pītvoṣṇodakaṃ bhallātakoṣṇodakaṃ takrasiddhaḥ kampillakaḥ paryuṣitā kākamācī aṅgāraśūlyo bhāsaśceti viruddhāni
ityetadyathāpraśnam abhinirdiṣṭaṃ bhavatīti
yat kiṃcid doṣamāsrāvya na nirharati kāyataḥ
āhārajātaṃ tat sarvamahitāyopapadyate
yaccāpi deśakālāgnimātrāsātmyānilādibhiḥ
saṃskārato vīryataśca koṣṭhāvasthākramairapi
parihāropacārābhyāṃ pākāt saṃyogato'pi ca
viruddhaṃ tacca na hitaṃ hṛtsampadvidhibhiśca yat
viruddhaṃ deśatastāvad rūkṣatīkṣṇādi dhanvani
ānūpe snigdhaśītādi bheṣajaṃ yanniṣevyate
kālato'pi viruddhaṃ yacchītarūkṣādisevanam
śīte kāle tathoṣṇe ca kaṭukoṣṇādisevanam
viruddhamanale tadvadannapānaṃ caturvidhe
madhusarpiḥ samadhṛtaṃ mātrayā tadvirudhyate
kaṭukoṣṇādisātmyasya svāduśītādisevanam
yattatsātmyaviruddhaṃ tu viruddhaṃ tv anilādibhiḥ
yā samānaguṇābhyāsaviruddhānnauṣadhakriyā
saṃskārato viruddhaṃ tadyadbhojyaṃ viṣavadbhavet
eraṇḍasīsakāsaktaṃ śikhimāṃsaṃ yathaiva hi
viruddhaṃ vīryato jñeyaṃ vīryataḥ śītalātmakam
tatsaṃyojyoṣṇavīryeṇa dravyeṇa saha sevyate
krūrakoṣṭhasya cātyalpaṃ mandavīryam abhedanam
mṛdukoṣṭhasya guru ca bhedanīyaṃ tathā bahu
etatkoṣṭhaviruddhaṃ tu viruddhaṃ syādavasthayā
śramavyavāyavyāyāmasaktasyānilakopanam
nidrālasasyālasasya bhojanaṃ śleṣmakopanam
yac cānutsṛjya viṇmūtraṃ bhuṅkte yaś cābubhukṣitaḥ
tacca kramaviruddhaṃ syādyac cātikṣudvaśānugaḥ
parihāraviruddhaṃ tu varāhādīnniṣevya yat
sevetoṣṇaṃ ghṛtādīṃśca pītvā śītaṃ niṣevate
viruddhaṃ pākataścāpi duṣṭadurdārusādhitam
apakvataṇḍulātyarthapakvadagdhaṃ ca yadbhavet
saṃyogato viruddhaṃ tadyathāmlaṃ payasā saha
amanorucitaṃ yacca hṛdviruddhaṃ taducyate
sampadviruddhaṃ tadvidyād asaṃjātarasaṃ tu yat
atikrāntarasaṃ vāpi vipannarasameva vā
jñeyaṃ vidhiviruddhaṃ tu bhujyate nibhṛte na yat
tadevaṃvidhamannaṃ syādviruddhamupayojitam
ṣāṇḍhyāndhyavīsarpadakodarāṇāṃ visphoṭakonmādabhagaṃdarāṇām
mūrchāmadādhmānagalagrahāṇāṃ pāṇḍvāmayasyāmaviṣasya caiva
kilāsakuṣṭhagrahaṇīgadānāṃ śothāmlapittajvarapīnasānām
saṃtānadoṣasya tathaiva mṛtyor viruddhamannaṃ pravadanti hetum
eṣāṃ khalvapareṣāṃ ca vairodhikanimittānāṃ vyādhīnāmime bhāvāḥ pratikārā bhavanti
tadyathā vamanaṃ virecanaṃ ca tadvirodhināṃ ca dravyāṇāṃ saṃśamanārtham upayogaḥ tathāvidhaiśca dravyaiḥ pūrvam abhisaṃskāraḥ śarīrasyeti
viruddhāśanajān rogān pratihanti vivecanam
vamanaṃ śamanaṃ caiva pūrvaṃ vā hitasevanam
sātmyato'lpatayā vāpi dīptāgnestaruṇasya ca
snigdhavyāyāmabalināṃ viruddhaṃ vitathaṃ bhavet
matir āsīnmaharṣīṇāṃ yā yā rasaviniścaye
dravyāṇi guṇakarmabhyāṃ dravyasaṃkhyā rasāśrayā
kāraṇaṃ rasasaṃkhyāyā rasānurasalakṣaṇam
parādīnāṃ guṇānāṃ ca lakṣaṇāni pṛthakpṛthak
pañcātmakānāṃ ṣaṭtvaṃ ca rasānāṃ yena hetunā
ūrdhvānulomabhājaśca yadguṇātiśayādrasāḥ
ṣaṇṇāṃ rasānāṃ ṣaṭtve ca savibhaktā vibhaktayaḥ
uddeśaścāpavādaśca dravyāṇāṃ guṇakarmaṇi
pravarāvaramadhyatvaṃ rasānāṃ gauravādiṣu
pākaprabhāvayorliṅgaṃ vīryasaṃkhyāviniścayaḥ
ṣaṇṇāmāsvādyamānānāṃ rasānāṃ yatsvalakṣaṇam
yadyadvirudhyate yasmādyena yatkāri caiva yat
vairodhikanimittānāṃ vyādhīnāmauṣadhaṃ ca yat
ātreyabhadrakāpyīye tat sarvamavadanmuniḥ
ityagniveśakṛte tantre carakapratisaṃskṛte ślokasthāne ātreyabhadrakāpyīyo nāma ṣaḍviṃśo'dhyāyaḥ
athāto'nnapānavidhim adhyāyaṃ vyākhyāsyāmaḥ
iti ha smāha bhagavānātreyaḥ
iṣṭavarṇagandharasasparśaṃ vidhivihitamannapānaṃ prāṇināṃ prāṇisaṃjñakānāṃ prāṇamācakṣate kuśalāḥ pratyakṣaphaladarśanāt tadindhanā hy antaragneḥ sthitiḥ tat sattvam ūrjayati taccharīradhātuvyūhabalavarṇendriyaprasādakaraṃ yathoktamupasevyamānaṃ viparītamahitāya sampadyate
tasmāddhitāhitāvabodhanārtham annapānavidhim akhile nopadekṣyāmo 'gniveśa
tat svabhāvād udaktaṃ kledayati lavaṇaṃ viṣyandayati kṣāraḥ pācayati madhu saṃdadhāti sarpiḥ snehayati kṣīraṃ jīvayati māṃsaṃ bṛṃhayati rasaḥ prīṇayati surā jarjarīkaroti sīdhur avadhamati drākṣāsavo dīpayati phāṇitamācinoti dadhi śophaṃ janayati piṇyākaśākaṃ glapayati prabhūtāntarmalo māṣasūpaḥ dṛṣṭiśukraghnaḥ kṣāraḥ prāyaḥ pittalam amlam anyatra dāḍimāmalakāt prāyaḥ śleṣmalaṃ madhuram anyatra madhunaḥ purāṇācca śāliṣaṣṭikayavagodhūmāt prāyastikaṃ vātalamavṛṣyaṃ cānyatra vegāgrāmṛtāpaṭolapattrāt prāyaḥ kaṭukaṃ vātalam avṛṣyaṃ cānyatra pippalīviśvabheṣajāt
paramato vargasaṃgraheṇāhāradravyāṇy anuvyākhyāsyāmaḥ
śūkadhānyaśamīdhānyamāṃsaśākaphalāśrayān
vargān haritamadyāmbugorasekṣuvikārikān
daśa dvau cāparau vargau kṛtānnāhārayoginām
rasavīryavipākaiśca prabhāvaiśca pracakṣmahe
raktaśālir mahāśāliḥ kalamaḥ śakunāhṛtaḥ
tūrṇako dīrghaśūkaś ca gauraḥ pāṇḍukalāṅgulau
sugandhako lohavālaḥ sārivākhyaḥ pramodakaḥ
pataṃgas tapanīyaśca ye cānye śālayaḥ śubhāḥ
śītā rase vipāke ca madhurāścālpamārutāḥ
baddhālpavarcasaḥ snigdhā bṛṃhaṇāḥ śukralāḥ
raktaśālirvarasteṣāṃ tṛṣṇāghnas trimalāpahaḥ
mahāṃstasyānu kalamastasyāpyanu tataḥ pare
yavakā hāyanāḥ pāṃsuvāpyanaiṣadhakādayaḥ
śālīnāṃ śālayaḥ kurvantyanukāraṃ guṇāguṇaiḥ
śītaḥ snigdho'guruḥ svādus tridoṣaghnaḥ sthirātmakaḥ
ṣaṣṭikaḥ pravaro gauraḥ kṛṣṇagaurastato'nu ca
varakoddālakau cīnaśāradojjvaladardurāḥ
gandhanāḥ kuruvindāśca ṣaṣṭikālpāntarā guṇaiḥ
madhuraścāmlapākaśca vrīhiḥ pittakaro guruḥ
bahupurīṣoṣmā tridoṣas tv eva pāṭalaḥ
sakoradūṣaḥ śyāmākaḥ kaṣāyamadhuro laghuḥ
vātalaḥ kaphapittaghnaḥ śītaḥ saṃgrāhiśoṣaṇaḥ
hastiśyāmākanīvāratoyaparṇīgavedhukāḥ
praśāntikāmbhaḥsyāmākalauhityāṇupriyaṅgavaḥ
mukundo jhiṇṭigarmūṭī varukā varakāstathā
śibirotkaṭajūrṇāhvāḥ śyāmākasadṛśā guṇaiḥ
rūkṣaḥ śīto'guruḥ svādurbahuvātaśakṛdyavaḥ
sthairyakṛtsakaṣāyaśca balyaḥ śleṣmavikāranut
rūkṣaḥ kaṣāyānuraso madhuraḥ kaphapittahā
medaḥkrimiviṣaghnaśca balyo veṇuyavo mataḥ
saṃdhānakṛd vātaharo godhūmaḥ svāduśītalaḥ
jīvano bṛṃhaṇo vṛṣyaḥ snigdhaḥ sthairyakaro guruḥ
nāndīmukhī madhūlī ca madhurasnigdhaśītale
ityayaṃ śūkadhānyānāṃ pūrvo vargaḥ samāpyate
kaṣāyamadhuro rūkṣaḥ śītaḥ pāke kaṭur laghuḥ
viśadaḥ śleṣmapittaghno mudgaḥ sūpyottamo mataḥ
vṛṣyaḥ paraṃ vātaharaḥ snigdhoṣṇo madhuro guruḥ
balyo bahumalaḥ puṃstvaṃ māṣaḥ śīghraṃ dadāti ca
rājamāṣaḥ saro rucyaḥ kaphaśukrāmlapittanut
tatsvādurvātalo rūkṣaḥ kaṣāyo viśado guruḥ
uṣṇāḥ kaṣāyāḥ pāke'mlāḥ kaphaśukrānilāpahāḥ
kulatthā grāhiṇaḥ kāsahikkāśvāsārśasāṃ hitāḥ
madhurā madhurāḥ pāke grāhiṇo rūkṣaśītalāḥ
makuṣṭhakāḥ praśasyante raktapittajvarādiṣu
caṇakāśca masūrāśca khaṇḍikāḥ sahareṇavaḥ
laghavaḥ śītamadhurāḥ sakaṣāyā virūkṣaṇāḥ
pittaśleṣmaṇi śasyante sūpeṣvālepaneṣu ca
teṣāṃ masūraḥ saṃgrāhī kalāyo vātalaḥ param
snigdhoṣṇo madhurastiktaḥ kaṣāyaḥ kaṭukastilaḥ
tvacyaḥ keśyaśca balyaśca vātaghnaḥ kaphapittakṛt
madhurāḥ śītalā gurvyo balaghnyo rūkṣaṇātmikāḥ
sasnehā balibhir bhojyā vividhāḥ śimbijātayaḥ
śimbī rūkṣā kaṣāyā ca koṣṭhe vātaprakopinī
na ca vṛṣyā na cakṣuṣyā viṣṭabhya ca vipacyate
āḍhakī kaphapittaghnī vātalā kaphavātanut
avalgujaḥ saiḍagajo niṣpāvā vātapittalāḥ
kākāṇḍomātmaguptānāṃ māṣavat phalam ādiśet
dvitīyo'yaṃ śamīdhānyavargaḥ prokto maharṣiṇā
gokharāśvataroṣṭrāśvadvīpisiṃharkṣavānarāḥ
vṛko vyāghrastarakṣuśca babhrumārjāramūṣikāḥ
lopāko jambukaḥ śyeno vāntādaścāṣavāyasau
śaśaghnī madhuhā bhāso gṛdhrolūkakuliṅgakāḥ
dhūmikā kuraraśceti prasahā mṛgapakṣiṇaḥ
śvetaḥ śyāmaścitrapṛṣṭhaḥ kālakaḥ kākulīmṛgaḥ
kūrcikā cillaṭo bheko godhā śallakagaṇḍakau
kadalī nakulaḥ śvāviditi bhūmiśayāḥ smṛtāḥ
sṛmaraścamaraḥ khaḍgo mahiṣo gavayo gajaḥ
nyaṅkur varāhaścānūpā mṛgāḥ sarve rurustathā
kūrmaḥ karkaṭako matsyaḥ śiśumāras timiṅgilaḥ
iti vāriśayāḥ proktā vakṣyante vāricāriṇaḥ
haṃsaḥ krauñco balākā ca bakaḥ kāraṇḍavaḥ plavaḥ
śarāriḥ puṣkarāhvaśca kesarī maṇituṇḍakaḥ
mṛṇālakaṇṭho madguśca kādambaḥ kākatuṇḍakaḥ
utkrośaḥ puṇḍarīkākṣo megharāvo 'mbukukkuṭī
ārā nandīmukhī vāṭī sumukhāḥ sahacāriṇaḥ
rohiṇī kāmakālī ca sāraso raktaśīrṣakaḥ
cakravākastathānye ca khagāḥ santyambucāriṇaḥ
pṛṣataḥ śarabho rāmaḥ śvadaṃṣṭro mṛgamātṛkā
śaśoraṇau kuraṅgaśca gokarṇaḥ koṭṭakārakaḥ
cāruṣko hariṇaiṇau ca śambaraḥ kālapucchakaḥ
ṛṣyaśca varapotaśca vijñeyā jāṅgalā mṛgāḥ
lāvo vartīrakaścaiva vārtīkaḥ sakapiñjalaḥ
cakoraścopacakraśca kukkubho raktavartmakaḥ
lāvādyā viṣkirāstvete vakṣyante vartakādayaḥ
vartako vartikā caiva barhī tittirikukkuṭau
kaṅkaśārapadendrābhagonardagirivartakāḥ
krakaro'vakaraścaiva vāraḍaśceti viṣkirāḥ
śatapattro bhṛṅgarājaḥ koyaṣṭir jīvajīvakaḥ
kairātaḥ kokilo'tyūho gopāputraḥ priyātmajaḥ
laṭṭā laṭūṣako babhrur vaṭahā ḍiṇḍimānakaḥ
jaṭī dundubhipākkāralohapṛṣṭhakuliṅgakāḥ
kapotaśukasāraṅgāś ciraṭīkaṅkuyaṣṭikāḥ
sārikā kalaviṅkaśca caṭako'ṅgāracūḍakaḥ
pārāvataḥ pāṇḍavika ityuktāḥ pratudā dvijāḥ
prasahya bhakṣayantīti prasahāstena saṃjñitāḥ
bhūśayā bilavāsitvād ānūpānūpasaṃśrayāt
jale nivāsājjalajā jalecaryāj jalecarāḥ
sthalajā jāṅgalāḥ proktā mṛgā jāṅgalacāriṇaḥ
vikīrya viṣkirāśceti pratudya pratudāḥ smṛtāḥ
yoniraṣṭavidhā tv eṣā māṃsānāṃ parikīrtitā
prasahā bhūśayānūpavārijā vāricāriṇaḥ
gurūṣṇasnigdhamadhurā balopacayavardhanāḥ
vṛṣyāḥ paraṃ vātaharāḥ kaphapittavivardhanāḥ
hitā vyāyāmanityebhyo narā dīptāgnayaśca ye
prasahānāṃ viśeṣeṇa māṃsaṃ māṃsāśināṃ bhiṣak
jīrṇārśograhaṇīdoṣaśoṣārtānāṃ prayojayet
lāvādyo vaiṣkiro vargaḥ pratudā jāṅgalā mṛgāḥ
laghavaḥ śītamadhurāḥ sakaṣāyā hitā nṛṇām
pittottare vātamadhye saṃnipāte kaphānuge
viṣkirā vartakādyāstu prasahālpāntarā guṇaiḥ
nātiśītagurusnigdhaṃ māṃsam ājam adoṣalam
śarīradhātusāmānyād anabhiṣyandi bṛṃhaṇam
māṃsaṃ madhuraśītatvād guru bṛṃhaṇamāvikam
yonāv ajāvike miśragocaratvādaniścite
sāmānyenopadiṣṭānāṃ māṃsānāṃ svaguṇaiḥ pṛthak
keṣāṃcid guṇavaiśeṣyād viśeṣa upadekṣyate
darśanaśrotramedhāgnivayovarṇasvarāyuṣām
barhī hitatamo balyo vātaghno māṃsaśukralaḥ
gurūṣṇasnigdhamadhurāḥ svaravarṇabalapradāḥ
bṛṃhaṇāḥ śukralāścoktā haṃsā mārutanāśanāḥ
snigdhāścoṣṇāścavṛṣyāś ca bṛṃhaṇāḥ svarabodhanāḥ
balyāḥ paraṃ vātaharāḥ svedanāścaraṇāyudhāḥ
gurūṣṇo madhuro nātidhanvānūpaniṣevaṇāt
tittiriḥ saṃjayecchīghraṃ trīn doṣānanilolbaṇān
pittaśleṣmavikāreṣu sarakteṣu kapiñjalāḥ
mandavāteṣu śasyante śaityamādhuryalāghavāt
lāvāḥ kaṣāyamadhurā laghavo'gnivivardhanāḥ
saṃnipātapraśamanāḥ kaṭukāśca vipākataḥ
godhā vipāke madhurā kaṣāyakaṭukā rase
vātapittapraśamanī bṛṃhaṇī balavardhanī
śallako madhurāmlaśca vipāke kaṭukaḥ smṛtaḥ
vātapittakaphaghnaśca kāsaśvāsaharastathā
kaṣāyaviśadāḥ śītā raktapittanibarhaṇāḥ
vipāke madhurāścaiva kapotā gṛhavāsinaḥ
tebhyo laghutarāḥ kiṃcitkapotā vanavāsinaḥ
śītāḥ saṃgrāhiṇaścaiva svalpamūtrakarāśca te
śukamāṃsaṃ kaṣāyāmlaṃ vipāke rūkṣaśītalam
śoṣakāsakṣayahitaṃ saṃgrāhi laghu dīpanam
caṭakā madhurāḥ snigdhā balaśukravivardhanāḥ
saṃnipātapraśamanāḥ śamanā mārutasya ca
kaṣāyo viśado rūkṣaḥ śītaḥ pāke kaṭurlaghuḥ
śaśaḥ svāduḥ praśastaśca saṃnipāte 'nilāvare
madhurā madhurāḥ pāke tridoṣaśamanāḥ śivāḥ
laghavo baddhaviṇmūtrāḥ śītāścaiṇāḥ prakīrtitāḥ
snehanaṃ bṛṃhaṇaṃ vṛṣyaṃ śramaghnamanilāpaham
varāhapiśitaṃ balyaṃ rocanaṃ svedanaṃ guru
gavyaṃ kevalavāteṣu pīnase viṣamajvare
śuṣkakāsaśramātyagnimāṃsakṣayahitaṃ ca tat
snigdhoṣṇaṃ madhuraṃ vṛṣyaṃ māhiṣaṃ guru tarpaṇam
dārḍhyaṃ bṛhattvamutsāhaṃ svapnaṃ ca janayatyapi
gurūṣṇā madhurā balyā bṛṃhaṇāḥ pavanāpahāḥ
matsyāḥ snigdhāśca vṛṣyāśca bahudoṣāḥ prakīrtitāḥ
śaivālaśaṣpabhojitvātsvapnasya ca vivarjanāt
rohito dīpanīyaśca laghupāko mahābalaḥ
varṇyo vātaharo vṛṣyaścakṣuṣyo balavardhanaḥ
medhāsmṛtikaraḥ pathyaḥ śoṣaghnaḥ kūrma ucyate
khaḍgamāṃsam abhiṣyandi balakṛnmadhuraṃ smṛtam
snehanaṃ bṛṃhaṇaṃ varṇyaṃ śramaghnamanilāpaham
dhārtarāṣṭracakorāṇāṃ dakṣāṇāṃ śikhināmapi
caṭakānāṃ ca yāni syur aṇḍāni ca hitāni ca
kṣīṇaretaḥsu kāseṣu hṛdrogeṣu kṣateṣu ca
madhurāṇyavidāhīni sadyobalakarāṇi ca
śarīrabṛṃhaṇe nānyatkhādyaṃ māṃsādviśiṣyate
iti vargastṛtīyo'yaṃ māṃsānāṃ parikīrtitaḥ
pāṭhāśuṣāśaṭīśākaṃ vāstukaṃ suniṣaṇṇakam
vidyādgrāhi tridoṣaghnaṃ bhinnavarcastu vāstukam
tridoṣaśamanī vṛṣyā kākamācī rasāyanī
nātyuṣṇaśītavīryā ca bhedinī kuṣṭhanāśinī
rājakṣavakaśākaṃ tu tridoṣaśamanaṃ laghu
grāhi śastaṃ viśeṣeṇa grahaṇyarśovikāriṇām
kālaśākaṃ tu kaṭukaṃ dīpanaṃ garaśophajit
laghūṣṇaṃ vātalaṃ rūkṣaṃ kālāyaṃ śākamucyate
dīpanī coṣṇavīryā ca grāhiṇī kaphamārute
praśasyate'mlacāṅgerī grahaṇyarśohitā ca sā
madhurā madhurā pāke bhedinī śleṣmavardhanī
vṛṣyā snigdhā ca śītā ca madaghnī cāpyupodikā
rūkṣo madaviṣaghnaśca praśasto raktapittinām
madhuro madhuraḥ pāke śītalastaṇḍulīyakaḥ
maṇḍūkaparṇī vetrāgraṃ kucelā vanatiktakam
karkoṭakāvalgujakau paṭolaṃ śakulādanī
vṛṣapuṣpāṇi śārṅgeṣṭā kembūkaṃ sakaṭhillakam
nāḍī kalāyaṃ gojihvā vārtākaṃ tilaparṇikā
kaulakaṃ kārkaśaṃ naimbaṃ śākaṃ pārpaṭakaṃ ca yat
kaphapittaharaṃ tiktaṃ śītaṃ kaṭu vipacyate
sarvāṇi sūpyaśākāni phañjī cillī kutumbakaḥ
ālukāni ca sarvāṇi sapattrāṇi kuṭiñjaram
śaṇaśālmalipuṣpāṇi karbudāraḥ suvarcalā
niṣpāvaḥ kovidāraśca pattūraś cuccuparṇikā
kumārajīvo loṭṭākaḥ pālaṅkyā māriṣas tathā
kalambanālikāsūryaḥ kusumbhavṛkadhūmakau
lakṣmaṇā ca prapunnāṭo nalinīkā kuṭherakaḥ
loṇikā yavaśākaṃ ca kuṣmāṇḍakam avalgujam yātukaḥ śālakalyāṇī triparṇī pīluparṇikā
śākaṃ guru ca rūkṣaṃ ca prāyo viṣṭabhya jīryati
madhuraṃ śītavīryaṃ ca purīṣasya ca bhedanam
svinnaṃ niṣpīḍitarasaṃ snehāḍhyaṃ tat praśasyate
śaṇasya kovidārasya karbudārasya śālmaleḥ
puṣpaṃ grāhi praśastaṃ ca raktapitte viśeṣataḥ
nyagrodhodumbarāśvatthaplakṣapadmādipallavāḥ
kaṣāyāḥ stambhanāḥ śītā hitāḥ pittātisāriṇām
vāyuṃ vatsādanī hanyātkaphaṃ gaṇḍīracitrakau
śreyasī bilvaparṇī ca bilvapattraṃ tu vātanut
bhaṇḍī śatāvarīśākaṃ balā jīvantikaṃ ca yat
parvaṇyāḥ parvapuṣpyāśca vātapittaharaṃ smṛtam
laghu bhinnaśakṛttiktaṃ lāṅgalakyuruvūkayoḥ
tilavetasaśākaṃ ca śākaṃ pañcāṅgulasya ca
vātalaṃ kaṭutiktāmlamadhomārgapravartanam
rūkṣāmlamuṣṇaṃ kausumbhaṃ kaphaghnaṃ pittavardhanam
trapusairvārukaṃ svādu guru viṣṭambhi śītalam
mukhapriyaṃ ca rūkṣaṃ ca mūtralaṃ trapusaṃ tv ati
ervārukaṃ ca sampakvaṃ dāhatṛṣṇāklamārtinut
varcobhedīnyalābūni rūkṣaśītagurūṇi ca
cirbhaṭairvāruke tadvadvarcobhedahite tu te
sakṣāraṃ pakvakūṣmāṇḍaṃ madhurāmlaṃ tathā laghu
sṛṣṭamūtrapurīṣaṃ ca sarvadoṣanibarhaṇam
kelūṭaṃ ca kadambaṃ ca nadīmāṣakam aindukam
viśadaṃ guru śītaṃ ca samabhiṣyandi cocyate
utpalāni kaṣāyāṇi raktapittaharāṇi ca
tathā tālapralambaṃ syād uraḥkṣatarujāpaham
kharjūraṃ tālaśasyaṃ ca raktapittakṣayāpaham
tarūṭabisaśālūkakrauñcādanakaśerukam
śṛṅgāṭakāṅkaloḍyaṃ ca guru viṣṭambhi śītalam
kumudotpalanālāstu sapuṣpāḥ saphalāḥ smṛtāḥ
śītāḥ svādukaṣāyāstu kaphamārutakopanāḥ
kaṣāyamīṣadviṣṭambhi raktapittaharaṃ smṛtam
pauṣkaraṃ tu bhavedbījaṃ madhuraṃ rasapākayoḥ
balyaḥ śīto guruḥ snigdhastarpaṇo bṛṃhaṇātmakaḥ
vātapittaharaḥ svādurvṛṣyo muñjātakaḥ param
jīvano bṛṃhaṇo vṛṣyaḥ kaṇṭhyaḥ śasto rasāyane
vidārīkando balyaśca mūtralaḥ svāduśītalaḥ
amlikāyāḥ smṛtaḥ kando grahaṇyarśohito laghuḥ
nātyuṣṇaḥ kaphavātaghno grāhī śasto madātyaye
tridoṣaṃ baddhaviṇmūtraṃ sārṣapaṃ śākamucyate
tadvat syādraktanālasya rūkṣamamlaṃ viśeṣataḥ
tadvat piṇḍālukaṃ vidyāt kandatvācca mukhapriyam
sarpacchattrakavarjyās tu bahvyo 'nyāś chattrajātayaḥ
śītāḥ pīnasakartryaśca madhurā gurvya eva ca
caturthaḥ śākavargo 'yaṃ pattrakandaphalāśrayaḥ
tṛṣṇādāhajvaraśvāsaraktapittakṣatakṣayān
vātapittamudāvartaṃ svarabhedaṃ madātyayam
tiktāsyatām āsyaśoṣaṃ kāsaṃ cāśu vyapohati
mṛdvīkā bṛṃhaṇī vṛṣyā madhurā snigdhaśītalā
madhuraṃ bṛṃhaṇaṃ vṛṣyaṃ kharjūraṃ guru śītalam
kṣaye'bhighāte dāhe ca vātapitte ca taddhitam
tarpaṇaṃ bṛṃhaṇaṃ phalgu guru viṣṭambhi śītalam
parūṣakaṃ madhūkaṃ ca vātapitte ca śasyate
madhuraṃ bṛṃhaṇaṃ balyam āmrātaṃ tarpaṇaṃ guru
sasnehaṃ śleṣmalaṃ śītaṃ vṛṣyaṃ viṣṭabhya jīryati
tālaśasyāni siddhāni nārikelaphalāni ca
bṛṃhaṇasnigdhaśītāni balyāni madhurāṇi ca
madhurāmlakaṣāyaṃ ca viṣṭambhi guru śītalam
pittaśleṣmakaraṃ bhavyaṃ grāhi vaktraviśodhanam
amlaṃ parūṣakaṃ drākṣā badarāṇyārukāṇi ca
pittaśleṣmaprakopīṇi karkandhunikucānyapi
nātyuṣṇaṃ guru sampakvaṃ svāduprāyaṃ mukhapriyam
bṛṃhaṇaṃ jīryati kṣipraṃ nātidoṣalamārukam
dvividhaṃ śītamuṣṇaṃ ca madhuraṃ cāmlameva ca
guru pārāvataṃ jñeyamarucyatyagnināśanam
bhavyādalpāntaraguṇaṃ kāśmaryaphalamucyate
tathaivālpāntaraguṇaṃ tūdam amlaṃ parūṣakāt
kaṣāyamadhuraṃ ṭaṅkaṃ vātalaṃ guru śītalam
kapitthamāmaṃ kaṇṭhaghnaṃ viṣaghnaṃ grāhi vātalam
madhurāmlakaṣāyatvātsaugandhyācca rucipradam
paripakvaṃ ca doṣaghnaṃ viṣaghnaṃ grāhi gurvapi
bilvaṃ tu durjaraṃ pakvaṃ doṣalaṃ pūtimārutam
snigdhoṣṇatīkṣṇaṃ tadbālaṃ dīpanaṃ kaphavātajit
raktapittakaraṃ bālamāpūrṇaṃ pittavardhanam
pakvamāmraṃ jayedvāyuṃ māṃsaśukrabalapradam
kaṣāyamadhuraprāyaṃ guru viṣṭambhi śītalam
jāmbavaṃ kaphapittaghnaṃ grāhi vātakaraṃ param
badaraṃ madhuraṃ snigdhaṃ bhedanaṃ vātapittajit
tacchuṣkaṃ kaphavātaghnaṃ pitte na ca virudhyate
kaṣāyamadhuraṃ śītaṃ grāhi simbitikāphalam
gāṅgerukī karīraṃ ca bimbī todanadhanvanam
madhuraṃ sakaṣāyaṃ ca śītaṃ pittakaphāpaham
sampakvaṃ panasaṃ mocaṃ rājādanaphalāni ca
svādūni sakaṣāyāṇi snigdhaśītagurūṇi ca
kaṣāyaviśadatvācca saugandhyācca rucipradam
avadaṃśakṣamaṃ hṛdyaṃ vātalaṃ lavalīphalam
nīpaṃ śatāhvakaṃ pīlu tṛṇaśūnyaṃ vikaṅkatam
prācīnāmalakaṃ caiva doṣaghnaṃ garahāri ca
aiṅgudaṃ tiktamadhuraṃ snigdhoṣṇaṃ kaphavātajit
tindukaṃ kaphapittaghnaṃ kaṣāyaṃ madhuraṃ laghu
vidyād āmalake sarvān rasāṃllavaṇavarjitān
rūkṣaṃ svādu kaṣāyaṃ kaphapittaharaṃ param
rasāsṛṅmāṃsamedojāndoṣān hanti vibhītakam
svarabhedakaphotkledapittarogavināśanam
amlaṃ kaṣāyamadhuraṃ vātaghnaṃ grāhi dīpanam
snigdhoṣṇaṃ dāḍimaṃ hṛdyaṃ kaphapittavirodhi ca
rūkṣāmlaṃ dāḍimaṃ yattu tatpittānilakopanam
madhuraṃ pittanutteṣāṃ pūrvaṃ dāḍimamuttamam
vṛkṣāmlaṃ grāhi rūkṣoṣṇaṃ vātaśleṣmaṇi śasyate
amlikāyāḥ phalaṃ pakvaṃ tasmādalpāntaraṃ guṇaiḥ
guṇais tair eva saṃyuktaṃ bhedanaṃ tv amlavetasam
śūle 'rucau vibandhe ca mande 'gnau madyaviplave
hikkāśvāse ca kāse ca vamyāṃ varcogadeṣu ca
vātaśleṣmasamuttheṣu sarveṣvevopadiśyate
kesaraṃ mātuluṅgasya laghu śeṣamato'nyathā
rocano dīpano hṛdyaḥ sugandhistvagvivarjitaḥ
karcūraḥ kaphavātaghnaḥ śvāsahikkārśasāṃ hitaḥ
madhuraṃ kiṃcidamlaṃ ca hṛdyaṃ bhaktaprarocanam
durjaraṃ vātaśamanaṃ nāgaraṅgaphalaṃ guru
vātāmābhiṣukākṣoṭamukūlakanikocakāḥ
gurūṣṇasnigdhamadhurāḥ sorumāṇā balapradāḥ
vātaghnā bṛṃhaṇā vṛṣyāḥ kaphapittābhivardhanāḥ
priyālameṣāṃ sadṛśaṃ vidyādauṣṇyaṃ vinā guṇaiḥ
śleṣmalaṃ madhuraṃ śītaṃ śleṣmātakaphalaṃ guru
śleṣmalaṃ guru viṣṭambhi cāṅkoṭaphalamagnijit
gurūṣṇaṃ madhuraṃ rūkṣaṃ keśaghnaṃ ca śamīphalam
viṣṭambhayati kārañjaṃ vātaśleṣmāvirodhi ca
āmrātakaṃ dantaśaṭham amlaṃ sakaramardakam
raktapittakaraṃ vidyādairāvatakam eva ca
vātaghnaṃ dīpanaṃ caiva vārtākaṃ kaṭu tiktakam
vātalaṃ kaphapittaghnaṃ vidyātparpaṭakīphalam
pittaśleṣmaghnamamlaṃ ca vātalaṃ cākṣikīphalam
madhurāṇyamlapākīni pittaśleṣmaharāṇi ca
aśvatthodumbaraplakṣanyagrodhānāṃ phalāni ca
kaṣāyamadhurāmlāni vātalāni gurūṇi ca
bhallātakāsthyagnisamaṃ tanmāṃsaṃ svādu śītalam
pañcamaḥ phalavargo 'yamuktaḥ prāyopayogikaḥ
rocanaṃ dīpanaṃ vṛṣyam ārdrakaṃ viśvabheṣajam
vātaśleṣmavibandheṣu rasastasyopadiśyate
rocano dīpanas tīkṣṇaḥ sugandhirmukhaśodhanaḥ
jambīraḥ kaphavātaghnaḥ krimighno bhaktapācanaḥ
bālaṃ doṣaharaṃ vṛddhaṃ tridoṣaṃ mārutāpaham
snigdhasiddhaṃ viśuṣkaṃ tu mūlakaṃ kaphavātajit
hikkākāsaviṣaśvāsapārśvaśūlavināśanaḥ
pittakṛtkaphavātaghnaḥ surasaḥ pūtigandhahā
yavānī cārjakaścaiva śigruśāleyamṛṣṭakam
hṛdyāny āsvādanīyāni pittamutkleśayanti ca
gaṇḍīro jalapippalyastumbaruḥ śṛṅgaverikā
tīkṣṇoṣṇakaṭurūkṣāṇi kaphavātaharāṇi ca
puṃstvaghnaḥ kaṭurūkṣoṣṇo bhūstṛṇo vaktraśodhanaḥ
kharāhvā kaphavātaghnī vastirogarujāpahā
dhānyakaṃ cājagandhā ca sumukhaśceti rocanāḥ
sugandhā nātikaṭukā doṣānutkleśayanti ca
grāhī gṛñjanakastīkṣṇo vātaśleṣmārśasāṃ hitaḥ
svedane'bhyavahāre ca yojayet tam apittinām
śleṣmalo mārutaghnaśca palāṇḍurna ca pittanut
āhārayogī balyaśca gururvṛṣyo'tha rocanaḥ
krimikuṣṭhakilāsaghno vātaghno gulmanāśanaḥ
snigdhaścoṣṇaśca vṛṣyaśca laśunaḥ kaṭuko guruḥ
śuṣkāṇi kaphavātaghnāny etāny eṣāṃ phalāni ca
haritānāmayaṃ caiṣa ṣaṣṭho vargaḥ samāpyate
athāto vividhāśitapītīyamadhyāyaṃ vyākhyāsyāmaḥ
iti ha smāha bhagavānātreyaḥ
vividham aśitaṃ pītaṃ līḍhaṃ khāditaṃ jantorhitam antaragnisaṃdhukṣitabalena yathāsvenoṣmaṇā samyagvipacyamānaṃ kālavad anavasthitasarvadhātupākam anupahatasarvadhātūṣmamārutasrotaḥ kevalaṃ śarīramupacayabalavarṇasukhāyuṣā yojayati śarīradhātūn ūrjayati ca
dhātavo hi dhātvāhārāḥ prakṛtimanuvartante
tatrāhāraprasādākhyo rasaḥ kiṭṭaṃ ca malākhyam abhinirvartate
kiṭṭāt svedapurīṣavātapittaśleṣmāṇaḥ karṇākṣināsikāsyalomakūpaprajananamalāḥ keśaśmaśrulomanakhādayaś cāvayavāḥ puṣyanti
puṣyanti tv āhārarasād rasarudhiramāṃsamedo'sthimajjaśukraujāṃsi pañcendriyadravyāṇi dhātuprasādasaṃjñakāni śarīrasaṃdhibandhapicchādayaś cāvayavāḥ
te sarva eva dhātavo malākhyāḥ prasādākhyāśca rasamalābhyāṃ puṣyantaḥ svaṃ mānamanuvartante yathāvayaḥśarīram
evaṃ rasamalau svapramāṇāvasthitāv āśrayasya samadhātor dhātusāmyam anuvartayataḥ
nimittatastu kṣīṇavṛddhānāṃ prasādākhyānāṃ dhātūnāṃ vṛddhikṣayābhyām āhāramūlābhyāṃ rasaḥ sāmyam utpādayatyārogyāya kiṭṭaṃ ca malānāmevameva
svamānātiriktāḥ punarutsargiṇaḥ śītoṣṇaparyāyaguṇaiś copacaryamāṇā malāḥ śarīradhātusāmyakarāḥ samupalabhyante
teṣāṃ tu malaprasādākhyānāṃ dhātūnāṃ srotāṃsyayanamukhāni
tāni yathāvibhāgena yathāsvaṃ dhātūnāpūrayanti
evamidaṃ śarīramaśitapītalīḍhakhāditaprabhavam
aśitapītalīḍhakhāditaprabhavāścāsmiñśarīre vyādhayo bhavanti
hitāhitopayogaviśeṣāstvatra śubhāśubhaviśeṣakarā bhavantīti
evaṃvādinaṃ bhagavantamātreyamagniveśa uvāca dṛśyante hi bhagavan hitasamākhyātam apyāhāramupayuñjānā vyādhimantaś cāgadāś ca tathaivāhitasamākhyātam evaṃ dṛṣṭe kathaṃ hitāhitopayogaviśeṣātmakaṃ śubhāśubhaviśeṣam upalabhāmaha iti
tamuvāca bhagavānātreyo na hitāhāropayoginām agniveśa tannimittā vyādhayo jāyante na ca kevalaṃ hitāhāropayogādeva sarvavyādhibhayam atikrāntaṃ bhavati santi hy ṛte 'pyahitāhāropayogād anyā rogaprakṛtayaḥ tadyathā kālaviparyayaḥ prajñāparādhaḥ śabdasparśarūparasagandhāścāsātmyā iti
tāśca rogaprakṛtayo rasān samyagupayuñjānamapi puruṣam aśubhenopapādayanti tasmāddhitāhāropayogino'pi dṛśyante vyādhimantaḥ
ahitāhāropayogināṃ punaḥ kāraṇato na sadyo doṣavān bhavatyapacāraḥ
na hi sarvāṇyapathyāni tulyadoṣāṇi na ca sarve doṣāstulyabalā na ca sarvāṇi śarīrāṇi vyādhikṣamatve samarthāni bhavanti
tadeva hy apathyaṃ deśakālasaṃyogavīryapramāṇātiyogād bhūyastaram apathyaṃ sampadyate
sa eva doṣa saṃsṛṣṭayonirviruddhopakramo gambhīrānugataś cirasthitaḥ prāṇāyatanasamuttho marmopaghātī kaṣṭatamaḥ kṣiprakāritamaśca sampadyate
śarīrāṇi cātisthūlānyatikṛśāny aniviṣṭamāṃsaśoṇitāsthīni durbalāny asātmyāhāropacitāny alpāhārāṇy alpasattvāni ca bhavantyavyādhisahāni viparītāni punarvyādhisahāni
ebhyaś caivāpathyāhāradoṣaśarīraviśeṣebhyo vyādhayo mṛdavo dāruṇāḥ kṣiprasamutthāścirakāriṇaśca bhavanti
eva vātapittaśleṣmāṇaḥ sthānaviśeṣe prakupitā vyādhiviśeṣān abhinivartayantyagniveśa
tatra rasādiṣu sthāneṣu prakupitānāṃ doṣāṇāṃ yasmin sthāne ye ye vyādhayaḥ sambhavanti tāṃs tān yathāvad anuvyākhyāsyāmaḥ
aśraddhā cāruciś cāsyavairasyam arasajñatā
hṛllāso gauravaṃ tandrā sāṅgamardo jvaras tamaḥ
pāṇḍutvaṃ srotasāṃ rodhaḥ klaibyaṃ sādaḥ kṛśāṅgatā
nāśo'gnerayathākālaṃ valayaḥ palitāni ca
rasapradoṣajā rogā vakṣyante raktadoṣajāḥ
kuṣṭhavīsarpapiḍakā raktapittamasṛgdaraḥ
gudameḍhrāsyapākaśca plīhā gulmo'tha vidradhiḥ
nīlikā kāmalā vyaṅgaḥ pipplavas tilakālakāḥ
dadruścarmadalaṃ śvitraṃ pāmā koṭhāsramaṇḍalam
raktapradoṣājjāyante śṛṇu māṃsapradoṣajān
adhimāṃsārbudaṃ kaliṃ galaśālūkaśuṇḍike
pūtimāṃsālajīgaṇḍagaṇḍamālopajihvikāḥ
vedyānmāṃsāśrayān medaḥsaṃśrayāṃstu pracakṣmahe
ninditāni pramehāṇāṃ pūrvarūpāṇi yāni ca
adhyasthidantau dantāsthibhedaśūlaṃ vivarṇatā
keśalomanakhaśmaśrudoṣāścāsthipradoṣajāḥ
ruk parvaṇāṃ bhramo mūrchā darśanaṃ tamasastathā
aruṣāṃ sthūlamūlānāṃ parvajānāṃ ca darśanam
majjapradoṣāt śukrasya doṣāt klaibyam aharṣaṇam
rogi vā klībamalpāyur virūpaṃ vā prajāyate
na cāsya jāyate garbhaḥ patati prasravatyapi
śukraṃ hi duṣṭaṃ sāpatyaṃ sadāraṃ bādhate naram
indriyāṇi samāśritya prakupyanti yadā malāḥ
upaghātopatāpābhyāṃ yojayantīndriyāṇi te
snāyau sirākaṇḍarābhyo duṣṭāḥ kliśnanti mānavam
stambhasaṃkocakhallībhirgranthisphuraṇasuptibhiḥ
malānāśritya kupitā bhedaśoṣapradūṣaṇam
doṣā malānāṃ kurvanti saṅgotsargāv atīva ca
vividhād aśitāt pītād ahitāllīḍhakhāditāt
bhavantyete manuṣyāṇāṃ vikārā ya udāhṛtāḥ
teṣāmicchannanutpattiṃ seveta matimān sadā
hitānyevāśitādīni na syus tajjās tathāmayāḥ
rasajānāṃ vikārāṇāṃ sarvaṃ laṅghanam auṣadham
vidhiśoṇitike 'dhyāye raktajānāṃ bhiṣagjitam
māṃsajānāṃ tu saṃśuddhiḥ śastrakṣārāgnikarma ca
aṣṭauninditike 'dhyāye medojānāṃ cikitsitam
asthyāśrayāṇāṃ vyādhīnāṃ pañcakarmāṇi bheṣajam
vastayaḥ kṣīrasarpīṃṣi tiktakopahitāni ca
majjaśukrasamutthānāmauṣadhaṃ svādutiktakam
annaṃ vyavāyavyāyāmau śuddhiḥ kāle ca mātrayā
śāntirindriyajānāṃ tu trimarmīye pravakṣyate
snāyvādijānāṃ praśamo vakṣyate vātarogike
navegāndhāraṇe 'dhyāye cikitsitasaṃgrahaḥ kṛtaḥ
malajānāṃ vikārāṇāṃ siddhiś coktā kvacitkvacit
vyāyāmād ūṣmaṇas taikṣṇyāddhitasyānavacāraṇāt
koṣṭhācchākhā malā yānti drutatvānmarutasya ca
tatrasthāśca vilambante kadācin na samīritāḥ
nādeśakāle kupyanti bhūyo hetupratīkṣiṇaḥ
vṛddhyā viṣyandanāt pākāt srotomukhaviśodhanāt
śākhā muktvā malāḥ koṣṭhaṃ yānti vāyośca nigrahāt
ajātānāmanutpattau jātānāṃ vinivṛttaye
rogāṇāṃ yo vidhirdṛṣṭaḥ sukhārthī taṃ samācaret
sukhārthāḥ sarvabhūtānāṃ matāḥ sarvāḥ pravṛttayaḥ
jñānājñānaviśeṣāttu mārgāmārgapravṛttayaḥ
hitamevānurudhyante praparīkṣya parīkṣakāḥ
rajomohāvṛtātmānaḥ priyameva tu laukikāḥ
śrutaṃ buddhiḥ smṛtirdākṣyaṃ dhṛtir hitaniṣevaṇam
vāgviśuddhiḥ śamo dhairyam āśrayanti parīkṣakam
laukikaṃ nāśrayantyete guṇā moharajaḥśritam
tanmūlā bahavo yanti rogāḥ śārīramānasāḥ
prajñāparādhāddhyahitānarthān pañca niṣevate
saṃdhārayati vegāṃśca sevate sāhasāni ca
tadātvasukhasaṃjñeṣu bhāveṣvajño'nurajyate
rajyate na tu vijñātā vijñāne hy amalīkṛte
na rāgānnāpyavijñānād āhārān upayojayet
parīkṣya hitamaśnīyāddeho hy āhārasaṃbhavaḥ
āharasya vidhāv aṣṭau viśeṣā hetusaṃjñakāḥ
śubhāśubhasamutpattau tān parīkṣya prayojayet
parihāryāṇyapathyāni sadā pariharannaraḥ
bhavatyanṛṇatāṃ prāptaḥ sādhūnām iha paṇḍitaḥ
yattu rogasamutthānamaśakyamiha kenacit
parihartuṃ na tatprāpya śocitavyaṃ manīṣibhiḥ
āhārasaṃbhavaṃ yastu rogāścāhārasaṃbhavāḥ
hitāhitaviśeṣāṃś ca viśeṣaḥ sukhaduḥkhayoḥ
sahatve cāsahatve ca duḥkhānāṃ dehasattvayoḥ
viśeṣo rogasaṃghāś ca dhātujā ye pṛthakpṛthak
teṣāṃ caiva praśamanaṃ koṣṭhācchākhā upetya ca
doṣā yathā prakupyanti śākhābhyaḥ koṣṭhametya ca
prājñājñayorviśeṣaśca svasthāturahitaṃ ca yat
vividhāśitapītīye tat sarvaṃ saṃprakāśitam
ityagniveśakṛte tantre carakapratisaṃskṛte sūtrasthāne vividhāśitapītīyo nāmāṣṭāviṃśo'dhyāyaḥ
athāto daśaprāṇāyatanīyamadhyāyaṃ vyākhyāsyāmaḥ
iti ha smāha bhagavānātreyaḥ
daśaivāyatanānyāhuḥ prāṇā yeṣu pratiṣṭhitāḥ
śaṅkhau marmatrayaṃ kaṇṭho raktaṃ śukaujasī gudam
tānīndriyāṇi vijñānaṃ cetanāhetumāmayān
jānīye yaḥ sa vai vidvān prāṇābhisara ucyate
dvividhastu khalu bhiṣajo bhavantyagniveśa prāṇānāmeke 'bhisarā hantāro rogāṇāṃ rogāṇāmeke 'bhisarā hantāraḥ prāṇānāmiti
evaṃvādinaṃ bhagavantamātreyamagniveśa uvāca bhagavaṃste kathamasmābhirveditavyā bhaveyuriti
bhagavānuvāca ya ime kulīnāḥ paryavadātaśrutāḥ paridṛṣṭakarmāṇo dakṣāḥ śucayo jitahastā jitātmānaḥ sarvopakaraṇavantaḥ sarvendriyopapannāḥ prakṛtijñāḥ pratipattijñāśca te jñeyāḥ prāṇānāmabhisarā hantāro rogāṇāṃ tathāvidhā hi kevale śarīrajñāne śarīrābhinirvṛttijñāne prakṛtivikārajñāne ca niḥsaṃśayāḥ sukhasādhyakṛcchrasādhyayāpyapratyākhyeyānāṃ ca rogāṇāṃ samutthānapūrvarūpaliṅgavedanopaśayaviśeṣajñāne vyapagatasaṃdehāḥ trividhasyāyurvedasūtrasya sasaṃgrahavyākaraṇasya satrividhauṣadhagrāmasya pravaktāraḥ pañcatriṃśato mūlaphalānāṃ caturṇāṃ ca snehānāṃ pañcānāṃ ca lavaṇānāmaṣṭānāṃ ca mūtrāṇām aṣṭānāṃ ca kṣīrāṇāṃ kṣīratvagvṛkṣāṇāṃ ca ṣaṇṇāṃ śirovirecanādeśca pañcakarmāśrayasyauṣadhagaṇasyāṣṭāviṃśateśca yavāgūnāṃ dvātriṃśataścūrṇapradehānāṃ ṣaṇṇāṃ ca virecanaśatānāṃ pañcānāṃ ca kaṣāyaśatānāṃ prayoktāraḥ svasthavṛttavihitabhojanapānaniyamasthānacaṅkramaṇaśayanāsanamātrādravyāñjanadhūmanāvanābhyañjanaparimārjanavegāvidhāraṇavidhāraṇavyāyāmasātmyendriyaparīkṣopakramaṇasadvṛttakuśalāḥ catuṣpādopagṛhīte ca bheṣaje ṣoḍaśakale saviniścaye satriparyeṣaṇe savātakalākalajñāne vyapagatasandehāḥ caturvidhasya ca snehasya caturviṃśatyupanayasyopakalpanīyasya catuḥṣaṣṭiparyantasya ca vyavasthāpayitāraḥ bahuvidhavidhānayuktānāṃ ca snehyasvedyavamyavirecyavividhauṣadhopacārāṇāṃ ca kuśalāḥ śirorogāderdoṣāṃśavikalpajasya ca vyādhisaṃgrahasya sakṣayapiḍakāvidradhestrayāṇāṃ ca śophānāṃ bahuvidhaśophānubandhānāmaṣṭacatvāriṃśataśca rogādhikaraṇānāṃ catvāriṃśaduttarasya ca nānātmajasya vyādhiśatasya tathā vigarhitātisthūlātikṛśānāṃ sahetulakṣaṇopakramāṇāṃ svapnasya ca hitāhitasyāsvapnātisvapnasya ca sahetūpakramasya ṣaṇṇāṃ ca laṅghanādīnāmupakramāṇāṃ saṃtarpaṇāpatarpaṇajānāṃ ca rogāṇāṃ sarūpapraśamanānāṃ śoṇitajānāṃ ca vyādhīnāṃ madamūrcchāyasaṃnyāsānāṃ ca sakāraṇarūpauṣadhopacārāṇāṃ kuśalāḥ kuśalāścāhāravidhiviniścayasya prakṛtyā hitāhitānām āhāravikārāṇām agryasaṃgrahasyāsavānāṃ ca caturaśīterdravyaguṇakarmaviniścayasya rasānurasasaṃśrayasya savikalpavairodhikasya dvādaśavargāśrayasya cānnapānasya saguṇaprabhāvasya sānupānaguṇasya navavidhasyārthasaṃgrahasyāhāragateśca hitāhitopayogaviśeṣātmakasya ca śubhāśubhaviśeṣasya dhātvāśrayāṇāṃ ca rogāṇāṃ sauṣadhasaṃgrahāṇāṃ daśānāṃ ca prāṇāyatanānāṃ yaṃ ca vakṣyāmyarthedaśamahāmūlīye triṃśattamādhyāye tatra ca kṛtsnasya tantroddeśalakṣaṇasya tantrasya ca grahaṇadhāraṇavijñānaprayogakarmakāryakālakartṛkaraṇakuśalāḥ kuśalāśca smṛtimatiśāstrayuktijñānasyātmanaḥ śīlaguṇair avisaṃvādanena ca saṃpādanena sarvaprāṇiṣu cetaso maitrasya mātāpitṛbhrātṛbandhuvat evaṃyuktā bhavantyagniveśa prāṇānāmabhisarā hantāro rogāṇāmiti
ato viparītā rogāṇāmabhisarā hantāraḥ prāṇānāṃ bhiṣakchadmapraticchannāḥ kaṇṭakabhūtā lokasya pratirūpakasadharmāṇo rājñāṃ pramādāccaranti rāṣṭrāṇi
teṣāmidaṃ viśeṣavijñānaṃ bhavati atyarthaṃ vaidyaveṣena ślāghamānā viśikhāntaramanucaranti karmalobhāt śrutvā ca kasyacid āturyam abhitaḥ paripatanti saṃśravaṇe cāsyātmano vaidyaguṇānuccairvadanti yaścāsya vaidyaḥ pratikarma karoti tasya ca doṣānmuhurmuhurudāharanti āturamitrāṇi ca praharṣaṇopajāpopasevādibhir icchantyātmīkartuṃ svalpecchutāṃ cātmanaḥ khyāpayanti karma cāsādya muhurmuhuravalokayanti dākṣyeṇājñānamātmanaḥ pracchādayitukāmāḥ vyādhiṃ cāpāvartayitum aśaknuvato vyādhitam evānupakaraṇam aparicārakam anātmavantam upadiśanti antagataṃ cainam abhisamīkṣyānyam āśrayanti deśam apadeśam ātmanaḥ kṛtvā prākṛtajanasannipāte cātmanaḥ kauśalamakuśalavadvarṇayanti adhīravacca dhairyam apavadanti dhīrāṇāṃ vidvajjanasannipātaṃ cābhisamīkṣya pratibhayamiva kāntāramadhvagāḥ pariharanti dūrāt yaścaiṣāṃ kaścit sūtrāvayavo bhavatyupayuktastam aprakṛte prakṛtāntare vā satatamudāharanti na cānuyogamicchantyanuyoktuṃ vā mṛtyoriva cānuyogādudvijante na caiṣāmācāryaḥ śiṣyaḥ sabrahmacārī vaivādiko vā kaścit prajñāyata iti
bhavanti cātra
bhiṣakchadma praviśyaivaṃ vyādhitāṃstarkayanti ye
vītaṃsamiva saṃśritya vane śākuntikā dvijān
śrutadṛṣṭakriyākālamātrājñānabahiṣkṛtāḥ
varjanīyā hi te mṛtyoścarantyanucarā bhuvi
vṛttihetorbhiṣaṅmānapūrṇān mūrkhaviśāradān
varjayedāturo vidvān sarpāste pītamārutāḥ
ye tu śāstravido dakṣāḥ śucayaḥ karmakovidāḥ
jitahastā jitātmānastebhyo nityaṃ kṛtaṃ namaḥ
tatra ślokaḥ
daśaprāṇāyatanike ślokasthānārthasaṃgrahaḥ
dvividhā bhiṣajaścoktāḥ prāṇasyāyatanāni ca
athāto'rthedaśamahāmūlīyamadhyāyaṃ vyākhyāsyāmaḥ
iti ha smāha bhagavānātreyaḥ
arthe daśa mahāmūlāḥ samāsaktā mahāphalāḥ
mahaccārthaśca hṛdayaṃ paryāyairucyate budhaiḥ
ṣaḍaṅgamaṅgaṃ vijñānamindriyāṇyarthapañcakam
ātmā ca saguṇaścetaścintyaṃ ca hṛdi saṃśritam
pratiṣṭhārthaṃ hi bhāvānāmeṣāṃ hṛdayamiṣyate
gopānasīnām āgārakarṇikevārthacintakaiḥ
tasyopaghātānmūrchāyaṃ bhedānmaraṇamṛcchati
yaddhi tat sparśavijñānaṃ dhāri tattatra saṃśritam
tat parasyaujasaḥ sthānaṃ tatra caitanyasaṃgrahaḥ
hṛdayaṃ mahadarthaśca tasmāduktaṃ cikitsakaiḥ
tena mūlena mahatā mahāmūlā matā daśa
ojovahāḥ śarīre'smin vidhamyante samantataḥ
yenaujasā vartayanti prīṇitāḥ sarvadehinaḥ
yadṛte sarvabhūtānāṃ jīvitaṃ nāvatiṣṭhate
yat sāramādau garbhasya yattadgarbharasādrasaḥ
saṃvartamānaṃ hṛdayaṃ samāviśati yat purā
yasya nāśāttu nāśo'sti dhāri yaddhṛdayāśritam
yaccharīrarasasnehaḥ prāṇā yatra pratiṣṭhitāḥ
tatphalā bahudhā vā tāḥ phalantīva mahāphalāḥ
dhmānāddhamanyaḥ sravaṇāt srotāṃsi saraṇātsirāḥ
tanmahat tā mahāmūlās taccaujaḥ parirakṣatā
parihāryā viśeṣeṇa manaso duḥkhahetavaḥ
hṛdyaṃ yat syādyad ojasyaṃ srotasāṃ yat prasādanam
tattat sevyaṃ prayatnena praśamo jñānameva ca
atha khalvekaṃ prāṇavardhanānām utkṛṣṭatamam ekaṃ balavardhanānām ekaṃ bṛṃhaṇānām ekaṃ nandanānām ekaṃ harṣaṇānām ekam ayanānām iti
tatrāhiṃsā prāṇināṃ prāṇavardhanānām utkṛṣṭatamaṃ vīryaṃ balavardhanānāṃ vidyā bṛṃhaṇānām indriyajayo nandanānāṃ tattvāvabodho harṣaṇānāṃ brahmacaryam ayanānām iti evamāyurvedavido manyante
tatrāyurvedavidas tantrasthānādhyāyapraśnānāṃ pṛthaktvena vākyaśo vākyārthaśo 'rthāvayavaśaśca pravaktāro mantavyāḥ
tatrāha kathaṃ tantrādīni vākyaśo vākyārthaśo 'rthāvayavaśaścoktāni bhavantīti
atrocyate tantram ārṣaṃ kārtsnyena yathāmnāyamucyamānaṃ vākyaśo bhavatyuktam
buddhyā samyaganupraviśyārthatattvaṃ vāgbhir vyāsasamāsapratijñāhetūdāharaṇopanayanigamanayuktābhis trividhaśiṣyabuddhigamyābhir ucyamānaṃ vākyārthaśo bhavatyuktam
tantraniyatānām arthadurgāṇāṃ punarvibhāvanair uktam arthāvayavaśo bhavatyuktam
tatra cet praṣṭāraḥ syuḥ caturṇām ṛksāmayajuratharvavedānāṃ kaṃ vedamupadiśantyāyurvedavidaḥ kimāyuḥ kasmādāyurvedaḥ kimartham āyurvedaḥ śāśvato'śāśvato vā kati kāni cāsyāṅgāni kaiścāyam adhyetavyaḥ kimarthaṃ ca iti
tatra bhiṣajā pṛṣṭenaivaṃ caturṇām ṛksāmayajuratharvavedānām ātmano 'tharvavede bhaktirādeśyā vedo hyātharvaṇo dānasvastyayanabalimaṅgalahomaniyamaprāyaścittopavāsamantrādiparigrahāccikitsāṃ prāha cikitsā cāyuṣo hitāyopadiśyate
vedaṃ copadiśyāyurvācyaṃ tatrāyuścetanānuvṛttir jīvitam anubandho dhāri cetyeko'rthaḥ
tadāyur vedayatītyāyurvedaḥ kathamiti cet ucyate svalakṣaṇataḥ sukhāsukhato hitāhitataḥ pramāṇāpramāṇataśca yataścāyuṣyāṇyanāyuṣyāṇi ca dravyaguṇakarmāṇi vedayatyato'pyāyurvedaḥ
tatrāyuṣyāṇyanāyuṣyāṇi ca dravyaguṇakarmāṇi kevalenopadekṣyante tantreṇa
tatrāyuruktaṃ svalakṣaṇato yathāvadihaiva pūrvādhyāye ca
tatra śārīramānasābhyāṃ rogābhyāmanabhidrutasya viśeṣeṇa yauvanavataḥ samarthānugatabalavīryayaśaḥpauruṣaparākramasya jñānavijñānendriyendriyārthabalasamudaye vartamānasya paramarddhiruciravividhopabhogasya samṛddhasarvārambhasya yatheṣṭavicāriṇaḥ sukhamāyurucyate asukhamato viparyayeṇa hitaiṣiṇaḥ punarbhūtānāṃ parasvāduparatasya satyavādinaḥ śamaparasya parīkṣyakāriṇo 'pramattasya trivargaṃ paraspareṇānupahatam upasevamānasya pūjārhasampūjakasya jñānavijñānopaśamaśīlasya vṛddhopasevinaḥ suniyatarāgaroṣerṣyāmadamānavegasya satataṃ vividhapradānaparasya tapojñānapraśamanityasyādhyātmavidas tatparasya lokamimaṃ cāmuṃ cāvekṣamāṇasya smṛtimatimato hitam āyurucyate ahitam ato viparyayeṇa
pramāṇam āyuṣastvarthendriyamanobuddhiceṣṭādīnāṃ vikṛtilakṣaṇair upalabhyate'nimittaiḥ ayam asmāt kṣaṇānmuhūrtād divasāt tripañcasaptadaśadvādaśāhāt pakṣānmāsāt ṣaṇmāsāt saṃvatsarād vā svabhāvamāpatsyata iti tatra svabhāvaḥ pravṛtteruparamo maraṇam anityatā nirodha ityeko'rthaḥ ityāyuṣaḥ pramāṇam ato viparītam apramāṇam ariṣṭādhikāre dehaprakṛtilakṣaṇam adhikṛtya copadiṣṭamāyuṣaḥ pramāṇamāyurvede
prayojanaṃ cāsya svasthasya svāsthyarakṣaṇam āturasya vikārapraśamanaṃ ca
so'yamāyurvedaḥ śāśvato nirdiśyate anāditvāt svabhāvasaṃsiddhalakṣaṇatvāt bhāvasvabhāvanityatvācca
na hi nābhūt kadācidāyuṣaḥ saṃtāno buddhisaṃtāno vā śāśvataścāyuṣo veditā anādi ca sukhaduḥkhaṃ sadravyahetulakṣaṇam aparāparayogāt
eṣa cārthasaṃgraho vibhāvyate āyurvedalakṣaṇamiti
gurulaghuśītoṣṇasnigdharūkṣādīnāṃ dravyāṇāṃ sāmānyaviśeṣābhyāṃ vṛddhihrāsau yathoktaṃ gurubhirabhyasyamānair gurūṇām upacayo bhavatyapacayo laghūnām evamevetareṣām iti eṣa bhāvasvabhāvo nityaḥ svalakṣaṇaṃ ca dravyāṇāṃ pṛthivyādīnāṃ santi tu dravyāṇi guṇāśca nityānityāḥ
na hyāyurvedasyābhūtvotpattir upalabhyate anyatrāvabodhopadeśābhyām etadvai dvayam adhikṛtyotpattimupadiśantyeke
svābhāvikaṃ cāsya svalakṣaṇam akṛtakaṃ yaduktamihādye'dhyāye ca yathā agnerauṣṇyam apāṃ dravatvam
bhāvasvabhāvanityatvam api cāsya yathoktaṃ gurubhirabhyasyamānair gurūṇāmupacayo bhavatyapacayo laghūnāmiti
tasyāyurvedasyāṅgānyaṣṭau tadyathā kāyacikitsā śālākyaṃ śalyāpahartṛkaṃ viṣagaravairodhikapraśamanaṃ bhūtavidyā kaumārabhṛtyakaṃ rasāyanaṃ vājīkaraṇamiti
sa cādhyetavyo brāhmaṇarājanyavaiśyaiḥ
tatrānugrahārthaṃ prāṇināṃ brāhmaṇaiḥ ārakṣārthaṃ rājanyaiḥ vṛttyarthaṃ vaiśyaiḥ sāmānyato vā dharmārthakāmaparigrahārthaṃ sarvaiḥ
tatra yadadhyātmavidāṃ dharmapathasthānāṃ dharmaprakāśakānāṃ vā mātṛpitṛbhrātṛbandhugurujanasya vā vikārapraśamane prayatnavān bhavati yaccāyurvedoktam adhyātmam anudhyāyati vedayatyanuvidhīyate vā so'sya paro dharmaḥ yā punar īśvarāṇāṃ vasumatāṃ vā sakāśāt sukhopahāranimittā bhavatyarthāvāptir ārakṣaṇaṃ ca yā ca svaparigṛhītānāṃ prāṇināmāturyādārakṣā so'syārthaḥ yat punarasya vidvadgrahaṇayaśaḥ śaraṇyatvaṃ ca yā ca saṃmānaśuśrūṣā yacceṣṭānāṃ viṣayāṇām ārogyamādhatte so'sya kāmaḥ
iti yathāpraśnamuktamaśeṣeṇa
atha bhiṣagādita eva bhiṣajā praṣṭavyo'ṣṭavidhaṃ bhavati tantraṃ tantrārthān sthānaṃ sthānārthān adhyāyam adhyāyārthān praśnaṃ praśnārthāṃśceti pṛṣṭena caitadvaktavyamaśeṣeṇa vākyaśo vākyārthaśo 'rthāvayavaśaśceti
tatrāyurvedaḥ śākhā vidyā sūtraṃ jñānaṃ śāstraṃ lakṣaṇaṃ tantramityanarthāntaram
tantrārthaḥ punaḥ svalakṣaṇairupadiṣṭaḥ
sa cārthaḥ prakaraṇairvibhāvyamāno bhūya eva śarīravṛttihetuvyādhikarmakāryakālakartṛkaraṇavidhiviniścayād daśaprakaraṇaḥ tāni ca prakaraṇāni kevalenopadekṣyante tantreṇa
tantrasyāsyāṣṭau sthānāni tadyathā ślokanidānavimānaśārīrendriyacikitsitakalpasiddhisthānāni
tatra triṃśadadhyāyakaṃ ślokasthānam aṣṭāṣṭādhyāyakāni nidānavimānaśārīrasthānāni dvādaśakam indriyāṇāṃ triṃśakaṃ cikitsitānāṃ dvādaśake kalpasiddhisthāne bhavataḥ
pṛcchā tantrādyathāmnāyaṃ vidhinā praśna ucyate
praśnārtho yuktimāṃstasya tantreṇaivārthaniścayaḥ
niruktaṃ tantraṇāttantraṃ sthānamarthapratiṣṭhayā
adhikṛtyārtham adhyāyanāmasaṃjñā pratiṣṭhitā
iti sarvaṃ yathāpraśnamaṣṭakaṃ saṃprakāśitam
kārtsnyena coktastantrasya saṃgrahaḥ suviniścitaḥ
santi pāllavikotpātāḥ saṃkṣobhaṃ janayanti ye
vartakānām ivotpātāḥ sahasaivāvibhāvitāḥ
tasmāttān pūrvasaṃjalpe sarvatrāṣṭakamādiśet
parāvaraparīkṣārthaṃ tatra śāstravidāṃ balam
śabdamātreṇa tantrasya kevalasyaikadeśikāḥ
bhramantyalpabalāstantre jyāśabdeneva vartakāḥ
paśuḥ paśūnāṃ daurbalyāt kaścinmadhye vṛkāyate
sa satyaṃ vṛkamāsādya prakṛtiṃ bhajate paśuḥ
tadvadajño'jñamadhyasthaḥ kaścinmaurkhyasādhanaḥ
sthāpayatyāptam ātmānam āptaṃ tvāsādya bhidyate
babhrur gūḍha ivorṇābhir abuddhir abahuśrutaḥ
kiṃ vai vakṣyati saṃjalpe kuṇḍabhedī jaḍo yathā
sadvṛttairna vigṛhṇīyād bhiṣagalpaśruterapi
hanyāt praśnāṣṭakenādāvitarāṃs tvāptamāninaḥ
dambhino mukharā hyajñāḥ prabhūtābaddhabhāṣiṇaḥ
prāyaḥ prāyeṇa sumukhāḥ santo yuktālpabhāṣiṇaḥ
tattvajñānaprakāśārtham ahaṅkāramanāśritaḥ
svalpādhārājñamukharān marṣayenna vivādinaḥ
paro bhūteṣvanukrośastattvajñānaparā dayā
yeṣāṃ teṣāmasadvādanigrahe niratā matiḥ
asatpakṣākṣaṇitvārtidambhapāruṣyasādhanāḥ
bhavantyanāptāḥ sve tantre prāyaḥ paravikatthakāḥ
tān kālapāśasadṛśān varjayecchāstradūṣakān
praśamajñānavijñānapūrṇāḥ sevyā bhiṣaktamāḥ
samagraṃ duḥkhamāyattamavijñāne dvayāśrayam
sukhaṃ samagraṃ vijñāne vimale ca pratiṣṭhitam
idam evam udārārtham ajñānāṃ na prakāśakam
śāstraṃ dṛṣṭipraṇaṣṭānāṃ yathaivādityamaṇḍalam
tatra ślokāḥ
arthe daśamahāmūlāḥ saṃjñā cāsāṃ yathā kṛtā
ayanāntāḥ ṣaḍagryāśca rūpaṃ vedavidāṃ ca yat
saptakaścāṣṭakaścaiva paripraśnāḥ sanirṇayāḥ
yathā vācyaṃ yadarthaṃ ca ṣaḍvidhāścaikadeśikāḥ
arthedaśamahāmūle sarvametat prakāśitam
saṃgrahaścāyamadhyāyastantrasyāsyaiva kevalaḥ
yathā sumanasāṃ sūtraṃ saṃgrahārthaṃ vidhīyate
saṃgrahārthaṃ tathārthānāmṛṣiṇā saṃgrahaḥ kṛtaḥ
atha atas jvaranidānam vyākhyāsyāmaḥ
iti ha sma āha bhagavān ātreyaḥ
iha khalu heturnimittamāyatanaṃ kartā kāraṇaṃ pratyayaḥ samutthānaṃ nidānam ityanarthāntaram
tattrividham asātmyendriyārthasaṃyogaḥ prajñāparādhaḥ pariṇāmaśceti
atastrividhā vyādhayaḥ prādurbhavanti āgneyāḥ saumyāḥ vāyavyāśca dvividhāścāpare rājasāḥ tāmasāśca
tatra vyādhir āmayo gada ātaṅko yakṣmā jvaro vikāro roga ityanarthāntaram
tasyopalabdhir nidānapūrvarūpaliṅgopaśayasamprāptitaḥ
tatra nidānam kāraṇam iti uktam agre
pūrvarūpam prāñc utpatti lakṣaṇam vyādheḥ
prādurbhūta lakṣaṇam punar liṅgam
tatra liṅgam ākṛtirlakṣaṇaṃ cihnaṃ saṃsthānaṃ vyañjanaṃ rūpam ityanarthāntaram
upaśayaḥ punarhetuvyādhiviparītānāṃ viparītārthakāriṇāṃ cauṣadhāhāravihārāṇām upayogaḥ sukhānubandhaḥ
saṃprāptir jātir āgatir ityanarthāntaraṃ vyādheḥ
sā saṃkhyāprādhānyavidhivikalpabalakālaviśeṣair bhidyate
saṃkhyā tāvadyathā aṣṭau jvarāḥ pañca gulmāḥ sapta kuṣṭhānyevamādiḥ
prādhānyaṃ punardoṣāṇāṃ taratamābhyām upalabhyate
tatra dvayos taraḥ triṣu tama iti
vidhirnāma dvividhā vyādhayo nijāgantubhedena trividhāstridoṣabhedena caturvidhāḥ sādhyāsādhyamṛdudāruṇabhedena
samavetānāṃ punar doṣāṇām aṃśāṃśabalavikalpo vikalpo'sminnarthe
balakālaviśeṣaḥ punar vyādhīnām ṛtvahorātrāhārakālavidhiviniyato bhavati
tasmād vyādhīn bhiṣaganupahatasattvabuddhir hetvādibhir bhāvair yathāvad anubudhyeta
ityarthasaṃgraho nidānasthānasyoddiṣṭo bhavati
taṃ vistareṇopadiśanto bhūyastaramato 'nuvyākhyāsyāmaḥ
tatra prathamata eva tāvadādyāṃl lobhābhidrohakopaprabhavān aṣṭau vyādhīnnidānapūrveṇa krameṇa vyākhyāsyāmaḥ tathā sūtrasaṃgrahamātraṃ cikitsāyāḥ
cikitsiteṣu cottarakālaṃ yathopacitavikārān anuvyākhyāsyāmaḥ
iha khalu jvara evādau vikārāṇāmupadiśyate tatprathamatvācchārīrāṇām
atha khalvaṣṭābhyaḥ kāraṇebhyo jvaraḥ saṃjāyate manuṣyāṇāṃ tadyathā vātāt pittāt kaphāt vātapittābhyāṃ vātakaphābhyāṃ pittakaphābhyāṃ vātapittakaphebhyaḥ āgantoraṣṭamāt kāraṇāt
tasya nidānapūrvarūpaliṅgopaśayaviśeṣān anuvyākhyāsyāmaḥ
rūkṣalaghuśītavamanavirecanāsthāpanaśirovirecanātiyogavyāyāmavegasaṃdhāraṇānaśanābhighātavyavāyodvegaśokaśoṇitātiṣekajāgaraṇaviṣamaśarīranyāsebhyo 'tisevitebhyo vāyuḥ prakopamāpadyate
sa yadā prakupitaḥ praviśyāmāśayam ūṣmaṇā saha miśrībhūyād yam āhārapariṇāmadhātuṃ rasanāmānam anvavetya rasasvedavahāni srotāṃsi pidhāyāgnim upahatya paktisthānād ūṣmāṇaṃ bahirnirasya kevalaṃ śarīramanuprapadyate tadā jvaramabhinirvartayati
tasyemāni liṅgāni bhavanti tadyathā viṣamārambhavisargitvam ūṣmaṇo vaiṣamyaṃ tīvratanubhāvānavasthānāni jvarasya jaraṇānte divasānte niśānte gharmānte vā jvarasyābhyāgamanam abhivṛddhir vā viśeṣeṇa paruṣāruṇavarṇatvaṃ nakhanayanavadanamūtrapurīṣatvacām atyarthaṃ kﾱptībhāvaśca anekavidhopamāś calācalāśca vedanāsteṣāṃ teṣām aṅgāvayavānāṃ tadyathā pādayoḥ suptatā piṇḍikayor udveṣṭanaṃ jānunoḥ kevalānāṃ ca sandhīnāṃ viśleṣaṇam ūrvoḥ sādaḥ kaṭīpārśvapṛṣṭhaskandhabāhvaṃsorasāṃ ca bhagnarugṇamṛditamathitacaṭitāvapāṭitāvanunnatvam iva hanvoścāprasiddhiḥ svanaśca karṇayoḥ śaṅkhayornistodaḥ kaṣāyāsyatā āsyavairasyaṃ vā mukhatālukaṇṭhaśoṣaḥ pipāsā hṛdayagrahaḥ śuṣkacchardiḥ śuṣkakāsaḥ kṣavathūdgāravinigrahaḥ annarasakhedaḥ prasekārocakāvipākāḥ viṣādajṛmbhāvināmavepathuśramabhramapralāpaprajāgararomaharṣadantaharṣāḥ uṣṇābhiprāyatā nidānoktānām anupaśayo viparītopaśayaśceti vātajvarasya liṅgāni bhavanti
uṣṇāmlalavaṇakṣārakaṭukājīrṇabhojanebhyo 'tisevitebhyastathā tīkṣṇātapāgnisaṃtāpaśramakrodhaviṣamāhārebhyaśca pittaṃ prakopamāpadyate
tadyadā prakupitam āmāśayād ūṣmāṇam upasṛjyādyamāhārapariṇāmadhātuṃ rasanāmānam anvavetya rasasvedavahāni srotāṃsi pidhāya dravatvād agnim upahatya paktisthānād ūṣmāṇaṃ bahirnirasya prapīḍayat kevalaṃ śarīram anuprapadyate tadā jvaram abhinirvartayati
tasyemāni liṅgāni bhavanti tadyathā yugapadeva kevale śarīre jvarasyābhyāgamanam abhivṛddhirvā bhuktasya vidāhakāle madhyaṃdine 'rdharātre śaradi vā viśeṣeṇa kaṭukāsyatā ghrāṇamukhakaṇṭhauṣṭhatālupākaḥ tṛṣṇā mado bhramo mūrchā pittacchardanam atīsāraḥ annadveṣaḥ sadanaṃ khedaḥ pralāpaḥ raktakoṭhābhinirvṛttiḥ śarīre haritahāridratvaṃ nakhanayanavadanamūtrapurīṣatvacām atyartham ūṣmaṇastīvrabhāvaḥ atimātraṃ dāhaḥ śītābhiprāyatā nidānoktānupaśayo viparītopaśayaśceti pittajvaraliṅgāni bhavati
snigdhagurumadhurapicchilaśītāmlalavaṇadivāsvapnaharṣāvyāyāmebhyo 'tisevitebhyaḥ śleṣmā prakopam āpadyate
sa yadā prakupitaḥ praviśyāmāśayam ūṣmaṇā saha miśrībhūyādyam āhārapariṇāmadhātuṃ rasanāmānam anvavetya rasasvedavahāni srotāṃsi pidhāyāgnimupahatya paktisthānād ūṣmāṇaṃ bahirnirasya prapīḍayan kevalaṃ śarīramanuprapadyate tadā jvaramabhinirvartayati
tasyemāni liṅgāni bhavanti tadyathā yugapadeva kevale śarīre jvarasyābhyāgamanam abhivṛddhirvā bhuktamātre pūrvāhṇe pūrvarātre vasantakāle vā viśeṣeṇa gurugātratvam anannābhilāṣaḥ śleṣmaprasekaḥ mukhamādhuryaṃ hṛllāsaḥ hṛdayopalepaḥ stimitatvaṃ chardiḥ mṛdvagnitā nidrādhikyaṃ stambhaḥ tandrā kāsaḥ śvāsaḥ pratiśyāyaḥ śaityaṃ śvaityaṃ ca nakhanayanavadanamūtrapurīṣatvacām atyarthaṃ ca śītapiḍakā bhṛśamaṅgebhya uttiṣṭhanti uṣṇābhiprāyatā nidānoktānupaśayo viparītopaśayaśca iti śleṣmajvaraliṅgāni bhavanti
viṣamāśanād anaśanād annaparivartād ṛtuvyāpatter asātmyagandhopaghrāṇād viṣopahatasya codakasyopayogād garebhyo girīṇāṃ copaśleṣāt snehasvedavamanavirecanāsthāpanānuvāsanaśirovirecanānām ayathāvatprayogāt mithyāsaṃsarjanādvā strīṇāṃ ca viṣamaprajananāt prajātānāṃ ca mithyopacārād yathoktānāṃ ca hetūnāṃ miśrībhāvād yathānidānaṃ dvandvānām anyatamaḥ sarve vā trayo doṣā yugapat prakopam āpadyante te prakupitās tayaivānupūrvyā jvaram abhinirvartayanti
tatra tathoktānāṃ jvaraliṅgānāṃ miśrībhāvaviśeṣadarśanād dvāṃdvikam anyatamaṃ jvaraṃ sānnipātikaṃ vā vidyāt
abhighātābhiṣaṅgābhicārābhiśāpebhya āganturhi vyathāpūrvo'ṣṭamo jvaro bhavati
sa kiṃcitkālam āgantuḥ kevalo bhūtvā paścāddoṣairanubadhyate
tatrābhighātajo vāyunā duṣṭaśoṇitādhiṣṭhānena abhiṣaṅgajaḥ punarvātapittābhyām abhicārābhiśāpajau tu saṃnipātenānubadhyete
sa saptavidhājjvarād viśiṣṭaliṅgopakramasamutthānatvād viśiṣṭo veditavyaḥ karmaṇā sādhāraṇena copacaryate
ityaṣṭavidhā jvaraprakṛtiruktā
jvarastveka eva saṃtāpalakṣaṇaḥ
tamevābhiprāyaviśeṣād dvividham ācakṣate nijāgantuviśeṣācca
tatra nijaṃ dvividhaṃ trividhaṃ caturvidhaṃ saptavidhaṃ cāhurbhiṣajo vātādivikalpāt
tasyemāni pūrvarūpāṇi bhavanti tadyathā mukhavairasyaṃ gurugātratvam anannābhilāṣaḥ cakṣuṣorākulatvam aśrvāgamanaṃ nidrādhikyam aratiḥ jṛmbhā vināmaḥ vepathuḥ śramabhramapralāpajāgaraṇaromaharṣadantaharṣāḥ śabdaśītavātātapasahatvāsahatvam arocakāvipākau daurbalyam aṅgamardaḥ sadanam alpaprāṇatā dīrghasūtratā ālasyam ucitasya karmaṇo hāniḥ pratīpatā svakāryeṣu gurūṇāṃ vākyeṣvabhyasūyā bālebhyaḥ pradveṣaḥ svadharmeṣvacintā mālyānulepanabhojanaparikleśanaṃ madhurebhyaśca bhakṣebhyaḥ pradveṣaḥ amlalavaṇakaṭukapriyatā ca iti jvarasya pūrvarūpāṇi bhavanti prāksaṃtāpāt api cainaṃ saṃtāpārtam anubadhnanti
ityetānyekaikaśo jvaraliṅgāni vyākhyātāni bhavanti vistarasamāsābhyām
jvarastu khalu maheśvarakopaprabhavaḥ sarvaprāṇabhṛtāṃ prāṇaharo dehendriyamanastāpakaraḥ prajñābalavarṇaharṣotsāhahrāsakaraḥ śramaklamamohāhāroparodhasaṃjananaḥ jvarayati śarīrāṇīti jvaraḥ nānye vyādhayastathā dāruṇā bahūpadravā duścikitsyāśca yathāyam
sa sarvarogādhipatiḥ nānātiryagyoniṣu ca bahuvidhaiḥ śabdairabhidhīyate
sarve prāṇabhṛtaḥ sajvarā eva jāyante sajvarā eva mriyante ca sa mahāmohaḥ tenābhibhūtāḥ prāgdaihikaṃ dehinaḥ karma kiṃcidapi na smaranti sarvaprāṇabhṛtāṃ ca jvara evānte prāṇān ādatte
tatra pūrvarūpadarśane jvarādau vā hitaṃ laghvaśanam apatarpaṇaṃ vā jvarasyāmāśayasamutthatvāt tataḥ kaṣāyapānābhyaṅgasnehasvedapradehapariṣekānulepanavamanavirecanāsthāpanānuvāsanopaśamananastaḥkarmadhūpadhūmapānāñjanakṣīrabhojanavidhānaṃ ca yathāsvaṃ yuktyā prayojyam
jīrṇajvareṣu tu sarveṣveva sarpiṣaḥ pānaṃ praśasyate yathāsvauṣadhasiddhasya sarpirhi snehādvātaṃ śamayati saṃskārāt kaphaṃ śaityātpittamūṣmāṇaṃ ca tasmāj jīrṇajvareṣu sarveṣveva sarpirhitam udakam ivāgnipluṣṭeṣu dravyeṣviti
bhavanti cātra
yathā prajvalitaṃ veśma pariṣiñcanti vāriṇā
narāḥ śāntimabhipretya tathā jīrṇajvare ghṛtam
snehādvātaṃ śamayati śaityāt pittaṃ niyacchati
ghṛtaṃ tulyaguṇaṃ doṣaṃ saṃskārāttu jayet kapham
nānyaḥ snehastathā kaścit saṃskāramanuvartate
yathā sarpirataḥ sarpiḥ sarvasnehottamaṃ matam
gadyokto yaḥ punaḥ ślokairarthaḥ samanugīyate
tadvyaktivyavasāyārthaṃ dviruktaṃ tanna garhyate
tatra ślokāḥ
trividhaṃ nāmaparyāyair hetuṃ pañcavidhaṃ gadam
gadalakṣaṇaparyāyān vyādheḥ pañcavidhaṃ graham
jvaramaṣṭavidhaṃ tasya prakṛṣṭāsannakāraṇam
pūrvarūpaṃ ca rūpaṃ ca bheṣajaṃ saṃgraheṇa ca
vyājahāra jvarasyāgre nidāne vigatajvaraḥ
bhagavānagniveśāya praṇatāya punarvasuḥ
athāto raktapittanidānaṃ vyākhyāsyāmaḥ
iti ha smāha bhagavānātreyaḥ
pittaṃ yathābhūtaṃ lohitapittamiti saṃjñāṃ labhate tad vyākhyāsyāmaḥ
yadā janturyavakoddālakakoradūṣaprāyāṇyannāni bhuṅkte bhṛśoṣṇatīkṣṇamapi cānyadannajātaṃ niṣpāvamāṣakulatthasūpakṣāropasaṃhitaṃ dadhidadhimaṇḍodaśvitkaṭvarāmlakāñjikopasekaṃ vā vārāhamāhiṣāvikamātsyagavyapiśitaṃ piṇyākapiṇḍāluśuṣkaśākopahitaṃ mūlakasarṣapalaśunakarañjaśigrumadhuśigrukhaḍayūṣabhūstṛṇasumukhasurasakuṭherakagaṇḍīrakālamālakaparṇāsakṣavakaphaṇijjhakopadaṃśaṃ surāsauvīratuṣodakamaireyamedakamadhūlakaśuktakuvalabadarāmlaprāyānupānaṃ vā piṣṭānnottarabhūyiṣṭham uṣṇābhitapto vātimātramativelaṃ vāmaṃ payaḥ pibati payasā samaśnāti rauhiṇīkaṃ kāṇakapotaṃ vā sarṣapatailakṣārasiddhaṃ kulatthapiṇyākajāmbavalakucapakvaiḥ śauktikairvā saha kṣīraṃ pibatyuṣṇābhitaptaḥ tasyaivamācarataḥ pittaṃ prakopamāpadyate lohitaṃ ca svapramāṇamativartate
tasmin pramāṇātivṛtte pittaṃ prakupitaṃ śarīramanusarpad yad eva yakṛtplīhaprabhavāṇāṃ lohitavahānāṃ ca srotasāṃ lohitābhiṣyandagurūṇi mukhānyāsādya pratirundhyāt tadeva lohitaṃ dūṣayati
saṃsargāl lohitapradūṣaṇāl lohitagandhavarṇānuvidhānācca pittaṃ lohitapittamityācakṣate
tasyemāni pūrvarūpāṇi bhavanti tadyathāanannābhilāṣaḥ bhuktasya vidāhaḥ śuktāmlagandharasa udgāraḥ charderabhīkṣṇamāgamanaṃ charditasya bībhatsatā svarabhedo gātrāṇāṃ sadanaṃ paridāhaḥ mukhāddhūmāgama iva lohalohitamatsyāmagandhitvamiva cāsyasya raktaharitahāridratvam aṅgāvayavaśakṛnmūtrasvedalālāsiṅghāṇakāsyakarṇamalapiḍakolikāpiḍakānām aṅgavedanā lohitanīlapītaśyāvānāmarciṣmatāṃ ca rūpāṇāṃ svapne darśanamabhīkṣṇamiti lohitapittapūrvarūpāṇi bhavanti
upadravāstu khalu daurbalyārocakāvipākaśvāsakāsajvarātīsāraśophaśoṣapāṇḍurogāḥ svarabhedaśca
mārgau punarasya dvau ūrdhvaṃ cādhaśca
tadbahuśleṣmaṇi śarīre śleṣmasaṃsargādūrdhvaṃ pratipadyamānaṃ karṇanāsikānetrāsyebhyaḥ pracyavate bahuvāte tu śarīre vātasaṃsargādadhaḥ pratipadyamānaṃ mūtrapurīṣamārgābhyāṃ pracyavate bahuśleṣmavāte tu śarīre śleṣmavātasaṃsargāddvāvapi mārgau pratipadyate tau mārgau pratipadyamānaṃ sarvebhya eva yathoktebhyaḥ khebhyaḥ pracyavate śarīrasya
tatra yadūrdhvabhāgaṃ tat sādhyaṃ virecanopakramaṇīyatvād bahvauṣadhatvācca yadadhobhāgaṃ tad yāpyaṃ vamanopakramaṇīyatvād alpauṣadhatvācca yadubhayabhāgaṃ tadasādhyaṃ vamanavirecanāyogitvād anauṣadhatvācceti
raktapittaprakopastu khalu purā dakṣayajñoddhvaṃse rudrakopāmarṣāgninā prāṇināṃ parigataśarīraprāṇānām abhavajjvaram anu
tasyāśukāriṇo dāvāgnerivāpatitasyātyayikasyāśu praśāntyai prayatitavyaṃ mātrāṃ deśaṃ kālaṃ cābhisamīkṣya saṃtarpaṇenāpatarpaṇena vā mṛdumadhuraśiśiratiktakaṣāyairabhyavahāryaiḥ pradehapariṣekāvagāhasaṃsparśanair vamanādyair vā tatrāvahiteneti
bhavanti cātra
sādhyaṃ lohitapittaṃ tadyadūrdhvaṃ pratipadyate
virecanasya yogitvād bahutvād bheṣajasya ca
virecanaṃ tu pittasya jayārthe paramauṣadham
yaśca tatrānvayaḥ śleṣmā tasya cānadhamaṃ smṛtam
bhavedyogāvahaṃ tatra madhuraṃ caiva bheṣajam
tasmāt sādhyaṃ mataṃ raktaṃ yadūrdhvaṃ pratipadyate
raktaṃ tu yadadhobhāgaṃ tadyāpyamiti niścitam
vamanasyālpayogitvād alpatvādbheṣajasya ca
vamanaṃ hi na pittasya haraṇe śreṣṭhamucyate
yaśca tatrānvayo vāyustacchāntau cāvaraṃ smṛtam
taccāyogāvahaṃ tatra kaṣāyaṃ tiktakāni ca
tasmādyāpyaṃ samākhyātaṃ yaduktamanulomagam
raktapittaṃ tu yanmārgau dvāvapi pratipadyate
asādhyamiti tajjñeyaṃ pūrvoktādeva kāraṇāt
nahi saṃśodhanaṃ kiṃcidastyasya pratimārgagam
pratimārgaṃ ca haraṇaṃ raktapitte vidhīyate
evamevopaśamanaṃ sarvaśo nāsya vidyate
saṃsṛṣṭeṣu ca doṣeṣu sarvajicchamanaṃ matam
ityuktaṃ trividhodarkaṃ raktaṃ mārgaviśeṣataḥ
ebhyastu khalu hetubhyaḥ kiṃcitsādhyaṃ na sidhyati
preṣyopakaraṇābhāvād daurātmyād vaidyadoṣataḥ
akarmataśca sādhyatvaṃ kaścidrogo 'tivartate
tatrāsādhyatvamekaṃ syāt sādhyayāpyaparikramāt
raktapittasya vijñānamidaṃ tasyopadiśyate
yat kṛṣṇamathavā nīlaṃ yadvā śakradhanuṣprabham
raktapittamasādhyaṃ tadvāsaso rañjanaṃ ca yat
bhṛśaṃ pūtyatimātraṃ ca sarvopadravavacca yat
balamāṃsakṣaye yacca tacca raktamasiddhimat
yena copahato raktaṃ raktapittena mānavaḥ
paśyeddṛśyaṃ viyaccāpi taccāsādhyaṃ na saṃśayaḥ
tatrāsādhyaṃ parityājyaṃ yāpyaṃ yatnena yāpayet
sādhyaṃ cāvahitaḥ siddhairbheṣajaiḥ sādhayedbhiṣak
tatra ślokau
kāraṇaṃ nāmanirvṛttiṃ pūrvarūpāṇyupadravān
mārgau doṣānubandhaṃ ca sādhyatvaṃ na ca hetumat
nidāne raktapittasya vyājahāra punarvasuḥ
vītamoharajodoṣalobhamānamadaspṛhaḥ
athāto gulmanidānaṃ vyākhyāsyāmaḥ
iti ha smāha bhagavānātreyaḥ
iha khalu pañca gulmā bhavanti tadyathāvātagulmaḥ pittagulmaḥ śleṣmagulmo nicayagulmaḥ śoṇitagulma iti
evaṃvādinaṃ bhagavantamātreyamagniveśa uvāca kathamiha bhagavan pañcānāṃ gulmānāṃ viśeṣamabhijānīmahe nahyaviśeṣavidrogāṇāmauṣadhavidapi bhiṣak praśamanasamartho bhavatīti
tamuvāca bhagavānātreyaḥ samutthānapūrvarūpaliṅgavedanopaśayaviśeṣebhyo viśeṣavijñānaṃ gulmānāṃ bhavatyanyeṣāṃ ca rogāṇāmagniveśa tattu khalu gulmeṣūcyamānaṃ nibodha
yadā puruṣo vātalo viśeṣeṇa jvaravamanavirecanātīsārāṇāmanyatamena darśanena karśito vātalamāhāramāharati śītaṃ vā viśeṣeṇātimātram asnehapūrve vā vamanavirecane pibati anudīrṇāṃ vā chardimudīrayati udīrṇān vātamūtrapurīṣavegānniruṇaddhi atyaśito vā pibati navodakamatimātram atisaṃkṣobhiṇā vā yānena yāti ativyavāyavyāyāmamadyaśokarucirvā abhighātamṛcchati vā viṣamāsanaśayanasthānacaṅkramaṇasevī vā bhavati anyadvā kiṃcidevaṃvidhaṃ viṣamamatimātraṃ vyāyāmajātamārabhate tasyāpacārādvātaḥ prakopamāpadyate
sa prakupito vāyurmahāsroto 'nupraviśya raukṣyāt kaṭhinībhūtam āplutya piṇḍito 'vasthānaṃ karoti hṛdi bastau pārśvayornābhyāṃ vā sa śūlamupajanayati granthīṃścānekavidhān piṇḍitaścāvatiṣṭhate sa piṇḍitatvād gulma ityabhidhīyate sa muhurādhamati muhuralpatvamāpadyate aniyatavipulāṇuvedanaśca bhavati calatvādvāyoḥ muhuḥ pipīlikāsampracāra ivāṅgeṣu todabhedasphuraṇāyāmasaṅkocasuptiharṣapralayodayabahulaḥ tadāturaḥ sūcyeva śaṅkuneva cābhisaṃviddham ātmānaṃ manyate api ca divasānte jvaryate śuṣyati cāsyāsyam ucchvāsaścoparudhyate hṛṣyanti cāsya romāṇi vedanāyāḥ prādurbhāve plīhāṭopāntrakūjanāvipākodāvartāṅgamardamanyāśiraḥśaṅkhaśūlabradhnarogāś cainamupadravanti kṛṣṇāruṇaparuṣatvaṅnakhanayanavadanamūtrapurīṣaśca bhavati nidānoktāni cāsya nopaśerate viparītāni copaśerata iti vātagulmaḥ
tair eva tu karśanaiḥ karśitasyāmlalavaṇakaṭukakṣāroṣṇatīkṣṇaśuktavyāpannamadyaharitakaphalāmlānāṃ vidāhināṃ ca śākadhānyamāṃsādīnām upayogād ajīrṇādhyaśanād raukṣyānugate cāmāśaye vamanam ativelaṃ saṃdhāraṇaṃ vātātapau cātisevamānasya pittaṃ saha mārutena prakopam āpadyate
tat prakupitaṃ māruta āmāśayaikadeśe saṃvartya tāneva vedanāprakārānupajanayati ya uktā vātagulme pittaṃ tvenaṃ vidahati kukṣau hṛdyurasi kaṇṭhe ca sa vidahyamānaḥ sadhūmamivodgāramudgiratyamlānvitaṃ gulmāvakāśaścāsya dahyate dūyate dhūpyate ūṣmāyate svidyati klidyati śithila iva sparśāsaho 'lparomāñcaśca bhavati jvarabhramadavathupipāsāgalatālumukhaśoṣapramohaviḍbhedāś cainam upadravanti haritahāridratvaṅnakhanayanavadanamūtrapurīṣaśca bhavati nidānoktāni cāsya nopaśerate viparītānyupaśerata iti pittagulmaḥ
taireva tu karśanaiḥ karśitasyātyaśanād atisnigdhagurumadhuraśītāśanāt piṣṭekṣukṣīratilamāṣaguḍavikṛtisevanān mandakamadyātipānāddharitakātipraṇayanād ānūpaudakagrāmyamāṃsātibhakṣaṇāt saṃdhāraṇād abubhukṣasya cātipragāḍhamudapānāt saṃkṣobhaṇādvā śarīrasya śleṣmā saha mārutena prakopamāpadyate
taṃ prakupitaṃ māruta āmāśayaikadeśe saṃvartya tāneva vedanāprakārānupajanayati ya uktā vātagulme śleṣmā tvasya śītajvarārocakāvipākāṅgamardaharṣahṛdrogacchardinidrālasyastaimityagauravaśirobhitāpānupajanayati api ca gulmasya sthairyagauravakāṭhinyāvagāḍhasuptatāḥ tathā kāsaśvāsapratiśyāyān rājayakṣmāṇaṃ cātipravṛddhaḥ śvaityaṃ tvaṅnakhanayanavadanamūtrapurīṣeṣūpajanayati nidānoktāni cāsya nopaśerate viparītāni copaśerata iti śleṣmagulmaḥ
tridoṣahetuliṅgasaṃnipāte tu sānnipātikaṃ gulmamupadiśanti kuśalāḥ
sa vipratiṣiddhopakramatvādasādhyo nicayagulmaḥ
śoṇitagulmastu khalu striyā eva bhavati na puruṣasya garbhakoṣṭhārtavāgamanavaiśeṣyāt
pāratantryād avaiśāradyāt satatamupacārānurodhādvā vegān udīrṇān uparundhatyā āmagarbhe vāpyacirapatite 'thavāpyaciraprajātāyā ṛtau vā vātaprakopaṇānyāsevamānāyāḥ kṣipraṃ vātaḥ prakopamāpadyate
sa prakupito yonimukhamanupraviśyārtavamuparuṇaddhi māsi māsi tadārtavamuparudhyamānaṃ kukṣimabhivardhayati
tasyāḥ śūlakāsātīsāracchardyarocakāvipākāṅgamardanidrālasyastaimityakaphaprasekāḥ samupajāyante stanayośca stanyam oṣṭhayoḥ stanamaṇḍalayośca kārṣṇyam atyarthaṃ glāniścakṣuṣoḥ mūrcchā hṛllāsaḥ dohadaḥ śvayathuśca pādayoḥ īṣaccodgamo romarājyāḥ yonyāś cāṭālatvam api ca yonyā daurgandhyamāsrāvaścopajāyate kevalaścāsyā gulmaḥ piṇḍita eva spandate tāmagarbhāṃ garbhiṇīmityāhur mūḍhāḥ
eṣāṃ tu khalu pañcānāṃ gulmānāṃ prāg abhinivṛtter imāni pūrvarūpāṇi bhavanti tadyathānannābhilaṣaṇam arocakāvipākau agnivaiṣamyaṃ vidāho bhuktasya pākakāle cāyuktyā chardyudgārau vātamūtrapurīṣavegānāṃ cāprādurbhāvaḥ prādurbhūtānāṃ cāpravṛttirīṣadāgamanaṃ vā vātaśūlāṭopāntrakūjanāpariharṣaṇātivṛttapurīṣatāḥ abubhukṣā daurbalyaṃ sauhityasya cāsahatvamiti
sarveṣvapi khalveteṣu gulmeṣu na kaścidvātādṛte sambhavati gulmaḥ
teṣāṃ sānnipātikamasādhyaṃ jñātvā naivopakrameta ekadoṣaje tu yathāsvamārambhaṃ praṇayet saṃsṛṣṭāṃstu sādhāraṇena karmaṇopacaret
yaccānyadapyaviruddhaṃ manyeta tadapyavacārayedvibhajya gurulāghavamupadravāṇāṃ gurūnupadravāṃstvaramāṇaścikitsejjaghanyamitarān
tvaramāṇastu viśeṣam anupalabhamāno gulmeṣvātyayike karmaṇi vātacikitsitaṃ praṇayet snehasvedau vātaharau snehopasaṃhitaṃ ca mṛdu virecanaṃ bastīṃśca amlalavaṇamadhurāṃśca rasān yuktyāvacārayet
mārute hyupaśānte svalpenāpi prayatnena śakyo 'nyo 'pi doṣo niyantuṃ gulmeṣviti
bhavati cātra
gulmināmanilaśāntirupāyaiḥ sarvaśo vidhivad ācaritavyā
mārute hyavajite 'nyamudīrṇaṃ doṣamalpamapi karma nihanyāt
tatra ślokaḥ
saṃkhyā nimittaṃ rūpāṇi pūrvarūpamathāpi ca
diṣṭaṃ nidāne gulmānāmekadeśaśca karmaṇām
athātaḥ pramehanidānaṃ vyākhyāsyāmaḥ
iti ha smāha bhagavānātreyaḥ
tridoṣakopanimittā viṃśatiḥ pramehā bhavanti vikārāścāpare 'parisaṃkhyeyāḥ
tatra yathā tridoṣaprakopaḥ pramehānabhinirvartayati tathānuvyākhyāsyāmaḥ
iha khalu nidānadoṣadūṣyaviśeṣebhyo vikāravighātabhāvābhāvaprativiśeṣā bhavanti
yadā hyete trayo nidānādiviśeṣāḥ parasparaṃ nānubadhnantyathavā kālaprakarṣād abalīyāṃso 'thavānubadhnanti na tadā vikārābhinirvṛttiḥ cirādvāpyabhinirvartante tanavo vā bhavantyayathoktasarvaliṅgā vā viparyaye viparītāḥ iti sarvavikāravighātabhāvābhāvaprativiśeṣābhinirvṛttihetur bhavatyuktaḥ
tatreme trayo nidānādiviśeṣāḥ śleṣmanimittānāṃ pramehāṇāmāśvabhinirvṛttikarā bhavanti tad yathā hāyanakayavakacīnakoddālakanaiṣadhetkaṭamukundakamahāvrīhipramodakasugandhakānāṃ navānāmativelamatipramāṇena copayogaḥ tathā sarpiṣmatāṃ navahareṇumāṣasūpyānāṃ grāmyānūpaudakānāṃ ca māṃsānāṃ śākatilapalalapiṣṭānnapāyasakṛśarāvilepīkṣuvikārāṇāṃ kṣīranavamadyamandakadadhidravamadhurataruṇaprāyāṇāṃ copayogaḥ mṛjāvyāyāmavarjanaṃ svapnaśayanāsanaprasaṅgaḥ yaśca kaścidvidhiranyo 'pi śleṣmamedomūtrasaṃjananaḥ sa sarvo nidānaviśeṣaḥ
bahudravaḥ śleṣmā doṣaviśeṣaḥ
bahvabaddhaṃ medo māṃsaṃ śarīrajakledaḥ śukraṃ śoṇitaṃ vasā majjā lasīkā rasaścaujaḥsaṃkhyāta iti dūṣyaviśeṣāḥ
trayāṇāmeṣāṃ nidānādiviśeṣāṇāṃ sannipāte kṣipraṃ śleṣmā prakopamāpadyate prāg atibhūyastvāt sa prakupitaḥ kṣiprameva śarīre visṛptiṃ labhate śarīraśaithilyāt sa visarpañ śarīre medasaivādito miśrībhāvaṃ gacchati medasaścaiva bahvabaddhatvānmedasaśca guṇaiḥ samānaguṇabhūyiṣṭhatvāt sa medasā miśrībhavan dūṣayatyenat vikṛtatvāt sa vikṛto duṣṭena medasopahitaḥ śarīrakledamāṃsābhyāṃ saṃsargaṃ gacchati kledamāṃsayor atipramāṇābhivṛddhatvāt sa māṃse māṃsapradoṣāt pūtimāṃsapiḍakāḥ śarāvikākacchapikādyāḥ saṃjanayati aprakṛtibhūtatvāt śarīrakledaṃ punardūṣayan mūtratvena pariṇamayati mūtravahānāṃ ca srotasāṃ vaṅkṣaṇabastiprabhavāṇāṃ medaḥkledopahitāni gurūṇi mukhānyāsādya pratirudhyate tataḥ pramehāṃsteṣāṃ sthairyamasādhyatāṃ vā janayati prakṛtivikṛtibhūtatvāt
śarīrakledastu śleṣmamedomiśraḥ praviśan mūtrāśayaṃ mūtratvamāpadyamānaḥ ślaiṣmikairebhirdaśabhirguṇairupasṛjyate vaiṣamyayuktaiḥ tadyathāśvetaśītamūrtapicchilācchasnigdhagurumadhurasāndraprasādamandaiḥ tatra yena guṇenaikenānekena vā bhūyastaramupasṛjyate tatsamākhyaṃ gauṇaṃ nāmaviśeṣaṃ prāpnoti
te tu khalvime daśa pramehā nāmaviśeṣeṇa bhavanti tadyathāudakamehaśca ikṣuvālikārasamehaśca sāndramehaśca sāndraprasādamehaśca śuklamehaśca śukramehaśca śītamehaśca sikatāmehaśca śanairmehaśca ālālamehaśceti
te daśa pramehāḥ sādhyāḥ samānaguṇamedaḥsthānakatvāt kaphasya prādhānyāt samakriyatvācca
tatra ślokāḥ śleṣmapramehaviśeṣavijñānārthā bhavanti
acchaṃ bahu sitaṃ śītaṃ nirgandhamudakopamam
śleṣmakopānnaro mūtramudamehī pramehati
atyarthamadhuraṃ śītamīṣatpicchilamāvilam
kāṇḍekṣurasasaṅkāśaṃ śleṣmakopāt pramehati
yasya paryuṣitaṃ mūtraṃ sāndrībhavati bhājane
puruṣaṃ kaphakopena tamāhuḥ sāndramehinam
yasya saṃhanyate mūtraṃ kiṃcit kiṃcit prasīdati
sāndraprasādamehīti tamāhuḥ śleṣmakopataḥ
śuklaṃ piṣṭanibhaṃ mūtramabhīkṣṇaṃ yaḥ pramehati
puruṣaṃ kaphakopena tamāhuḥ śuklamehinam
śukrābhaṃ śukramiśraṃ vā mururmehati yo naraḥ
śukramehinamāhustaṃ puruṣaṃ śleṣmakopataḥ
atyarthamadhuraṃ śītaṃ mūtraṃ mehati yo bhṛśam
śītamehinamāhustaṃ puruṣaṃ śleṣmakopataḥ
mūrtānmūtragatān doṣānaṇūn mehati yo naraḥ
sikatāmehinaṃ vidyāttaṃ naraṃ śleṣmakopataḥ
mandaṃ mandamavegaṃ tu kṛcchraṃ yo mūtrayecchanaiḥ
śanairmehinamāhustaṃ puruṣaṃ śleṣmakopataḥ
tantubaddhamivālālaṃ picchilaṃ yaḥ pramehati
ālālamehinaṃ vidyāttaṃ naraṃ śleṣmakopataḥ
ityete daśa pramehāḥ śleṣmaprakopanimittā vyākhyātā bhavanti
uṣṇāmlalavaṇakṣārakaṭukājīrṇabhojanopasevinas tathātitīkṣṇātapāgnisaṃtāpaśramakrodhaviṣamāhāropasevinaśca tathāvidhaśarīrasyaiva kṣipraṃ pittaṃ prakopamāpadyate tattu prakupitaṃ tayaivānupūrvyā pramehānimān ṣaṭ kṣiprataramabhinirvartayati
teṣāmapi tu khalu pittaguṇaviśeṣeṇaiva nāmaviśeṣā bhavanti tadyathākṣāramehaśca kālamehaśca nīlamehaśca lohitamehaśca māñjiṣṭhamehaśca hāridramehaśceti
te ṣaḍbhireva kṣārāmlalavaṇakaṭukavisroṣṇaiḥ pittaguṇaiḥ pūrvavadyuktā bhavanti
sarva eva te yāpyāḥ saṃsṛṣṭadoṣamedaḥsthānatvādviruddhopakramatvācceti
tatra ślokāḥ pittapramehaviśeṣavijñānārthā bhavanti
gandhavarṇarasasparśairyathā kṣārastathāvidham
pittakopānnaro mūtraṃ kṣāramehī pramehati
masīvarṇamajasraṃ yo mūtramuṣṇaṃ pramehati
pittasya parikopeṇa taṃ vidyāt kālamehinam
cāṣapakṣanibhaṃ mūtramamlaṃ mehati yo naraḥ
pittasya parikopeṇa taṃ vidyānnīlamehinam
visraṃ lavaṇamuṣṇaṃ ca raktaṃ mehati yo naraḥ
pittasya parikopeṇa taṃ vidyād raktamehinam
mañjiṣṭhodakasaṃkāśaṃ bhṛśaṃ visraṃ pramehati
pittasya parikopāttaṃ vidyānmāñjiṣṭhamehinam
haridrodakasaṅkāśaṃ kaṭukaṃ yaḥ pramehati
pittasya parikopāttaṃ vidyāddhāridramehinam
ityete ṣaṭ pramehāḥ pittaprakopanimittā vyākhyātā bhavanti
kaṣāyakaṭutiktarūkṣalaghuśītavyavāyavyāyāmavamanavirecanāsthāpanaśirovirecanātiyogasaṃdhāraṇānaśanābhighātātapodvegaśokaśoṇitātiṣekajāgaraṇaviṣamaśarīranyāsānupasevamānasya tathāvidhaśarīrasyaiva kṣipraṃ vātaḥ prakopamāpadyate
sa prakupitastathāvidhe śarīre visarpan yadā vasāmādāya mūtravahāni srotāṃsi pratipadyate tadā vasāmehamabhinirvartayati yadā punarmajjānaṃ mūtrabastāvākarṣati tadā majjameham abhinirvartayati yadā tu lasīkāṃ mūtrāśaye 'bhivahanmūtramanubandhaṃ cyotayati lasīkātibahutvād vikṣepaṇācca vāyoḥ khalvasyātimūtrapravṛttisaṅgaṃ karoti tadā sa matta iva gajaḥ kṣaratyajasraṃ mūtramavegaṃ taṃ hastimehinamācakṣate ojaḥ punarmadhurasvabhāvaṃ tad yadā raukṣyādvāyuḥ kaṣāyatvenābhisaṃsṛjya mūtrāśaye 'bhivahati tadā madhumehaṃ karoti
imāṃścaturaḥ pramehān vātajānasādhyānācakṣate bhiṣajaḥ mahātyayikatvādviruddhopakramatvācceti
teṣāmapi pūrvavadguṇaviśeṣeṇa nāmaviśeṣā bhavanti tadyathāvasāmehaśca majjamehaśca hastimehaśca madhumehaśceti
tatra ślokā vātapramehaviśeṣavijñānārthā bhavanti
vasāmiśraṃ vasābhaṃ vā muhurmehati yo naraḥ
vasāmehinamāhustamasādhyaṃ vātakopataḥ
majjānaṃ saha mūtreṇa muhurmehati yo naraḥ
majjamehinamāhustamasādhyaṃ vātakopataḥ
hastī matta ivājasraṃ mūtraṃ kṣarati yo bhṛśam
hastimehinamāhustamasādhyaṃ vātakopataḥ
kaṣāyamadhuraṃ pāṇḍu rūkṣaṃ mehati yo naraḥ
vātakopādasādhyaṃ taṃ pratīyānmadhumehinam
ityete catvāraḥ pramehā vātaprakopanimittā vyākhyātā bhavanti
evaṃ tridoṣaprakopanimittā viṃśatiḥ pramehā vyākhyātā bhavanti
trayastu khalu doṣāḥ prakupitāḥ pramehānabhinirvartayiṣyanta imāni pūrvarūpāṇi darśayanti tadyathājaṭilībhāvaṃ keśeṣu mādhuryamāsyasya karapādayoḥ suptatādāhau mukhatālukaṇṭhaśoṣaṃ pipāsām ālasyaṃ malaṃ kāye kāyacchidreṣūpadehaṃ paridāhaṃ suptatāṃ cāṅgeṣu ṣaṭpadapipīlikābhiśca śarīramūtrābhisaraṇaṃ mūtre ca mūtradoṣān visraṃ śarīragandhaṃ nidrāṃ tandrāṃ ca sarvakālamiti
upadravāstu khalu pramehiṇāṃ tṛṣṇātīsārajvaradāhadaurbalyārocakāvipākāḥ pūtimāṃsapiḍakālajīvidradhyādayaśca tatprasaṅgādbhavanti
tatra sādhyān pramehān saṃśodhanopaśamanairyathārhamupapādayaṃścikitsediti
bhavanti cātra
gṛdhnumabhyavahāryeṣu snānacaṅkramaṇadviṣam
pramehaḥ kṣipramabhyeti nīḍadrumamivāṇḍajaḥ
mandotsāham atisthūlam atisnigdhaṃ mahāśanam
mṛtyuḥ prameharūpeṇa kṣipramādāya gacchati
yastvāhāraṃ śarīrasya dhātusāmyakaraṃ naraḥ
sevate vividhāścānyāśceṣṭāḥ sa sukhamaśnute
tatra ślokāḥ
heturvyādhiviśeṣāṇāṃ pramehāṇāṃ ca kāraṇam
doṣadhātusamāyogo rūpaṃ vividhameva ca
daśa śleṣmakṛtā yasmāt pramehāḥ ṣaṭ ca pittajāḥ
yathā ca vāyuścaturaḥ pramehān kurute balī
sādhyāsādhyaviśeṣāśca pūrvarūpāṇyupadravāḥ
pramehāṇāṃ nidāne 'smin kriyāsūtraṃ ca bhāṣitam
athātaḥ kuṣṭhanidānaṃ vyākhyāsyāmaḥ
iti ha smāha bhagavānātreyaḥ
sapta dravyāṇi kuṣṭhānāṃ prakṛtirvikṛtimāpannāni bhavanti
tadyathātrayo doṣā vātapittaśleṣmāṇaḥ prakopaṇavikṛtāḥ dūṣyāśca śarīradhātavas tvaṅmāṃsaśoṇitalasīkāś caturdhā doṣopaghātavikṛtā iti
etat saptānāṃ saptadhātukam evaṃgatamājananaṃ kuṣṭhānām ataḥprabhavāṇyabhinirvartamānāni kevalaṃ śarīramupatapanti
na ca kiṃcid asti kuṣṭhamekadoṣaprakopanimittam asti tu khalu samānaprakṛtīnāmapi kuṣṭhānāṃ doṣāṃśāṃśavikalpānubandhasthānavibhāgena vedanāvarṇasaṃsthānaprabhāvanāmacikitsitaviśeṣaḥ
sa saptavidho 'ṣṭādaśavidho 'parisaṃkhyeyavidho vā bhavati
doṣā hi vikalpanairvikalpyamānā vikalpayanti vikārān anyatrāsādhyabhāvāt
teṣāṃ vikalpavikārasaṃkhyāne 'tiprasaṅgamabhisamīkṣya saptavidhameva kuṣṭhaviśeṣam upadekṣyāmaḥ
iha vātādiṣu triṣu prakupiteṣu tvagādīṃścaturaḥ pradūṣayatsu vāte 'dhikatare kapālakuṣṭhamabhinirvartate pitte tvaudumbaraṃ śleṣmaṇi maṇḍalakuṣṭhaṃ vātapittayorṛṣyajihvaṃ pittaśleṣmaṇoḥ puṇḍarīkaṃ śleṣmamārutayoḥ sidhmakuṣṭhaṃ sarvadoṣābhivṛddhau kākaṇakamabhinirvartate evameṣa saptavidhaḥ kuṣṭhaviśeṣo bhavati
sa caiṣa bhūyastaratamataḥ prakṛtau vikalpyamānāyāṃ bhūyasīṃ vikāravikalpasaṃkhyāmāpadyate
tatredaṃ sarvakuṣṭhanidānaṃ samāsenopadekṣyāmaḥ śītoṣṇavyatyāsam anānupūrvyopasevamānasya tathā saṃtarpaṇāpatarpaṇābhyavahāryavyatyāsaṃ madhuphāṇitamatsyalakucamūlakakākamācīḥ satatamatimātramajīrṇe ca samaśnataḥ cilicimaṃ ca payasā hāyanakayavakacīnakoddālakakoradūṣaprāyāṇi cānnāni kṣīradadhitakrakolakulatthamāṣātasīkusumbhasnehavanti etairevātimātraṃ suhitasya ca vyavāyavyāyāmasaṃtāpānatyupasevamānasya bhayaśramasaṃtāpopahatasya ca sahasā śītodakamavatarataḥ vidagdhaṃ cāhārajātam anullikhya vidāhīnyabhyavaharataḥ chardiṃ ca pratighnataḥ snehāṃścāticarataḥ trayo doṣāḥ yugapat prakopamāpadyante tvagādayaścatvāraḥ śaithilyamāpadyante teṣu śithileṣu doṣāḥ prakupitāḥ sthānamadhigamya saṃtiṣṭhamānāstāneva tvagādīn dūṣayantaḥ kuṣṭhānyabhinirvartayanti
teṣāmimāni pūrvarūpāṇi bhavanti tadyathā asvedanam atisvedanaṃ pāruṣyamatiślakṣṇatā vaivarṇyaṃ kaṇḍūrnistodaḥ suptatā paridāhaḥ pariharṣo lomaharṣaḥ kharatvamūṣmāyaṇaṃ gauravaṃ śvayathur vīsarpāgamanam abhīkṣṇaṃ ca kāye kāyacchidreṣūpadehaḥ pakvadagdhadaṣṭabhagnakṣatopaskhaliteṣvatimātraṃ vedanā svalpānāmapi ca vraṇānāṃ duṣṭir asaṃrohaṇaṃ ceti
tato 'nantaraṃ kuṣṭhānyabhinirvartante teṣāmidaṃ vedanāvarṇasaṃsthānaprabhāvanāmaviśeṣavijñānaṃ bhavati tadyathā rūkṣāruṇaparuṣāṇi viṣamavisṛtāni kharaparyantāni tanūnyudvṛttabahistanūni suptavatsuptāni hṛṣitalomācitāni nistodabahulāny alpakaṇḍūdāhapūyalasīkāny āśugatisamutthānāny āśubhedīni jantumanti kṛṣṇāruṇakapālavarṇāni ca kapālakuṣṭhānīti vidyāt tāmrāṇi tāmrakhararomarājībhiravanaddhāni bahalāni bahubahalapūyaraktalasīkāni kaṇḍūkledakothadāhapākavantyāśugatisamutthānabhedīni sasaṃtāpakrimīṇi pakvodumbaraphalavarṇānyaudumbarakuṣṭhānīti vidyāt snigdhāni gurūṇyutsedhavanti ślakṣṇasthirapītaparyantāni śuklaraktāvabhāsāni śuklaromarājīsantānāni bahubahalaśuklapicchilasrāvīṇi bahukledakaṇḍūkrimīṇi saktagatisamutthānabhedīni parimaṇḍalāni maṇḍalakuṣṭhāni vidyāt paruṣāṇyaruṇavarṇāni bahirantaḥśyāvāni nīlapītatāmrāvabhāsānyāśugatisamutthānānyalpakaṇḍūkledakrimīṇi dāhabhedanistodapākabahulāni śūkopahatopamavedanānyutsannamadhyāni tanuparyantāni karkaśapiḍakācitāni dīrghaparimaṇḍalānyṛṣyajihvākṛtīni ṛṣyajihvānīti vidyāt śuklaraktāvabhāsāni raktaparyantāni raktarājīsirāsaṃtatāny utsedhavanti bahubahalaraktapūyalasīkāni kaṇḍūkrimidāhapākavantyāśugatisamutthānabhedīni puṇḍarīkapalāśasaṃkāśāni puṇḍarīkāṇīti vidyāt paruṣāruṇāni viśīrṇabahistanūnyantaḥsnigdhāni śuklaraktāvabhāsāni bahūnyalpavedanānyalpakaṇḍūdāhapūyalasīkāni laghusamutthānānyalpabhedakrimīṇyalābupuṣpasaṅkāśāni sidhmakuṣṭhānīti vidyāt kākaṇantikāvarṇānyādau paścāttu sarvakuṣṭhaliṅgasamanvitāni pāpīyasā sarvakuṣṭhaliṅgasaṃbhavenānekavarṇāni kākaṇānīti vidyāt
tānyasādhyāni sādhyāni punaritarāṇi
tatra yadasādhyaṃ tadasādhyatāṃ nātivartate sādhyaṃ punaḥ kiṃcit sādhyatām ativartate kadācidapacārāt
sādhyāni hi ṣaṭ kākaṇakavarjyāny acikitsyamānānyapacārato vā doṣair abhiṣyandamānānyasādhyatām upayānti
sādhyānāmapi hyupekṣyamāṇānāṃ tvaṅmāṃsaśoṇitalasīkākothakledasaṃsvedajāḥ krimayo 'bhimūrchanti te bhakṣayantastvagādīn doṣāḥ punardūṣayanta imānupadravān pṛthak pṛthag utpādayanti tatra vātaḥ śyāvāruṇavarṇaṃ paruṣatāmapi ca raukṣyaśūlaśoṣatodavepathuharṣasaṅkocāyāsastambhasuptibhedabhaṅgān pittaṃ dāhasvedakledakothasrāvapākarāgān śleṣmā tvasya śvaityaśaityakaṇḍūsthairyagauravotsedhopasnehopalepān krimayastu tvagādīṃścaturaḥ sirāḥ snāyūścāsthīnyapi taruṇānyādadate
asyāṃ caivāvasthāyāmupadravāḥ kuṣṭhinaṃ spṛśanti tadyathā prasravaṇam aṅgabhedaḥ patanānyaṅgāvayavānāṃ tṛṣṇājvarātīsāradāhadaurbalyārocakāvipākāśca tathāvidhamasādhyaṃ vidyāditi
bhavanti cātra
sādhyo 'yamiti yaḥ pūrvaṃ naro rogamupekṣate
sa kiṃcitkālamāsādya mṛta evāvabudhyate
yastu prāgeva rogebhyo rogeṣu taruṇeṣu vā
bheṣajaṃ kurute samyak sa ciraṃ sukhamaśnute
yathā hyalpena yatnena chidyate taruṇastaruḥ
sa evātipravṛddhastu chidyate 'tiprayatnataḥ
evameva vikāro 'pi taruṇaḥ sādhyate sukham
vivṛddhaḥ sādhyate kṛcchrādasādhyo vāpi jāyate
tatra ślokaḥ
saṃkhyā dravyāṇi doṣāśca hetavaḥ pūrvalakṣaṇam
rūpāṇyupadravāścoktāḥ kuṣṭhānāṃ kauṣṭhike pṛthak
athātaḥ śoṣanidānaṃ vyākhyāsyāmaḥ
iti ha smāha bhagavānātreyaḥ
iha khalu catvāri śoṣasyāyatanāni bhavanti tadyathāsāhasaṃ saṃdhāraṇaṃ kṣayo viṣamāśanamiti
tatra sāhasaṃ śoṣasyāyatanamiti yaduktaṃ tadanuvyākhyāsyāmaḥyadā puruṣo durbalo hi san balavatā saha vigṛhṇāti atimahatā vā dhanuṣā vyāyacchati jalpati vāpyatimātram atimātraṃ vā bhāramudvahati apsu vā plavate cātidūram utsādanapadāghātane vātipragāḍhamāsevate atiprakṛṣṭaṃ vādhvānaṃ drutamabhipatati abhihanyate vā anyadvā kiṃcidevaṃvidhaṃ viṣamamatimātraṃ vā vyāyāmajātamārabhate tasyātimātreṇa karmaṇoraḥ kṣaṇyate
tasyoraḥ kṣatamupaplavate vāyuḥ
sa tatrāvasthitaḥ śleṣmāṇamuraḥsthamupasaṃgṛhya pittaṃ ca dūṣayan viharatyūrdhvam adhastiryak ca
tasya yo 'ṃśaḥ śarīrasandhīnāviśati tenāsya jṛmbhāṅgamardo jvaraścopajāyate yastvāmāśayamabhyupaiti tena rogā bhavanti urasyā arocakaśca yaḥ kaṇṭhamabhiprapadyate kaṇṭhastenoddhvaṃsyate svaraścāvasīdati yaḥ prāṇavahāni srotāṃsyanveti tena śvāsaḥ pratiśyāyaśca jāyate yaḥ śirasyavatiṣṭhate śirastenopahanyate tataḥ kṣaṇanāccaivoraso viṣamagatitvācca vāyoḥ kaṇṭhasya coddhvaṃsanāt kāsaḥ satatamasya saṃjāyate sa kāsaprasaṅgādurasi kṣate śoṇitaṃ ṣṭhīvati śoṇitāgamanāccāsya daurbalyamupajāyate evamete sāhasaprabhavāḥ sāhasikamupadravāḥ spṛśanti
tataḥ sa upaśoṣaṇairetairupadravairupadrutaḥ śanaiḥ śanairupaśuṣyati
tasmāt puruṣo matimān balamātmanaḥ samīkṣya tadanurūpāṇi karmāṇyārabheta kartuṃ balasamādhānaṃ hi śarīraṃ śarīramūlaśca puruṣa iti
bhavati cātra
sāhasaṃ varjayet karma rakṣañjīvitamātmanaḥ
jīvan hi puruṣastviṣṭaṃ karmaṇaḥ phalamaśnute
saṃdhāraṇaṃ śoṣasyāyatanamiti yaduktaṃ tadanuvyākhyāsyāmaḥyadā puruṣo rājasamīpe bhartuḥ samīpe vā gurorvā pādamūle dyūtasabhamanyaṃ vā satāṃ samājaṃ strīmadhyaṃ vā samanupraviśya yānairvāpyuccāvacair abhiyān bhayāt prasaṅgāddhrīmattvādghṛṇitvād vā niruṇaddhyāgatān vātamūtrapurīṣavegān tadā tasya saṃdhāraṇādvāyuḥ prakopamāpadyate sa prakupitaḥ pittaśleṣmāṇau samudīryordhvamadhastiryak ca viharati tataścāṃśaviśeṣeṇa pūrvavaccharīrāvayavaviśeṣaṃ praviśya śūlamupajanayati bhinatti purīṣamucchoṣayati vā pārśve cātirujati aṃsāvavamṛdnāti kaṇṭhamuraścāvadhamati śiraścopahanti kāsaṃ śvāsaṃ jvaraṃ svarabhedaṃ pratiśyāyaṃ copajanayati tataḥ sa upaśoṣaṇair etair upadravair upadrutaḥ śanaiḥ śanairupaśuṣyati
tasmāt puruṣo matimānātmanaḥ śārīreṣveva yogakṣemakareṣu prayateta viśeṣeṇa śarīraṃ hyasya mūlaṃ śarīramūlaśca puruṣo bhavati
bhavati cātra
sarvamanyat parityajya śarīramanupālayet
tadabhāve hi bhāvānāṃ sarvābhāvaḥ śarīriṇām
kṣayaḥ śoṣasyāyatanamiti yaduktaṃ tadanuvyākhyāsyāmaḥyadā puruṣo 'timātraṃ śokacintāparigatahṛdayo bhavati īrṣyotkaṇṭhābhayakrodhādibhirvā samāviśyate kṛśo vā san rūkṣānnapānasevī bhavati durbalaprakṛtiranāhāro 'lpāhāro vā bhavati tadā tasya hṛdayasthāyī rasaḥ kṣayamupaiti sa tasyopakṣayācchoṣaṃ prāpnoti apratīkārāccānubadhyate yakṣmaṇā yathopadekṣyamāṇarūpeṇa yadā vā puruṣo 'tiharṣādatiprasaktabhāvaḥ strīṣvatiprasaṅgamārabhate tasyātimātraprasaṅgādretaḥ kṣayameti
kṣayamapi copagacchati retasi yadi manaḥ strībhyo naivāsya nivartate tasya cātipraṇītasaṅkalpasya maithunamāpadyamānasya na śukraṃ pravartate 'timātropakṣīṇaretastvāt tathāsya vāyurvyāyacchamānaśarīrasyaiva dhamanīranupraviśya śoṇitavāhinīstābhyaḥ śoṇitaṃ pracyāvayati tacchukrakṣayādasya punaḥ śukramārgeṇa śoṇitaṃ pravartate vātānusṛtaliṅgam
athāsya śukrakṣayācchoṇitapravartanācca sandhayaḥ śithilībhavanti raukṣyamupajāyate bhūyaḥ śarīraṃ daurbalyamāviśati vāyuḥ prakopamāpadyate sa prakupito vaśikaṃ śarīramanusarpannudīrya śleṣmapitte pariśoṣayati māṃsaśoṇite pracyāvayati śleṣmapitte saṃrujati pārśve avamṛdnātyaṃsau kaṇṭhamuddhvaṃsati śiraḥ śleṣmāṇam upakleśya pratipūrayati śleṣmaṇā sandhīṃśca prapīḍayan karotyaṅgamardamarocakāvipākau ca pittaśleṣmotkleśāt pratilomagatvācca vāyurjvaraṃ kāsaṃ śvāsaṃ svarabhedaṃ pratiśyāyaṃ copajanayati sa kāsaprasaṅgādurasi kṣate śoṇitaṃ ṣṭhīvati śoṇitagamanāccāsya daurbalyamupajāyate tataḥ sa upaśoṣaṇairetairupadravairupadrutaḥ śanaiḥ śanairupaśuṣyati
tasmāt puruṣo matimānātmanaḥ śarīramanurakṣañchukramanurakṣet
parā hyeṣā phalanirvṛttirāhārasyeti
bhavati cātra
āhārasya paraṃ dhāma śukraṃ tadrakṣyamātmanaḥ
kṣayo hyasya bahūn rogānmaraṇaṃ vā niyacchati
viṣamāśanaṃ śoṣasyāyatanamiti yaduktaṃ tadanuvyākhyāsyāmaḥyadā puruṣaḥ pānāśanabhakṣyalehyopayogān prakṛtikaraṇasaṃyogarāśideśakālopayogasaṃsthopaśayaviṣamān āsevate tadā tasya tebhyo vātapittaśleṣmāṇo vaiṣamyamāpadyante te viṣamāḥ śarīramanusṛtya yadā srotasāmayanamukhāni prativāryāvatiṣṭhante tadā janturyadyadāhārajātamāharati tattadasya mūtrapurīṣamevopajāyate bhūyiṣṭhaṃ nānyastathā śarīradhātuḥ sa purīṣopaṣṭambhād vartayati tasmācchuṣyato viśeṣeṇa purīṣamanurakṣyaṃ tathānyeṣāmatikṛśadurbalānāṃ tasyānāpyāyamānasya viṣamāśanopacitā doṣāḥ pṛthak pṛthag upadravair yuñjanto bhūyaḥ śarīramupaśoṣayanti
tatra vātaḥ śūlamaṅgamardaṃ kaṇṭhoddhvaṃsanaṃ pārśvasaṃrujanamaṃsāvamardaṃ svarabhedaṃ pratiśyāyaṃ copajanayati pittaṃ jvaramatīsāramantardāhaṃ ca śleṣmā tu pratiśyāyaṃ śiraso gurutvamarocakaṃ kāsaṃ ca sa kāsaprasaṅgādurasi kṣate śoṇitaṃ niṣṭhīvati śoṇitagamanāccāsya daurbalyamupajāyate
evamete viṣamāśanopacitāstrayo doṣā rājayakṣmāṇam abhinirvartayanti
sa tairupaśoṣaṇairupadravairupadrutaḥ śanaiḥ śanaiḥ śuṣyati
tasmāt puruṣo matimān prakṛtikaraṇasaṃyogarāśideśakālopayogasaṃsthopaśayād aviṣamam āhāram āharet
bhavati cātra
hitāśī syānmitāśī syātkālabhojī jitendriyaḥ
paśyan rogān bahūn kaṣṭān buddhimān viṣamāśanāt
etaiścaturbhiḥ śoṣasyāyatanairupasevitairvātapittaśleṣmāṇaḥ prakopamāpadyate
te prakupitā nānāvidhairupadravaiḥ śarīramupaśoṣayanti
taṃ sarvarogāṇāṃ kaṣṭatamatvādrājayakṣmāṇamācakṣate bhiṣajaḥ yasmādvā pūrvamāsīdbhagavataḥ somasyoḍurājasya tasmādrājayakṣmeti
tasyemāni pūrvarūpāṇi bhavanti tadyathāpratiśyāyaḥ kṣavathurabhīkṣṇaṃ śleṣmaprasekaḥ mukhamādhuryam anannābhilāṣaḥ annakāle cāyāsaḥ doṣadarśanamadoṣeṣvalpadoṣeṣu vā bhāveṣu pātrodakānnasūpāpūpopadaṃśapariveśakeṣu bhuktavataścāsya hṛllāsaḥ tathollekhanamapyāhārasyāntarāntarā mukhasya pādayośca śophaḥ pāṇyoścāvekṣaṇamatyartham akṣṇoḥ śvetāvabhāsatā cātimātraṃ bāhvośca pramāṇajijñāsā strīkāmatā nirghṛṇitvaṃ bībhatsadarśanatā cāsya kāye svapne cābhīkṣṇaṃ darśanamanudakānāmudakasthānānāṃ śūnyānāṃ ca grāmanagaranigamajanapadānāṃ śuṣkadagdhabhagnānāṃ ca vanānāṃ kṛkalāsamayūravānaraśukasarpakākolūkādibhiḥ saṃsparśanamadhirohaṇaṃ yānaṃ vā śvoṣṭrakharavarāhaiḥ keśāsthibhasmatuṣāṅgārarāśīnāṃ cādhirohaṇamiti śoṣapūrvarūpāṇi bhavanti
ata ūrdhvamekādaśarūpāṇi tasya bhavanti tadyathāśirasaḥ paripūrṇatvaṃ kāsaḥ śvāsaḥ svarabhedaḥ śleṣmaṇaśchardanaṃ śoṇitaṣṭhīvanaṃ pārśvasaṃrojanam aṃsāvamardaḥ jvaraḥ atīsāraḥ arocakaśceti
tatrāparikṣīṇabalamāṃsaśoṇito balavānajātāriṣṭaḥ sarvairapi śoṣaliṅgairupadrutaḥ sādhyo jñeyaḥ
balavānupacito hi sahatvādvyādhyauṣadhabalasya kāmaṃ subahuliṅgo 'pyalpaliṅga eva mantavyaḥ
durbalaṃ tvatikṣīṇabalamāṃsaśoṇitamalpaliṅgamajātāriṣṭamapi bahuliṅgaṃ jātāriṣṭaṃ ca vidyāt asahatvād vyādhyauṣadhabalasya taṃ parivarjayet kṣaṇenaiva hi prādurbhavantyariṣṭāni animittaścāriṣṭaprādurbhāva iti
tatra ślokaḥ
samutthānaṃ ca liṅgaṃ ca yaḥ śoṣasyāvabudhyate
pūrvarūpaṃ ca tattvena sa rājñaḥ kartumarhati
athāta unmādanidānaṃ vyākhyāsyāmaḥ
iti ha smāha bhagavān ātreyaḥ
iha khalu pañconmādā bhavanti tadyathā vātapittakaphasannipātāgantunimittāḥ
tatra doṣanimittāś catvāraḥ puruṣāṇām evaṃvidhānāṃ kṣipram abhinirvartante tadyathā bhīrūṇām upakliṣṭasattvānām utsannadoṣāṇāṃ samalavikṛtopahitāny anucitāny āhārajātāni vaiṣamyayuktenopayogavidhinopayuñjānānāṃ tantraprayogam api viṣamam ācaratām anyāś ca śarīraceṣṭā viṣamāḥ samācaratām atyupakṣīṇadehānāṃ vyādhivegasamudbhramitānām upahatamanasāṃ vā kāmakrodhalobhaharṣabhayamohāyāsaśokacintodvegādibhir bhūyo 'bhighātābhyāhatānāṃ vā manasy upahate buddhau ca pracalitāyām abhyudīrṇā doṣāḥ prakupitā hṛdayam upasṛtya manovahāni srotāṃsy āvṛtya janayanty unmādam
unmādaṃ punar manobuddhisaṃjñājñānasmṛtibhaktiśīlaceṣṭācāravibhramaṃ vidyāt
tasyemāni pūrvarūpāṇi tadyathā śirasaḥ śūnyatā cakṣuṣor ākulatā svanaḥ karṇayoḥ ucchvāsasyādhikyam āsyasaṃsravaṇam anannābhilāṣārocakāvipākāḥ hṛdgrahaḥ dhyānāyāsasammohodvegāś cāsthāne satataṃ lomaharṣaḥ jvaraś cābhīkṣṇam unmattacittatvam udarditvam arditākṛtikaraṇaṃ ca vyādheḥ svapne cābhīkṣṇaṃ darśanaṃ bhrāntacalitānavasthitānāṃ rūpāṇām apraśastānāṃ ca tilapīḍakacakrādhirohaṇaṃ vātakuṇḍalikābhiś conmathanaṃ nimajjanaṃ ca kaluṣāṇām ambhasām āvarte cakṣuṣoś cāpasarpaṇam iti
tato 'nantaram evam unmādābhinirvṛttir eva
tatredam unmādaviśeṣavijñānaṃ bhavati tadyathā parisaraṇam ajasram akṣibhruvauṣṭhāṃsahanvagrahastapādāṅgavikṣepaṇam akasmāt satatam aniyatānāṃ ca girām utsargaḥ phenāgamanam āsyāt abhīkṣṇaṃ smitahasitanṛtyagītavāditrasaṃprayogāś cāsthāne vīṇāvaṃśaśaṅkhaśamyātālaśabdānukaraṇam asāmnā yānam ayānaiḥ alaṅkaraṇam analaṅkārikair dravyaiḥ lobhaś cābhyavahāryeṣv alabdheṣu labdheṣu cāvamānas tīvramātsaryaṃ ca kārśyaṃ pāruṣyam utpiṇḍitāruṇākṣatā vātopaśayaviparyāsād anupaśayatā ca iti vātonmādaliṅgāni bhavanti
amarṣaḥ krodhaḥ saṃrambhaś cāsthāne śastraloṣṭakaśākāṣṭhamuṣṭibhir abhihananaṃ sveṣāṃ pareṣāṃ vā abhidravaṇaṃ pracchāyaśītodakānnābhilāṣaḥ saṃtāpaś cātivelaṃ tāmrahāritahāridrasaṃrabdhākṣatā pittopaśayaviparyāsād anupaśayatā ca iti pittonmadaliṅgāni bhavanti
sthānam ekadeśe tūṣṇīṃbhāvaḥ alpaśaś caṅkramaṇaṃ lālāśiṅghāṇakasravaṇam anannābhilāṣaḥ rahaskāmatā bībhatsatvaṃ śaucadveṣaḥ svapnanityatā śvayathur ānane śuklastimitamalopadigdhākṣatvaṃ śleṣmopaśayaviparyāsād anupaśayatā ca iti śleṣmonmādaliṅgāni bhavanti
tridoṣaliṅgasannipāte tu sānnipātikaṃ vidyāt tam asādhyam ācakṣate kuśalāḥ
sādhyānāṃ tu trayāṇāṃ sādhanāni snehasvedavamanavirecanāsthāpanānuvāsanopaśamanastaḥkarmadhūmadhūpanāñjanāvapīḍapradhamanābhyaṅgapradehapariṣekānulepanavadhabandhanāvarodhanavitrāsanavismāpanavismāraṇāpatarpaṇasirāvyadhanāni bhojanavidhānaṃ ca yathāsvaṃ yuktyā yac cānyad api kiṃcin nidānaviparītam auṣadhaṃ kāryaṃ tad api syād iti
bhavati cātra
unmādān doṣajān sādhyān sādhayed bhiṣaguttamaḥ
anena vidhiyuktena karmaṇā yatprakīrtitam
yas tu doṣanimittebhya unmādebhyaḥ samutthānapūrvarūpaliṅgavedanopaśayaviśeṣasamanvito bhavaty unmādas tam āgantukam ācakṣate
kecit punaḥ pūrvakṛtaṃ karmāpraśastam icchanti tasya nimittam
tasya ca hetuḥ prajñāparādha eveti bhagavān punarvasur ātreyaḥ
prajñāparādhāddhyayaṃ devarṣipitṛgandharvayakṣarākṣasapiśācaguruvṛddhasiddhācāryapūjyān avamatyāhitānyācarati anyad vā kiṃcid evaṃvidhaṃ karmāpraśastam ārabhate tam ātmanā hatam upaghnanto devādayaḥ kurvanty unmattam
devādiprakopanimittenāgantukonmādena puraskṛtasyemāni pūrvarūpāṇi bhavanti tadyathā devagobrāhmaṇatapasvināṃ hiṃsārucitvaṃ kopanatvaṃ nṛśaṃsābhiprāyatā aratiḥ ojovarṇacchāyābalavapuṣām upataptiḥ svapne ca devādibhir abhibhartsanaṃ pravartanaṃ ceti tato 'nantaram unmādābhinirvṛttiḥ
tatrāyam unmādakarāṇāṃ bhūtānām unmādayiṣyatām ārambhaviśeṣo bhavati tad yathā avalokayanto devā janayanty unmādaṃ guruvṛddhasiddhamaharṣayo 'bhiśapantaḥ pitaro darśayantaḥ spṛśanto gandharvāḥ samāviśanto yakṣāḥ rākṣasās tv ātmagandham āghrāpayantaḥ piśācāḥ punar āruhya vāhayantaḥ
tasyemāni rūpāṇi bhavanti tad yathā atyātmabalavīryapauruṣaparākramagrahaṇadhāraṇasmaraṇajñānavacanavijñānāni aniyataś conmādakālaḥ
unmādayiṣyatām api khalu devarṣipitṛgandharvayakṣarākṣasapiśācānāṃ guruvṛddhasiddhānāṃ vā eṣvantareṣv abhigamanīyāḥ puruṣā bhavanti tad yathā pāpasya karmaṇaḥ samārambhe pūrvakṛtasya vā karmaṇaḥ pariṇāmakāle ekasya vā śūnyagṛhavāse catuṣpathādhiṣṭhāne vā sandhyāvelāyām aprayatabhāve vā parvasandhiṣu vā mithunībhāve rajasvalābhigamane vā viguṇe vādhyayanabalimaṅgalahomaprayoge niyamavratabrahmacaryabhaṅge vā mahāhave vā deśakulapuravināśe vā mahāgrahopagamane vā striyā vā prajananakāle vividhabhūtāśubhāśucisparśane vā vamanavirecanarudhirasrāve aśucer aprayatasya vā caityadevāyatanābhigamane vā māṃsamadhutilaguḍamadyocchiṣṭe vā digvāsasi vā niśi nagaranigamacatuṣpathopavanaśmaśānāghātanābhigamane vā dvijagurusurayatipūjyābhidharṣaṇe vā dharmākhyānavyatikrame vā anyasya vā karmaṇo 'praśastasyārambhe ityabhighātakālā vyākhyātā bhavanti
trividhaṃ tu khalūnmādakarāṇāṃ bhūtānām unmādane prayojanaṃ bhavati tad yathā hiṃsā ratiḥ abhyarcanaṃ ceti
teṣāṃ taṃ prayojanaviśeṣam unmattācāraviśeṣalakṣaṇair vidyāt
tatra hiṃsārthinonmādyamāno 'gniṃ praviśati apsu nimajjati sthalācchvabhre vā patati śastrakaśākāṣṭhaloṣṭamuṣṭibhir hantyātmānam anyacca prāṇavadhārthamārabhate kiṃcit tam asādhyaṃ vidyāt sādhyau punar dvāvitarau
tayoḥ sādhanāni mantrauṣadhimaṇimaṅgalabalyupahārahomaniyamavrataprāyaścittopavāsasvastyayanapraṇipātagamanādīni
evamete pañconmādā vyākhyātā bhavanti
te tu khalu nijāgantuviśeṣeṇa sādhyāsādhyaviśeṣeṇa ca pravibhajyamānāḥ pañca santo dvāveva bhavataḥ
tau ca parasparam anubadhnītaḥ kadācid yathoktahetusaṃsargāt
tayoḥ saṃsṛṣṭam eva pūrvarūpaṃ bhavati saṃsṛṣṭameva ca liṅgam
tatrāsādhyasaṃyogaṃ sādhyāsādhyasaṃyogaṃ cāsādhyaṃ vidyāt sādhyaṃ tu sādhyasaṃyogam
tasya sādhanaṃ sādhanasaṃyogameva vidyāditi
bhavanti cātra
naiva devā na gandharvā na piśācā na rākṣasāḥ
na cānye svayam akliṣṭam upakliśnanti mānavam
ye tvenamanuvartante kliśyamānaṃ svakarmaṇā
na sa taddhetukaḥ kleśo na hyasti kṛtakṛtyatā
prajñāparādhāt sambhūte vyādhau karmaja ātmanaḥ
nābhiśaṃsed budho devānna pitṝnnāpi rākṣasān
ātmānameva manyeta kartāraṃ sukhaduḥkhayoḥ
tasmācchreyaskaraṃ mārgaṃ pratipadyeta no traset
devādīnām apacitirhīnānāṃ copasevanam
te ca tebhyo virodhaśca sarvam āyatam ātmani
tatra ślokaḥ
saṃkhyā nimittaṃ prāgrūpaṃ lakṣaṇaṃ sādhyatā na ca
unmādānāṃ nidāne'smin kriyāsūtraṃ ca bhāṣitam
athāto 'pasmāranidānaṃ vyākhyāsyāmaḥ
iti ha smāha bhagavānātreyaḥ
iha khalu catvāro 'pasmārā bhavanti vātapittakaphasannipātanimittāḥ
ta evaṃvidhānāṃ prāṇabhṛtāṃ kṣipramabhinirvartante tad yathā rajastamobhyām upahatacetasām udbhrāntaviṣamabahudoṣāṇāṃ samalavikṛtopahitānyaśucīnyabhyavahārajātāni vaiṣamyayuktenopayogavidhinopayuñjānānāṃ tantraprayogamapi ca viṣamamācaratāmanyāśca śarīraceṣṭā viṣamāḥ samācaratāmatyupakṣayādvā doṣāḥ prakupitā rajastamobhyām upahatacetasām antarātmanaḥ śreṣṭhatamamāyatanaṃ hṛdayamupasṛtyopari tiṣṭhante tathendriyāyatanāni ca
tatra cāvasthitāḥ santo yadā hṛdayamindriyāyatanāni ceritāḥ kāmakrodhabhayalobhamohaharṣaśokacintodvegādibhiḥ sahasābhipūrayanti tadā janturapasmarati
apasmāraṃ punaḥ smṛtibuddhisattvasaṃplavād bībhatsaceṣṭam āvasthikaṃ tamaḥpraveśamācakṣate
tasyemāni pūrvarūpāṇi bhavanti tadyathā bhrūvyudāsaḥ satatamakṣṇorvaikṛtamaśabdaśravaṇaṃ lālāsiṅghāṇaprasravaṇam anannābhilaṣaṇam arocakāvipākau hṛdayagrahaḥ kukṣerāṭopo daurbalyamasthibhedo 'ṅgamardo mohastamaso darśanaṃ mūrcchā bhramaścābhīkṣṇaṃ svapne ca madanartanavyadhanavyathanavepanapatanādīnīti
tato 'nantaramapasmārābhinirvṛttireva
tatredamapasmāraviśeṣavijñānaṃ bhavati tadyathā abhīkṣṇam apasmarantaṃ kṣaṇena saṃjñāṃ pratilabhamānam utpiṇḍitākṣam asāmnā vilapantam udvamantaṃ phenam atīvādhmātagrīvam āviddhaśiraskaṃ viṣamavinatāṅgulim anavasthitapāṇipādam aruṇaparuṣaśyāvanakhanayanavadanatvacam anavasthitacapalaparuṣarūkṣarūpadarśinaṃ vātalānupaśayaṃ viparītopaśayaṃ ca vātenāpasmarantaṃ vidyāt
abhīkṣṇamapasmarantaṃ kṣaṇena saṃjñāṃ pratilabhamānam avakūjantam āsphālayantaṃ bhūmiṃ haritahāridratāmranakhanayanavadanatvacaṃ rudhirokṣitograbhairavādīptaruṣitarūpadarśinaṃ pittalānupaśayaṃ viparītopaśayaṃ ca pittenāpasmarantaṃ vidyāt
cirādapasmarantaṃ cirācca saṃjñāṃ pratilabhamānaṃ patantam anativikṛtaceṣṭaṃ lālāmudvamantaṃ śuklanakhanayanavadanatvacaṃ śuklagurusnigdharūpadarśinaṃ śleṣmalānupaśayaṃ viparītopaśayaṃ ca śleṣmaṇāpasmarantaṃ vidyāt
samavetasarvaliṅgamapasmāraṃ sānnipātikaṃ vidyāt tamasādhyamācakṣate
iti catvāro 'pasmārā vyākhyātāḥ
teṣāmāganturanubandho bhavatyeva kadācit tam uttarakālam upadekṣyāmaḥ
tasya viśeṣavijñānaṃ yathoktaliṅgairliṅgādhikyamadoṣaliṅgānurūpaṃ ca kiṃcit
hitānyapasmāribhyastīkṣṇāni saṃśodhanānyupaśamanāni ca yathāsvaṃ mantrādīni cāgantusaṃyoge
tasmin hi dakṣādhvaradhvaṃse dehināṃ nānādikṣu vidravatām abhidravaṇataraṇadhāvanaplavanalaṅghanādyair dehavikṣobhaṇaiḥ purā gulmotpattirabhūt haviṣprāśāt pramehakuṣṭhānāṃ bhayatrāsaśokairunmādānāṃ vividhabhūtāśucisaṃsparśādapasmārāṇāṃ jvarastu khalu maheśvaralalāṭaprabhavaḥ tatsaṃtāpādraktapittam ativyavāyāt punarnakṣatrarājasya rājayakṣmeti
bhavanti cātra
apasmāro hi vātena pittena ca kaphena ca
caturthaḥ sannipātena pratyākhyeyastathāvidhaḥ
sādhyāṃstu bhiṣajaḥ prājñāḥ sādhayanti samāhitāḥ
tīkṣṇaiḥ saṃśodhanaiścaiva yathāsvaṃ śamanairapi
yadā doṣanimittasya bhavatyāganturanvayaḥ
tadā sādhāraṇaṃ karma pravadanti bhiṣagvidaḥ
sarvarogaviśeṣajñaḥ sarvauṣadhaviśāradaḥ
bhiṣak sarvāmayān hanti na ca mohaṃ nigacchati
ityetadakhilenoktaṃ nidānasthānamuttamam
nidānārthakaro rogo rogasyāpyupalabhyate
tadyathā jvarasaṃtāpād raktapittam udīryate
raktapittājjvarastābhyāṃ śoṣaścāpyupajāyate
plīhābhivṛddhyā jaṭharaṃ jaṭharācchotha eva ca
arśobhyo jaṭharaṃ duḥkhaṃ gulmaścāpyupajāyate
pratiśyāyādbhavet kāsaḥ kāsāt saṃjāyate kṣayaḥ
kṣayo rogasya hetutve śoṣasyāpyupalabhyate
te pūrvaṃ kevalā rogāḥ paścāddhetvarthakāriṇaṃ
ubhayārthakarā dṛṣṭāstathaivaikārthakāriṇaḥ
kaściddhi rogo rogasya heturbhūtvā praśāmyati
na praśāmyati cāpyanyo hetvarthaṃ kurute 'pi ca
evaṃ kṛcchratamā nṝṇāṃ dṛśyante vyādhisaṅkarāḥ
prayogāpariśuddhatvāttathā cānyonyasaṃbhavāt
prayogaḥ śamayedvyādhiṃ yo 'yamanyamudīrayet
nāsau viśuddhaḥ śuddhastu śamayedyo na kopayet
eko heturanekasya tathaikasyaika eva hi
vyādherekasya cāneko bahūnāṃ bahavo 'pi ca
jvarabhramapralāpādyā dṛśyante rūkṣahetujāḥ
rūkṣeṇaikena cāpyeko jvara evopajāyate
hetubhirbahubhiścaiko jvaro rūkṣādibhirbhavet
rūkṣādibhirjvarādyāśca vyādhayaḥ sambhavanti hi
liṅgaṃ caikamanekasya tathaivaikasya lakṣyate
bahūnyekasya ca vyādherbahūnāṃ syurbahūni ca
viṣamārambhamūlānāṃ liṅgamekaṃ jvaro mataḥ
jvarasyaikasya cāpyekaḥ saṃtāpo liṅgamucyate
viṣamārambhamūlaiśca jvara eko nirucyate
liṅgairetairjvaraśvāsahikkādyāḥ santi cāmayāḥ
ekā śāntiranekasya tathaivaikasya lakṣyate
vyādherekasya cānekā bahūnāṃ bahvya eva ca
śāntirāmāśayotthānāṃ vyādhīnāṃ laṅghanakriyā
jvarasyaikasya cāpyekā śāntirlaṅghanamucyate
tathā laghvaśanādyāśca jvarasyaikasya śāntayaḥ
etāścaiva jvaraśvāsahikkādīnāṃ praśāntayaḥ
sukhasādhyaḥ sukhopāyaḥ kālenālpena sādhyate
sādhyate kṛcchrasādhyastu yatnena mahatā cirāt
yāti nāśeṣatāṃ vyādhirasādhyo yāpyasaṃjñitaḥ
paro 'sādhyaḥ kriyāḥ sarvāḥ pratyākhyeyo 'tivartate
nāsādhyaḥ sādhyatāṃ yāti sādhyo yāti tvasādhyatām
pādāpacārāddaivādvā yānti bhāvāntaraṃ gadāḥ
vṛddhisthānakṣayāvasthāṃ rogāṇāmupalakṣayet
susūkṣmāmapi ca prājño dehāgnibalacetasām
vyādhyavasthāviśeṣān hi jñātvā jñātvā vicakṣaṇaḥ
tasyāṃ tasyāmavasthāyāṃ catuḥśreyaḥ prapadyate
prāyastiryaggatā doṣāḥ kleśayantyāturāṃściram
teṣu na tvarayā kuryāddehāgnibalavit kriyām
prayogaiḥ kṣapayedvā tān sukhaṃ vā koṣṭhamānayet
jñātvā koṣṭhaprapannāṃstān yathāsannaṃ haredbudhaḥ
jñānārthaṃ yāni coktāni vyādhiliṅgāni saṃgrahe
vyādhayaste tadātve tu liṅgānīṣṭāni nāmayāḥ
vikāraḥ prakṛtiścaiva dvayaṃ sarvaṃ samāsataḥ
taddhetuvaśagaṃ hetorabhāvānnānuvartate
tatra ślokāḥ
hetavaḥ pūrvarūpāṇi rūpāṇyupaśayastathā
saṃprāptiḥ pūrvamutpattiḥ sūtramātraṃ cikitsitāt
jvarādīnāṃ vikārāṇāmaṣṭānāṃ sādhyatā na ca
pṛthagekaikaśaścoktā hetuliṅgopaśāntayaḥ
hetuparyāyanāmāni vyādhīnāṃ lakṣaṇasya ca
nidānasthānam etāvat saṃgraheṇopadiśyate
athāto rasavimānaṃ vyākhyāsyāmaḥ
iti ha smāha bhagavānātreyaḥ
iha khalu vyādhīnāṃ nimittapūrvarūparūpopaśayasaṃkhyāprādhānyavidhivikalpabalakālaviśeṣān anupraviśyānantaraṃ doṣabheṣajadeśakālabalaśarīrasārāhārasātmyasattvaprakṛtivayasāṃ mānam avahitamanasā yathāvaj jñeyaṃ bhavati bhiṣajā doṣādimānajñānāyattatvāt kriyāyāḥ
na hy amānajño doṣādīnāṃ bhiṣag vyādhinigrahasamartho bhavati
tasmād doṣādimānajñānārthaṃ vimānasthānam upadekṣyāmo 'gniveśa
tatrādau rasadravyadoṣavikāraprabhāvān vakṣyāmaḥ rasāstāvatṣaṭ madhurāmlalavaṇakaṭutiktakaṣāyāḥ te samyagupayujyamānāḥ śarīraṃ yāpayanti mithyopayujyamānāstu khalu doṣaprakopāyopakalpante
doṣāḥ punas trayo vātapittaśleṣmāṇaḥ
te prakṛtibhūtāḥ śarīropakārakā bhavanti vikṛtimāpannāstu khalu nānāvidhair vikāraiḥ śarīram upatāpayanti
tatra doṣamekaikaṃ trayastrayo rasā janayanti trayas trayaś copaśamayanti
tadyathā kaṭutiktakaṣāyā vātaṃ janayanti madhurāmlalavaṇas tv enaṃ śamayanti kaṭvamlalavaṇāḥ pittaṃ janayanti madhuratiktakaṣāyās tv enacchamayanti madhurāmlalavaṇāḥ śleṣmāṇaṃ janayanti kaṭutiktakaṣāyāstvenaṃ śamayanti
rasadoṣasaṃnipāte tu ye rasā yair doṣaiḥ samānaguṇāḥ samānaguṇabhūyiṣṭhā vā bhavanti te tān abhivardhayanti viparītaguṇā viparītaguṇabhūyiṣṭhā vā śamayantyabhyasyamānā iti
etadvyavasthāhetoḥ ṣaṭtvam upadiśyate rasānāṃ paraspareṇāsaṃsṛṣṭānāṃ tritvaṃ ca doṣāṇām
saṃsargavikalpavistaro hy eṣām aparisaṃkhyeyo bhavati vikalpabhedāparisaṃkhyeyatvāt
tatra khalvanekaraseṣu dravyeṣvanekadoṣātmakeṣu ca vikāreṣu rasadoṣaprabhāvam ekaikaśyenābhisamīkṣya tato dravyavikārayoḥ prabhāvatattvaṃ vyavasyet
na tv evaṃ khalu sarvatra
na hi vikṛtiviṣamasamavetānāṃ nānātmakānāṃ paraspareṇa copahatānāmanyaiśca vikalpanair vikalpitānām avayavaprabhāvānumānenaiva samudāyaprabhāvatattvam adhyavasātuṃ śakyam
tathāyukte hi samudaye samudāyaprabhāvatattvamevam evopalabhya tato dravyavikāraprabhāvatattvaṃ vyavasyet
tasmād rasaprabhāvataś ca dravyaprabhāvataś ca doṣaprabhāvataś ca vikāraprabhāvataś ca tattvamupadekṣyāmaḥ
tatraiṣa rasaprabhāva upadiṣṭo bhavati
dravyaprabhāvaṃ punar upadekṣyāmaḥ
tailasarpirmadhūni vātapittaśleṣmapraśamanārthāni dravyāṇi bhavanti
tatra tailaṃ snehauṣṇyagauravopapannatvād vātaṃ jayati satatam abhyasyamānaṃ vāto hi raukṣyaśaityalāghavopapanno viruddhaguṇo bhavati viruddhaguṇasaṃnipāte hi bhūyasālpam avajīyate tasmāttailaṃ vātaṃ jayati satatam abhyasyamānam
sarpiḥ khalvevameva pittaṃ jayati mādhuryācchaityānmandatvācca pittaṃ hy amadhuram uṣṇaṃ tīkṣṇaṃ ca
madhu ca śleṣmāṇaṃ jayati raukṣyāt taikṣṇyāt kaṣāyatvāc ca śleṣmā hi snigdho mando madhuraśca
yac cānyadapi kiṃcid dravyamevaṃ vātapittakaphebhyo guṇato viparītaṃ syāt tac caitāñjayaty abhyasyamānam
atha khalu trīṇi dravyāṇi nātyupayuñjītādhikam anyebhyo dravyebhyaḥ tadyathāpippalī kṣāraḥ lavaṇamiti
pippalyo hi kaṭukāḥ satyo madhuravipākā gurvyo nātyarthaṃ snigdhoṣṇāḥ prakledinyo bheṣajābhimatāś ca tāḥ sadyaḥ śubhāśubhakāriṇyo bhavanti āpātabhadrāḥ prayogasamasādguṇyāt doṣasaṃcayānubandhāḥ satatam upayujyamānā hi guruprakleditvācchleṣmāṇam utkleśayanti auṣṇyāt pittaṃ na ca vātapraśamanāyopakalpante 'lpasnehoṣṇabhāvāt yogavāhinyastu khalu bhavanti tasmātpippalīr nātyupayuñjīta
kṣāraḥ punar auṣṇyataikṣṇyalāghavopapannaḥ kledayatyādau paścādviśoṣayati sa pacanadahanabhedanārtham upayujyate so 'tiprayujyamānaḥ keśākṣihṛdayapuṃstvopaghātakaraḥ saṃpadyate
ye hy enaṃ grāmanagaranigamajanapadāḥ satatam upayuñjate ta āndhyaṣāṇḍhyakhālityapālityabhājo hṛdayāpakartinaśca bhavanti tadyathā prācyāś cīnāśca tasmātkṣāraṃ nātyupayuñjīta
lavaṇaṃ punarauṣṇyataikṣṇyopapannam anatiguru anatisnigdham upakledi visraṃsanasamartham annadravyarucikaram āpātabhadraṃ prayogasamasādguṇyāt doṣasaṃcayānubandhaṃ tad rocanapācanopakledanavisraṃsanārtham upayujyate
tad atyartham upayujyamānaṃ glāniśaithilyadaurbalyābhinirvṛttikaraṃ śarīrasya bhavati
ye hy enad grāmanagaranigamajanapadāḥ satatam upayuñjate te bhūyiṣṭhaṃ glāsnavaḥ śithilamāṃsaśoṇitā aparikleśasahāś ca bhavanti
tadyathā vāhlīkasaurāṣṭrikasaindhavasauvīrakāḥ te hi payasāpi saha lavaṇam aśnanti
ye 'pīha bhūmer atyūṣarā deśāsteṣvoṣadhivīrudvanaspativānaspatyā na jāyante'lpatejaso vā bhavanti lavaṇopahatatvāt
tasmāllavaṇaṃ nātyupayuñjīta
ye hy atilavaṇasātmyāḥ puruṣāsteṣāmapi khālityapālityāni valayaścākāle bhavanti
tasmātteṣāṃ tatsātmyataḥ krameṇāpagamanaṃ śreyaḥ
sātmyamapi hi krameṇopanivartyamānam adoṣam alpadoṣaṃ vā bhavati
sātmyaṃ nāma tad yad ātmanyupaśete sātmyārtho hy upaśayārthaḥ
tattrividhaṃ pravarāvaramadhyavibhāgena saptavidhaṃ tu rasaikaikatvena sarvarasopayogācca
tatra sarvarasaṃ pravaram avaramekarasaṃ madhyaṃ tu pravarāvaramadhyastham
tatrāvaramadhyābhyāṃ sātmyābhyāṃ krameṇaiva pravaram upapādayet sātmyam
sarvarasamapi ca sātmyam upapannaḥ prakṛtyādyupayoktraṣṭamāni sarvāṇyāhāravidhiviśeṣāyatanānyabhisamīkṣya hitam evānurudhyeta
tatra khalvimānyaṣṭāv āhāravidhiviśeṣāyatanāni bhavanti tadyathā prakṛtikaraṇasaṃyogarāśideśakālopayogasaṃsthopayoktraṣṭamāni bhavanti
tatra prakṛtir ucyate svabhāvo yaḥ sa punarāhārauṣadhadravyāṇāṃ svābhāviko gurvādiguṇayogaḥ tadyathā maṣamudgayoḥ śūkaraiṇayośca
karaṇaṃ punaḥ svābhāvikānāṃ dravyāṇām abhisaṃskāraḥ
saṃskāro hi guṇāntarādhānam ucyate
te guṇās toyāgnisaṃnikarṣaśaucamanthanadeśakālavāsanabhāvanādibhiḥ kālaprakarṣabhājanādibhiś cādhīyante
saṃyogaḥ punar dvayor bahūnāṃ vā dravyāṇāṃ saṃhatībhāvaḥ sa viśeṣamārabhate yaṃ punar naikaikaśo dravyāṇyārabhante tad yathā madhusarpiṣoḥ madhumatsyapayasāṃ ca saṃyogaḥ
rāśistu sarvagrahaparigrahau mātrāmātraphalaviniścayārthaḥ
tatra sarvasyāhārasya pramāṇagrahaṇam ekapiṇḍena sarvagrahaḥ parigrahaḥ punaḥ pramāṇagrahaṇam ekaikaśyenāhāradravyāṇām
sarvasya hi grahaḥ sarvagrahaḥ sarvataśca grahaḥ parigraha ucyate
deśaḥ punaḥ sthānaṃ sa dravyāṇāmutpattipracārau deśasātmyaṃ cācaṣṭe
kālo hi nityagaś cāvasthikaśca tatrāvasthiko vikāramapekṣate nityagastu ṛtusātmyāpekṣaḥ
upayogasaṃsthā yoganiyamaḥ sa jīrṇalakṣaṇāpekṣaḥ
upayoktā punaryastamāhāramupayuṅkte yadāyattam okasātmyam
ityaṣṭāv āhāravidhiviśeṣāyatanāni vyākhyātāni bhavanti
eṣāṃ viśeṣāḥ śubhāśubhaphalāḥ parasparopakārakā bhavanti tān bubhutseta buddhvā ca hitepsureva syāt na ca mohāt pramādādvā priyam ahitam asukhodarkam upasevyam āhārajātam anyadvā kiṃcit
tatredamāhāravidhividhānamarogāṇāmāturāṇāṃ cāpi keṣāṃcit kāle prakṛtyaiva hitatamaṃ bhuñjānānāṃ bhavati uṣṇaṃ snigdhaṃ mātrāvat jīrṇe vīryāviruddham iṣṭe deśe iṣṭasarvopakaraṇaṃ nātidrutaṃ nātivilambitam ajalpan ahasan tanmanā bhuñjīta ātmānamabhisamīkṣya samyak
tasya sādguṇyam upadekṣyāma uṣṇam aśnīyād uṣṇaṃ hi bhujyamānaṃ svadate bhuktaṃ cāgnim audaryam udīrayati kṣipraṃ jarāṃ gacchati vātam anulomayati śleṣmāṇaṃ ca parihrāsayati tasmāduṣṇam aśnīyāt
snigdhamaśnīyāt snigdhaṃ hi bhujyamānaṃ svadate bhuktaṃ cānudīrṇam agnim udīrayati kṣipraṃ jarāṃ gacchati vātamanulomayati śarīramupacinoti dṛḍhīkarotīndriyāṇi balābhivṛddhim upajanayati varṇaprasādaṃ cābhinirvartayati tasmāt snigdhamaśnīyāt
mātrāvadaśnīyāt mātrāvaddhi bhuktaṃ vātapittakaphān apīḍayad āyur eva vivardhayati kevalaṃ sukhaṃ gudam anuparyeti na coṣmāṇamupahanti avyathaṃ ca paripākameti tasmānmātrāvad aśnīyāt
jīrṇe 'śnīyāt ajīrṇe hi bhuñjānasyābhyavahṛtam āhārajātaṃ pūrvasyāhārasya rasam apariṇatam uttareṇāhārarasenopasṛjat sarvān doṣān prakopayatyāśu jīrṇe tu bhuñjānasya svasthānastheṣu doṣeṣvagnau codīrṇe jātāyāṃ ca bubhukṣāyāṃ vivṛteṣu ca srotasāṃ mukheṣu viśuddhe codgāre hṛdaye viśuddhe vātānulomye visṛṣṭeṣu ca vātamūtrapurīṣavegeṣvabhyavahṛtam āhārajātaṃ sarvaśarīradhātūn apradūṣayad āyur evābhivardhayati kevalaṃ tasmājjīrṇe 'śnīyāt
vīryāviruddham aśnīyāt aviruddhavīryam aśnan hi viruddhavīryāhārajairvikārair nopasṛjyate tasmād vīryāviruddham aśnīyāt
iṣṭe deśe iṣṭasarvopakaraṇaṃ cāśnīyāt iṣṭe hi deśe bhuñjāno nāniṣṭadeśajairmanovighātakarair bhāvair manovighātaṃ prāpnoti tathaiveṣṭaiḥ sarvopakaraṇaiḥ tasmādiṣṭe deśe tatheṣṭasarvopakaraṇaṃ cāśnīyāt
nātidrutamaśnīyāt atidrutaṃ hi bhuñjānasyotsnehanamavasādanaṃ bhojanasyāpratiṣṭhānaṃ ca bhojyadoṣasādguṇyopalabdhiś ca na niyatā tasmānnātidrutam aśnīyāt
nātivilambitam aśnīyāt ativilambitaṃ hi bhuñjāno na tṛptim adhigacchati bahu bhuṅkte śītībhavaty āhārajātaṃ viṣamaṃ ca pacyate tasmānnātivilambitam aśnīyāt
ajalpannahasan tanmanā jalpato hasato 'nyamanasa vā bhuñjānasya ta eva hi doṣā bhavanti ya evātidrutam aśnataḥ tasmād ajalpannahasaṃstanmanā bhuñjīta
ātmānam abhisamīkṣya bhuñjīta samyag idaṃ mamopaśete idaṃ nopaśeta ityevaṃ viditaṃ hy asyātmana ātmasātmyaṃ bhavati tasmādātmānamabhisamīkṣya bhuñjīta samyagiti
rasān dravyāṇi doṣāṃśca vikārāṃśca prabhāvataḥ
veda yo deśakālau ca śarīraṃ ca sa no bhiṣak
vimānārtho rasadravyadoṣarogāḥ prabhāvataḥ
dravyāṇi nātisevyāni trividhaṃ sātmyameva ca
āhārāyatanānyaṣṭau bhojyasādguṇyameva ca
vimāne rasasaṃkhyāte sarvametatprakāśitam
ityagniveśakṛte tantre carakapratisaṃskṛte vimānasthāne rasavimānaṃ nāma prathamo'dhyāyaḥ
athātastrividhakukṣīyaṃ vimānaṃ vyākhyāsyāmaḥ
iti ha smāha bhagavānātreyaḥ
trividhaṃ kukṣau sthāpayed avakāśāṃśam āhārasyāhāram upayuñjānaḥ tadyathā ekamavakāśāṃśaṃ mūrtānām āhāravikārāṇām ekaṃ dravāṇām ekaṃ punarvātapittaśleṣmaṇām etāvatīṃ hyāhāramātrām upayuñjāno nāmātrāhārajaṃ kiṃcidaśubhaṃ prāpnoti
na ca kevalaṃ mātrāvattvād evāhārasya kṛtsnamāhāraphalasauṣṭhavam avāptuṃ śakyaṃ prakṛtyādīnām aṣṭānām āhāravidhiviśeṣāyatanānāṃ pravibhaktaphalatvāt
tatrāyaṃ tāvad āhārarāśim adhikṛtya mātrāmātrāphalaviniścayārthaḥ prakṛtaḥ
etāvāneva hyāhārarāśividhivikalpo yāvanmātrāvattvam amātrāvattvaṃ ca
tatra mātrāvattvaṃ pūrvamuddiṣṭaṃ kukṣyaṃśavibhāgena tadbhūyo vistareṇānuvyākhyāsyāmaḥ
tadyathā kukṣer aprapīḍanam āhāreṇa hṛdayasyānavarodhaḥ pārśvayor avipāṭanam anatigauravam udarasya prīṇanam indriyāṇāṃ kṣutpipāsoparamaḥ sthānāsanaśayanagamanocchvāsapraśvāsahāsyasaṃkathāsu sukhānuvṛttiḥ sāyaṃ prātaścasukhena pariṇamanaṃ balavarṇopacayakaratvaṃ ceti mātrāvato lakṣaṇamāhārasya bhavati
amātrāvattvaṃ punardvividham ācakṣate hīnam adhikaṃ ca
tatra hīnamātram āhārarāśiṃ balavarṇopacayakṣayakaram atṛptikaram udāvartakaram anāyuṣyavṛṣyam anaujasyaṃ śarīramanobuddhīndriyopaghātakaraṃ sāravidhamanam alakṣmyāvaham aśīteśca vātavikārāṇām āyatanam ācakṣate atimātraṃ punaḥ sarvadoṣaprakopaṇam icchanti kuśalāḥ
yo hi mūrtānām āhārajātānāṃ sauhityaṃ gatvā dravaistṛptim āpadyate bhūyastasyām āśayagatā vātapittaśleṣmāṇo 'bhyavahāreṇātimātreṇātiprapīḍyamānāḥ sarve yugapat prakopam āpadyante te prakupitāstam evāhārarāśim apariṇatam āviśya kukṣyekadeśam annāśritā viṣṭambhayantaḥ sahasā vāpy uttarādharābhyāṃ mārgābhyāṃ pracyāvayantaḥ pṛthak pṛthagimān vikārān abhinirvartayantyatimātrabhoktuḥ
tatra vātaḥ śūlānāhāṅgamardamukhaśoṣamūrchābhramāgnivaiṣamyapārśvapṛṣṭhakaṭigrahasirākuñcanastambhanāni karoti pittaṃ punar jvarātīsārāntardāhatṛṣṇāmadabhramapralapanāni śleṣmā tu chardyarocakāvipākaśītajvarālasyagātragauravāṇi
na ca khalu kevalam atimātram evāhārarāśim āmapradoṣakaram icchanti api tu khalu gururūkṣaśītaśuṣkadviṣṭaviṣṭambhividāhyaśuciviruddhānām akāle cānnapānānām upasevanaṃ kāmakrodhalobhamoherṣyāhrīśokamānodvegabhayopataptamanasā vā yad annapānam upayujyate tad apyāmam eva pradūṣayati
bhavati cātra
mātrayāpyabhyavahṛtaṃ pathyaṃ cānnaṃ na jīryati
cintāśokabhayakrodhaduḥkhaśayyāprajāgaraiḥ
taṃ dvividham āmapradoṣam ācakṣate bhiṣajaḥ visūcikām alasakaṃ ca
tatra visūcikāmūrdhvaṃ cādhaśca pravṛttāmadoṣāṃ yathoktarūpāṃ vidyāt
alasakam upadekṣyāmaḥ durbalasyālpāgner bahuśleṣmaṇo vātamūtrapurīṣavegavidhāriṇaḥ sthiragurubahurūkṣaśītaśuṣkānnasevinas tad annapānam anilaprapīḍitaṃ śleṣmaṇā ca vibaddhamārgam atimātrapralīnam alasatvānna bahirmukhībhavati tataśchardyatīsāravarjyāny āmapradoṣaliṅgāny abhidarśayaty atimātrāṇi
atimātrapraduṣṭāśca doṣāḥ praduṣṭām abaddhamārgās tiryaggacchantaḥ kadācideva kevalamasya śarīraṃ daṇḍavat stambhayanti tatastaṃ daṇḍālasakam asādhyaṃ bruvate
viruddhādhyaśanājīrṇāśanaśīlinaḥ punar āmadoṣam āmaviṣam ityācakṣate bhiṣajaḥ viṣasadṛśaliṅgatvāt tat paramasādhyam āśukāritvād viruddhopakramatvācceti
tatra sādhyamāmaṃ praduṣṭam alasībhūtam ullekhayed ādau pāyayitvā salavaṇamuṣṇaṃ vāri tataḥ svedanavartipraṇidhānābhyām upācared upavāsayeccainam
visūcikāyāṃ tu laṅghanamevāgre viriktavaccānupūrvī
āmapradoṣeṣu tvannakāle jīrṇāhāraṃ punardoṣāvaliptāmāśayaṃ stimitagurukoṣṭham anannābhilāṣiṇam abhisamīkṣya pāyayed doṣaśeṣapācanārtham auṣadham agnisaṃdhukṣaṇārthaṃ ca natvevājīrṇāśanam āmapradoṣadurbalo hyagnirna yugapaddoṣam auṣadham āhārajātaṃ ca śaktaḥ paktum
api cāmapradoṣāhārauṣadhavibhramo 'tibalatvād uparatakāyāgniṃ saha saivāturam abalam atipātayet
āmapradoṣajānāṃ punarvikārāṇām apatarpaṇenaivoparamo bhavati sati tvanubandhe kṛtāpatarpaṇānāṃ vyādhīnāṃ nigrahe nimittaviparītam apāsyauṣadham ātaṅkaviparītam evāvacārayed yathāsvam
sarvavikārāṇām api ca nigrahe hetuvyādhiviparītam auṣadhamicchanti kuśalāḥ tadarthakāri vā
vimuktāmapradoṣasya punaḥ paripakvadoṣasya dīpte cāgnāvabhyaṅgāsthāpanānuvāsanaṃ vidhivat snehapānaṃ ca yuktyā prayojyaṃ prasamīkṣya doṣabheṣajadeśakālabalaśarīrāhārasātmyasattvaprakṛtivayasām avasthāntarāṇi vikārāṃśca samyagiti
bhavati cātra
āhāravidhyāyatanāni cāṣṭau samyak parīkṣyātmahitaṃ vidadhyāt
anyaśca yaḥ kaścidihāsti mārgo hitopayogeṣu bhajeta taṃ ca
aśitaṃ khāditaṃ pītaṃ līḍhaṃ ca kva vipacyate
etattvāṃ dhīra pṛcchāmastanna ācakṣva buddhiman
ityagniveśapramukhaiḥ śiṣyaiḥ pṛṣṭaḥ punarvasuḥ
ācacakṣe tatastebhyo yatrāhāro vipacyate
nābhistanāntaraṃ jantorāmāśaya iti smṛtaḥ
aśitaṃ khāditaṃ pītaṃ līḍhaṃ cātra vipacyate
āmāśayagataḥ pākamāhāraḥ prāpya kevalam
pakvaḥ sarvāśayaṃ paścāddhamanībhiḥ prapadyate
tatra ślokaḥ
tasya mātrāvato liṅgaṃ phalaṃ coktaṃ yathāyatham
amātrasya tathā liṅgaṃ phalaṃ coktaṃ vibhāgaśaḥ
athāto janapadoddhvaṃsanīyaṃ vimānaṃ vyākhyāsyāmaḥ
iti ha smāha bhagavānātreyaḥ
janapadamaṇḍale pañcālakṣetre dvijātivarādhyuṣite kāmpilyarājadhānyāṃ bhagavān punarvasurātreyo 'ntevāsigaṇaparivṛtaḥ paścime gharmamāse gaṅgātīre vanavicāram anuvicarañchiṣyam agniveśam abravīt
dṛśyante hi khalu saumya nakṣatragrahagaṇacandrasūryānilānalānāṃ diśāṃ cāprakṛtibhūtānāmṛtuvaikārikā bhāvāḥ acirādito bhūr api ca na yathāvad rasavīryavipākaprabhāvam oṣadhīnāṃ pratividhāsyati tadviyogāccātaṅkaprāyatā niyatā
tasmāt prāguddhvaṃsāt prāk ca bhūmer virasībhāvād uddharadhvaṃ saumya bhaiṣajyāni yāvan nopahatarasavīryavipākaprabhāvāṇi bhavanti
vayaṃ caiṣāṃ rasavīryavipākaprabhāvān upayokṣyāmahe ye cāsmān anukāṅkṣanti yāṃśca vayam anukāṅkṣāmaḥ
na hi samyaguddhṛteṣu saumya bhaiṣajyeṣu samyagvihiteṣu samyak cāvacāriteṣu janapadoddhvaṃsakarāṇāṃ vikārāṇāṃ kiṃcit pratīkāragauravaṃ bhavati
evaṃvādinaṃ bhagavantamātreyamagniveśa uvāca uddhṛtāni khalu bhagavan bhaiṣajyāni samyagvihitāni samyagavacāritāni ca api tu khalu janapadoddhvaṃsanam ekenaiva vyādhinā yugapad asamānaprakṛtyāhāradehabalasātmyasattvavayasāṃ manuṣyāṇāṃ kasmādbhavatīti
tamuvāca bhagavānātreyaḥ evam asāmānyāvatām apyebhir agniveśa prakṛtyādibhir bhāvair manuṣyāṇāṃ ye'nye bhāvāḥ sāmānyāstadvaiguṇyāt samānakālāḥ samānaliṅgāśca vyādhayo 'bhinirvartamānā janapadam uddhvaṃsayanti
te tu khalvime bhāvāḥ sāmānyā janapadeṣu bhavanti tadyathā vāyur udakaṃ deśaḥ kāla iti
tatra vātam evaṃvidham anārogyakaraṃ vidyāt tadyathā yathartuviṣamam atistimitam aticalam atiparuṣam atiśītam atyuṣṇam atirūkṣam atyabhiṣyandinam atibhairavārāvam atipratihataparasparagatim atikuṇḍalinam asātmyagandhabāṣpasikatāpāṃśudhūmopahatam iti udakaṃ tu khalvatyarthavikṛtagandhavarṇarasasparśaṃ kledabahulam apakrāntajalacaravihaṅgam upakṣīṇajaleśayam aprītikaram apagataguṇaṃ vidyāt deśaṃ punaḥ prakṛtivikṛtavarṇagandharasasparśaṃ kledabahulam upasṛṣṭaṃ sarīsṛpavyālamaśakaśalabhamakṣikāmūṣakolūkaśmāśānikaśakunijambūkādibhis tṛṇolūpopavanavantaṃ pratānādibahulam apūrvavadavapatitaśuṣkanaṣṭaśasyaṃ dhūmrapavanaṃ pradhmātapatatrigaṇam utkruṣṭaśvagaṇam udbhrāntavyathitavividhamṛgapakṣisaṅgham utsṛṣṭanaṣṭadharmasatyalajjācāraśīlaguṇajanapadaṃ śaśvatkṣubhitodīrṇasalilāśayaṃ pratatolkāpātanirghātabhūmikampam atibhayārāvarūpaṃ rūkṣatāmrāruṇasitābhrajālasaṃvṛtārkacandratārakam abhīkṣṇaṃ sasaṃbhramodvegam iva satrāsaruditamiva satamaskam iva guhyakācaritam ivākranditaśabdabahulaṃ cāhitaṃ vidyāt kālaṃ tu khalu yathartuliṅgādviparītaliṅgam atiliṅgaṃ hīnaliṅgaṃ cāhitaṃ vyavasyet imān evaṃdoṣayuktāṃścaturo bhāvāñjanapadoddhvaṃsakarān vadanti kuśalāḥ ato'nyathābhūtāṃstu hitān ācakṣate
viguṇeṣvapi khalveteṣu janapadoddhvaṃsakareṣu bhāveṣu bheṣajenopapādyamānānām abhayaṃ bhavati rogebhya iti
bhavanti cātra
vaiguṇyamupapannānāṃ deśakālānilāmbhasām
garīyastvaṃ viśeṣeṇa hetumat sampravakṣyate
vātājjalaṃ jalāddeśaṃ deśāt kālaṃ svabhāvataḥ
vidyād duṣparihāryatvād garīyastaram arthavit
vāyvādiṣu yathoktānāṃ doṣāṇāṃ tu viśeṣavit
pratīkārasya saukarye vidyāllāghavalakṣaṇam
caturṣvapi tu duṣṭeṣu kālānteṣu yadā narāḥ
bheṣajenopapādyante na bhavantyāturāstadā
yeṣāṃ na mṛtyusāmānyaṃ sāmānyaṃ na ca karmaṇām
karma pañcavidhaṃ teṣāṃ bheṣajaṃ paramucyate
rasāyanānāṃ vidhivaccopayogaḥ praśasyate
śasyate dehavṛttiśca bheṣajaiḥ pūrvamuddhṛtaiḥ
sasyaṃ bhūte dayā dānaṃ balayo devatārcanam
sadvṛttasyānuvṛttiśca praśamo guptirātmanaḥ
hitaṃ janapadānāṃ ca śivānāmupasevanam
sevanaṃ brahmacaryasya tathaiva brahmacāriṇām
saṃkathā dharmaśāstrāṇāṃ maharṣīṇāṃ jitātmanām
dhārmikaiḥ sāttvikairnityaṃ sahāsyā vṛddhasaṃmataiḥ
ityetadbheṣajaṃ proktam āyuṣaḥ paripālanam
yeṣāmaniyato mṛtyustasmin kāle sudāruṇe
iti śrutvā janapadoddhvaṃsane kāraṇāni punarapi bhagavantamātreyam agniveśa uvācātha khalu bhagavan kutomūlam eṣāṃ vāyvādīnāṃ vaiguṇyam utpadyate yenopapannā janapadamuddhvaṃsayantīti
tamuvāca bhagavānātreyaḥ sarveṣām apyagniveśa vāyvādīnāṃ yadvaiguṇyamutpadyate tasya mūlamadharmaḥ tanmūlaṃ vāsatkarma pūrvakṛtaṃ tayoryoniḥ prajñāparādha eva
tadyathā yadā vai deśanagaranigamajanapadapradhānā dharmam utkramyādharmeṇa prajāṃ vartayanti tadāśritopāśritāḥ paurajanapadā vyavahāropajīvinaśca tamadharmam abhivardhayanti tataḥ so'dharmaḥ prasabhaṃ dharmam antardhatte tataste 'ntarhitadharmāṇo devatābhirapi tyajyante teṣāṃ tathāntarhitadharmaṇām adharmapradhānānām apakrāntadevatānām ṛtavo vyāpadyante tena nāpo yathākālaṃ devo varṣati na vā varṣati vikṛtaṃ vā varṣati vātā na samyagabhivānti kṣitirvyāpadyate salilānyupaśuṣyanti oṣadhayaḥ svabhāvaṃ parihāyāpadyante vikṛtiṃ tata uddhvaṃsante janapadāḥ spṛśyābhyavahāryadoṣāt
tathā śastraprabhavasyāpi janapadoddhvaṃsasyādharma eva heturbhavati
ye 'tipravṛddhalobhakrodhamohamānās te durbalān avamatyātmasvajanaparopaghātāya śastreṇa parasparam abhikrāmanti parān vābhikrāmanti parair vābhikrāmyante
rakṣogaṇādibhirvā vividhair bhūtasaṅghais tamadharmam anyad vāpyapacārāntaram upalabhyābhihanyante
tathābhiśāpaprabhavasyāpyadharma eva heturbhavati
ye luptadharmāṇo dharmād apetāste guruvṛddhasiddharṣipūjyān avamatyāhitānyācaranti tatastāḥ prajā gurvādibhirabhiśaptā bhasmatām upayānti prāgevānekapuruṣakulavināśāya niyatapratyayopalambhād aniyatāś cāpare
prāgapi cādharmādṛte nāśubhotpattiranyato'bhūt
ādikāle hyaditisutasamaujaso 'tivimalavipulaprabhāvāḥ pratyakṣadevadevarṣidharmayajñavidhividhānāḥ śailasārasaṃhatasthiraśarīrāḥ prasannavarṇendriyāḥ pavanasamabalajavaparākramāścārusphico 'bhirūpapramāṇākṛtiprasādopacayavantaḥ satyārjavānṛśaṃsyadānadamaniyamatapa'upavāsabrahmacaryavrataparā vyapagatabhayarāgadveṣamohalobhakrodhaśokamānaroganidrātandrāśramaklamālasyaparigrahāśca puruṣā babhūvur amitāyuṣaḥ
teṣām udārasattvaguṇakarmaṇām acintyarasavīryavipākaprabhāvaguṇasamuditāni prādurbabhūvuḥ śasyāni sarvaguṇasamuditatvāt pṛthivyādīnāṃ kṛtayugasyādau
bhraśyati tu kṛtayuge keṣāṃcid atyādānāt sāṃpannikānāṃ sattvānāṃ śarīragauravam āsīt śarīragauravācchramaḥ śramādālasyam ālasyāt saṃcayaḥ saṃcayāt parigrahaḥ parigrahāllobhaḥ prādurāsīt kṛte
tatastretāyāṃ lobhād abhidrohaḥ abhidrohānṛtavacanam anṛtavacanāt kāmakrodhamānadveṣapāruṣyābhighātabhayatāpaśokacintodvegādayaḥ pravṛttāḥ
tatastretāyāṃ dharmapādo 'ntardhānamagamat
tasyāntardhānāt yugavarṣapramāṇasya pādahrāsaḥ pṛthivyādeśca guṇapādapraṇāśo 'bhūt
tatpraṇāśakṛtaśca śasyānāṃ snehavaimalyarasavīryavipākaprabhāvaguṇapādabhraṃśaḥ
tatastāni prajāśarīrāṇi hīyamānaguṇapādair āhāravihārair ayathāpūrvam upaṣṭabhyamānānyagnimārutaparītāni prāgvyādhibhir jvarādibhir ākrāntāni
ataḥ prāṇino hrāsam avāpur āyuṣaḥ kramaśa iti
bhavataścātra
yuge yuge dharmapādaḥ krameṇānena hīyate
guṇapādaśca bhūtānāmevaṃ lokaḥ pralīyate
saṃvatsaraśate pūrṇe yāti saṃvatsaraḥ kṣayam
dehināmāyuṣaḥ kāle yatra yanmānamiṣyate
iti vikārāṇāṃ prāgutpattiheturukto bhavati
evaṃvādinaṃ bhagavantamagniveśa uvāca kiṃnu khalu bhagavan niyatakālapramāṇamāyuḥ sarvaṃ na veti
taṃ bhagavānuvāca
ihāgniveśa bhūtānām āyur yuktimapekṣate
daive puruṣakāre ca sthitaṃ hyasya balābalam
daivam ātmakṛtaṃ vidyāt karma yat paurvadaihikam
smṛtaḥ puruṣakārastu kriyate yadihāparam
balābalaviśeṣo'sti tayorapi ca karmaṇoḥ
dṛṣṭaṃ hi trividhaṃ karma hīnaṃ madhyamam uttamam
tayor udārayor yuktir dīrghasya ca sukhasya ca
niyatasyāyuṣo heturviparītasya cetarā
madhyamā madhyamasyeṣṭā kāraṇaṃ śṛṇu cāparam
daivaṃ puruṣakāreṇa durbalaṃ hyupahanyate
daivena cetarat karma viśiṣṭenopahanyate
dṛṣṭvā yadeke manyante niyataṃ mānamāyuṣaḥ
karma kiṃcit kvacit kāle vipāke niyataṃ mahat
kiṃcittvakālaniyataṃ pratyayaiḥ pratibodhyate
tasmādubhayadṛṣṭatvādekāntagrahaṇamasādhu
nidarśanam api cātrodāhariṣyāmaḥ yadi hi niyatakālapramāṇam āyuḥ sarvaṃ syāt tadāyuṣkāmāṇāṃ na mantrauṣadhimaṇimaṅgalabalyupahārahomaniyamaprāyaścittopavāsasvastyayanapraṇipātagamanādyāḥ kriyā iṣṭayaśca prayojyeran nodbhrāntacaṇḍacapalagogajoṣṭrakharaturagamahiṣādayaḥ pavanādayaśca duṣṭāḥ parihāryāḥ syuḥ na prapātagiriviṣamadurgāmbuvegāḥ tathā na pramattonmattodbhrāntacaṇḍacapalamohalobhākulamatayaḥ nārayaḥ na pravṛddho'gniḥ ca vividhaviṣāśrayāḥ sarīsṛporagādayaḥ na sāhasaṃ nādeśakālacaryā na narendraprakopa iti evamādayo hi bhāvā nābhāvakarāḥ syuḥ āyuṣaḥ sarvasya niyatakālapramāṇatvāt
na cānabhyastākālamaraṇabhayanivārakāṇām akālamaraṇabhayam āgacchet prāṇināṃ vyarthāścārambhakathāprayogabuddhayaḥ syurmaharṣīṇāṃ rasāyanādhikāre nāpīndro niyatāyuṣaṃ śatruṃ vajreṇābhihanyāt nāśvināvārtaṃ bheṣajenopapādayetāṃ na maharṣayo yatheṣṭam āyus tapasā prāpnuyuḥ na ca viditaveditavyā maharṣayaḥ sasureśāḥ samyak paśyeyur upadiśeyurācareyurvā
api ca sarvacakṣuṣāmetat paraṃ yadaindraṃ cakṣuḥ idaṃ cāpyasmākaṃ tena pratyakṣaṃ yathā puruṣasahasrāṇām utthāyotthāyāhavaṃ kurvatām akurvatāṃ cātulyāyuṣṭvaṃ tathā jātamātrāṇām apratīkārāt pratīkārācca aviṣaviṣaprāśināṃ cāpy atulyāyuṣṭvam eva na ca tulyo yogakṣema udapānaghaṭānāṃ citraghaṭānāṃ cotsīdatāṃ tasmāddhitopacāramūlaṃ jīvitam ato viparyayānmṛtyuḥ
api ca deśakālātmaguṇaviparītānāṃ karmaṇām āhāravikārāṇāṃ ca kramopayogaḥ samyak tyāgaḥ sarvasya cātiyogāyogamithyāyogānāṃ sarvātiyogasaṃdhāraṇam asaṃdhāraṇam udīrṇānāṃ ca gatimatāṃ sāhasānāṃ ca varjanam ārogyānuvṛttau hetum upalabhāmahe samyagupadiśāmaḥ samyak paśyāmaśceti
ataḥ paramagniveśa uvāca evaṃ satyaniyatakālapramāṇāyuṣāṃ bhagavan kathaṃ kālamṛtyurakālamṛtyurvā bhavatīti
tamuvāca bhagavānātreyaḥ śrūyatāmagniveśa yathā yānasamāyukto'kṣaḥ prakṛtyaivākṣaguṇairupetaḥ sa ca sarvaguṇopapanno vāhyamāno yathākālaṃ svapramāṇakṣayād evāvasānaṃ gacchet tathāyuḥ śarīropagataṃ balavatprakṛtyā yathāvadupacaryamāṇaṃ svapramāṇakṣayād evāvasānaṃ gacchati sa mṛtyuḥ kāle
yathā ca sa evākṣo 'tibhārādhiṣṭhitatvād viṣamapathād apathād akṣacakrabhaṅgād vāhyavāhakadoṣād aṇimokṣād anupāṅgāt paryasanāccāntarāvasānam āpadyate tathāyurapyayathābalam ārambhād ayathāgnyabhyavaharaṇād viṣamābhyavaharaṇād viṣamaśarīranyāsād atimaithunād asatsaṃśrayād udīrṇavegavinigrahād vidhāryavegāvidhāraṇād bhūtaviṣavāyvagnyupatāpād abhighātād āhārapratīkāravivarjanāccāntarāvasānam āpadyate sa mṛtyurakāle tathā jvarādīn apyātaṅkān mithyopacaritān akālamṛtyūn paśyāma iti
athāgniveśaḥ papraccha kiṃnu khalu bhagavan jvaritebhyaḥ pānīyamuṣṇaṃ prayacchanti bhiṣajo bhūyiṣṭhaṃ na tathā śītam asti ca śītasādhyo'pi dhāturjvarakara iti
tamuvāca bhagavānātreyaḥ jvaritasya kāyasamutthānadeśakālān abhisamīkṣya pācanārthaṃ pānīyamuṣṇaṃ prayacchanti bhiṣajaḥ
jvaro hyāmāśayasamutthaḥ prāyo bheṣajāni cāmāśayasamutthānāṃ vikārāṇāṃ pācanavamanāpatarpaṇasamarthāni bhavanti pācanārthaṃ ca pānīyamuṣṇaṃ tasmād etajjvaritebhyaḥ prayacchanti bhiṣajo bhūyiṣṭham
taddhi teṣāṃ pītaṃ vātam anulomayati agniṃ codaryam udīrayati kṣipraṃ jarāṃ gacchati śleṣmāṇaṃ pariśoṣayati svalpamapi ca pītaṃ tṛṣṇāpraśamanāyopakalpate tathā yuktam api caitannātyarthotsannapitte jvare sadāhabhramapralāpātisāre vā pradeyam uṣṇena hi dāhabhramapralāpātisārā bhūyo'bhivardhante śīte na copaśāmyantīti
bhavati cātra
śītenoṣṇakṛtān rogāñchamayanti bhiṣagvidaḥ
ye tu śītakṛtā rogāsteṣāmuṣṇaṃ bhiṣagjitam
evamitareṣāmapi vyādhīnāṃ nidānaviparītaṃ bheṣajaṃ bhavati yathāpatarpaṇanimittānāṃ vyādhīnāṃ nāntareṇa pūraṇamasti śāntiḥ tathā pūraṇanimittānāṃ vyādhīnāṃ nāntareṇāpatarpaṇam
apatarpaṇamapi ca trividhaṃ laṅghanaṃ laṅghanapācanaṃ doṣāvasecanaṃ ceti
tatra laṅghanam alpabaladoṣāṇāṃ laṅghanena hyagnimārutavṛddhyā vātātapaparītam ivālpam udakamalpo doṣaḥ praśoṣamāpadyate laṅghanapācane tu madhyabaladoṣāṇāṃ laṅghanapācanābhyāṃ hi sūryasaṃtāpamārutābhyāṃ pāṃśubhasmāvakiraṇairiva cānatibahūdakaṃ madhyabalo doṣaḥ praśoṣam āpadyate bahudoṣāṇāṃ punardoṣāvasecanameva kāryaṃ na hyabhinne kedārasetau palvalāpraseko'sti tadvad doṣāvasecanam
doṣāvasecanamanyadvā bheṣajaṃ prāptakālamapyāturasya naivaṃvidhasya kuryāt
tadyathā anapavādapratīkārasyādhanasyāparicārakasya vaidyamāninaścaṇḍasyāsūyakasya tīvrādharmārucer atikṣīṇabalamāṃsaśoṇitasyāsādhyarogopahatasya mumūrṣuliṅgānvitasya ceti
evaṃvidhaṃ hyāturam upacaran bhiṣak pāpīyasāyaśasā yogam ṛcchatīti
bhavati cātra
tadātve cānubandhe vā yasya syādaśubhaṃ phalam
karmaṇastanna kartavyam etadbuddhimatāṃ matam
alpodakadrumo yastu pravātaḥ pracurātapaḥ
jñeyaḥ sa jāṅgalo deśaḥ svalparogatamo'pi ca
pracurodakavṛkṣo yo nivāto durlabhātapaḥ
anūpo bahudoṣaśca samaḥ sādhāraṇo mataḥ
tatra ślokāḥ
pūrvarūpāṇi sāmānyā hetavaḥ sasvalakṣaṇāḥ
deśoddhvaṃsasya bhaiṣajyaṃ hetūnāṃ mūlameva ca
prāgvikārasamutpattir āyuṣaśca kṣayakramaḥ
maraṇaṃ prati bhūtānāṃ kālākālaviniścayaḥ
yathā cākālamaraṇaṃ yathāyuktaṃ ca bheṣajam
siddhiṃ yātyauṣadhaṃ yeṣāṃ na kuryādyena hetunā
tadātreyo'gniveśāya nikhilaṃ sarvamuktavān
deśoddhvaṃsanimittīye vimāne munisattamaḥ
athātastrividharogaviśeṣavijñānīyaṃ vimānaṃ vyākhyāsyāmaḥ
iti ha smāha bhagavānātreyaḥ
trividhaṃ khalu rogaviśeṣavijñānaṃ bhavati tadyathā āptopadeśaḥ pratyakṣam anumānaṃ ceti
tatrāptopadeśo nāmāptavacanam
āptā hyavitarkasmṛtivibhāgavido niṣprītyupatāpadarśinaśca
teṣām evaṃguṇayogād yadvacanaṃ tatpramāṇam
apramāṇaṃ punarmattonmattamūrkharaktaduṣṭāduṣṭavacanamiti pratyakṣaṃ tu khalu tadyat svayamindriyairmanasā copalabhyate
anumānaṃ khalu tarko yuktyapekṣaḥ
trividhena khalvanena jñānasamudāyena pūrvaṃ parīkṣya rogaṃ sarvathā sarvamathottarakālam adhyavasānamadoṣaṃ bhavati na hi jñānāvayavena kṛtsne jñeye jñānamutpadyate
trividhe tvasmin jñānasamudaye pūrvam āptopadeśājjñānaṃ tataḥ pratyakṣānumānābhyāṃ parīkṣopapadyate
kiṃ hyanupadiṣṭaṃ pūrvaṃ yattat pratyakṣānumānābhyāṃ parīkṣamāṇo vidyāt
tasmād dvividhā parīkṣā jñānavatāṃ pratyakṣam anumānaṃ ca trividhā vā sahopadeśena
tatredamupadiśanti buddhimantaḥ rogam ekaikam evaṃprakopaṇam evaṃyonim evamutthānam evamātmānam evamadhiṣṭhānam evaṃvedanam evaṃsaṃsthānam evaṃśabdasparśarūparasagandham evamupadravam evaṃvṛddhisthānakṣayasamanvitam evamudarkam evaṃnāmānam evaṃyogaṃ vidyāt tasminniyaṃ pratīkārārthā pravṛttirathavā nivṛttirityupadeśājjñāyate
pratyakṣatastu khalu rogatattvaṃ bubhutsuḥ sarvairindriyaiḥ sarvānindriyārthān āturaśarīragatān parīkṣeta anyatra rasajñānāt tadyathā antrakūjanaṃ sandhisphuṭanam aṅgulīparvaṇāṃ ca svaraviśeṣāṃśca ye cānye'pi keciccharīropagatāḥ śabdāḥ syustāñchrotreṇa parīkṣeta varṇasaṃsthānapramāṇacchāyāḥ śarīraprakṛtivikārau cakṣurvaiṣayikāṇi yāni cānyānyanuktāni tāni cakṣuṣā parīkṣeta rasaṃ tu khalvāturaśarīragatam indriyavaiṣayikam apyanumānād avagacchet na hyasya pratyakṣeṇa grahaṇam upapadyate tasmādāturaparipraśnenaivāturamukharasaṃ vidyāt yūkāpasarpaṇena tvasya śarīravairasyaṃ makṣikopasarpaṇena śarīramādhuryaṃ lohitapittasaṃdehe tu kiṃ dhārilohitaṃ lohitapittaṃ veti śvakākabhakṣaṇāddhārilohitam abhakṣaṇāllohitapittam ityanumātavyam evam anyān apyāturaśarīragatān rasānanumimīta gandhāṃstu khalu sarvaśarīragatānāturasya prakṛtivaikārikān ghrāṇena parīkṣeta sparśaṃ ca pāṇinā prakṛtivikṛtiyuktam
iti pratyakṣato'numānād upadeśataśca parīkṣaṇam uktam
ime tu khalvanye'pyevameva bhūyo'numānajñeyā bhavanti bhāvāḥ
tadyathāgnijaraṇaśaktyā parīkṣeta balaṃ vyāyāmaśaktyā śrotrādīni śabdādyarthagrahaṇena mano'rthāvyabhicaraṇena vijñānaṃ vyavasāyena rajaḥ saṅgena mohamavijñānena krodhamabhidroheṇa śokaṃ dainyena harṣamāmodena prītiṃ toṣeṇa bhayaṃ viṣādena dhairyamaviṣādena vīryamutthānena avasthānamavibhrameṇa śraddhāmabhiprāyeṇa medhāṃ grahaṇena saṃjñāṃ nāmagrahaṇena smṛtiṃ smaraṇena hriyamapatrapaṇena śīlamanuśīlanena dveṣaṃ pratiṣedhena upadhimanubandhena dhṛtim alaulyena vaśyatāṃ vidheyatayā vayobhaktisātmyavyādhisamutthānāni kāladeśopaśayavedanāviśeṣeṇa gūḍhaliṅgaṃ vyādhimupaśayānupaśayābhyāṃ doṣapramāṇaviśeṣam apacāraviśeṣeṇa āyuṣaḥ kṣayamariṣṭaiḥ upasthitaśreyastvaṃ kalyāṇābhiniveśena amalaṃ sattvamavikāreṇa grahaṇyāstu mṛdudāruṇatvaṃ svapnadarśanamabhiprāyaṃ dviṣṭeṣṭasukhaduḥkhāni cāturaparipraśnenaiva vidyāditi
bhavanti cātra āptataścopadeśena pratyakṣakaraṇena ca
anumānena ca vyādhīn samyagvidyādvicakṣaṇaḥ
sarvathā sarvamālocya yathāsaṃbhavam arthavit
athādhyavasyet tattve ca kārye ca tadanantaram
kāryatattvaviśeṣajñaḥ pratipattau na muhyati
amūḍhaḥ phalamāpnoti yadamohanimittajam
jñānabuddhipradīpena yo nāviśati tattvavit
āturasyāntarātmānaṃ na sa rogāṃścikitsati
tatra ślokau
sarvarogaviśeṣāṇāṃ trividhaṃ jñānasaṃgraham
yathā copadiśantyāptāḥ pratyakṣaṃ gṛhyate yathā
ye yathā cānumānena jñeyāstāṃścāpyudāradhīḥ
bhāvāṃstrirogavijñāne vimāne muniruktavān
athātaḥ srotasāṃ vimānaṃ vyākhyāsyāmaḥ
iti ha smāha bhagavānātreyaḥ
yāvantaḥ puruṣe mūrtimanto bhāvaviśeṣāstāvanta evāsmin srotasāṃ prakāraviśeṣāḥ
sarve hi bhāvāḥ puruṣe nāntareṇa srotāṃsyabhinirvartante kṣayaṃ vāpyabhigacchanti
srotāṃsi khalu pariṇāmamāpadyamānānāṃ dhātūnāmabhivāhīni bhavantyayanārthena
api caike srotasāmeva samudayaṃ puruṣamicchanti sarvagatatvāt sarvasaratvācca doṣaprakopaṇapraśamanānām
na tvetadevaṃ yasya hi srotāṃsi yacca vahanti yaccāvahanti yatra cāvasthitāni sarvaṃ tadanyattebhyaḥ
atibahutvāt khalu kecid aparisaṃkhyeyānyācakṣate srotāṃsi parisaṅkhyāni punaranye
teṣāṃ tu khalu srotasāṃ yathāsthūlaṃ katicitprakārānmūlataśca prakopavijñānataścānuvyākhyāsyāmaḥ ye bhaviṣyantyalamanuktārthajñānāya jñānavatāṃ vijñānāya cājñānavatām
tadyathā prāṇodakānnarasarudhiramāṃsamedosthimajjaśukramūtrapurīṣasvedavahānīti vātapittaśleṣmaṇāṃ punaḥ sarvaśarīracarāṇāṃ sarvāṇi srotāṃsyayanabhūtāni tadvadatīndriyāṇāṃ punaḥ sattvādīnāṃ kevalaṃ cetanāvaccharīram ayanabhūtam adhiṣṭhānabhūtaṃ ca
tadetat srotasāṃ prakṛtibhūtatvānna vikārairupasṛjyate śarīram
tatra prāṇavahānāṃ srotasāṃ hṛdayaṃ mūlaṃ mahāsrotaśca praduṣṭānāṃ tu khalveṣāmidaṃ viśeṣavijñānaṃ bhavati tadyathā atisṛṣṭam atibaddhaṃ kupitamalpālpamabhīkṣṇaṃ vā saśabdaśūlam ucchvasantaṃ dṛṣṭvā prāṇavahānyasya srotāṃsi praduṣṭānīti vidyāt
udakavahānāṃ srotasāṃ tālumūlaṃ kloma ca praduṣṭānāṃ tu khalveṣāmidaṃ viśeṣavijñānaṃ bhavati tadyathā jihvātālvoṣṭhakaṇṭhaklomaśoṣaṃ pipāsāṃ cātipravṛddhāṃ dṛṣṭvodakavahānyasya srotāṃsi praduṣṭānīti vidyāt
annavahānāṃ srotasāmāmāśayo mūlaṃ vāmaṃ ca pārśvaṃ praduṣṭānāṃ tu khalveṣāmidaṃ viśeṣavijñānaṃ bhavati tadyathā anannābhilaṣaṇam arocakavipākau chardiṃ ca dṛṣṭvānnavahānyasya srotāṃsi praduṣṭānīti vidyāt
rasavahānāṃ srotasāṃ hṛdayaṃ mūlaṃ daśa ca dhamanyaḥ
śoṇitavahānāṃ srotasāṃ yakṛnmūlaṃ plīhā ca
māṃsavahānāṃ ca srotasāṃ snāyurmūlaṃ tvak ca
medovahānāṃ srotasāṃ vṛkkau mūlaṃ vapāvahanaṃ ca
asthivahānāṃ srotasāṃ medo mūlaṃ jaghanaṃ ca
majjavahānāṃ srotasāmasthīni mūlaṃ sandhayaśca
śukravahānāṃ srotasāṃ vṛṣaṇau mūlaṃ śephaśca
praduṣṭānāṃ tu khalveṣāṃ rasādivahasrotasāṃ vijñānānyuktāni vividhāśitapītīye yānyeva hi dhātūnāṃ pradoṣavijñānāni tānyeva yathāsvaṃ praduṣṭānāṃ dhātusrotasām
mūtravahānāṃ srotasāṃ bastirmūlaṃ vaṅkṣaṇau ca praduṣṭānāṃ tu khalveṣāmidaṃ viśeṣavijñānaṃ bhavati tadyathā atisṛṣṭam atibaddhaṃ prakupitam alpālpam abhīkṣṇaṃ vā bahalaṃ saśūlaṃ mūtrayantaṃ dṛṣṭvā mūtravahānyasya srotāṃsi praduṣṭānīti vidyāt
purīṣavahānāṃ srotasāṃ pakvāśayo mūlaṃ sthūlagudaṃ ca praduṣṭānāṃ tu khalveṣāmidaṃ viśeṣavijñānaṃ bhavati tadyathā kṛcchreṇālpālpaṃ saśabdaśūlam atidravam atigrathitam atibahu copaviśantaṃ dṛṣṭvā purīṣavahānyasya srotāṃsi praduṣṭānīti vidyāt
svedavahānāṃ srotasāṃ medo mūlaṃ lomakūpāśca praduṣṭānāṃ tu khalveṣāmidaṃ viśeṣavijñānaṃ bhavati tadyathā asvedanam atisvedanaṃ pāruṣyamatiślakṣṇatāmaṅgasya paridāhaṃ lomaharṣaṃ ca dṛṣṭvā svedavahānyasya srotāṃsi praduṣṭānīti vidyāt
srotāṃsi sirāḥ dhamanyaḥ rasāyanyaḥ rasavāhinyaḥ nāḍyaḥ panthānaḥ mārgāḥ śarīracchidrāṇi saṃvṛtāsaṃvṛtāni sthānāni āśayāḥ niketāśceti śarīradhātvavakāśānāṃ lakṣyālakṣyāṇāṃ nāmāni bhavanti
teṣāṃ prakopāt sthānasthāścaiva mārgagāśca śarīradhātavaḥ prakopamāpadyante itareṣāṃ prakopāditarāṇi ca
srotāṃsi srotāṃsyevadhātavaśca dhātūneva pradūṣayanti praduṣṭāḥ
teṣāṃ sarveṣāmeva vātapittaśleṣmāṇaḥ praduṣṭā dūṣayitāro bhavanti doṣasvabhāvāditi
bhavanti cātra
kṣayāt saṃdhāraṇād raukṣyād vyāyāmāt kṣudhitasya ca
prāṇavāhīni duṣyanti srotāṃsyanyaiśca dāruṇaiḥ
auṣṇyādāmādbhayāt pānādatiśuṣkānnasevanāt
ambuvāhīni duṣyanti tṛṣṇāyāścātipīḍanāt
atimātrasya cākāle cāhitasya ca bhojanāt
annavāhīni duṣyanti vaiguṇyāt pāvakasya ca
guruśītamatisnigdhamatimātraṃ samaśnatām
rasavāhīni duṣyanti cintyānāṃ cāticintanāt
vidāhīnyannapānāni snigdhoṣṇāni dravāṇi ca
raktavāhīni duṣyanti bhajatāṃ cātapānalau
abhiṣyandīni bhojyāni sthūlāni ca gurūṇi ca
māṃsavāhīni duṣyanti bhuktvā ca svapatāṃ divā
avyāyāmāddivāsvapnānmedyānāṃ cātibhakṣaṇāt
medovāhīni duṣyanti vāruṇyāścātisevanāt
vyāyāmādatisaṃkṣobhādasthnāmativighaṭṭanāt
asthivāhīni duṣyanti vātalānāṃ ca sevanāt
utpeṣādatyabhiṣyandādabhighātāt prapīḍanāt
majjavāhīni duṣyanti viruddhānāṃ ca sevanāt
akālayonigamanānnigrahād atimaithunāt
śukravāhīni duṣyanti śastrakṣārāgnibhistathā
mūtritodakabhakṣyastrīsevanānmūtranigrahāt
mūtravāhīni duṣyanti kṣīṇasyābhikṣatasya ca
saṃdhāraṇādatyaśanādajīrṇādhyaśanāttathā
varcovāhīni duṣyanti durbalāgneḥ kṛśasya ca
vyāyāmād atisaṃtāpācchītoṣṇākramasevanāt
svedavāhīni duṣyanti krodhaśokabhayaistathā
āhāraśca vihāraśca yaḥ syāddoṣaguṇaiḥ samaḥ
dhātubhirviguṇaścāpi srotasāṃ sa pradūṣakaḥ
atipravṛttiḥ saṅgo vā sirāṇāṃ granthayo 'pi vā
vimārgagamanaṃ cāpi srotasāṃ duṣṭilakṣaṇam
svadhātusamavarṇāni vṛttasthūlānyaṇūni ca
srotāṃsi dīrghāṇyākṛtyā pratānasadṛśāni ca
prāṇodakānnavāhānāṃ duṣṭānāṃ śvāsikī kriyā
kāryā tṛṣṇopaśamanī tathaivāmapradoṣikī
vividhāśitapītīye rasādīnāṃ yadauṣadham
rasādisrotasāṃ kuryāttadyathāsvamupakramam
mūtraviṭsvedavāhānāṃ cikitsā mautrakṛcchrikī
tathātisārikī kāryā tathā jvaracikitsikī
tatra ślokāḥ
trayodaśānāṃ mūlāni srotasāṃ duṣṭilakṣaṇam
sāmānyaṃ nāmaparyāyāḥ kopanāni parasparam
doṣahetuḥ pṛthaktvena bheṣajoddeśa eva ca
srotovimāne nirdiṣṭastathā cādau viniścayaḥ
kevalaṃ viditaṃ yasya śarīraṃ sarvabhāvataḥ
śārīrāḥ sarvarogāśca sa karmasu na muhyati
athāto rogānīkaṃ vimānaṃ vyākhyāsyāmaḥ
iti ha smāha bhagavānātreyaḥ
dve rogānīke bhavataḥ prabhāvabhedena sādhyam asādhyaṃ ca dve rogānīke balabhedena mṛdu dāruṇaṃ ca dve rogānīke adhiṣṭhānabhedena mano'dhiṣṭhānaṃ śarīrādhiṣṭhānaṃ ca dve rogānīke nimittabhedena svadhātuvaiṣamyanimittam āgantunimittaṃ ca dve rogānīke āśayabhedena āmāśayasamutthaṃ pakvāśayasamutthaṃ ceti
evametat prabhāvabalādhiṣṭhānanimittāśayabhedāddvaidhaṃ sadbhedaprakṛtyantareṇa bhidyamānam athavāpi saṃdhīyamānaṃ syādekatvaṃ bahutvaṃ vā
ekatvaṃ tāvad ekameva rogānīkaṃ duḥkhasāmānyāt bahutvaṃ tu daśa rogānīkāni prabhāvabhedādinā bhavanti bahutvam api saṃkhyeyaṃ syādasaṃkhyeyaṃ vā
tatra saṃkhyeyaṃ tāvad yathoktam aṣṭodarīye aparisaṃkhyeyaṃ punaryathā mahārogādhyāye rugvarṇasamutthānādīnām asaṃkhyeyatvāt
na ca saṃkhyeyāgreṣu bhedaprakṛtyantarīyeṣu vigītirityato doṣavatī syādatra kācitpratijñā na cāvigītir ityataḥ syādadoṣavatī
bhettā hi bhedyamanyathā bhinatti anyathā purastādbhinnaṃ bhedaprakṛtyantareṇa bhindan bhedasaṃkhyāviśeṣam āpādayatyanekadhā na ca pūrvaṃ bhedāgramupahanti
samānāyāmapi khalu bhedaprakṛtau prakṛtānuprayogāntaramapekṣyam
santi hyarthāntarāṇi samānaśabdābhihitāni santi cānarthāntarāṇi paryāyaśabdābhihitāni
samāno hi rogaśabdo doṣeṣu ca vyādhiṣu ca doṣā hyapi rogaśabdamātaṅkaśabdaṃ yakṣmaśabdaṃ doṣaprakṛtiśabdaṃ vikāraśabdaṃ ca labhante vyādhayaśca rogaśabdam ātaṅkaśabdaṃ yakṣmaśabdaṃ doṣaprakṛtiśabdaṃ vikāraśabdaṃ ca labhante
tatra doṣeṣu caiva vyādhiṣu ca rogaśabdaḥ samānaḥ śeṣeṣu tu viśeṣavān
tatra vyādhayo'parisaṃkhyeyā bhavanti atibahutvāt doṣāstu khalu parisaṃkhyeyā bhavanti anatibahutvāt tasmādyathācitraṃ vikārānudāharaṇārtham anavaśeṣeṇa ca doṣān vyākhyāsyāmaḥ
rajastamaśca mānasau doṣau
tayorvikārāḥ kāmakrodhalobhamoherṣyāmānamadaśokacittodvegabhayaharṣādayaḥ
vātapittaśleṣmāṇastu khalu śārīrā doṣāḥ
teṣāmapi ca vikārā jvarātīsāraśophaśoṣaśvāsamehakuṣṭhādayaḥ
iti doṣāḥ kevalā vyākhyātā vikāraikadeśaśca
tatra khalveṣāṃ dvayānāmapi doṣāṇāṃ trividhaṃ prakopaṇaṃ tadyathā asātmyendriyārthasaṃyogaḥ prajñāparādhaḥ pariṇāmaśceti
prakupitāstu khalu te prakopaṇaviśeṣād dūṣyaviśeṣācca vikāraviśeṣān abhinirvartayantyaparisaṃkhyeyān
te ca vikārāḥ parasparamanuvartamānāḥ kadācidanubadhnanti kāmādayo jvarādayaśca
niyatastvanubandho rajastamasoḥ parasparaṃ na hyarajaskaṃ tamaḥ pravartate
prāyaḥ śārīradoṣāṇām ekādhiṣṭhānīyānāṃ sannipātaḥ saṃsargo vā samānaguṇatvāt doṣā hi dūṣaṇaiḥ samānāḥ
tatrānubandhyānubandhakṛto viśeṣaḥ svatantro vyaktaliṅgo yathoktasamutthānapraśamo bhavatyanubandhyaḥ tadviparītalakṣaṇas tvanubandhaḥ
anubandhyalakṣaṇasamanvitāstatra yadi doṣā bhavanti tattrikaṃ sannipātam ācakṣate dvayaṃ vā saṃsargam
anubandhyānubandhaviśeṣakṛtastu bahuvidho doṣabhedaḥ
evameṣa saṃjñāprakṛto bhiṣajāṃ doṣeṣu vyādhiṣu ca nānāprakṛtiviśeṣavyūhaḥ
athāto vyādhitarūpīyaṃ vimānaṃ vyākhyāsyāmaḥ
iti ha smāha bhagavānātreyaḥ
iha khalu dvau puruṣau vyādhitarūpau bhavataḥ guruvyādhitaḥ laghuvyādhitaśca
tatraguruvyādhita ekaḥ sattvabalaśarīrasampadupetatvāllaghuvyādhita iva dṛśyate laghuvyādhito 'paraḥ sattvādīnāmadhamatvādguruvyādhita iva dṛśyate
tayorakuśalāḥ kevalaṃ cakṣuṣaiva rūpaṃ dṛṣṭvādhyavasyanto vyādhigurulāghave vipratipadyante
nahi jñānāvayavena kṛtsne jñeye vijñānamutpadyate
vipratipannāstu khalu rogajñāne upakramayuktijñāne cāpi vipratipadyante
te yadā guruvyādhitaṃ laghuvyādhitarūpamāsādayanti tadā tamalpadoṣaṃ matvā saṃśodhanakāle 'smai mṛdu saṃśodhanaṃ prayacchanto bhūya evāsya doṣānudīrayanti
yadā tu laghuvyādhitaṃ guruvyādhitarūpamāsādayanti tadā taṃ mahādoṣaṃ matvā saṃśodhanakāle 'smai tīkṣṇaṃ saṃśodhanaṃ prayacchanto doṣānatinirhṛtya śarīramasya kṣiṇvanti
evamavayavena jñānasya kṛtsne jñeye jñānamabhimanyamānāḥ pariskhalanti
viditaveditavyāstu bhiṣajaḥ sarvaṃ sarvathā yathāsaṃbhavaṃ parīkṣyaṃ parīkṣyādhyavasyanto na kvacidapi vipratipadyante yatheṣṭamarthamabhinirvartayanti ceti
bhavanti cātra
sattvādīnāṃ vikalpena vyādhirūpamathāture
dṛṣṭvā vipratipadyante bālā vyādhibalābale
te bheṣajamayogena kurvantyajñānamohitāḥ
vyādhitānāṃ vināśāya kleśāya mahate 'pi vā
prājñāstu sarvamājñāya parīkṣyamiha sarvathā
na skhalanti prayogeṣu bheṣajānāṃ kadācana
iti vyādhitarūpādhikāre vyādhitarūpasaṃkhyāgrasaṃbhavaṃ vyādhitarūpahetuvipratipattau kāraṇaṃ sāpavādaṃ saṃpratipattikāraṇaṃ cānapavādaṃ niśamya bhagavantamātreyamagniveśo 'taḥ paraṃ sarvakrimīṇāṃ purīṣasaṃśrayāṇāṃ samutthānasthānasaṃsthānavarṇanāmaprabhāvacikitsitaviśeṣān papracchopasaṃgṛhya pādau
athāsmai provāca bhagavānātreyaḥiha khalvagniveśa viṃśatividhāḥ krimayaḥ pūrvamuddiṣṭā nānāvidhena pravibhāgenānyatra sahajebhyaḥ te punaḥ prakṛtibhirvibhajyamānāścaturvidhā bhavanti tadyathāpurīṣajāḥ śleṣmajāḥ śoṇitajā malajāśceti
tatra malo bāhyaścābhyantaraśca
tatra bāhyamalajātān malajān saṃcakṣmahe
teṣāṃ samutthānaṃ mṛjāvarjanaṃ sthānaṃ keśaśmaśrulomapakṣmavāsāṃsi saṃsthānamaṇavastilākṛtayo bahupādāśca varṇaḥ kṛṣṇaḥ śuklaśca nāmāni yūkāḥ pipīlikāśca prabhāvaḥ kaṇḍūjananaṃ koṭhapiḍakābhinirvartanaṃ ca cikitsitaṃ tu khalveṣāmapakarṣaṇaṃ malopaghātaḥ malakarāṇāṃ ca bhāvānāmanupasevanamiti
śoṇitajānāṃ tu khalu kuṣṭhaiḥ samānaṃ samutthānaṃ sthānaṃ raktavāhinyo dhamanyaḥ saṃsthānamaṇavo vṛttāścāpādāśca sūkṣmatvāccaike bhavantyadṛśyāḥ varṇaḥ tāmraḥ nāmāni keśādā lomādā lomadvīpāḥ saurasā auḍumbarā jantumātaraśceti prabhāvaḥ keśaśmaśrunakhalomapakṣmāpadhvaṃsaḥ vraṇagatānāṃ ca harṣakaṇḍūtodasaṃsarpaṇāni ativṛddhānāṃ ca tvaksirāsnāyumāṃsataruṇāsthibhakṣaṇamiti cikitsitamapyeṣāṃ kuṣṭhaiḥ samānaṃ taduttarakālamupadekṣyāmaḥ
śleṣmajāḥ kṣīraguḍatilamatsyānūpamāṃsapiṣṭānnaparamānnakusumbhasnehājīrṇapūtiklinnasaṃkīrṇaviruddhāsātmyabhojanasamutthānāḥ teṣāmāmāśayaḥ sthānaṃ te pravardhamānāstūrdhvamadho vā visarpantyubhayato vā saṃsthānavarṇaviśeṣāstu śvetāḥ pṛthubradhnasaṃsthānāḥ kecit kecidvṛttapariṇāhā gaṇḍūpadākṛtayaḥ śvetāstāmrāvabhāsāśca kecidaṇavo dīrghāstantvākṛtayaḥ śvetāḥ teṣāṃ trividhānāṃ śleṣmanimittānāṃ krimīṇāṃ nāmāni antrādāḥ udarādāḥ hṛdayacarāḥ curavaḥ darbhapuṣpāḥ saugandhikāḥ mahāgudāśceti prabhāvo hṛllāsaḥ āsyasaṃsravaṇam arocakāvipākau jvaraḥ mūrcchā jṛmbhā kṣavathuḥ ānāhaḥ aṅgamardaḥ chardiḥ kārśyaṃ pāruṣyaṃ ceti
purīṣajāstulyasamutthānāḥ śleṣmajaiḥ teṣāṃ sthānaṃ pakvāśayaḥ te pravardhamānāstvadho visarpanti yasya punarāmāśayābhimukhāḥ syuryadantaraṃ tadantaraṃ tasyodgāraniḥśvāsāḥ purīṣagandhinaḥ syuḥ saṃsthānavarṇaviśeṣāstu sūkṣmavṛttaparīṇāhāḥ śvetā dīrghā ūrṇāṃśusaṃkāśāḥ kecit kecit punaḥ sthūlavṛttaparīṇāhāḥ śyāvanīlaharitapītāḥ teṣāṃ nāmāni kakerukāḥ makerukāḥ lelihāḥ saśūlakāḥ sausurādāśceti prabhāvaḥ purīṣabhedaḥ kārśyaṃ pāruṣyaṃ lomaharṣābhinirvartanaṃ ca ta eva cāsya gudamukhaṃ paritudantaḥ kaṇḍūṃ copajanayanto gudamukhaṃ paryāsate ta eva jātaharṣā gudaniṣkramaṇamativelaṃ kurvanti ityeṣa śleṣmajānāṃ purīṣajānāṃ ca krimīṇāṃ samutthānādiviśeṣaḥ
cikitsitaṃ tu khalveṣāṃ samāsenopadiśya paścādvistareṇopadekṣyāmaḥ
tatra sarvakrimīṇāmapakarṣaṇamevāditaḥ kāryaṃ tataḥ prakṛtivighātaḥ anantaraṃ nidānoktānāṃ bhāvānāmanupasevanamiti
tatrāpakarṣaṇaṃhastenābhigṛhya vimṛśyopakaraṇavatāpanayanamanupakaraṇena vā sthānagatānāṃ tu krimīṇāṃ bheṣajenāpakarṣaṇaṃ nyāyataḥ taccaturvidhaṃ tadyathā śirovirecanaṃ vamanaṃ virecanam āsthāpanaṃ ca ityapakarṣaṇavidhiḥ
prakṛtivighātastveṣāṃ kaṭutiktakaṣāyakṣāroṣṇānāṃ dravyāṇāmupayogaḥ yaccānyadapi kiṃcicchleṣmapurīṣapratyanīkabhūtaṃ tat syāt iti prakṛtivighātaḥ
anantaraṃ nidānoktānāṃ bhāvānāmanupasevanaṃ yaduktaṃ nidānavidhau tasya vivarjanaṃ tathāprāyāṇāṃ cāpareṣāṃ dravyāṇām
iti lakṣaṇataścikitsitamanuvyākhyātam
etadeva punarvistareṇopadekṣyate
athainaṃ krimikoṣṭhamāturamagre ṣaḍrātraṃ saptarātraṃ vā snehasvedābhyāmupapādya śvobhūte enaṃ saṃśodhanaṃ pāyayitāsmīti kṣīraguḍadadhitilamatsyānūpamāṃsapiṣṭānnaparamānnakusumbhasnehasamprayuktair bhojyaiḥ sāyaṃ prātaścopapādayet samudīraṇārthaṃ krimīṇāṃ koṣṭhābhisaraṇārthaṃ ca bhiṣak
atha vyuṣṭāyāṃ rātryāṃ sukhoṣitaṃ suprajīrṇabhaktaṃ ca vijñāyāsthāpanavamanavirecanais tadahar evopapādayed upapādanīyaścet syāt sarvān parīkṣyaviśeṣān parīkṣya samyak
athāhareti brūyāt mūlakasarṣapalaśunakarañjaśigrumadhuśigrukharapuṣpābhūstṛṇasumukhasurasakuṭherakagaṇḍīrakālamālakaparṇāsakṣavakaphaṇijjhakāni sarvāṇyathavā yathālābhaṃ tānyāhṛtānyabhisamīkṣya khaṇḍaśaśchedayitvā prakṣālya pānīyena suprakṣālitāyāṃ sthālyāṃ samāvāpya gomūtreṇārdhodakenābhiṣicya sādhayet satatamavaghaṭṭayan darvyā tamupayuktabhūyiṣṭhe 'mbhasi gataraseṣvauṣadheṣu sthālīmavatārya suparipūtaṃ kaṣāyaṃ sukhoṣṇaṃ madanaphalapippalīviḍaṅgakalkatailopahitaṃ svarjikālavaṇitamabhyāsicya bastau vidhivadāsthāpayedenaṃ tathārkālarkakuṭajāḍhakīkuṣṭhakaiḍaryakaṣāyeṇa vā tathā śigrupīlukustumburukaṭukāsarṣapakaṣāyeṇa tathā āmalakaśṛṅgaveradāruharidrāpicumardakaṣāyeṇa madanaphalādisaṃyogasampāditena trivāraṃ saptarātraṃ vāsthāpayet
pratyāgate ca paścime bastau pratyāśvastaṃ tadaharevobhayatobhāgaharaṃ saṃśodhanaṃ pāyayedyuktyā tasya vidhir upadekṣyate madanaphalapippalīkaṣāyasyārdhāñjalimātreṇa trivṛtkalkākṣamātramāloḍya pātum asmai prayacchet tadasya doṣamubhayato nirharati sādhu evameva kalpoktāni vamanavirecanāni pratisaṃsṛjya pāyayedenaṃ buddhyā sarvaviśeṣānavekṣamāṇo bhiṣak
athainaṃ samyagviriktaṃ vijñāyāparāhṇe śaikharikakaṣāyeṇa sukhoṣṇena pariṣecayet
tenaiva ca kaṣāyeṇa bāhyābhyantarān sarvodakārthān kārayecchaśvat tadabhāve kaṭutiktakaṣāyāṇāmauṣadhānāṃ kvāthairmūtrakṣārairvā pariṣecayet
pariṣiktaṃ cainaṃ nivātamāgāramanupraveśya pippalīpippalīmūlacavyacitrakaśṛṅgaverasiddhena yavāgvādinā krameṇopācaret vilepīkramāgataṃ cainam anuvāsayed viḍaṅgatailenaikāntaraṃ dvistrirvā
yadi punarasyātipravṛddhāñchīrṣādān krimīn manyeta śirasyaivābhisarpataḥ kadācit tataḥ snehasvedābhyāmasya śira upapādya virecayedapāmārgataṇḍulādinā śirovirecanena
yastvabhyavahāryavidhiḥ prakṛtivighātāyoktaḥ krimīṇāmatha tamanuvyākhyāsyāmaḥ mūlakaparṇīṃ samūlāgrapratānāmāhṛtya khaṇḍaśaśchedayitvolūkhale kṣodayitvā pāṇibhyāṃ pīḍayitvā rasaṃ gṛhṇīyāt tena rasena lohitaśālitaṇḍulapiṣṭaṃ samāloḍya pūpalikāṃ kṛtvā vidhūmeṣvaṅgāreṣūpakuḍya viḍaṅgatailalavaṇopahitāṃ krimikoṣṭhāya bhakṣayituṃ prayacchet anantaraṃ cāmlakāñjikamudaśvidvā pippalyādipañcavargasaṃsṛṣṭaṃ salavaṇam anupāyayet
anena kalpena mārkavārkasahacaranīpanirguṇḍīsumukhasurasakuṭherakagaṇḍīrakālamālakaparṇāsakṣavakaphaṇijjhakabakulakuṭajasuvarṇakṣīrīsvarasānām anyatamasmin kārayet pūpalikāḥ tathā kiṇihīkirātatiktakasuvahāmalakaharītakībibhītakasvaraseṣu kārayet pūpalikāḥ svarasāṃścaiteṣāmekaikaśo dvaṃdvaśaḥ sarvaśo vā madhuvilulitān prātaranannāya pātuṃ prayacchet
athāśvaśakṛdāhṛtya mahati kiliñjake prastīryātape śoṣayitvodūkhale kṣodayitvā dṛṣadi punaḥ sūkṣmacūrṇāni kārayitvā viḍaṅgakaṣāyeṇa triphalākaṣāyeṇa vāṣṭakṛtvo daśakṛtvo vāātape suparibhāvitāni bhāvayitvā dṛṣadi punaḥ sūkṣmāṇi cūrṇāni kārayitvā nave kalaśe samāvāpyānuguptaṃ nidhāpayet
teṣāṃ tu khalu cūrṇānāṃ pāṇitalaṃ yāvadvā sādhu manyeta tat kṣaudreṇa saṃsṛjya krimikoṣṭhine leḍhuṃ prayacchet
tathā bhallātakāsthīnyāhṛtya kalaśapramāṇena cāpothya snehabhāvite dṛḍhe kalaśe sūkṣmānekacchidrabradhne śarīram upaveṣṭya mṛdāvalipte samāvāpyoḍupena pidhāya bhūmāvākaṇṭhaṃ nikhātasya snehabhāvitasyaivānyasya dṛḍhasya kumbhasyopari samāropya samantādgomayairupacitya dāhayet sa yadā jānīyāt sādhu dagdhāni gomayāni vigatasnehāni ca bhallātakāsthīnīti tatastaṃ kumbhamuddharet
atha tasmāddvitīyāt kumbhāt snehamādāya viḍaṅgataṇḍulacūrṇaiḥ snehārdhamātraiḥ pratisaṃsṛjyātape sarvamahaḥ sthāpayitvā tato 'smai mātrāṃ prayacchet pānāya tena sādhu viricyate viriktasya cānupūrvī yathoktā
evameva bhadradārusaralakāṣṭhasnehānupakalpya pātuṃ prayacchet
anuvāsayeccainamanuvāsanakāle
athāhareti brūyāt śāradān navāṃstilān saṃpadupetān tānāhṛtya suniṣpūtān niṣpūya suśuddhān śodhayitvā viḍaṅgakaṣāye sukhoṣṇe prakṣipya nirvāpayed ā doṣagamanāt gatadoṣānabhisamīkṣya supralūnān praluñcya punareva suniṣpūtān niṣpūya suśuddhān śodhayitvā viḍaṅgakaṣāyeṇa triḥsaptakṛtvaḥ suparibhāvitān bhāvayitvā ātape śoṣayitvā ulūkhale saṃkṣudya dṛṣadi punaḥ ślakṣṇapiṣṭān kārayitvā droṇyām abhyavadhāya viḍaṅgakaṣāyeṇa muhurmuhuravasiñcan pāṇimardameva mardayet tasmiṃstu khalu prapīḍyamāne yattailamudiyāttat pāṇibhyāṃ paryādāya śucau dṛḍhe kalaśe nyasyānuguptaṃ nidhāpayet
athāhareti brūyāttilvakoddālakayordvau bilvamātrau piṇḍau ślakṣṇapiṣṭau viḍaṅgakaṣāyeṇa tadardhamātrau śyāmātrivṛtayoḥ ato 'rdhamātrau dantīdravantyoḥ ato 'rdhamātrau ca cavyacitrakayoriti
etaṃ saṃbhāraṃ viḍaṅgakaṣāyasyārdhāḍhakamātreṇa pratisaṃsṛjya tattailaprasthaṃ samāvāpya sarvamāloḍya mahati paryoge samāsicyāgnāvadhiśrityāsane samāsicyāgnāvadhiśrityāsane sukhopaviṣṭaḥ sarvataḥ snehamavalokayannajasraṃ mṛdvagninā sādhayeddarvyā satatamavaghaṭṭayan
sa yadā jānīyādviramati śabdaḥ praśāmyati ca phenaḥ prasādamāpadyate snehaḥ yathāsvaṃ ca gandhavarṇarasotpattiḥ saṃvartate ca bhaiṣajyamaṅgulibhyāṃ mṛdyamānam anatimṛdvanatidāruṇam anaṅguligrāhi ceti sa kālastasyāvatāraṇāya
tatastamavatārya śītībhūtamahatena vāsasā paripūya śucau dṛḍhe kalaśe samāsicya pidhānena pidhāya śuklena vastrapaṭṭenāvacchādya sūtreṇa subaddhaṃ suniguptaṃ nidhāpayet
tato 'smai mātrāṃ prayacchet pānāya tena sādhu viricyate samyagapahṛtadoṣasya cānupūrvī yathoktā
tataścainamanuvāsayedanuvāsanakāle
etenaiva ca pākavidhinā sarṣapātasīkarañjakoṣātakīsnehānupakalpya pāyayet sarvaviśeṣānavekṣamāṇaḥ
tenāgado bhavati
evaṃ dvayānāṃ śleṣmapurīṣasaṃbhavānāṃ krimīṇāṃ samutthānasaṃsthānavarṇanāmaprabhāvacikitsitaviśeṣā vyākhyātāḥ sāmānyataḥ
viśeṣatastu svalpamātram āsthāpanānuvāsanānulomaharaṇabhūyiṣṭhaṃ teṣvevauṣadheṣu purīṣajānāṃ krimīṇāṃ cikitsitaṃ kartavyaṃ mātrādhikaṃ punaḥ śirovirecanavamanopaśamanabhūyiṣṭhaṃ teṣvevauṣadheṣu śleṣmajānāṃ krimīṇāṃ cikitsitaṃ kāryam ityeṣa krimighno bheṣajavidhiranuvyākhyāto bhavati
tam anutiṣṭhatā yathāsvaṃ hetuvarjane prayatitavyam
yathoddeśamevamidaṃ krimikoṣṭhacikitsitaṃ yathāvadanuvyākhyātaṃ bhavati
bhavanti cātra
apakarṣaṇamevādau krimīṇāṃ bheṣajaṃ smṛtam
tato vighātaḥ prakṛternidānasya ca varjanam
ayameva vikārāṇāṃ sarveṣāmapi nigrahe
vidhirdṛṣṭastridhā yo 'yaṃ krimīnuddiśya kīrtitaḥ
saṃśodhanaṃ saṃśamanaṃ nidānasya ca varjanam
etāvad bhiṣajā kāryaṃ roge roge yathāvidhi
tatra ślokau
vyādhitau puruṣau jñājñau bhiṣajau saprayojanau
viṃśatiḥ krimayasteṣāṃ hetvādiḥ saptako gaṇaḥ
ukto vyādhitarūpīye vimāne paramarṣiṇā
śiṣyasambodhanārthāya vyādhipraśamanāya ca
athāto rogabhiṣagjitīyaṃ vimānaṃ vyākhyāsyāmaḥ
iti ha smāha bhagavānātreyaḥ
buddhimānātmanaḥ kāryagurulāghavaṃ karmaphalamanubandhaṃ deśakālau ca viditvā yuktidarśanādbhiṣagbubhūṣuḥ śāstramevāditaḥ parīkṣeta
vividhāni hi śāstrāṇi bhiṣajāṃ pracaranti loke tatra yanmanyeta sumahadyaśasvidhīrapuruṣāsevitam arthabahulam āptajanapūjitaṃ trividhaśiṣyabuddhihitam apagatapunaruktadoṣam ārṣaṃ supraṇītasūtrabhāṣyasaṃgrahakramaṃ svādhāram anavapatitaśabdam akaṣṭaśabdaṃ puṣkalābhidhānaṃ kramāgatārtham arthatattvaviniścayapradhānaṃ saṃgatārtham asaṃkulaprakaraṇam āśuprabodhakaṃ lakṣaṇavaccodāharaṇavacca tadabhiprapadyeta śāstram
śāstraṃ hyevaṃvidhamamala ivādityastamo vidhūya prakāśayati sarvam
tato 'nantaramācāryaṃ parīkṣeta tadyathā paryavadātaśrutaṃ paridṛṣṭakarmāṇaṃ dakṣaṃ dakṣiṇaṃ śuciṃ jitahastam upakaraṇavantaṃ sarvendriyopapannaṃ prakṛtijñaṃ pratipattijñam anupaskṛtavidyam anahaṅkṛtam anasūyakam akopanaṃ kleśakṣamaṃ śiṣyavatsalamadhyāpakaṃ jñāpanasamarthaṃ ceti
evaṃguṇo hyācāryaḥ sukṣetramārtavo megha iva śasyaguṇaiḥ suśiṣyamāśu vaidyaguṇaiḥ sampādayati
tamupasṛtyārirādhayiṣurupacaredagnivacca devavacca rājavacca pitṛvacca bhartṛvaccāpramattaḥ
tatastatprasādāt kṛtsnaṃ śāstramadhigamya śāstrasya dṛḍhatāyāmabhidhānasya sauṣṭhave 'rthasya vijñāne vacanaśaktau ca bhūyo bhūyaḥ prayateta samyak
tatropāyānanuvyākhyāsyāmaḥadhyayanam adhyāpanaṃ tadvidyasaṃbhāṣā cetyupāyāḥ
tatrāyamadhyayanavidhiḥ kalyaḥ kṛtakṣaṇaḥ prātar utthāyopavyūṣaṃ vā kṛtvā āvaśyakam upaspṛśyodakaṃ devarṣigobrāhmaṇaguruvṛddhasiddhācāryebhyo namaskṛtya same śucau deśe sukhopaviṣṭo manaḥpuraḥsarābhirvāgbhiḥ sūtramanukrāman punaḥ punarāvartayed buddhvā samyaganupraviśyārthatattvaṃ svadoṣaparihārārthaṃ paradoṣapramāṇārthaṃ ca evaṃ madhyaṃdine 'parāhṇe rātrau ca śaśvad aparihāpayannadhyayanam abhyasyet
ityadhyayanavidhiḥ
athādhyāpanavidhiḥ adhyāpane kṛtabuddhirācāryaḥ śiṣyamevāditaḥ parīkṣeta tad yathā praśāntam āryaprakṛtikam akṣudrakarmāṇam ṛjucakṣurmukhanāsāvaṃśaṃ tanuraktaviśadajihvam avikṛtadantauṣṭham aminminaṃ dhṛtimantam anahaṅkṛtaṃ medhāvinaṃ vitarkasmṛtisampannam udārasattvaṃ tadvidyakulajamathavā tadvidyavṛttaṃ tattvābhiniveśinam avyaṅgam avyāpannendriyaṃ nibhṛtam anuddhatam arthatattvabhāvakam akopanam avyasaninaṃ śīlaśaucācārānurāgadākṣyaprādakṣiṇyopapannam adhyayanābhikāmam arthavijñāne karmadarśane cānanyakāryam alubdham analasaṃ sarvabhūtahitaiṣiṇam ācāryasarvānuśiṣṭipratikaram anuraktaṃ ca evaṃguṇasamuditam adhyāpyam āhuḥ
evaṃvidham adhyayanārthinam upasthitam ārirādhayiṣum ācāryo 'nubhāṣeta udagayane śuklapakṣe praśaste 'hani tiṣyahastaśravaṇāśvayujāmanyatamena nakṣatreṇa yogamupagate bhagavati śaśini kalyāṇe kalyāṇe ca karaṇe maitre muhūrte muṇḍaḥ kṛtopavāsaḥ snātaḥ kāṣāyavastrasaṃvītaḥ sagandhahastaḥ samidho 'gnimājyamupalepanam udakumbhān mālyadāmadīpahiraṇyahemarajatamaṇimuktāvidrumakṣaumaparidhīn kuśalājasarṣapākṣatāṃśca śuklāni sumanāṃsi grathitāgrathitāni medhyān bhakṣyān gandhāṃśca ghṛṣṭānādāyopatiṣṭhasveti
sa tathā kuryāt
tamupasthitamājñāya same śucau deśe prākpravaṇe udakpravaṇe vā catuṣkiṣkumātraṃ caturasraṃ sthaṇḍilaṃ gomayodakenopaliptaṃ kuśāstīrṇaṃ suparihitaṃ paridhibhiścaturdiśaṃ yathoktacandanodakumbhakṣaumahemahiraṇyarajatamaṇimuktāvidrumālaṃkṛtaṃ medhyabhakṣyagandhaśuklapuṣpalājasarṣapākṣatopaśobhitaṃ kṛtvā tatra pālāśībhir aiṅgudībhir audumbarībhir mādhukībhir vā samidbhiragnimupasamādhāya prāṅmukhaḥ śuciradhyayanavidhimanuvidhāya madhusarpirbhyāṃ tristrir juhuyād agnim āśīḥsamprayuktair mantrair brahmāṇamagniṃ dhanvantariṃ prajāpatimaśvināvindramṛṣīṃśca sūtrakārānabhimantrayamāṇaḥ pūrvaṃ svāheti
śiṣyaścainamanvālabheta
hutvā ca pradakṣiṇamagnimanuparikrāmet
parikramya brāhmaṇān svasti vācayet bhiṣajaścābhipūjayet
athainamagnisakāśe brāhmaṇasakāśe bhiṣaksakāśe cānuśiṣyād brahmacāriṇā śmaśrudhāriṇā satyavādināmāṃsādena medhyasevinā nirmatsareṇāśastradhāriṇā ca bhavitavyaṃ na ca te madvacanāt kiṃcid akāryaṃ syādanyatra rājadviṣṭāt prāṇaharād vipulād adharmyād anarthasamprayuktād vāpyarthāt madarpaṇena matpradhānena madadhīnena matpriyahitānuvartinā ca śaśvadbhavitavyaṃ putravad dāsavad arthivaccopacaratānuvastavyo 'ham anutsekenāvahitenānanyamanasā vinītenāvekṣyāvekṣyakāriṇānasūyakena cābhyanujñātena pravicaritavyam anujñātena pravicaratā pūrvaṃ gurvarthopāharaṇe yathāśakti prayatitavyaṃ karmasiddhimarthasiddhiṃ yaśolābhaṃ pretya ca svargamicchatā bhiṣajā tvayā gobrāhmaṇamādau kṛtvā sarvaprāṇabhṛtāṃ śarmāśāsitavyamaharaharuttiṣṭhatā copaviśatā ca sarvātmanā cāturāṇāmārohyāya prayatitavyaṃ jīvitahetorapi cāturebhyo nābhidrogdhavyaṃ manasāpi ca parastriyo nābhigamanīyāstathā sarvameva parasvaṃ nibhṛtaveśaparicchadena bhavitavyam aśauṇḍenāpāpenāpāpasahāyena ca ślakṣṇaśukladharmyaśarmyadhanyasatyahitamitavacasā deśakālavicāriṇā smṛtimatā jñānotthānopakaraṇasampatsu nityaṃ yatnavatā ca na ca kadācidrājadviṣṭānāṃ rājadveṣiṇāṃ vā mahājanadviṣṭānāṃ mahājanadveṣiṇāṃ vāpyauṣadham anuvidhātavyaṃ tathā sarveṣām atyarthanikṛtaduṣṭaduḥkhaśīlācāropacārāṇām anapavādapratikārāṇāṃ mumūrṣūṇāṃ ca tathaivāsannihiteśvarāṇāṃ strīṇāmanadhyakṣāṇāṃ vā na ca kadācit strīdattamāmiṣamādātavyamananujñātaṃ bhartrāthavādhyakṣeṇa āturakulaṃ cānupraviśatā viditenānumatapraveśinā sārdhaṃ puruṣeṇa susaṃvītenāvākśirasā smṛtimatā stimitenāvekṣyāvekṣya manasā sarvamācaratā samyaganupraveṣṭavyam anupraviśya ca vāṅmanobuddhīndriyāṇi na kvacit praṇidhātavyānyanyatrāturād āturopakārārthād āturagateṣvanyeṣu vā bhāveṣu na cāturakulapravṛttayo bahirniścārayitavyāḥ hrasitaṃ cāyuṣaḥ pramāṇamāturasya jānatāpi tvayā na varṇayitavyaṃ tatra yatrocyamānam āturasyānyasya vāpyupaghātāya sampadyate jñānavatāpi ca nātyarthamātmano jñāne vikatthitavyam āptādapi hi vikatthamānād atyartham udvijantyaneke
na caiva hyasti sutaramāyurvedasya pāraṃ tasmādapramattaḥ śaśvadabhiyogamasmin gacchet etacca kāryam evaṃbhūyaśca vṛttasauṣṭhavamanasūyatā parebhyo 'pyāgamayitavyaṃ kṛtsno hi loko buddhimatāmācāryaḥ śatruścābuddhimatām ataścābhisamīkṣya buddhimatāmitrasyāpi dhanyaṃ yaśasyamāyuṣyaṃ pauṣṭikaṃ laukyam abhyupadiśato vacaḥ śrotavyam anuvidhātavyaṃ ceti
ataḥ paramidaṃ brūyād devatāgnidvijaguruvṛddhasiddhācāryeṣu te nityaṃ samyagvartitavyaṃ teṣu te samyagvartamānasyāyamagniḥ sarvagandharasaratnabījāni yatheritāśca devatāḥ śivāya syuḥ ato 'nyathā vartamānasyāśivāyeti
evaṃ bruvati cācārye śiṣyaḥ tatheti brūyāt
yathopadeśaṃ ca kurvannadhyāpyaḥ ato 'nyathā tvanadhyāpyaḥ
adhyāpyamadhyāpayan hyācāryo yathoktaiś cādhyāpanaphalair yogam āpnotyanyaiścānuktaiḥ śreyaskarairguṇaiḥ śiṣyamātmānaṃ ca yunakti
ityadhyāpanavidhiruktaḥ
saṃbhāṣāvidhimata ūrdhvaṃ vyākhyāsyāmaḥ bhiṣak bhiṣajā saha sambhāṣeta
tadvidyasaṃbhāṣā hi jñānābhiyogasaṃharṣakarī bhavati vaiśāradyamapi cābhinirvartayati vacanaśaktimapi cādhatte yaśaścābhidīpayati pūrvaśrute ca saṃdehavataḥ punaḥ śravaṇācchrutasaṃśayamapakarṣati śrute cāsaṃdehavato bhūyo 'dhyavasāyamabhinirvartayati aśrutamapi ca kaṃcid arthaṃ śrotraviṣayamāpādayati yaccācāryaḥ śiṣyāya śuśrūṣave prasannaḥ krameṇopadiśati guhyābhimatam arthajātaṃ tat paraspareṇa saha jalpan piṇḍena vijigīṣurāha saṃharṣāt tasmāttadvidyasaṃbhāṣāmabhipraśaṃsanti kuśalāḥ
dvividhā tu khalu tadvidyasaṃbhāṣā bhavati saṃdhāyasaṃbhāṣā vigṛhyasaṃbhāṣā ca
tatra jñānavijñānavacanaprativacanaśaktisaṃpannenākopanenānupaskṛtavidyenānasūyakenānuneyenānunayakovidena kleśakṣameṇa priyasaṃbhāṣaṇena ca saha saṃdhāyasaṃbhāṣā vidhīyate
tathāvidhena saha kathayan viśrabdhaḥ kathayet pṛcchedapi ca viśrabdhaḥ pṛcchate cāsmai viśrabdhāya viśadamarthaṃ brūyāt na ca nigrahabhayādudvijeta nigṛhya cainaṃ na hṛṣyet na ca pareṣu vikattheta na ca mohādekāntagrāhī syāt na cāviditamarthamanuvarṇayet samyak cānunayenānunayet tatra cāvahitaḥ syāt
ityanulomasaṃbhāṣāvidhiḥ
ata ūrdhvamitareṇa saha vigṛhya saṃbhāṣāyāṃ jalpecchreyasā yogamātmanaḥ paśyan
prāgeva ca jalpājjalpāntaraṃ parāvarāntaraṃ pariṣadviśeṣāṃśca samyak parīkṣeta
samyakparīkṣā hi buddhimatāṃ kāryapravṛttinivṛttikālau śaṃsati tasmāt parīkṣāmabhipraśaṃsanti kuśalāḥ
parīkṣamāṇastu khalu parāvarāntaramimān jalpakaguṇāñ śreyaskarān doṣavataśca parīkṣeta samyak tadyathāśrutaṃ vijñānaṃ dhāraṇaṃ pratibhānaṃ vacanaśaktiriti etān guṇān śreyaskarānāhuḥ imān punardoṣavataḥ tad yathā kopanatvam avaiśāradyaṃ bhīrutvamadhāraṇatvamanavahitatvamiti
etān guṇān gurulāghavataḥ parasya caivātmanaśca tulayet
tatra trividhaḥ paraḥ sampadyate pravaraḥ pratyavaraḥ samo vā guṇavinikṣepataḥ natveva kārtsnyena
pariṣattu khalu dvividhā jñānavatī mūḍhapariṣacca
saiva dvividhā satī trividhā punaranena kāraṇavibhāgena suhṛtpariṣat udāsīnapariṣat pratiniviṣṭapariṣacceti
tatra pratiniviṣṭāyāṃ pariṣadi jñānavijñānavacanaprativacanaśaktisampannāyāṃ mūḍhāyāṃ vā na kathaṃcit kenacit saha jalpo vidhīyate mūḍhāyāṃ tu suhṛtpariṣadyudāsīnāyāṃ vā jñānavijñānavacanaprativacanaśaktīr antareṇāpyadīptayaśasā mahān avidviṣṭenāpi saha jalpo vidhīyate
tadvidhena ca saha kathayatā āviddhadīrghasūtrasaṃkulair vākyadaṇḍakaiḥ kathayitavyam atihṛṣṭaṃ muhurmuhurupahasatā paraṃ nirūpayatā ca parṣadamākārairbruvataścāsya vākyāvakāśo na deyaḥ kaṣṭaśabdaṃ ca bruvatā vaktavyo nocyate athavā punarhīnā te pratijñā iti
punaścāhūyamānaḥ prativaktavyaḥ parisaṃvatsaro bhavān śikṣasva tāvat na tvayā gururupāsito nūnam athavā paryāptametāvatte sakṛdapi hi parikṣepikaṃ nihataṃ nihatamāhuriti nāsya yogaḥ kartavyaḥ kathaṃcit
apyevaṃ śreyasā saha vigṛhya vaktavyamityāhureke natvevaṃ jyāyasā saha vigrahaṃ praśaṃsanti kuśalāḥ
pratyavareṇa tu saha samānābhimatena vā vigṛhya jalpatā suhṛtpariṣadi kathayitavyam athavāpyudāsīnapariṣady avadhānaśravaṇajñānavijñānopadhāraṇavacanaprativacanaśaktisampannāyāṃ kathayatā cāvahitena parasya sādguṇyadoṣabalamavekṣitavyaṃ samavekṣya ca yatrainaṃ śreṣṭhaṃ manyeta nāsya tatra jalpaṃ yojayedanāviṣkṛtamayogaṃ kurvan yatra tvenamavaraṃ manyeta tatraivainamāśu nigṛhṇīyāt
tatra khalvime pratyavarāṇāmāśu nigrahe bhavantyupāyāḥ tadyathā śrutahīnaṃ mahatā sūtrapāṭhenābhibhavet vijñānahīnaṃ punaḥ kaṣṭaśabdena vākyena vākyadhāraṇāhīnamāviddhadīrghasūtrasaṃkulairvākyadaṇḍakaiḥ pratibhāhīnaṃ punarvacanenaikavidhenānekārthavācinā vacanaśaktihīnamardhoktasya vākyasyākṣepeṇa aviśāradam apatrapaṇena kopanam āyāsanena bhīruṃ vitrāsanena anavahitaṃ niyamaneneti
evametairupāyaiḥ paramavaramabhibhavecchīghram
tatra ślokau
vigṛhya kathayed yuktyā yuktaṃ ca na nivārayet
vigṛhyabhāṣā tīvraṃ hi keṣāṃciddrohamāvahet
nākāryamasti kruddhasya nāvācyamapi vidyate
kuśalā nābhinandanti kalahaṃ samitau satām
evaṃ pravṛtte vāde kuryāt
prāgeva tāvadidaṃ kartuṃ yateta saṃdhāya parṣadāyanabhūtamātmanaḥ prakaraṇam ādeśayitavyaṃ yadvā parasya bhṛśadurgaṃ syāt pakṣamathavā parasya bhṛśaṃ vimukhamānayet pariṣadi copasaṃhitāyāmaśakyamasmābhirvaktum eṣaiva te pariṣadyatheṣṭaṃ yathāyogaṃ yathābhiprāyaṃ vādaṃ vādamaryādāṃ ca sthāpayiṣyatītyuktvā tūṣṇīmāsīta
tatredaṃ vādamaryādālakṣaṇaṃ bhavatīdaṃ vācyam idamavācyam evaṃ parājito bhavatīti
imāni tu khalu padāni bhiṣagvādamārgajñānārthamadhigamyāni bhavanti tadyathāvādaḥ dravyaṃ guṇāḥ karma sāmānyaṃ viśeṣaḥ samavāyaḥ pratijñā sthāpanā pratiṣṭhāpanā hetuḥ dṛṣṭāntaḥ upanayaḥ nigamanam uttaraṃ siddhāntaḥ śabdaḥ pratyakṣam anumānam aitihyam aupamyaṃ saṃśayaḥ prayojanaṃ savyabhicāraṃ jijñāsā vyavasāyaḥ arthaprāptiḥ saṃbhavaḥ anuyojyam ananuyojyam anuyogaḥ pratyanuyogaḥ vākyadoṣaḥ vākyapraśaṃsā chalam ahetuḥ atītakālam upālambhaḥ parihāraḥ pratijñāhāniḥ abhyanujñā hetvantaram arthāntaraṃ nigrahasthānamiti
tatra vādo nāma sa yat pareṇa saha śāstrapūrvakaṃ vigṛhya kathayati
tatra pakṣāśritayorvacanaṃ jalpaḥ jalpaviparyayo vitaṇḍā
yathaikasya pakṣaḥ punarbhavo 'stīti nāstītyaparasya tau ca svasvapakṣahetubhiḥ svasvapakṣaṃ sthāpayataḥ parapakṣamudbhāvayataḥ eṣa jalpaḥ
jalpaviparyayo vitaṇḍā
vitaṇḍā nāma parapakṣe doṣavacanamātrameva
dravyaguṇasāmānyaviśeṣasamavāyāḥ svalakṣaṇaiḥ ślokasthāne pūrvamuktāḥ
atha pratijñā pratijñā nāma sādhyavacanaṃ yathā nityaḥ puruṣa iti
atha sthāpanā sthāpanā nāma tasyā eva pratijñāyā hetudṛṣṭāntopanayanigamanaiḥ sthāpanā
pūrvaṃ hi pratijñā paścāt sthāpanā kiṃ hyapratijñātaṃ sthāpayiṣyati yathā nityaḥ puruṣa iti pratijñā hetuḥ akṛtakatvāditi dṛṣṭāntaḥ yathā ākāśamiti upanayaḥ yathā cākṛtakamākāśaṃ tacca nityaṃ tathā puruṣa iti nigamanaṃ tasmānnitya iti
atha pratiṣṭhāpanā pratiṣṭhāpanā nāma yā tasyā eva parapratijñāyā viparītārthasthāpanā
yathānityaḥ puruṣa iti pratijñā hetuḥ aindriyakatvāditi dṛṣṭāntaḥ yathā ghaṭa iti upanayo yathā ghaṭa aindriyakaḥ sa cānityaḥ tathā cāyamiti nigamanaṃ tasmādanitya iti
atha hetuḥ hetur nāmopalabdhikāraṇaṃ tat pratyakṣam anumānam aitihyam aupamyamiti ebhirhetubhiryadupalabhyate tat tattvam
atha dṛṣṭāntaḥ dṛṣṭānto nāma yatra mūrkhaviduṣāṃ buddhisāmyaṃ yo varṇyaṃ varṇayati
yathāgnir uṣṇaḥ dravamudakaṃ sthirā pṛthivī ādityaḥ prakāśaka iti yathā ādityaḥ prakāśakastathā sāṃkhyajñānaṃ prakāśakamiti
upanayo nigamanaṃ coktaṃ sthāpanāpratiṣṭhāpanāvyākhyāyām
athottaramuttaraṃ nāma sādharmyopadiṣṭe hetau vaidharmyavacanaṃ vaidharmyopadiṣṭe vā hetau sādharmyavacanam
yathā hetusadharmāṇo vikārāḥ śītakasya hi vyādherhetubhiḥ sādharmyaṃ himaśiśiravātasaṃsparśāḥ iti bruvataḥ paro brūyāddhetuvidharmāṇo vikārāḥ yathā śarīrāvayavānāṃ dāhauṣṇyakothaprapacane hetuvaidharmyaṃ himaśiśiravātasaṃsparśā iti
etat saviparyayamuttaram
atha siddhāntaḥ siddhānto nāma sa yaḥ parīkṣakairbahuvidhaṃ parīkṣya hetubhiśca sādhayitvā sthāpyate nirṇayaḥ
sa caturvidhaḥ sarvatantrasiddhāntaḥ pratitantrasiddhāntaḥ adhikaraṇasiddhāntaḥ abhyupagamasiddhāntaśceti
tatra sarvatantrasiddhānto nāma tasmiṃstasmin sarvasmiṃstantre tattat prasiddhaṃ yathā santi nidānāni santi vyādhayaḥ santi siddhyupāyāḥ sādhyānāmiti
pratitantrasiddhānto nāma tasmiṃstasminnekaikasmiṃstantre tattat prasiddhaṃ yathānyatrāṣṭau rasāḥ ṣaḍatra pañcendriyāṇyatra ṣaḍindriyāṇyanyatra tantre vātādikṛtāḥ sarve vikārā yathānyatra atra vātādikṛtā bhūtakṛtāśca prasiddhāḥ
adhikaraṇasiddhānto nāma sa yasminnadhikaraṇe prastūyamāne siddhānyanyānyapyadhikaraṇāni bhavanti yathā na muktaḥ karmānubandhikaṃ kurute nispṛhatvāt iti prastute siddhāḥ karmaphalamokṣapuruṣapretyabhāvā bhavanti
abhyupagamasiddhānto nāma sa yamarthamasiddhamaparīkṣitamanupadiṣṭamahetukaṃ vā vādakāle 'bhyupagacchanti bhiṣajaḥ tad yathā dravyaṃ pradhānamiti kṛtvā vakṣyāmaḥ guṇāḥ pradhānamiti kṛtvā vakṣyāmaḥ vīryaṃ pradhānamiti kṛtvā vakṣyāmaḥ ityevamādiḥ
iti caturvidhaḥ siddhāntaḥ
atha śabdaḥ śabdo nāma varṇasamāmnāyaḥ sa caturvidhaḥdṛṣṭārthaśca adṛṣṭārthaśca satyaśca anṛtaśceti
tatra dṛṣṭārtho nāma tribhir hetubhirdoṣāḥ prakupyanti ṣaḍbhirupakramaiśca praśāmyanti sati śrotrādisadbhāve śabdādigrahaṇamiti
adṛṣṭārthaḥ punar asti pretyabhāvaḥ asti mokṣa iti
satyo nāma yathārthabhūtaḥ santyāyurvedopadeśāḥ santi siddhyupāyāḥ sādhyānāṃ vyādhīnāṃ santyārambhaphalānīti
satyaviparyayaścānṛtaḥ
atha pratyakṣaṃ pratyakṣaṃ nāma tad yad ātmanā cendriyaiśca svayamupalabhyate tatrātmapratyakṣāḥ sukhaduḥkhecchādveṣādayaḥ śabdādayastvindriyapratyakṣāḥ
athānumānamanumānaṃ nāma tarko yuktyapekṣaḥ yathāgniṃ jaraṇaśaktyā balaṃ vyāyāmaśaktyā śrotrādīni śabdādigrahaṇenety evamādi
athaitihyamaitihyaṃ nāmāptopadeśo vedādiḥ
athaupamyamaupamyaṃ nāma yadanyenānyasya sādṛśyamadhikṛtya prakāśanaṃ yathā daṇḍena daṇḍakasya dhanuṣā dhanuḥstambhasya iṣvāsenārogyadasyeti
atha saṃśayaḥ saṃśayo nāma sandehalakṣaṇānusaṃdigdheṣvartheṣvaniścayaḥ yathā dṛṣṭā hyāyuṣmallakṣaṇairupetāścānupetāśca tathā sakriyāścākriyāśca puruṣāḥ śīghrabhaṅgāścirajīvinaśca etadubhayadṛṣṭatvāt saṃśayaḥ kimasti khalvakālamṛtyuruta nāstīti
atha prayojanaṃ prayojanaṃ nāma yadarthamārabhyanta ārambhāḥ yathā yadyakālamṛtyur asti tato 'ham ātmānam āyuṣyair upacariṣyāmyanāyuṣyāṇi ca parihariṣyāmi kathaṃ māmakālamṛtyuḥ prasaheteti
atha savyabhicāraṃ savyabhicāraṃ nāma yadvyabhicaraṇaṃ yathā bhaved idamauṣadham asmin vyādhau yaugikamathavā neti
atha jijñāsā jijñāsā nāma parīkṣā yathā bheṣajaparīkṣottarakālamupadekṣyate
atha vyavasāyaḥ vyavasāyo nāma niścayaḥ yathā vātika evāyaṃ vyādhiḥ idamevāsya bheṣajaṃ ceti
athārthaprāptir arthaprāptirnāma yatraikenārthenoktenāparasyārthasyānuktasyāpi siddhiḥ yathā nāyaṃ saṃtarpaṇasādhyo vyādhirityukte bhavatyarthaprāptiḥ apatarpaṇasādhyo 'yamiti nānena divā bhoktavyamityukte bhavatyarthaprāptiḥniśi bhoktavyamiti
atha saṃbhavaḥ yo yataḥ sambhavati sa tasya saṃbhavaḥ yathā ṣaḍdhātavo garbhasya vyādherahitaṃ hitamārogyasyeti
athānuyojyamanuyojyaṃ nāma yadvākyaṃ vākyadoṣayuktaṃ tat
sāmānyato vyāhṛteṣvartheṣu vā viśeṣagrahaṇārthaṃ yadvākyaṃ tadapyanuyojyaṃ yathā saṃśodhanasādhyo 'yaṃ vyādhiḥ ityukte kiṃ vamanasādhyo 'yaṃ kiṃvā virecanasādhyaḥ ityanuyujyate
athānanuyojyam ananuyojyaṃ nāmāto viparyayeṇa yathāyam asādhyaḥ
athānuyogaḥ anuyogo nāma sa yat tadvidyānāṃ tadvidyaireva sārdhaṃ tantre tantraikadeśe vā praśnaḥ praśnaikadeśo vā jñānavijñānavacanaprativacanaparīkṣārtham ādiśyate
yathā nityaḥ puruṣaḥ iti pratijñāte yat paraḥ ko hetuḥ ityāha so 'nuyogaḥ
atha pratyanuyogaḥ pratyanuyogo nāmānuyogasyānuyogaḥ yathāsyānuyogasya punaḥ ko heturiti
atha vākyadoṣaḥ vākyadoṣo nāma yathā khalvasminnarthe nyūnam anarthakam apārthakaṃ viruddhaṃ ceti etāni hyantareṇa na prakṛto 'rthaḥ praṇaśyet
tatra nyūnaṃ pratijñāhetūdāharaṇopanayanigamanānām anyatamenāpi nyūnaṃ nyūnaṃ bhavati yadvā bahūpadiṣṭahetukamekena hetunā sādhyate tacca nyūnam
athādhikamadhikaṃ nāma yannyūnaviparītaṃ yadvāyurvede bhāṣyamāṇe bārhaspatyamauśanasamanyadvā yatkiṃcid apratisaṃbaddhārthamucyate yadvā sambaddhārthamapi dvirabhidhīyate tat punaruktadoṣatvādadhikaṃ tacca punaruktaṃ dvividham arthapunaruktaṃ śabdapunaruktaṃ ca tatrārthapunaruktaṃ yathā bheṣajamauṣadhaṃ sādhanamiti śabdapunaruktaṃ punarbheṣajaṃ bheṣajamiti
athānarthakam anarthakaṃ nāma yadvacanamakṣaragrāmamātrameva syāt pañcavargavanna cārthato gṛhyate
athāpārthakam apārthakaṃ nāma yadarthavacca paraspareṇāsaṃyujyamānārthakaṃ yathā cakranakravaṃśavajraniśākarā iti
atha viruddhaṃ viruddhaṃ nāma yaddṛṣṭāntasiddhāntasamayairviruddhaṃ tatra pūrvaṃ dṛṣṭāntasiddhāntāvuktau samayaḥ punastridhā bhavati yathāyurvaidikasamayaḥ yājñikasamayaḥ mokṣaśāstrikasamayaśceti tatrāyurvaidikasamayaścatuṣpādaṃ bheṣajamiti yājñikasamayaḥ ālabhyā yajamānaiḥ paśava iti mokṣaśāstrikasamayaḥ sarvabhūteṣvahiṃseti tatra svasamayaviparītamucyamānaṃ viruddhaṃ bhavati
iti vākyadoṣāḥ
atha vākyapraśaṃsā vākyapraśaṃsā nāma yathā khalvasminnarthe tvanyūnam anadhikam arthavat anapārthakam aviruddham adhigatapadārthaṃ ceti yattadvākyamananuyojyamiti praśasyate
atha chalaṃ chalaṃ nāma pariśaṭhamarthābhāsamanarthakaṃ vāgvastumātrameva
taddvividhaṃ vākchalaṃ sāmānyacchalaṃ ca
tatra vākchalaṃ nāma yathā kaścid brūyānnavatantro 'yaṃ bhiṣagiti atha bhiṣag brūyānnāhaṃ navatantra ekatantro 'hamiti paro brūyānnāhaṃ bravīmi nava tantrāṇi taveti api tu navābhyastaṃ te tantramiti bhiṣak brūyānna mayā navābhyastaṃ tantram anekadhābhyastaṃ mayā tantramiti etadvākchalam
sāmānyacchalaṃ nāma yathā vyādhipraśamanāyauṣadhamityukte paro brūyāt sat satpraśamanāyeti kiṃ nu bhavānāha san hi rogaḥ sadauṣadhaṃ yadi ca sat satpraśamanāya bhavati tatra sat kāsaḥ sat kṣayaḥ satsāmānyāt kāsaste kṣayapraśamanāya bhaviṣyatīti
etat sāmānyacchalam
athāhetuḥ aheturnāma prakaraṇasamaḥ saṃśayasamaḥ varṇyasamaśceti
tatra prakaraṇasamo nāmāhetur yathānyaḥ śarīrādātmā nitya iti paro brūyād yasmād anyaḥ śarīrādātmā tasmānnityaḥ śarīraṃ hyanityamato vidharmiṇā cātmanā bhavitavyamityeṣa cāhetuḥ nahi ya eva pakṣaḥ sa eva heturiti
saṃśayasamo nāmāheturya eva saṃśayahetuḥ sa eva saṃśayacchedahetuḥ yathāyam āyurvedaikadeśam āha kiṃnvayaṃ cikitsakaḥ syānna veti saṃśaye paro brūyād yasmād ayam āyurvedaikadeśam āha tasmāccikitsako 'yamiti na ca saṃśayacchedahetuṃ viśeṣayati eṣa cāhetuḥ na hi ya eva saṃśayahetuḥ sa eva saṃśayacchedaheturbhavati
varṇyasamo nāmāhetuḥyo heturvarṇyāviśiṣṭaḥ yathā kaścid brūyād asparśatvād buddhir anityā śabdavad iti atra varṇyaḥ śabdo buddhirapi varṇyā tadubhayavarṇyāviśiṣṭatvādvarṇyasamo 'pyahetuḥ
athātītakālam atītakālaṃ nāma yat pūrvaṃ vācyaṃ tat paścāducyate tat kālātītatvādagrāhyaṃ bhavatīti pūrvaṃ vā nigrahaprāptam anigṛhya parigṛhya pakṣāntaritaṃ paścānnigṛhīte tat tasyātītakālatvānnigrahavacanam asamarthaṃ bhavatīti
athopālambhaḥ upālambho nāma hetordoṣavacanaṃ yathā pūrvam ahetavo hetvābhāsā vyākhyātāḥ
atha parihāraḥ parihāro nāma tasyaiva doṣavacanasya pariharaṇaṃ yathā nityamātmani śarīrasthe jīvaliṅgānyupalabhyante tasya cāpagamānnopalabhyante tasmādanyaḥ śarīrādātmā nityaśceti
atha pratijñāhāniḥ pratijñāhānirnāma sā pūrvaparigṛhītāṃ pratijñāṃ paryanuyukto yat parityajati yathā prāk pratijñāṃ kṛtvā nityaḥ puruṣa iti paryanuyuktastvāha anitya iti
athābhyanujñā abhyanujñā nāma sā ya iṣṭāniṣṭābhyupagamaḥ
atha hetvantaraṃ hetvantaraṃ nāma prakṛtahetau vācye yadvikṛtahetumāha
athārthāntaramarthāntaraṃ nāmaikasmin vaktavye 'paraṃ yadāha
yathā jvaralakṣaṇe vācye pramehalakṣaṇamāha
atha nigrahasthānaṃ nigrahasthānaṃ nāma parājayaprāptiḥ tacca trirabhihitasya vākyasyāparijñānaṃ pariṣadi vijñānavatyāṃ yadvā ananuyojyasyānuyogo 'nuyojyasya cānanuyogaḥ
pratijñāhāniḥ abhyanujñā kālātītavacanam ahetuḥ nyūnam adhikaṃ vyartham anarthakaṃ punaruktaṃ viruddhaṃ hetvantaram arthāntaraṃ ca nigrahasthānam
iti vādamārgapadāni yathoddeśamabhinirdiṣṭāni bhavanti
vādastu khalu bhiṣajāṃ pravartamānaḥ pravartetāyurveda eva nānyatra
atra hi vākyaprativākyavistarāḥ kevalāścopapattayaḥ sarvādhikaraṇeṣu
tāḥ sarvāḥ samavekṣya sarvaṃ vākyaṃ brūyāt nāprakṛtakam aśāstram aparīkṣitam asādhakam ākulam avyāpakaṃ vā
sarvaṃ ca hetumadbrūyāt
hetumanto hyakaluṣāḥ sarva eva vādavigrahāścikitsite kāraṇabhūtāḥ praśastabuddhivardhakatvāt sarvārambhasiddhaṃ hyāvahatyanupahatā buddhiḥ
imāni khalu tāvadiha kānicit prakaraṇāni bhiṣajāṃ jñānārthamupadekṣyāmaḥ
jñānapūrvakaṃ hi karmaṇāṃ samārambhaṃ praśaṃsanti kuśalāḥ
jñātvā hi kāraṇakaraṇakāryayonikāryakāryaphalānubandhadeśakālapravṛttyupāyān samyagabhinirvartamānaḥ kāryābhinirvṛttāviṣṭaphalānubandhaṃ kāryamabhinirvartayatyanatimahatā yatnena kartā
tatra kāraṇaṃ nāma tad yat karoti sa eva hetuḥ sa kartā
karaṇaṃ punastad yadupakaraṇāyopakalpate kartuḥ kāryābhinirvṛttau prayatamānasya
kāryayonistu sā yā vikriyamāṇā kāryatvamāpadyate
kāryaṃ tu tad yasyābhinirvṛttim abhisaṃdhāya kartā pravartate
kāryaphalaṃ punastad yatprayojanā kāryābhinirvṛttiriṣyate
anubandhaḥ khalu sa yaḥ kartāramavaśyamanubadhnāti kāryāduttarakālaṃ kāryanimittaḥ śubho vāpyaśubho bhāvaḥ
deśastvadhiṣṭhānam
kālaḥ punaḥ pariṇāmaḥ
pravṛttistu khalu ceṣṭā kāryārthā saiva kriyā karma yatnaḥ kāryasamārambhaśca
upāyaḥ punastrayāṇāṃ kāraṇādīnāṃ sauṣṭhavam abhividhānaṃ ca samyak kāryakāryaphalānubandhavarjyānāṃ kāryāṇām abhinirvartaka ityatastūpāyaḥ kṛte nopāyārtho 'sti na ca vidyate tadātve kṛtāccottarakālaṃ phalaṃ phalāccānubandha iti
etaddaśavidhamagre parīkṣyaṃ tato 'nantaraṃ kāryārthā pravṛttiriṣṭā
tasmādbhiṣak kāryaṃ cikīrṣuḥ prāk kāryasamārambhāt parīkṣayā kevalaṃ parīkṣyaṃ parīkṣya karma samārabheta kartum
tatra cedbhiṣag abhiṣagvā bhiṣajaṃ kaścidevaṃ khalu pṛcchedvamanavirecanāsthāpanānuvāsanaśirovirecanāni prayoktukāmena bhiṣajā katividhayā parīkṣayā katividhameva parīkṣyaṃ kaścātra parīkṣyaviśeṣaḥ kathaṃ ca parīkṣitavyaḥ kiṃprayojanā ca parīkṣā kva ca vamanādīnāṃ pravṛttiḥ kva ca nivṛttiḥ pravṛttinivṛttilakṣaṇasaṃyoge ca kiṃ naiṣṭhikaṃ kāni ca vamanādīnāṃ bheṣajadravyāṇyupayogaṃ gacchantīti
sa evaṃ pṛṣṭo yadi mohayitum icchet brūyādenaṃ bahuvidhā hi parīkṣā tathā parīkṣyavidhibhedaḥ katamena vidhibhedaprakṛtyantareṇa bhinnayā parīkṣayā kena vā vidhibhedaprakṛtyantareṇa parīkṣyasya bhinnasya bhedāgraṃ bhavān pṛcchatyākhyāyamānaṃ nedānīṃ bhavato 'nyena vidhibhedaprakṛtyantareṇa bhinnayā parīkṣayānyena vā vidhibhedaprakṛtyantareṇa parīkṣyasya bhinnasyābhilaṣitamarthaṃ śrotumahamanyena parīkṣāvidhibhedenānyena vā vidhibhedaprakṛtyantareṇa parīkṣyaṃ bhittvānyathācakṣāṇa icchāṃ pūrayeyamiti
sa yaduttaraṃ brūyāttat samīkṣyottaraṃ vācyaṃ syādyathoktaṃ ca prativacanavidhimavekṣya samyak yadi tu brūyānna cainaṃ mohayitumicchet prāptaṃ tu vacanakālaṃ manyeta kāmamasmai brūyādāptameva nikhilena
dvividhā tu khalu parīkṣā jñānavatāṃ pratyakṣam anumānaṃ ca
etaddhi dvayamupadeśaśca parīkṣā syāt
evam eṣā dvividhā parīkṣā trividhā vā sahopadeśena
daśavidhaṃ tu parīkṣyaṃ kāraṇādi yaduktamagre tadiha bhiṣagādiṣu saṃsārya saṃdarśayiṣyāmaḥ iha kāryaprāptau kāraṇaṃ bhiṣak karaṇaṃ punarbheṣajaṃ kāryayonirdhātuvaiṣamyaṃ kāryaṃ dhātusāmyaṃ kāryaphalaṃ sukhāvāptiḥ anubandhaḥ khalvāyuḥ deśo bhūmirāturaśca kālaḥ punaḥ saṃvatsaraścāturāvasthā ca pravṛttiḥ pratikarmasamārambhaḥ upāyastu bhiṣagādīnāṃ sauṣṭhavamabhividhānaṃ ca samyak
ihāpyasyopāyasya viṣayaḥ pūrveṇaivopāyaviśeṣeṇa vyākhyātaḥ
iti kāraṇādīni daśa daśasu bhiṣagādiṣu saṃsārya saṃdarśitāni tathaivānupūrvyaitaddaśavidhaṃ parīkṣyamuktaṃ ca
tasya yo yo viśeṣo yathā yathā ca parīkṣitavyaḥ sa tathā tathā vyākhyāsyate
kāraṇaṃ bhiṣagityuktamagre tasya parīkṣā bhiṣaṅnāma yo bhiṣajyati yaḥ sūtrārthaprayogakuśalaḥ yasya cāyuḥ sarvathā viditaṃ yathāvat
sa ca sarvadhātusāmyaṃ cikīrṣannātmānamevāditaḥ parīkṣeta guṇiṣu guṇataḥ kāryābhinirvṛttiṃ paśyan kaccidahamasya kāryasyābhinirvartane samartho na veti tatreme bhiṣagguṇā yairupapanno bhiṣagdhātusāmyābhinirvartane samartho bhavati tad yathā paryavadātaśrutatā paridṛṣṭakarmatā dākṣyaṃ śaucaṃ jitahastatā upakaraṇavattā sarvendriyopapannatā prakṛtijñatā pratipattijñatā ceti
karaṇaṃ punarbheṣajam
bheṣajaṃ nāma tadyadupakaraṇāyopakalpate bhiṣajo dhātusāmyābhinirvṛttau prayatamānasya viśeṣataścopāyāntebhyaḥ
taddvividhaṃ vyapāśrayabhedād daivavyapāśrayaṃ yuktivyapāśrayaṃ ceti
tatra daivavyapāśrayaṃ mantrauṣadhimaṇimaṅgalabalyupahārahomaniyamaprāyaścittopavāsasvastyayanapraṇipātagamanādi yuktivyapāśrayaṃ saṃśodhanopaśamane ceṣṭāśca dṛṣṭaphalāḥ
etaccaiva bheṣajamaṅgabhedādapi dvividhaṃ dravyabhūtam adravyabhūtaṃ ca
tatra yadadravyabhūtaṃ tadupāyābhiplutam
upāyo nāma bhayadarśanavismāpanavismāraṇakṣobhaṇaharṣaṇabhartsanavadhabandhasvapnasaṃvāhanādir amūrto bhāvaviśeṣo yathoktāḥ siddhyupāyāścopāyābhiplutā iti
yattu dravyabhūtaṃ tadvamanādiṣu yogamupaiti
tasyāpīyaṃ parīkṣā idam evaṃprakṛtyaivaṃguṇam evaṃprabhāvam asmin deśe jātamasminnṛtāvevaṃ gṛhītamevaṃ nihitamevamupaskṛtamanayā ca mātrayā yuktamasmin vyādhāvevaṃvidhasya puruṣasyaivatāvantaṃ doṣamapakarṣatyupaśamayati vā yadanyadapi caivaṃvidhaṃ bheṣajaṃ bhavettaccānena viśeṣeṇa yuktamiti
kāryayonir dhātuvaiṣamyaṃ tasya lakṣaṇaṃ vikārāgamaḥ
parīkṣā tvasya vikāraprakṛteś caivonātiriktaliṅgaviśeṣāvekṣaṇaṃ vikārasya ca sādhyāsādhyamṛdudāruṇaliṅgaviśeṣāvekṣaṇamiti
kāryaṃ dhātusāmyaṃ tasya lakṣaṇaṃ vikāropaśamaḥ
parīkṣā tvasya rugupaśamanaṃ svaravarṇayogaḥ śarīropacayaḥ balavṛddhiḥ abhyavahāryābhilāṣaḥ rucirāhārakāle abhyavahṛtasya cāhārasya kāle samyagjaraṇaṃ nidrālābho yathākālaṃ vaikāriṇāṃ ca svapnānāmadarśanaṃ sukhena ca pratibodhanaṃ vātamūtrapurīṣaretasāṃ muktiḥ sarvākārairmanobuddhīndriyāṇāṃ cāvyāpattiriti
kāryaphalaṃ sukhāvāptiḥ tasya lakṣaṇaṃ manobuddhīndriyaśarīratuṣṭiḥ
anubandhastu khalvāyuḥ tasya lakṣaṇaṃ prāṇaiḥ saha saṃyogaḥ
deśastu bhūmirāturaśca
tatra bhūmiparīkṣā āturaparijñānahetorvā syādauṣadhaparijñānahetorvā
tatra tāvadiyamāturaparijñānahetoḥ
tad yathāyaṃ kasmin bhūmideśe jātaḥ saṃvṛddho vyādhito vā tasmiṃśca bhūmideśe manuṣyāṇāmidamāhārajātam idaṃ vihārajātam idamācārajātam etāvacca balam evaṃvidhaṃ sattvam evaṃvidhaṃ sātmyam evaṃvidho doṣaḥ bhaktiriyam ime vyādhayaḥ hitamidam ahitamidamiti prāyograhaṇena
auṣadhaparijñānahetostu kalpeṣu bhūmiparīkṣā vakṣyate
āturastu khalu kāryadeśaḥ
tasya parīkṣā āyuṣaḥ pramāṇajñānahetorvā syād baladoṣapramāṇajñānahetorvā
tatra tāvadiyaṃ baladoṣapramāṇajñānahetoḥ doṣapramāṇānurūpo hi bheṣajapramāṇavikalpo balapramāṇaviśeṣāpekṣo bhavati
sahasā hyatibalam auṣadham aparīkṣakaprayuktam alpabalam āturam atipātayet na hyatibalāny āgneyavāyavīyāny auṣadhāny agnikṣāraśastrakarmāṇi vā śakyante 'lpabalaiḥ soḍhum asahyātitīkṣṇavegatvāddhi tāni sadyaḥprāṇaharāṇi syuḥ
etaccaiva kāraṇamapekṣamāṇā hīnabalam āturam aviṣādakarair mṛdusukumāraprāyair uttarottaragurubhir avibhramair anātyayikaiścopacarantyauṣadhaiḥ viśeṣataśca nārīḥ tā hyanavasthitamṛduvivṛtaviklavahṛdayāḥ prāyaḥ sukumāryo 'balāḥ parasaṃstabhyāśca
tathā balavati balavadvyādhiparigate svalpabalam auṣadham aparīkṣakaprayuktam asādhakam eva bhavati
tasmādāturaṃ parīkṣeta prakṛtitaśca vikṛtitaśca sārataśca saṃhananataśca pramāṇataśca sātmyataśca sattvataśca āhāraśaktitaśca vyāyāmaśaktitaśca vayastaśceti balapramāṇaviśeṣagrahaṇahetoḥ
tatra prakṛtyādīn bhāvānanuvyākhyāsyāmaḥ
tadyathā śukraśoṇitaprakṛtiṃ kālagarbhāśayaprakṛtiṃ āturāhāravihāraprakṛtiṃ mahābhūtavikāraprakṛtiṃ ca garbhaśarīramapekṣate
etāni hi yena doṣeṇādhikenaikenānekena vā samanubadhyante tena tena doṣeṇa garbho 'nubadhyate tataḥ sā sā doṣaprakṛtirucyate manuṣyāṇāṃ garbhādipravṛttā
tasmācchleṣmalāḥ prakṛtyā kecit pittalāḥ kecit vātalāḥ kecit saṃsṛṣṭāḥ kecit samadhātavaḥ kecidbhavanti
teṣāṃ hi lakṣaṇāni vyākhyāsyāmaḥ
śleṣmā hi snigdhaślakṣṇamṛdumadhurasārasāndramandastimitaguruśītavijjalācchaḥ
tasya snehācchleṣmalāḥ snigdhāṅgāḥ ślakṣṇatvācchlakṣṇāṅgāḥ mṛdutvāddṛṣṭisukhasukumārāvadātagātrāḥ mādhuryāt prabhūtaśukravyavāyāpatyāḥ sāratvāt sārasaṃhatasthiraśarīrāḥ sāndratvād upacitaparipūrṇasarvāṅgāḥ mandatvān mandaceṣṭāhāravyāhārāḥ staimityād aśīghrārambhakṣobhavikārāḥ gurutvāt sārādhiṣṭhitāvasthitagatayaḥ śaityādalpakṣuttṛṣṇāsaṃtāpasvedadoṣāḥ vijjalatvāt suśliṣṭasārasandhibandhanāḥ tathācchatvāt prasannadarśanānanāḥ prasannasnigdhavarṇasvarāśca bhavanti
ta evaṃguṇayogācchleṣmalā balavanto vasumanto vidyāvanta ojasvinaḥ śāntā āyuṣmantaśca bhavanti
pittamuṣṇaṃ tīkṣṇaṃ dravaṃ visramamlaṃ kaṭukaṃ ca
tasyauṣṇyāt pittalā bhavantyuṣṇāsahā uṣṇamukhāḥ sukumārāvadātagātrāḥ prabhūtavipluvyaṅgatilapiḍakāḥ kṣutpipāsāvantaḥ kṣipravalīpalitakhālityadoṣāḥ prāyo mṛdvalpakapilaśmaśrulomakeśāśca taikṣṇyāttīkṣṇaparākramāḥ tīkṣṇāgnayaḥ prabhūtāśanapānāḥ kleśāsahiṣṇavo dandaśūkāḥ dravatvācchithilamṛdusandhimāṃsāḥ prabhūtasṛṣṭasvedamūtrapurīṣāśca visratvāt prabhūtapūtikakṣāsyaśiraḥśarīragandhāḥ kaṭvamlatvādalpaśukravyavāyāpatyāḥ ta evaṃguṇayogāt pittalā madhyabalā madhyāyuṣo madhyajñānavijñānavittopakaraṇavantaśca bhavanti
vātastu rūkṣalaghucalabahuśīghraśītaparuṣaviśadaḥ
tasya raukṣyādvātalā rūkṣāpacitālpaśarīrāḥ pratatarūkṣakṣāmasannasaktajarjarasvarā jāgarūkāśca bhavanti laghutvāl laghucapalagaticeṣṭāhāravyāhārāḥ calatvād anavasthitasandhyakṣibhrūhanvoṣṭhajihvāśiraḥskandhapāṇipādāḥ bahutvād bahupralāpakaṇḍarāsirāpratānāḥ śīghratvācchīghrasamārambhakṣobhavikārāḥ śīghratrāsarāgavirāgāḥ śrutagrāhiṇo 'lpasmṛtayaśca śaityācchītāsahiṣṇavaḥ pratataśītakodvepakastambhāḥ pāruṣyāt paruṣakeśaśmaśruromanakhadaśanavadanapāṇipādāḥ vaiśadyāt sphuṭitāṅgāvayavāḥ satatasandhiśabdagāminaśca bhavanti ta evaṃ guṇayogādvātalāḥ prāyeṇālpabalāś cālpāyuṣaś cālpāpatyāś cālpasādhanāś cālpadhanāśca bhavanti
saṃsargāt saṃsṛṣṭalakṣaṇāḥ
sarvaguṇasamuditāstu samadhātavaḥ
ityevaṃ prakṛtitaḥ parīkṣeta
vikṛtitaśceti vikṛtirucyate vikāraḥ
tatra vikāraṃ hetudoṣadūṣyaprakṛtideśakālabalaviśeṣair liṅgataśca parīkṣeta na hyantareṇa hetvādīnāṃ balaviśeṣaṃ vyādhibalaviśeṣopalabdhiḥ
yasya hi vyādherdoṣadūṣyaprakṛtideśakālabalasāmyaṃ bhavati mahacca hetuliṅgabalaṃ sa vyādhirbalavān bhavati tadviparyayāccālpabalaḥ madhyabalastu doṣadūṣyādīnām anyatamasāmānyāddhetuliṅgamadhyabalatvāccopalabhyate
sārataśceti sārāṇyaṣṭau puruṣāṇāṃ balamānaviśeṣajñānārthamupadiśyante tadyathā tvagraktamāṃsamedo'sthimajjaśukrasattvānīti
tatra snigdhaślakṣṇamṛduprasannasūkṣmālpagambhīrasukumāralomā saprabheva ca tvak tvaksārāṇām
sā sāratā sukhasaubhāgyaiśvaryopabhogabuddhividyārogyapraharṣaṇānyāyuṣyatvaṃ cācaṣṭe
karṇākṣimukhajihvānāsauṣṭhapāṇipādatalanakhalalāṭamehanaṃ snigdharaktavarṇaṃ śrīmadbhrājiṣṇu raktasārāṇām
sā sāratā sukhamuddhatāṃ medhāṃ manasvitvaṃ saukumāryam anatibalam akleśasahiṣṇutvam uṣṇāsahiṣṇutvaṃ cācaṣṭe
śaṅkhalalāṭakṛkāṭikākṣigaṇḍahanugrīvāskandhodarakakṣavakṣaḥpāṇipādasaṃdhayaḥ sthiraguruśubhamāṃsopacitā māṃsasārāṇām
sā sāratā kṣamāṃ dhṛtimalaulyaṃ vittaṃ vidyāṃ sukhamārjavamārogyaṃ balamāyuśca dīrghamācaṣṭe
varṇasvaranetrakeśalomanakhadantauṣṭhamūtrapurīṣeṣu viśeṣataḥ sneho medaḥsārāṇām
sā sāratā vittaiśvaryasukhopabhogapradānānyārjavaṃ sukumāropacāratāṃ cācaṣṭe
pārṣṇigulphajānvaratnijatrucibukaśiraḥparvasthūlāḥ sthūlāsthinakhadantāścāsthisārāḥ
te mahotsāhāḥ kriyāvantaḥ kleśasahāḥ sārasthiraśarīrā bhavantyāyuṣmantaśca
mṛdvaṅgā balavantaḥ snigdhavarṇasvarāḥ sthūladīrghavṛttasandhayaśca majjasārāḥ
te dīrghāyuṣo balavantaḥ śrutavittavijñānāpatyasaṃmānabhājaśca bhavanti
saumyāḥ saumyaprekṣiṇaḥ kṣīrapūrṇalocanā iva praharṣabahulāḥ snigdhavṛttasārasamasaṃhataśikharadaśanāḥ prasannasnigdhavarṇasvarā bhrājiṣṇavo mahāsphicaśca śukrasārāḥ
te strīpriyopabhogā balavantaḥ sukhaiśvaryārogyavittasammānāpatyabhājaśca bhavanti
smṛtimanto bhaktimantaḥ kṛtajñāḥ prājñāḥ śucayo mahotsāhā dakṣā dhīrāḥ samaravikrāntayodhinastyaktaviṣādāḥ suvyavasthitagatigambhīrabuddhiceṣṭāḥ kalyāṇābhiniveśinaśca sattvasārāḥ
teṣāṃ svalakṣaṇaireva guṇā vyākhyātāḥ
tatra sarvaiḥ sārairupetāḥ puruṣā bhavantyatibalāḥ paramasukhayuktāḥ kleśasahāḥ sarvārambheṣvātmani jātapratyayāḥ kalyāṇābhiniveśinaḥ sthirasamāhitaśarīrāḥ susamāhitagatayaḥ sānunādasnigdhagambhīramahāsvarāḥ sukhaiśvaryavittopabhogasaṃmānabhājo mandajaraso mandavikārāḥ prāyastulyaguṇavistīrṇāpatyāś cirajīvinaśca
ato viparītāstvasārāḥ
madhyānāṃ madhyaiḥ sāraviśeṣairguṇaviśeṣā vyākhyātā bhavanti
iti sārāṇyaṣṭau puruṣāṇāṃ balapramāṇaviśeṣajñānārthamupadiṣṭāni bhavanti
kathaṃ nu śarīramātradarśanādeva bhiṣaṅmuhyed ayam upacitatvād balavān ayamalpabalaḥ kṛśatvāt mahābalo 'yaṃ mahāśarīratvāt ayamalpaśarīratvādalpabala iti dṛśyante hyalpaśarīrāḥ kṛśāścaike balavantaḥ tatra pipīlikābhāraharaṇavat siddhiḥ
ataśca sārataḥ parīkṣetetyuktam
saṃhananataśceti saṃhananaṃ saṃhatiḥ saṃyojanamityeko 'rthaḥ
tatra samasuvibhaktāsthi subaddhasandhi suniviṣṭamāṃsaśoṇitaṃ susaṃhataṃ śarīramityucyate
tatra susaṃhataśarīrāḥ puruṣā balavantaḥ viparyayeṇālpabalāḥ madhyatvāt saṃhananasya madhyabalā bhavanti
pramāṇataśceti śarīrapramāṇaṃ punaryathā svenāṅgulipramāṇenopadekṣyate utsedhavistārāyāmairyathākramam
tatra pādau catvāri ṣaṭ caturdaśāṅgulāni jaṅghe tvaṣṭādaśāṅgule ṣoḍaśāṅgulaparikṣepe ca jānunī caturaṅgule ṣoḍaśāṅgulaparikṣepe triṃśadaṅgulaparikṣepāvaṣṭādaśāṅgulāvūru ṣaḍaṅguladīrghau vṛṣaṇāvaṣṭāṅgulapariṇāhau śephaḥ ṣaḍaṅguladīrghaṃ pañcāṅgulapariṇāhaṃ dvādaśāṅgulipariṇāho bhagaḥ ṣoḍaśāṅgulavistārā kaṭī daśāṅgulaṃ vastiśiraḥ daśāṅgulavistāraṃ dvādaśāṅgulamudaraṃ daśāṅgulavistīrṇe dvādaśāṅgulāyāme pārśve dvādaśāṅgulaṃ stanāntaraṃ dvyaṅgulaṃ stanaparyantaṃ caturviṃśatyaṅgulaviśālaṃ dvādaśāṅgulotsedhamuraḥ dvyaṅgulaṃ hṛdayam aṣṭāṅgulau skandhau ṣaḍaṅgulāvaṃsau ṣoḍaśāṅgulau prabāhū pañcadaśāṅgulau prapāṇī hastau dvādaśāṅgulau kakṣāvaṣṭāṅgulau trikaṃ dvādaśāṅgulotsedham aṣṭādaśāṅgulotsedhaṃ pṛṣṭhaṃ caturaṅgulotsedhā dvāviṃśatyaṅgulapariṇāhā śirodharā dvādaśāṅgulotsedhaṃ caturviṃśatyaṅgulapariṇāhamānanaṃ pañcāṅgulamāsyaṃ cibukauṣṭhakarṇākṣimadhyanāsikālalāṭaṃ caturaṅgulaṃ ṣoḍaśāṅgulotsedhaṃ dvātriṃśadaṅgulapariṇāhaṃ śiraḥ iti pṛthaktvenāṅgāvayavānāṃ mānamuktam
kevalaṃ punaḥ śarīramaṅguliparvāṇi caturaśītiḥ
tadāyāmavistārasamaṃ samucyate
tatrāyurbalamojaḥ sukhamaiśvaryaṃ vittamiṣṭāścāpare bhāvā bhavantyāyattāḥ pramāṇavati śarīre viparyayastvato hīne 'dhike vā
sātmyataśceti sātmyaṃ nāma tadyat sātatyenopasevyamānamupaśete
tatra ye ghṛtakṣīratailamāṃsarasasātmyāḥ sarvarasasātmyāśca te balavantaḥ kleśasahāścirajīvinaśca bhavanti rūkṣasātmyāḥ punarekarasasātmyāśca ye te prāyeṇālpabalā alpakleśasahā alpāyuṣo 'lpasādhanāśca bhavanti vyāmiśrasātmyāstu ye te madhyabalāḥ sātmyanimittato bhavanti
sattvataśceti sattvamucyate manaḥ
taccharīrasya tantrakamātmasaṃyogāt
tat trividhaṃ balabhedena pravaraṃ madhyam avaraṃ ceti ataśca pravaramadhyāvarasattvāḥ puruṣā bhavanti
tatra pravarasattvāḥ sattvasārāste sāreṣūpadiṣṭāḥ svalpaśarīrā hyapi te nijāgantunimittāsu mahatīṣvapi pīḍāsvavyathā dṛśyante sattvaguṇavaiśeṣyāt madhyasattvāstvaparānātmanyupanidhāya saṃstambhayantyātmanātmānaṃ parairvāpi saṃstabhyante hīnasattvāstu nātmanā nāpi paraiḥ sattvabalaṃ prati śakyante upastambhayituṃ mahāśarīrā hyapi te svalpānāmapi vedanānāmasahā dṛśyante saṃnihitabhayaśokalobhamohamānā raudrabhairavadviṣṭabībhatsavikṛtasaṃkathāsvapi ca paśupuruṣamāṃsaśoṇitāni cāvekṣya viṣādavaivarṇyamūrcchonmādabhramaprapatanānām anyatamam āpnuvantyathavā maraṇamiti
āhāraśaktitaśceti āhāraśaktirabhyavaharaṇaśaktyā jaraṇaśaktyā ca parīkṣyā balāyuṣī hyāhārāyatte
vyāyāmaśaktitaśceti vyāyāmaśaktirapi karmaśaktyā parīkṣyā
karmaśaktyā hyanumīyate balatraividhyam
vayastaśceti kālapramāṇaviśeṣāpekṣiṇī hi śarīrāvasthā vayo 'bhidhīyate
tadvayo yathāsthūlabhedena trividhaṃ bālaṃ madhyaṃ jīrṇamiti
tatra bālam aparipakvadhātum ajātavyañjanaṃ sukumāramakleśasahamasaṃpūrṇabalaṃ śleṣmadhātuprāyam ā ṣoḍaśavarṣaṃ vivardhamānadhātuguṇaṃ punaḥ prāyeṇānavasthitasattvam ā triṃśadvarṣam upadiṣṭaṃ madhyaṃ punaḥ samatvāgatabalavīryapauruṣaparākramagrahaṇadhāraṇasmaraṇavacanavijñānasarvadhātuguṇaṃ balasthitamavasthitasattvam aviśīryamāṇadhātuguṇaṃ pittadhātuprāyam ā ṣaṣṭivarṣam upadiṣṭam ataḥ paraṃ hīyamānadhātvindriyabalavīryapauruṣaparākramagrahaṇadhāraṇasmaraṇavacanavijñānaṃ bhraśyamānadhātuguṇaṃ vāyudhātuprāyaṃ krameṇa jīrṇamucyate ā varṣaśatam
varṣaśataṃ khalvāyuṣaḥ pramāṇamasmin kāle santi ca punaradhikonavarṣaśatajīvino 'pi manuṣyāḥ teṣāṃ vikṛtivarjyaiḥ prakṛtyādibalaviśeṣairāyuṣo lakṣaṇataśca pramāṇamupalabhya vayasastritvaṃ vibhajet
evaṃ prakṛtyādīnāṃ vikṛtivarjyānāṃ bhāvānāṃ pravaramadhyāvaravibhāgena balaviśeṣaṃ vibhajet
vikṛtibalatraividhyena tu doṣabalaṃ trividhamanumīyate
tato bhaiṣajyasya tīkṣṇamṛdumadhyavibhāgena traividhyaṃ vibhajya yathādoṣaṃ bhaiṣajyamavacārayediti
āyuṣaḥ pramāṇajñānahetoḥ punarindriyeṣu jātisūtrīye ca lakṣaṇānyupadekṣyante
kālaḥ punaḥ saṃvatsaraścāturāvasthā ca
tatra saṃvatsaro dvidhā tridhā ṣoḍhā dvādaśadhā bhūyaścāpyataḥ pravibhajyate tattatkāryamabhisamīkṣya
atra khalu tāvat ṣoḍhā pravibhajya kāryam upadekṣyate hemanto grīṣmo varṣāśceti śītoṣṇavarṣalakṣaṇāstraya ṛtavo bhavanti teṣāmantareṣvitare sādhāraṇalakṣaṇāstraya ṛtavaḥ prāvṛṭśaradvasantā iti
prāvṛḍiti prathamaḥ pravṛṣṭaḥ kālaḥ tasyānubandho hi varṣāḥ
evamete saṃśodhanamadhikṛtya ṣaṭ vibhajyante ṛtavaḥ
tatra sādhāraṇalakṣaṇeṣvṛtuṣu vamanādīnāṃ pravṛttirvidhīyate nivṛttiritareṣu
sādhāraṇalakṣaṇā hi mandaśītoṣṇavarṣatvāt sukhatamāśca bhavantyavikalpakāśca śarīrauṣadhānām itare punaratyarthaśītoṣṇavarṣatvād duḥkhatamāśca bhavanti vikalpakāśca śarīrauṣadhānām
tatra hemante hyatimātraśītopahatatvāccharīramasukhopapannaṃ bhavaty atiśītavātādhmātam atidāruṇībhūtam avabaddhadoṣaṃ ca bheṣajaṃ punaḥ saṃśodhanārtham uṣṇasvabhāvam atiśītopahatatvānmandavīryatvam āpadyate tasmāttayoḥ saṃyoge saṃśodhanamayogāyopapadyate śarīramapi ca vātopadravāya
grīṣme punarbhṛśoṣṇopahatatvāccharīramasukhopapannaṃ bhavaty uṣṇavātātapādhmātam atiśithilam atyarthapravilīnadoṣaṃ bheṣajaṃ punaḥ saṃśodhanārtham uṣṇasvabhāvam uṣṇānugamanāt tīkṣṇataratvam āpadyate tasmāttayoḥ saṃyoge saṃśodhanamatiyogāyopapadyate śarīramapi pipāsopadravāya
varṣāsu tu meghajalāvatate gūḍhārkacandratāre dhārākule viyati bhūmau paṅkajalapaṭalasaṃvṛtāyāmatyarthopaklinnaśarīreṣu bhūteṣu vihatasvabhāveṣu ca kevaleṣvauṣadhagrāmeṣu toyatoyadānugatamārutasaṃsargād gurupravṛttīni vamanādīni bhavanti gurusamutthānāni ca śarīrāṇi
tasmādvamanādīnāṃ nivṛttirvidhīyate varṣānteṣvṛtuṣu na cedātyayikaṃ karma
ātyayike punaḥ karmaṇi kāmamṛtuṃ vikalpya kṛtrimaguṇopadhānena yathartuguṇaviparītena bheṣajaṃ saṃyogasaṃskārapramāṇavikalpenopapādya pramāṇavīryasamaṃ kṛtvā tataḥ prayojayeduttamena yatnenāvahitaḥ
āturāvasthāsvapi tu kāryākāryaṃ prati kālākālasaṃjñā tadyathā asyām avasthāyāmasya bheṣajasyākālaḥ kālaḥ punaranyasyeti etadapi hi bhavatyavasthāviśeṣeṇa tasmādāturāvasthāsvapi hi kālākālasaṃjñā
tasya parīkṣā muhur muhur āturasya sarvāvasthāviśeṣāvekṣaṇaṃ yathāvadbheṣajaprayogārtham
na hyatipatitakālamaprāptakālaṃ vā bheṣajamupayujyamānaṃ yaugikaṃ bhavati kālo hi bhaiṣajyaprayogaparyāptimabhinirvartayati
pravṛttistu pratikarmasamārambhaḥ
tasya lakṣaṇaṃ bhiṣagauṣadhāturaparicārakāṇāṃ kriyāsamāyogaḥ
upāyaḥ punarbhiṣagādīnāṃ sauṣṭhavamabhividhānaṃ ca samyak
tasya lakṣaṇaṃ bhiṣagādīnāṃ yathoktaguṇasaṃpat deśakālapramāṇasātmyakriyādibhiśca siddhikāraṇaiḥ samyagupapāditasyauṣadhasyāvacāraṇamiti
evamete daśa parīkṣyaviśeṣāḥ pṛthak pṛthak parīkṣitavyā bhavanti
parīkṣāyāstu khalu prayojanaṃ pratipattijñānam
pratipattirnāma yo vikāro yathā pratipattavyastasya tathānuṣṭhānajñānam
yatra tu khalu vamanādīnāṃ pravṛttiḥ yatra ca nivṛttiḥ tadvyāsataḥ siddhiṣūttaramupadekṣyāmaḥ
pravṛttinivṛttilakṣaṇasaṃyoge tu gurulāghavaṃ sampradhārya samyagadhyavasyedanyataraniṣṭhāyām
santi hi vyādhayaḥ śāstreṣūtsargāpavādairupakramaṃ prati nirdiṣṭāḥ
tasmādgurulāghavaṃ sampradhārya samyagadhyavasyedityuktam
yāni tu khalu vamanādiṣu bheṣajadravyāṇyupayogaṃ gacchanti tānyanuvyākhyāsyāmaḥ
tadyathā phalajīmūtakekṣvākudhāmārgavakuṭajakṛtavedhanaphalāni phalajīmūtakekṣvākudhāmārgavapatrapuṣpāṇi āragvadhavṛkṣakamadanasvādukaṇṭakāpāṭhāpāṭalāśārṅgeṣṭāmūrvāsaptaparṇanaktamālapicumardapaṭolasuṣavīguḍūcīcitrakasomavalkaśatāvarīdvīpīśigrumūlakaṣāyaiḥ madhukamadhūkakovidārakarbudāranīpavidulabimbīśaṇapuṣpīsadāpuṣpāpratyakpuṣpākaṣāyaiśca elāhareṇupriyaṅgupṛthvīkākustumburutagaranaladahrīveratālīśośīrakaṣāyaiśca ikṣukāṇḍekṣvikṣuvālikādarbhapoṭagalakālaṅkṛtakaṣāyaiśca sumanāsaumanasyāyanīharidrādāruharidrāvṛścīrapunarnavāmahāsahākṣudrasahākaṣāyaiśca śālmaliśālmalikabhadraparṇyelāparṇyupodikoddālakadhanvanarājādanopacitrāgopīśṛṅgāṭikākaṣāyaiśca pippalīpippalīmūlacavyacitrakaśṛṅgaverasarṣapaphāṇitakṣīrakṣāralavaṇodakaiśca yathālābhaṃ yatheṣṭaṃ vāpyupasaṃskṛtya vartikriyācūrṇāvalehasnehakaṣāyamāṃsarasayavāgūyūṣakāmbalikakṣīropadheyān modakān anyāṃśca bhakṣyaprakārān vividhānanuvidhāya yathārhaṃ vamanārhāya dadyādvidhivadvamanam
iti kalpasaṃgraho vamanadravyāṇām
kalpameṣāṃ vistāreṇottarakālamupadekṣyāmaḥ
virecanadravyāṇi tu śyāmātrivṛccaturaṅgulatilvakamahāvṛkṣasaptalāśaṅkhinīdantīdravantīnāṃ kṣīramūlatvakpatrapuṣpaphalāni yathāyogaṃ taistaiḥ kṣīramūlatvakpatrapuṣpaphalair vikliptāvikliptaiḥ ajagandhāśvagandhājaśṛṅgīkṣīriṇīnīlinīklītakakaṣāyaiśca prakīryodakīryāmasūravidalākampillakaviḍaṅgagavākṣīkaṣāyaiśca pīlupriyālamṛdvīkākāśmaryaparūṣakabadaradāḍimāmalakaharītakībibhītakavṛścīrapunarnavāvidārigandhādikaṣāyaiśca sīdhusurāsauvīrakatuṣodakamaireyamedakamadirāmadhumadhūlakadhānyāmlakuvalabadarakharjūrakarkandhubhiśca dadhidadhimaṇḍodaśvidbhiśca gomahiṣyajāvīnāṃ ca kṣīramūtrairyathālābhaṃ yatheṣṭaṃ vāpyupasaṃskṛtya vartikriyācūrṇāsavalehasnehakaṣāyamāṃsarasayūṣakāmbalikayavāgūkṣīropadheyān modakānanyāṃśca bhakṣyaprakārān vividhāṃśca yogānanuvidhāya yathārhaṃ virecanārhāya dadyādvirecanam
iti kalpasaṃgraho virecanadravyāṇām
kalpameṣāṃ vistareṇa yathāvaduttarakālamupadekṣyāmaḥ
āsthāpaneṣu tu bhūyiṣṭhakalpāni dravyāṇi yāni yogamupayānti teṣu teṣvavasthāntareṣvāturāṇāṃ tāni dravyāṇi nāmato vistareṇopadiśyamānānyaparisaṃkhyeyāni syuratibahutvāt iṣṭaścānatisaṃkṣepavistaropadeśastantre iṣṭaṃ ca kevalaṃ jñānaṃ tasmādrasata eva tānyatra vyākhyāsyāmaḥ
rasasaṃsargavikalpavistaro hyeṣām aparisaṃkhyeyaḥ samavetānāṃ rasānām aṃśāṃśabalavikalpātibahutvāt
tasmāddravyāṇāṃ caikadeśamudāharaṇārthaṃ raseṣvanuvibhajya rasaikaikaśyena ca nāmalakṣaṇārthaṃ ṣaḍāsthāpanaskandhā rasato 'nuvibhajya vyākhyāsyante
yattu ṣaḍvidhamāsthāpanamekarasamityācakṣate bhiṣajaḥ tad durlabhatamaṃ saṃsṛṣṭarasabhūyiṣṭhatvāddravyāṇām
tasmānmadhurāṇi madhuraprāyāṇi madhuravipākāni madhuraprabhāvāṇi ca madhuraskandhe madhurāṇyeva kṛtvopadekṣyante tathetarāṇi dravyāṇyapi
tadyathā jīvakarṣabhakau jīvantī vīrā tāmalakī kākolī kṣīrakākolī mudgaparṇī māṣaparṇī śālaparṇī pṛśniparṇyasanaparṇī medā mahāmedā karkaṭaśṛṅgī śṛṅgāṭikā chinnaruhā chattrāticchatrā śrāvaṇī mahāśrāvaṇī sahadevā viśvadevā śuklā kṣīraśuklā balātibalā vidārī kṣīravidārī kṣudrasahā mahāsahā ṛṣyagandhāśvagandhā vṛścīraḥ punarnavā bṛhatī kaṇṭakārikorubūko moraṭaḥ śvadaṃṣṭrā saṃharṣā śatāvarī śatapuṣpā madhūkapuṣpī yaṣṭīmadhu madhūlikā mṛdvīkā kharjūraṃ parūṣakamātmaguptā puṣkarabījaṃ kaśerukaṃ rājakaśerukaṃ rājādanaṃ katakaṃ kāśmaryaṃ śītapākyodanapākī tālakharjūramastakamikṣurikṣuvālikā darbhaḥ kuśaḥ kāśaḥ śālir gundretkaṭakaḥ śaramūlaṃ rājakṣavakaḥ ṛṣyaproktā dvāradā bhāradvājī vanatrapuṣyabhīrupattrī haṃsapādī kākanāsikā kuliṅgākṣī kṣīravallī kapolavallī kapotavallī somavallī gopavallī madhuvallī ceti eṣāmevaṃvidhānāmanyeṣāṃ ca madhuravargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā prakṣālya pānīyena suprakṣālitāyāṃ sthālyāṃ samāvāpya payasārdhodakenābhyāsicya sādhayeddarvyā satatamavaghaṭṭayan tadupayuktabhūyiṣṭhe 'mbhasi gataraseṣvauṣadheṣu payasi cānupadagdhe sthālīmupahṛtya suparipūtaṃ payaḥ sukhoṣṇaṃ ghṛtatailavasāmajjalavaṇaphāṇitopahitaṃ bastiṃ vātavikāriṇe vidhijño vidhivaddadyāt śītaṃ tu madhusarpirbhyāmupasaṃsṛjya pittavikāriṇe vidhivaddadyāt
iti madhuraskandhaḥ
āmrāmrātakalakucakaramardavṛkṣāmlāmlavetasakuvalabadaradāḍimamātuluṅgagaṇḍīrāmalakanandītakaśītakatintiṇḍīkadantaśaṭhairāvatakakośāmradhanvanānāṃ phalāni patrāṇi cāmrātakāśmantakacāṅgerīṇāṃ caturvidhānāṃ cāmlikānāṃ dvayośca kolayoścāmaśuṣkayordvayoścaiva śuṣkāmlikayorgrāmyāraṇyayoḥ āsavadravyāṇi ca surāsauvīrakatuṣodakamaireyamedakamadirāmadhuśuktaśīdhudadhidadhimaṇḍodaśviddhānyāmlādīni ca eṣāmevaṃvidhānāmanyeṣāṃ cāmlavargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā dravaiḥ sthālyāmabhyāsicya sādhayitvopasaṃskṛtya yathāvattailavasāmajjalavaṇaphāṇitopahitaṃ sukhoṣṇaṃ vātavikāriṇe vidhijño vidhivaddadyāt
ityamlaskandhaḥ
saindhavasauvarcalakālaviḍapākyānūpakūpyavālukailamaulakasāmudraromakaudbhidauṣarapāṭeyakapāṃśujānyevaṃprakārāṇi cānyāni lavaṇavargaparisaṃkhyātāni etānyamlopahitānyuṣṇodakopahitāni vā snehavanti sukhoṣṇaṃ bastiṃ vātavikāriṇe vidhijño vidhivaddadyāt
iti lavaṇaskandhaḥ
pippalīpippalīmūlahastipippalīcavyacitrakaśṛṅgaveramaricājamodārdrakaviḍaṅgakustumburupīlutejovatyelākuṣṭhabhallātakāsthihiṅguniryāsakilimamūlakasarṣapalaśunakarañjaśigrukamadhuśigrukakharapuṣpabhūstṛṇasumukhasurasa kuṭherakārjakagaṇḍīrakālamālakaparṇāsakṣavakaphaṇijjhakakṣāramūtrapittānīti eṣāmevaṃvidhānāṃ cānyeṣāṃ kaṭukavargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā gomūtreṇa saha sādhayitvopasaṃskṛtya yathāvanmadhutailalavaṇopahitaṃ sukhoṣṇaṃ bastiṃ śleṣmavikāriṇe vidhijño vidhivaddadyāt
iti kaṭukaskandhaḥ
candananaladakṛtamālanaktamālanimbatumburukuṭajaharidrādāruharidrāmustamūrvākirātatiktakakaṭukarohiṇītrāyamāṇākāravellikākarīrakaravīrakebukakaṭhillakavṛṣamaṇḍūkaparṇīkarkoṭaka vārtākukarkaśakākamācīkākodumbarikāsuṣavyativiṣāpaṭolakulakapāṭhāguḍūcīvetrāgravetasavikaṅkatabakulasomavalkasaptaparṇasumanārkāvalgujavacātagarāguruvālakośīrāṇīti eṣāmevaṃvidhānāṃ cānyeṣāṃ tiktavargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā prakṣālya pānīyenābhyāsicya sādhayitvopasaṃskṛtya yathāvanmadhutailalavaṇopahitaṃ sukhoṣṇaṃ bastiṃ śleṣmavikāriṇe vidhijño vidhivaddadyāt śītaṃ tu madhusarpirbhyām upasaṃsṛjya pittavikāriṇe vidhijño vidhivaddadyāt
iti tiktaskandhaḥ
priyaṅgvanantāmrāsthyambaṣṭhakīkaṭvaṅgalodhramocarasasamaṅgādhātakīpuṣpapadmāpadmakeśarajambvāmraplakṣavaṭakapītanodumbarāśvatthabhallātakāsthyaśmantakaśirīṣaśiṃśapāsomavalkatindukapriyālabadarakhadirasaptaparṇāśvakarṇasyandanārjunārimedailavāluka paripelavakadambaśallakījiṅginīkāśakaśerukarājakaśerukaṭphalavaṃśapadmakāśokaśāladhavasarjabhūrjaśaṇakharapuṣpāpuraśamīmācīkavarakatuṅgājakarṇasphūrjakabibhītakakumbhīpuṣkarabījabisamṛṇālatālakharjūrataruṇānīti eṣāmevaṃvidhānāṃ cānyeṣāṃ kaṣāyavargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā prakṣālya pānīyenābhyāsicya sādhayitvopasaṃskṛtya yathāvanmadhutailalavaṇopahitaṃ sukhoṣṇaṃ bastiṃ śleṣmavikāriṇe vidhijño vidhivaddadyāt śītaṃ tu madhusarpirbhyāmupasaṃsṛjya pittavikāriṇe dadyāt
iti kaṣāyaskandhaḥ
tatra ślokāḥ
ṣaḍvargāḥ parisaṃkhyātā ya ete rasabhedataḥ
āsthāpanamabhipretya tānvidyātsārvayaugikān
sarvaśo hi praṇihitāḥ sarvarogeṣu jānatā
sarvānrogānniyacchanti yebhya āsthāpanaṃ hitam
yeṣāṃ yeṣāṃ praśāntyarthaṃ ye ye na parikīrtitāḥ
dravyavargā vikārāṇāṃ teṣāṃ te parikopakāḥ
ityete ṣaḍāsthāpanaskandhā rasato 'nuvibhajya vyākhyātāḥ
tebhyo bhiṣagbuddhimān parisaṃkhyātamapi yadyaddravyamayaugikaṃ manyeta tattadapakarṣayet yadyaccānuktamapi yaugikaṃ manyeta tattadvidadhyāt vargamapi vargeṇopasaṃsṛjedekamekenānekena vā yuktiṃ pramāṇīkṛtya
pracaraṇamiva bhikṣukasya bījamiva karṣakasya sūtraṃ buddhimatāmalpamapyanalpajñānāya bhavati tasmādbuddhimatāmūhāpohavitarkāḥ mandabuddhestu yathoktānugamanameva śreyaḥ
yathoktaṃ hi mārgamanugacchan bhiṣak saṃsādhayati kāryamanatimahattvādvā vinipātayatyanatihrasvatvād udāharaṇasyeti
ataḥ param anuvāsanadravyāṇyanuvyākhyāsyāmaḥ
anuvāsanaṃ tu sneha eva
snehastu dvividhaḥ sthāvarātmakaḥ jaṅgamātmakaśca
tatra sthāvarātmakaḥ snehastailamatailaṃ ca
taddvayaṃ tailameva kṛtvopadekṣyāmaḥ sarvatastailaprādhānyāt
jaṅgamātmakastu vasā majjā sarpiriti
teṣāṃ tailavasāmajjasarpiṣāṃ yathāpūrvaṃ śreṣṭhaṃ vātaśleṣmavikāreṣvanuvāsanīyeṣu yathottaraṃ tu pittavikāreṣu sarva eva vā sarvavikāreṣvapi yogamupayānti saṃskāravidhiviśeṣāditi
śirovirecanadravyāṇi punar apāmārgapippalīmaricaviḍaṅgaśigruśirīṣatumburupilvajājyajamodāvārtākīpṛthvīkailāhareṇukāphalāni ca sumukhasurasakuṭherakagaṇḍīrakālamālakaparṇāsakṣavakaphaṇijjhakaharidrāśṛṅgaveramūlakalaśunatarkārīsarṣapapatrāṇi ca arkālarkakuṣṭhanāgadantīvacāpāmārgaśvetājyotiṣmatīgavākṣīgaṇḍīrapuṣpāvākpuṣpīvṛścikālīvayasthātiviṣāmūlāni ca haridrāśṛṅgaveramūlakalaśunakandāśca lodhramadanasaptaparṇanimbārkapuṣpāṇi ca devadārvagurusaralaśallakījiṅginyasanahiṅguniryāsāśca tejovatīvarāṅgeṅgudīśobhāñjanakabṛhatīkaṇṭakārikātvacaśceti
śirovirecanaṃ saptavidhaṃ phalapatramūlakandapuṣpaniryāsatvagāśrayabhedāt
lavaṇakaṭutiktakaṣāyāṇi cendriyopaśayāni tathāparāṇyanuktānyapi dravyāṇi yathāyogavihitāni śirovirecanārthamupadiśyante iti
tatra ślokāḥ
lakṣaṇācāryaśiṣyāṇāṃ parīkṣākāraṇaṃ ca yat
adhyeyādhyāpanavidhī saṃbhāṣāvidhireva ca
ṣaḍbhirūnāni pañcāśadvādamārgapadāni ca
padāni daśa cānyāni kāraṇādīni tattvataḥ
sampraśnaśca parīkṣādernavako vamanādiṣu
bhiṣagjitīye rogāṇāṃ vimāne saṃprakāśitaḥ
bahuvidhamidamuktamarthajātaṃ bahuvidhavākyavicitramarthakāntam
bahuvidhaśubhaśabdasandhiyuktaṃ bahuvidhavādanisūdanaṃ pareṣām
imāṃ matiṃ bahuvidhahetusaṃśrayāṃ vijajñivān paramatavādasūdanīm
na sajjate paravacanāvamardanairna śakyate paravacanaiśca marditum
doṣādīnāṃ tu bhāvānāṃ sarveṣāmeva hetumat
mānāt samyagvimānāni niruktāni vibhāgaśaḥ
athātaḥ katidhāpuruṣīyaṃ śārīraṃ vyākhyāsyāmaḥ
iti ha smāha bhagavān ātreyaḥ
katidhā puruṣo dhīman dhātubhedena bhidyate
puruṣaḥ kāraṇaṃ kasmāt prabhavaḥ puruṣasya kaḥ
kim ajño jñaḥ sa nityaḥ kiṃ kim anityo nidarśitaḥ
prakṛtiḥ kā vikārāḥ ke kiṃ liṅgaṃ puruṣasya ca
niṣkriyaṃ ca svatantraṃ ca vaśinaṃ sarvagaṃ vibhum
vadanty ātmānam ātmajñāḥ kṣetrajñaṃ sākṣiṇaṃ tathā
niṣkriyasya kriyā tasya bhagavan vidyate katham
svatantraś ced aniṣṭāsu kathaṃ yoniṣu jāyate
vaśī yady asukhaiḥ kasmād bhāvair ākramyate balāt
sarvāḥ sarvagatatvāc ca vedanāḥ kiṃ na vetti saḥ
na paśyati vibhuḥ kasmāc chailakuḍyatiraskṛtam
kṣetrajñaḥ kṣetram athavā kiṃ pūrvam iti saṃśayaḥ
jñeyaṃ kṣetraṃ vinā pūrvaṃ kṣetrajño hi na yujyate
kṣetraṃ ca yadi pūrvaṃ syāt kṣetrajñaḥ syād aśāśvataḥ
sākṣibhūtaś ca kasyāyaṃ kartā hy anyo na vidyate
syāt kathaṃ cāvikārasya viśeṣo vedanākṛtaḥ
atha cārtasya bhagavaṃs tisṛṇāṃ kāṃ cikitsati
atītāṃ vedanāṃ vaidyo vartamānāṃ bhaviṣyatīm
bhaviṣyantyā asaṃprāptir atītāyā anāgamaḥ
sāṃpratikyā api sthānaṃ nāsty arteḥ saṃśayo hy ataḥ
kāraṇaṃ vedanānāṃ kiṃ kim adhiṣṭhānam ucyate
kva caitā vedanāḥ sarvā nivṛttiṃ yānty aśeṣataḥ
sarvavit sarvasaṃnyāsī sarvasaṃyoganiḥsṛtaḥ
ekaḥ praśānto bhūtātmā kair liṅgair upalabhyate
ity agniveśasya vacaḥ śrutvā matimatāṃ varaḥ
sarvaṃ yathāvat provāca praśāntātmā punarvasuḥ
khādayaś cetanāṣaṣṭhā dhātavaḥ puruṣaḥ smṛtaḥ
cetanādhātur apy ekaḥ smṛtaḥ puruṣasaṃjñakaḥ
punaś ca dhātubhedena caturviṃśatikaḥ smṛtaḥ
mano daśendriyāṇy arthāḥ prakṛtiś cāṣṭadhātukī
lakṣaṇaṃ manaso jñānasyābhāvo bhāva eva ca
sati hy ātmendriyārthānāṃ sannikarṣe na vartate
vaivṛttyān manaso jñānaṃ sānnidhyāt tac ca vartate
aṇutvam atha caikatvaṃ dvau guṇau manasaḥ smṛtau
cintyaṃ vicāryam ūhyaṃ ca dhyeyaṃ saṃkalpyam eva ca
yat kiṃcin manaso jñeyaṃ tat sarvaṃ hy arthasaṃjñakam
indriyābhigrahaḥ karma manasaḥ svasya nigrahaḥ
ūho vicāraś ca tataḥ paraṃ buddhiḥ pravartate
indriyeṇendriyārtho hi samanaskena gṛhyate
kalpyate manasā tūrdhvaṃ guṇato doṣato'thavā
jāyate viṣaye tatra yā buddhirniścayātmikā
vyavasyati tayā vaktuṃ kartuṃ vā buddhipūrvakam
ekaikādhikayuktāni khādīnāmindriyāṇi tu
pañca karmānumeyāni yebhyo buddhiḥ pravartate
hastau pādau gudopasthaṃ vāgindriyam athāpi ca
karmendriyāṇi pañcaiva pādau gamanakarmaṇi
pāyūpasthaṃ visargārthaṃ hastau grahaṇadhāraṇe
jihvāvāgindriyaṃ vāk ca satyā jyotis tamo'nṛtā
mahābhūtāni khaṃ vāyur agnir āpaḥ kṣitistathā
śabdaḥ sparśaśca rūpaṃ ca raso gandhaśca tadguṇāḥ
teṣāmekaguṇaḥ pūrvo guṇavṛddhiḥ pare pare
pūrvaḥ pūrvaguṇaścaiva kramaśo guṇiṣu smṛtaḥ
kharadravacaloṣṇatvaṃ bhūjalānilatejasām
ākāśasyāpratīghāto dṛṣṭaṃ liṅgaṃ yathākramam
lakṣaṇaṃ sarvamevaitat sparśanendriyagocaram
sparśanendriyavijñeyaḥ sparśo hi saviparyayaḥ
guṇāḥ śarīre guṇināṃ nirdiṣṭāścihnameva ca
arthāḥ śabdādayo jñeyā gocarā viṣayā guṇāḥ
yā yadindriyamāśritya jantorbuddhiḥ pravartate
yāti sā tena nirdeśaṃ manasā ca manobhavā
bhedātkāryendriyārthānāṃ bahvyo vai buddhayaḥ smṛtāḥ
ātmendriyamano'rthānāmekaikā sannikarṣajā
aṅgulyaṅguṣṭhatalajas tantrīvīṇānakhodbhavaḥ
dṛṣṭaḥ śabdo yathā buddhirdṛṣṭā saṃyogajā tathā
buddhīndriyamano'rthānāṃ vidyādyogadharaṃ param
caturviṃśatiko hyeṣa rāśiḥ puruṣasaṃjñakaḥ
rajastamobhyāṃ yuktasya saṃyogo'yamanantavān
tābhyāṃ nirākṛtābhyāṃ tu sattvavṛddhyā nivartate
atra karma phalaṃ cātra jñānaṃ cātra pratiṣṭhitam
atra mohaḥ sukhaṃ duḥkhaṃ jīvitaṃ maraṇaṃ svatā
evaṃ yo veda tattvena sa veda pralayodayau
pāramparyaṃ cikitsāṃ ca jñātavyaṃ yacca kiṃcana
bhāstamaḥ satyamanṛtaṃ vedāḥ karma śubhāśubham
na syuḥ kartā ca boddhā ca puruṣo na bhavedyadi
nāśrayo na sukhaṃ nārtirna gatirnāgatirna vāk
na vijñānaṃ na śāstrāṇi na janma maraṇaṃ na ca
na bandho na ca mokṣaḥ syāt puruṣo na bhavedyadi
kāraṇaṃ puruṣastasmāt kāraṇajñairudāhṛtaḥ
na cetkāraṇamātmā syādbhādayaḥ syurahetukāḥ
na caiṣu sambhavejjñānaṃ na ca taiḥ syātprayojanam
kṛtaṃ mṛddaṇḍacakraiśca kumbhakārādṛte ghaṭam
kṛtaṃ mṛttṛṇakāṣṭhaiśca gṛhakārādvinā gṛham
yo vadet sa vadeddehaṃ sambhūya karaṇaiḥ kṛtam
vinā kartāramajñānādyuktyāgamabahiṣkṛtaḥ
kāraṇaṃ puruṣaḥ sarvaiḥ pramāṇairupalabhyate
yebhyaḥ prameyaṃ sarvebhya āgamebhyaḥ pramīyate
na te tatsadṛśāstvanye pāraṃparyasamutthitāḥ
sārūpyādye ta eveti nirdiśyante navā navāḥ
bhāvāsteṣāṃ samudayo nirīśaḥ sattvasaṃjñakaḥ
kartā bhoktā na sa pumāniti kecidvyavasthitāḥ
teṣāmanyaiḥ kṛtasyānye bhāvā bhāvairnavāḥ phalam
bhuñjate sadṛśāḥ prāptaṃ yairātmā nopadiśyate
karaṇānyānyatā dṛṣṭā kartuḥ kartā sa eva tu
kartā hi karaṇairyuktaḥ kāraṇaṃ sarvakarmaṇām
nimeṣakālādbhāvānāṃ kālaḥ śīghrataro'tyaye
bhagnānāṃ na punarbhāvaḥ kṛtaṃ nānyamupaiti ca
mataṃ tattvavidāmetad yasmāt tasmāt sa kāraṇam
kriyopabhoge bhūtānāṃ nityaḥ puruṣasaṃjñakaḥ
ahaṅkāraḥ phalaṃ karma dehāntaragatiḥ smṛtiḥ
vidyate sati bhūtānāṃ kāraṇe dehamantarā
prabhavo na hyanāditvādvidyate paramātmanaḥ
puruṣo rāśisaṃjñastu mohecchādveṣakarmajaḥ
ātmā jñaḥ karaṇairyogājjñānaṃ tvasya pravartate
karaṇānām avaimalyād ayogādvā na vartate
paśyato'pi yathādarśe saṃkliṣṭe nāsti darśanam
tattvaṃ jale vā kaluṣe cetasyupahate tathā
karaṇāni mano buddhirbuddhikarmendriyāṇi ca
kartuḥ saṃyogajaṃ karma vedanā buddhireva ca
naikaḥ pravartate kartuṃ bhūtātmā nāśnute phalam
saṃyogādvartate sarvaṃ tamṛte nāsti kiṃcana
na hyeko vartate bhāvo vartate nāpyahetukaḥ
śīghragatvātsvabhāvāt tvabhāvo na vyativartate
anādiḥ puruṣo nityo viparītastu hetujaḥ
sad akāraṇavan nityaṃ dṛṣṭaṃ hetujamanyathā
tadeva bhāvādagrāhyaṃ nityatvaṃ na kutaścana
bhāvājjñeyaṃ tadavyaktam acintyaṃ vyaktamanyathā
avyaktamātmā kṣetrajñaḥ śāśvato vibhuravyayaḥ
tasmādyadanyattadvyaktaṃ vakṣyate cāparaṃ dvayam
vyaktamaindriyakaṃ caiva gṛhyate tadyadindriyaiḥ
ato'nyatpunaravyaktaṃ liṅgagrāhyamatīndriyam
khādīni buddhir avyaktamahaṅkārastathāṣṭamaḥ
bhūtaprakṛtiruddiṣṭā vikārāścaiva ṣoḍaśa
buddhīndriyāṇi pañcaiva pañca karmendriyāṇi ca
samanaskāśca pañcārthā vikārā iti saṃjñitāḥ
iti kṣetraṃ samuddiṣṭaṃ sarvam avyaktavarjitam
avyaktamasya kṣetrasya kṣetrajñamṛṣayo viduḥ
jāyate buddhir avyaktād buddhyāhamiti manyate
paraṃ khādīnyahaṅkārādutpadyante yathākramam
tataḥ sampūrṇasarvāṅgo jāto'bhyudita ucyate
puruṣaḥ pralaye ceṣṭaiḥ punarbhāvairviyujyate
avyaktād vyaktatāṃ yāti vyaktād avyaktatāṃ punaḥ
rajastamobhyām āviṣṭaścakravat parivartate
yeṣāṃ dvandve parā saktirahaṅkāraparāśca ye
udayapralayau teṣāṃ na teṣāṃ ye tvato'nyathā
prāṇāpānau nimeṣādyā jīvanaṃ manaso gatiḥ
indriyāntarasaṃcāraḥ preraṇaṃ dhāraṇaṃ ca yat
deśāntaragatiḥ svapne pañcatvagrahaṇaṃ tathā
dṛṣṭasya dakṣiṇenākṣṇā savyenāvagamastathā
icchā dveṣaḥ sukhaṃ duḥkhaṃ prayatnaścetanā dhṛtiḥ
buddhiḥ smṛtirahaṅkāro liṅgāni paramātmanaḥ
yasmāt samupalabhyante liṅgānyetāni jīvataḥ
na mṛtasyātmaliṅgāni tasmād āhur maharṣayaḥ
śarīraṃ hi gate tasmiñśūnyāgāramacetanam
pañcabhūtāvaśeṣatvāt pañcatvaṃ gatamucyate
acetanaṃ kriyāvacca manaścetayitā paraḥ
yuktasya manasā tasya nirdiśyante vibhoḥ kriyāḥ
cetanāvān yataścātmā tataḥ kartā nirucyate
acetanatvācca manaḥ kriyāvadapi nocyate
yathāsvenātmanātmānaṃ sarvaḥ sarvāsu yoniṣu
prāṇais tantrayate prāṇī nahyanyo'styasya tantrakaḥ
vaśī tatkurute karma yatkṛtvā phalamaśnute
vaśī cetaḥ samādhatte vaśī sarvaṃ nirasyati
dehī sarvagato'pyātmā sve sve saṃsparśanendriye
sarvāḥ sarvāśrayasthāstu nātmāto vetti vedanāḥ
vibhutvamata evāsya yasmāt sarvagato mahān
manasaśca samādhānāt paśyatyātmā tiraskṛtam
nityānubandhaṃ manasā dehakarmānupātinā
sarvayonigataṃ vidyādekayonāvapi sthitam
ādirnāstyātmanaḥ kṣetrapāraṃparyamanādikam
atastayoranāditvāt kiṃ pūrvamiti nocyate
jñaḥ sākṣītyucyate nājñaḥ sākṣī tvātmā yataḥ smṛtaḥ
sarve bhāvā hi sarveṣāṃ bhūtānāmātmasākṣikāḥ
naikaḥ kadācidbhūtātmā lakṣaṇairupalakṣyate
viśeṣo'nupalabhyasya tasya naikasya vidyate
saṃyogapuruṣasyeṣṭo viśeṣo vedanākṛtaḥ
vedanā yatra niyatā viśeṣastatra tatkṛtaḥ
cikitsati bhiṣak sarvāstrikālā vedanā iti
yayā yuktyā vadantyeke sā yuktirupadhāryatām
punastacchirasaḥ śūlaṃ jvaraḥ sa punarāgataḥ
punaḥ sa kāso balavāṃśchardiḥ sā punarāgatā
ebhiḥ prasiddhavacanairatītāgamanaṃ matam
kālaścāyam atītānām artīnāṃ punarāgataḥ
tamartikālamuddiśya bheṣajaṃ yat prayujyate
atītānāṃ praśamanaṃ vedanānāṃ taducyate
āpastāḥ punarāgurmā yābhiḥ śasyaṃ purā hatam
yathā prakriyate setuḥ pratikarma tathāśraye
pūrvarūpaṃ vikārāṇāṃ dṛṣṭvā prādurbhaviṣyatām
yā kriyā kriyate sā ca vedanāṃ hantyanāgatām
pāramparyānubandhastu duḥkhānāṃ vinivartate
sukhahetūpacāreṇa sukhaṃ cāpi pravartate
na samā yānti vaiṣamyaṃ viṣamāḥ samatāṃ na ca
hetubhiḥ sadṛśā nityaṃ jāyante dehadhātavaḥ
yuktimetāṃ puraskṛtya trikālāṃ vedanāṃ bhiṣak
hantītyuktaṃ cikitsā tu naiṣṭhikī yā vinopadhām
upadhā hi paro heturduḥkhaduḥkhāśrayapradaḥ
tyāgaḥ sarvopadhānāṃ ca sarvaduḥkhavyapohakaḥ
kośakāro yathā hyaṃśūnupādatte vadhapradān
upādatte tathārthebhyas tṛṣṇāmajñaḥ sadāturaḥ
yastvagnikalpānarthāñ jño jñātvā tebhyo nivartate
anārambhādasaṃyogāttaṃ duḥkhaṃ nopatiṣṭhate
dhīdhṛtismṛtivibhraṃśaḥ saṃprāptiḥ kālakarmaṇām
asātmyārthāgamaśceti jñātavyā duḥkhahetavaḥ
viṣamābhiniveśo yo nityānitye hitāhite
jñeyaḥ sa buddhivibhraṃśaḥ samaṃ buddhirhi paśyati
viṣayapravaṇaṃ sattvaṃ dhṛtibhraṃśānna śakyate
niyantumahitādarthāddhṛtirhi niyamātmikā
tattvajñāne smṛtiryasya rajomohāvṛtātmanaḥ
bhraśyate sa smṛtibhraṃśaḥ smartavyaṃ hi smṛtau sthitam
dhīdhṛtismṛtivibhraṣṭaḥ karma yatkurute'śubham
prajñāparādhaṃ taṃ vidyātsarvadoṣaprakopaṇam
udīraṇaṃ gatimatāmudīrṇānāṃ ca nigrahaḥ
sevanaṃ sāhasānāṃ ca nārīṇāṃ cātisevanam
karmakālātipātaśca mithyārambhaśca karmaṇām
vinayācāralopaśca pūjyānāṃ cābhidharṣaṇam
jñātānāṃ svayamarthānāmahitānāṃ niṣevaṇam
paramaunmādikānāṃ ca pratyayānāṃ niṣevaṇam
akālādeśasaṃcārau maitrī saṃkliṣṭakarmabhiḥ
indriyopakramoktasya sadvṛttasya ca varjanam
īrṣyāmānabhayakrodhalobhamohamadabhramāḥ
tajjaṃ vā karma yatkliṣṭaṃ kliṣṭaṃ yaddehakarma ca
yaccānyadīdṛśaṃ karma rajomohasamutthitam
prajñāparādhaṃ taṃ śiṣṭā bruvate vyādhikāraṇam
buddhyā viṣamavijñānaṃ viṣamaṃ ca pravartanam
prajñāparādhaṃ jānīyānmanaso gocaraṃ hi tat
nirdiṣṭā kālasaṃprāptirvyādhīnāṃ vyādhisaṃgrahe
cayaprakopapraśamāḥ pittādīnāṃ yathā purā
mithyātihīnaliṅgāśca varṣāntā rogahetavaḥ
jīrṇabhuktaprajīrṇānnakālākālasthitiśca yā
pūrvamadhyāparāhṇāśca rātryā yāmāstrayaśca ye
eṣu kāleṣu niyatā ye rogāste ca kālajāḥ
anyedyuṣko dvyagrāhī tṛtīyakacaturthakau
sve sve kāle pravartante kāle hyeṣāṃ balāgamaḥ
ete cānye ca ye kecit kālajā vividhā gadāḥ
anāgate cikitsyāste balakālau vijānatā
kālasya pariṇāmena jarāmṛtyunimittajāḥ
rogāḥ svābhāvikā dṛṣṭāḥ svabhāvo niṣpratikriyaḥ
nirdiṣṭaṃ daivaśabdena karma yat paurvadehikam
hetustadapi kālena rogāṇāmupalabhyate
na hi karma mahatkiṃcit phalaṃ yasya na bhujyate
kriyāghnāḥ karmajā rogāḥ praśamaṃ yānti tatkṣayāt
atyugraśabdaśravaṇācchravaṇāt sarvaśo na ca
śabdānāṃ cātihīnānāṃ bhavanti śravaṇājjaḍāḥ
paruṣodbhīṣaṇāśastāpriyavyasanasūcakaiḥ
śabdaiḥ śravaṇasaṃyogo mithyāsaṃyoga ucyate
asaṃsparśo'tisaṃsparśo hīnasaṃsparśa eva ca
spṛśyānāṃ saṃgraheṇoktaḥ sparśanendriyabādhakaḥ
yo bhūtaviṣavātānām akālenāgataśca yaḥ
snehaśītoṣṇasaṃsparśo mithyāyogaḥ sa ucyate
rūpāṇāṃ bhāsvatāṃ dṛṣṭirvinaśyatyatidarśanāt
darśanāccātisūkṣmāṇāṃ sarvaśaścāpyadarśanāt
dviṣṭabhairavabībhatsadūrātiśliṣṭadarśanāt
tāmasānāṃ ca rūpāṇāṃ mithyāsaṃyoga ucyate
atyādānam anādānam okasātmyādibhiśca yat
rasānāṃ viṣamādānam alpādānaṃ ca dūṣaṇam
atimṛdvatitīkṣṇānāṃ gandhānām upasevanam
asevanaṃ sarvaśaśca ghrāṇendriyavināśanam
pūtibhūtaviṣadviṣṭā gandhā ye cāpyanārtavāḥ
tairgandhairghrāṇasaṃyogo mithyāyogaḥ sa ucyate
ityasātmyārthasaṃyogastrividho doṣakopanaḥ
asātmyam iti tadvidyādyanna yāti sahātmatām
mithyātihīnayogebhyo yo vyādhirupajāyate
śabdādīnāṃ sa vijñeyo vyādhir aindriyako budhaiḥ
vedanānāmaśāntānāmityete hetavaḥ smṛtāḥ
sukhahetuḥ samastvekaḥ samayogaḥ sudurlabhaḥ
nendriyāṇi na caivārthāḥ sukhaduḥkhasya hetavaḥ
hetustu sukhaduḥkhasya yogo dṛṣṭaścaturvidhaḥ
santīndriyāṇi santyarthā yogo na ca na cāsti ruk
na sukhaṃ kāraṇaṃ tasmād yoga eva caturvidhaḥ
nātmendriyaṃ mano buddhiṃ gocaraṃ karma vā vinā
sukhaduḥkhaṃ yathā yacca boddhavyaṃ tattathocyate
sparśanendriyasaṃsparśaḥ sparśo mānasa eva ca
dvividhaḥ sukhaduḥkhānāṃ vedanānāṃ pravartakaḥ
icchādveṣātmikā tṛṣṇā sukhaduḥkhātpravartate
tṛṣṇā ca sukhaduḥkhānāṃ kāraṇaṃ punarucyate
upādatte hi sā bhāvān vedanāśrayasaṃjñakān
spṛśyate nānupādāne nāspṛṣṭo vetti vedanāḥ
vedanānāmadhiṣṭhānaṃ mano dehaśca sendriyaḥ
keśalomanakhāgrānnamaladravaguṇair vinā
yoge mokṣe ca sarvāsāṃ vedanānām avartanam
mokṣe nivṛttirniḥśeṣā yogo mokṣapravartakaḥ
ātmendriyamano'rthānāṃ sannikarṣātpravartate
sukhaduḥkham anārambhādātmasthe manasi sthire
nivartate tadubhayaṃ vaśitvaṃ copajāyate
saśarīrasya yogajñāstaṃ yogamṛṣayo viduḥ
āveśaścetaso jñānamarthānāṃ chandataḥ kriyā
dṛṣṭiḥ śrotraṃ smṛtiḥ kāntir iṣṭataścāpyadarśanam
ityaṣṭavidham ākhyātaṃ yogināṃ balamaiśvaram
śuddhasattvasamādhānāt tatsarvam upajāyate
mokṣo rajastamo'bhāvāt balavatkarmasaṃkṣayāt
viyogaḥ sarvasaṃyogairapunarbhava ucyate
satām upāsanaṃ samyagasatāṃ parivarjanam
vratacaryopavāsau ca niyamāśca pṛthagvidhāḥ
dhāraṇaṃ dharmaśāstrāṇāṃ vijñānaṃ vijane ratiḥ
viṣayeṣvaratir mokṣe vyavasāyaḥ parā dhṛtiḥ
karmaṇām asamārambhaḥ kṛtānāṃ ca parikṣayaḥ
naiṣkramyam anahaṃkāraḥ saṃyoge bhayadarśanam
manobuddhisamādhānam arthatattvaparīkṣaṇam
tattvasmṛter upasthānāt sarvametat pravartate
smṛtiḥ satsevanādyaiśca dhṛtyantairupajāyate
smṛtvā svabhāvaṃ bhāvānāṃ smaranduḥkhātpramucyate
vakṣyante kāraṇānyaṣṭau smṛtiryairupajāyate
nimittarūpagrahaṇāt sādṛśyāt saviparyayāt
sattvānubandhād abhyāsājjñānayogāt punaḥ śrutāt
dṛṣṭaśrutānubhūtānāṃ smaraṇātsmṛtirucyate
etattadekamayanaṃ muktairmokṣasya darśitam
tattvasmṛtibalaṃ yena gatā na punarāgatāḥ
ayanaṃ punarākhyātametadyogasya yogibhiḥ
saṃkhyāsadharmaiḥ sāṃkhyaiśca muktair mokṣasya cāyanam
sarvaṃ kāraṇavadduḥkham asvaṃ cānityameva ca
na cātmakṛtakaṃ taddhi tatra cotpadyate svatā
yāvannotpadyate satyā buddhirnaitadahaṃ yayā
naitanmameti vijñāya jñaḥ sarvam ativartate
tasmiṃścaramasaṃnyāse samūlāḥ sarvavedanāḥ
sasaṃjñājñānavijñānā nivṛttiṃ yāntyaśeṣataḥ
ataḥ paraṃ brahmabhūto bhūtātmā nopalabhyate
niḥsṛtaḥ sarvabhāvebhyaścihnaṃ yasya na vidyate
jñānaṃ brahmavidāṃ cātra nājñastajjñātum arhati
praśnāḥ puruṣamāśritya trayoviṃśatiruttamāḥ
katidhāpuruṣīye'sminnirṇītāstattvadarśinā
athāto 'tulyagotrīyam adhyāyaṃ vyākhyāsyāmaḥ
iti ha smāha bhagavānātreyaḥ
atulyagotrasya rajaḥkṣayānte rahovisṛṣṭaṃ mithunīkṛtasya
kiṃ syāccatuṣpātprabhavaṃ ca ṣaḍbhyo yat strīṣu garbhatvamupaiti puṃsaḥ
śukraṃ tadasya pravadanti dhīrā yaddhīyate garbhasamudbhavāya
vāyvagnibhūmyabguṇapādavattat ṣaḍbhyo rasebhyaḥ prabhavaśca tasya
sampūrṇadehaḥ samaye sukhaṃ ca garbhaḥ kathaṃ kena ca jāyate strī
garbhaṃ cirādvindati saprajāpi bhūtvāthavā naśyati kena garbhaḥ
śukrāsṛgātmāśayakālasaṃpad yasyopacāraśca hitaistathānnaiḥ
garbhaśca kāle ca sukhī sukhaṃ ca saṃjāyate saṃparipūrṇadehaḥ
yonipradoṣān manaso'bhitāpācchukrāsṛgāhāravihāradoṣāt
akālayogādbalasaṃkṣayācca garbhaṃ cirādvindati saprajāpi
asṛṅniruddhaṃ pavanena nāryā garbhaṃ vyavasyantyabudhāḥ kadācit
garbhasya rūpaṃ hi karoti tasyās tadasṛg asrāvi vivardhamānam
tadagnisūryaśramaśokarogair uṣṇānnapānairathavā pravṛttam
dṛṣṭvāsṛgekaṃ na ca garbhasaṃjñaṃ kecin narā bhūtahṛtaṃ vadanti
ojo'śanānāṃ rajanīcarāṇām āhārahetorna śarīramiṣṭam
garbhaṃ hareyuryadi te na mātur labdhāvakāśā na hareyurojaḥ
kanyāṃ sutaṃ vā sahitau pṛthagvā sutau sute vā tanayān bahūn vā
kasmāt prasūte sucireṇa garbham eko'bhivṛddhiṃ ca yame'bhyupaiti
raktena kanyām adhikena putraṃ śukreṇa tena dvividhīkṛtena
bījena kanyāṃ ca sutaṃ ca sūte yathāsvabījānyatarādhikena
śukrādhikaṃ dvaidhamupaiti bījaṃ yasyāḥ sutau sā sahitau prasūte
raktādhikaṃ vā yadi bhedameti dvidhā sute sā sahite prasūte
bhinatti yāvadbahudhā prapannaḥ śukrārtavaṃ vāyuratipravṛddhaḥ
tāvantyapatyāni yathāvibhāgaṃ karmātmakānyasvavaśāt prasūte
āhāramāpnoti yadā na garbhaḥ śoṣaṃ samāpnoti parisrutiṃ vā
taṃ strī prasūte sucireṇa garbhaṃ puṣṭo yadā varṣagaṇairapi syāt
karmātmakatvād viṣamāṃśabhedāc chukrāsṛjor vṛddhimupaiti kukṣau
eko'dhiko nyūnataro dvitīya evaṃ yame'pyabhyadhiko viśeṣaḥ
kasmāddviretāḥ pavanendriyo vā saṃskāravāhī naranāriṣaṇḍau
vakrī tatherṣyābhiratiḥ kathaṃ vā saṃjāyate vātikaṣaṇḍako vā
bījāt samāṃśād upataptabījāt strīpuṃsaliṅgī bhavati dviretāḥ
śukrāśayaṃ garbhagatasya hatvā karoti vāyuḥ pavanendriyatvam
śukrāśayadvāravighaṭṭanena saṃskāravāhaṃ kurute'nilaśca
mandālpabījāvabalāvaharṣau klībau ca heturvikṛtidvayasya
māturvyavāyapratighena vakrī syād bījadaurbalyatayā pituśca
īrṣyābhibhūtāvapi mandaharṣāv īrṣyārater eva vadanti hetum
vāyvagnidoṣād vṛṣaṇau tu yasya nāśaṃ gatau vātikaṣaṇḍakaḥ saḥ
ityevamaṣṭau vikṛtiprakārāḥ karmātmakānām upalakṣaṇīyāḥ
garbhasya sadyo'nugatasya kukṣau strīpuṃnapuṃsām udarasthitānām
kiṃ lakṣaṇaṃ kāraṇamiṣyate kiṃ sarūpatāṃ yena ca yātyapatyam
niṣṭhīvikā gauravabhaṅgasādas tandrāpraharṣau hṛdaye vyathā ca
tṛptiśca bījagrahaṇaṃ ca yonyāṃ garbhasya sadyo'nugatasya liṅgam
savyāṅgaceṣṭā puruṣārthinī strī strīsvapnapānāśanaśīlaceṣṭā
savyāttagarbhā na ca vṛttagarbhā savyapradugdhā striyameva sūte
putraṃ tvato liṅgaviparyayeṇa vyāmiśraliṅgā prakṛtiṃ tṛtīyām
garbhopapattau tu manaḥ striyā yaṃ jantuṃ vrajettatsadṛśaṃ prasūte
garbhasya catvāri caturvidhāni bhūtāni mātāpitṛsaṃbhavāni
āhārajānyātmakṛtāni caiva sarvasya sarvāṇi bhavanti dehe
teṣāṃ viśeṣād balavanti yāni bhavanti mātāpitṛkarmajāni
tāni vyavasyet sadṛśatvahetuṃ sattvaṃ yathāmūlamapi vyavasyet
kasmāt prajāṃ strī vikṛtāṃ prasūte hīnādhikāṅgīṃ vikalendriyāṃ vā
dehāt kathaṃ dehamupaiti cānyam ātmā sadā kairanubadhyate ca
bījātmakarmāśayakāladoṣair mātus tathāhāravihāradoṣaiḥ
kurvanti doṣā vividhāni duṣṭāḥ saṃsthānavarṇendriyavaikṛtāni
varṣāsu kāṣṭhāśmaghanāmbuvegās taroḥ saritsrotasi saṃsthitasya
yathaiva kuryurvikṛtiṃ tathaiva garbhasya kukṣau niyatasya doṣāḥ
bhūtaiścaturbhiḥ sahitaḥ susūkṣmair manojavo dehamupaiti dehāt
karmātmakatvānna tu tasya dṛśyaṃ divyaṃ vinā darśanamasti rūpam
sa sarvagaḥ sarvaśarīrabhṛcca sa viśvakarmā sa ca viśvarūpaḥ
sa cetanādhāturatīndriyaśca sa nityayuk sānuśayaḥ sa eva
rasātmamātāpitṛsaṃbhavāni bhūtāni vidyāddaśa ṣaṭ ca dehe
catvāri tatrātmani saṃśritāni sthitastathātmā ca caturṣu teṣu
bhūtāni mātāpitṛsaṃbhavāni rajaśca śukraṃ ca vadanti garbhe
āpyāyyate śukramasṛk ca bhūtair yaistāni bhūtāni rasodbhavāni
bhūtāni catvāri tu karmajāni yānyātmalīnāni viśanti garbham
sa bījadharmā hyaparāparāṇi dehāntarāṇyātmani yāti yāti
rūpāddhi rūpaprabhavaḥ prasiddhaḥ karmātmakānāṃ manaso manastaḥ
bhavanti ye tvākṛtibuddhibhedā rajastamastatra ca karma hetuḥ
atīndriyais tair atisūkṣmarūpair ātmā kadācin na viyuktarūpaḥ
na karmaṇā naiva manomatibhyāṃ na cāpyahaṅkāravikāradoṣaiḥ
rajastamobhyāṃ hi mano'nubaddhaṃ jñānaṃ vinā tatra hi sarvadoṣāḥ
gatipravṛttyostu nimittamuktaṃ manaḥ sadoṣaṃ balavacca karma
rogāḥ kutaḥ saṃśamanaṃ kimeṣāṃ harṣasya śokasya ca kiṃ nimittam
śarīrasattvaprabhavā vikārāḥ kathaṃ na śāntāḥ punarāpateyuḥ
prajñāparādho viṣamāstathārthā hetustṛtīyaḥ pariṇāmakālaḥ
sarvāmayānāṃ trividhā ca śāntir jñānārthakālāḥ samayogayuktāḥ
dharmyāḥ kriyā harṣanimittamuktās tato'nyathā śokavaśaṃ nayanti
śarīrasattvaprabhavāstu rogāstayoravṛttyā na bhavanti bhūyaḥ
rūpasya sattvasya ca santatiryā noktastadādirnahi so'sti kaścit
tayoravṛttiḥ kriyate parābhyāṃ dhṛtismṛtibhyāṃ parayā dhiyā ca
satyāśraye vā dvividhe yathokte pūrvaṃ gadebhyaḥ pratikarma nityam
jitendriyaṃ nānupatanti rogās tatkālayuktaṃ yadi nāsti daivam
daivaṃ purā yat kṛtamucyate tat tat pauruṣaṃ yattviha karma dṛṣṭam
pravṛttiheturviṣamaḥ sa dṛṣṭo nivṛttiheturhi samaḥ sa eva
haimantikaṃ doṣacayaṃ vasante pravāhayan graiṣmikam abhrakāle
ghanātyaye vārṣikamāśu samyak prāpnoti rogānṛtujānna jātu
naro hitāhāravihārasevī samīkṣyakārī viṣayeṣvasaktaḥ
dātā samaḥ satyaparaḥ kṣamāvān āptopasevī ca bhavatyarogaḥ
matirvacaḥ karma sukhānubandhaṃ sattvaṃ vidheyaṃ viśadā ca buddhiḥ
jñānaṃ tapastatparatā ca yoge yasyāsti taṃ nānupatanti rogāḥ
tatra ślokaḥ
ihāgniveśasya mahārthayuktaṃ ṣaṭtriṃśakaṃ praśnagaṇaṃ maharṣiḥ
atulyagotre bhagavān yathāvan nirṇītavān jñānavivardhanārtham
athātaḥ khuḍḍikāṃ garbhāvakrāntiṃ śārīraṃ vyākhyāsyāmaḥ
iti ha smāha bhagavānātreyaḥ
puruṣasyānupahataretasaḥ striyāś cāpraduṣṭayoniśoṇitagarbhāśayāyā yadā bhavati saṃsargaḥ ṛtukāle yadā cānayostathāyukte saṃsarge śukraśoṇitasaṃsargamantargarbhāśayagataṃ jīvo 'vakrāmati sattvasaṃprayogāttadā garbho 'bhinirvartate sa sātmyarasopayogādarogo 'bhivardhate samyagupacāraiścopacaryamāṇaḥ tataḥ prāptakālaḥ sarvendriyopapannaḥ paripūrṇaśarīro balavarṇasattvasaṃhananasaṃpadupetaḥ sukhena jāyate samudayādeṣāṃ bhāvānāṃ mātṛjaścāyaṃ garbhaḥ pitṛjaścātmajaśca sātmyajaśca rasajaśca asti ca khalu sattvamaupapādukamiti hovāca bhagavānātreyaḥ
neti bharadvājaḥ kiṃ kāraṇaṃ na hi mātā na pitā nātmā na sātmyaṃ na pānāśanabhakṣyalehyopayogā garbhaṃ janayanti na ca paralokādetya garbhaṃ sattvamavakrāmati
yadi hi mātāpitarau garbhaṃ janayetāṃ bhūyasyaḥ striyaḥ pumāṃsaśca bhūyāṃsaḥ putrakāmāḥ te sarve putrajanmābhisaṃdhāya maithunadharmamāpadyamānāḥ putrāneva janayeyur duhitṝr vā duhitṛkāmāḥ na tu kāścit striyaḥ kecidvā puruṣā nirapatyāḥ syurapatyakāmā vā parideveran
na cātmātmānaṃ janayati
yadi hyātmātmānaṃ janayejjāto vā janayed ātmānam ajāto vā taccobhayathāpyayuktam
na hi jāto janayati sattvāt na cājāto janayatyasattvāt tasmādubhayathāpyanupapattiḥ
tiṣṭhatu tāvadetat
yadyayam ātmātmānaṃ śakto janayituṃ syāt na tvenamiṣṭāsveva kathaṃ yoniṣu janayedvaśinamapratihatagatiṃ kāmarūpiṇaṃ tejobalajavavarṇasattvasaṃhananasamuditam ajaram arujam amaram evaṃvidhaṃ hyātmātmānam icchatyato vā bhūyaḥ
asātmyajaścāyaṃ garbhaḥ
yadi hi sātmyajaḥ syāt tarhi sātmyasevināmevaikāntena prajā syāt asātmyasevinaśca nikhilenānapatyāḥ syuḥ taccobhayamubhayatraiva dṛśyate
arasajaś cāyaṃ garbhaḥ
yadi hi rasajaḥ syāt na kecit strīpuruṣeṣvanapatyāḥ syuḥ na hi kaścidastyeṣāṃ yo rasānnopayuṅkte śreṣṭharasopayogināṃ cedgarbhā jāyanta ityabhipretamiti evaṃ saty ājaurabhramārgamāyūragokṣīradadhighṛtamadhutailasaindhavekṣurasamudgaśālibhṛtānām evaikāntena prajā syāt śyāmākavarakoddālakakoradūṣakakandamūlabhakṣāśca nikhilenānapatyāḥ syuḥ taccobhayamubhayatra dṛśyate
na khalvapi paralokādetya sattvaṃ garbhamavakrāmati yadi hyenamavakrāmet nāsya kiṃcit paurvadehikaṃ syādaviditamaśrutamadṛṣṭaṃ vā sa ca tacca na kiṃcidapi smarati
tasmād etad brūmahe amātṛjaścāyaṃ garbho 'pitṛjaś cānātmajaś cāsātmyajaś cārasajaśca na cāsti sattvamaupapādukamiti
neti bhagavānātreyaḥ sarvebhya ebhyo bhāvebhyaḥ samuditebhyo garbho 'bhinirvartate
mātṛjaścāyaṃ garbhaḥ
na hi māturvinā garbhotpattiḥ syāt na ca janma jarāyujānām
yāni khalvasya garbhasya mātṛjāni yāni cāsya mātṛtaḥ sambhavataḥ sambhavanti tānyanuvyākhyāsyāmaḥ tad yathā tvak ca lohitaṃ ca māṃsaṃ ca medaśca nābhiśca hṛdayaṃ ca kloma ca yakṛcca plīhā ca vṛkkau ca bastiśca purīṣādhānaṃ cāmāśayaśca pakvāśayaścottaragudaṃ cādharagudaṃ ca kṣudrāntraṃ ca sthūlāntraṃ ca vapā ca vapāvahanaṃ ceti
pitṛjaścāyaṃ garbhaḥ
nahi piturṛte garbhotpattiḥ syāt na ca janma jarāyujānām
yāni khalvasya garbhasya pitṛjāni yāni cāsya pitṛtaḥ sambhavataḥ sambhavanti tānyanuvyākhyāsyāmaḥ tad yathā keśaśmaśrunakhalomadantāsthisirāsnāyudhamanyaḥ śukraṃ ceti
ātmajaścāyaṃ garbhaḥ
garbhātmā hyantarātmā yaḥ taṃ jīva ityācakṣate śāśvatam arujam ajaram amaram akṣayam abhedyam achedyam aloḍyaṃ viśvarūpaṃ viśvakarmāṇam avyaktam anādim anidhanam akṣaram api
sa garbhāśayamanupraviśya śukraśoṇitābhyāṃ saṃyogametya garbhatvena janayatyātmanātmānam ātmasaṃjñā hi garbhe
tasya punarātmano janmānāditvānnopapadyate tasmānna jāta evāyamajātaṃ garbhaṃ janayati ajāto hyayamajātaṃ garbhaṃ janayati sa caiva garbhaḥ kālāntareṇa bālayuvasthavirabhāvān prāpnoti sa yasyāṃ yasyāmavasthāyāṃ vartate tasyāṃ tasyāṃ jāto bhavati yā tvasya puraskṛtā tasyāṃ janiṣyamāṇaśca tasmāt sa eva jātaścājātaśca yugapadbhavati yasmiṃścaitadubhayaṃ sambhavati jātatvaṃ janiṣyamāṇatvaṃ ca sa jāto janyate sa caivānāgateṣvavasthāntareṣvajāto janayaty ātmanātmānam
sato hyavasthāntaragamanamātrameva hi janma cocyate tatra tatra vayasi tasyāṃ tasyāmavasthāyāṃ yathā satāmeva śukraśoṇitajīvānāṃ prāk saṃyogādgarbhatvaṃ na bhavati tacca saṃyogādbhavati yathā satastasyaiva puruṣasya prāgapatyāt pitṛtvaṃ na bhavati taccāpatyādbhavati tathā satastasyaiva garbhasya tasyāṃ tasyāmavasthāyāṃ jātatvam ajātatvaṃ cocyate
na khalu garbhasya na ca māturna piturna cātmanaḥ sarvabhāveṣu yatheṣṭakāritvamasti te kiṃcit svavaśāt kurvanti kiṃcit karmavaśāt kvaciccaiṣāṃ karaṇaśaktirbhavati kvacinna bhavati
yatra sattvādikaraṇasaṃpattatra yathābalameva yatheṣṭakāritvam ato 'nyathā viparyayaḥ
na ca karaṇadoṣādakaraṇamātmā sambhavati garbhajanane dṛṣṭaṃ ceṣṭā yoniraiśvaryaṃ mokṣaścātmavidbhirātmāyattam
nahyanyaḥ sukhaduḥkhayoḥ kartā
na cānyato garbho jāyate jāyamānaḥ nāṅkurotpattirabījāt
yāni tu khalvasya garbhasyātmajāni yāni cāsyātmataḥ sambhavataḥ sambhavanti tānyanuvyākhyāsyāmaḥ tadyathā tāsu tāsu yoniṣūtpattirāyurātmajñānaṃ mana indriyāṇi prāṇāpānau preraṇaṃ dhāraṇamākṛtisvaravarṇaviśeṣāḥ sukhaduḥkhe icchādveṣau cetanā dhṛtirbuddhiḥ smṛtirahaṅkāraḥ prayatnaśceti
sātmyajaścāyaṃ garbhaḥ
na hyasātmyasevitvam antareṇa strīpuruṣayorvandhyatvamasti garbheṣu vāpyaniṣṭo bhāvaḥ
yāvat khalvasātmyasevināṃ strīpuruṣāṇāṃ trayo doṣāḥ prakupitāḥ śarīramupasarpanto na śukraśoṇitagarbhāśayopaghātāyopapadyante tāvat samarthā garbhajananāya bhavanti
sātmyasevināṃ punaḥ strīpuruṣāṇāmanupahataśukraśoṇitagarbhāśayānāmṛtukāle saṃnipatitānāṃ jīvasyānavakramaṇād garbhā na prādurbhavanti
na hi kevalaṃ sātmyaja evāyaṃ garbhaḥ samudayo 'tra kāraṇamucyate
yāni khalvasya garbhasya sātmyajāni yāni cāsya sātmyataḥ sambhavataḥ sambhavanti tānyanuvyākhyāsyāmaḥ tad yathārogyam anālasyam alolupatvam indriyaprasādaḥ svaravarṇabījasaṃpat praharṣabhūyastvaṃ ceti
rasajaścāyaṃ garbhaḥ
na hi rasādṛte mātuḥ prāṇayātrāpi syāt kiṃ punargarbhajanma
na caivāsamyagupayujyamānā rasā garbhamabhinirvartayanti na ca kevalaṃ samyagupayogādeva rasānāṃ garbhābhinirvṛttirbhavati samudāyo 'pyatra kāraṇamucyate
yāni tu khalvasya garbhasya rasajāni yāni cāsya rasataḥ sambhavataḥ sambhavanti tānyanuvyākhyāsyāmaḥ tad yathā śarīrasyābhinirvṛttirabhivṛddhiḥ prāṇānubandhastṛptiḥ puṣṭirutsāhaśceti
asti khalu sattvamaupapādukaṃ yajjīvaṃ spṛkśarīreṇābhisaṃbadhnāti yasminnapagamanapuraskṛte śīlamasya vyāvartate bhaktir viparyasyate sarvendriyāṇyupatapyante balaṃ hīyate vyādhaya āpyāyyante yasmāddhīnaḥ prāṇāñjahāti yad indriyāṇām abhigrāhakaṃ ca mana ityabhidhīyate tattrividham ākhyāyate śuddhaṃ rājasaṃ tāmasamiti
yenāsya khalu mano bhūyiṣṭhaṃ tena dvitīyāyām ā jātau saṃprayogo bhavati yadā tu tenaiva śuddhena saṃyujyate tadā jāteratikrāntāyā api smarati
smārtaṃ hi jñānamātmanastasyaiva manaso 'nubandhādanuvartate yasyānuvṛttiṃ puraskṛtya puruṣo jātismara ityucyate
yāni khalvasya garbhasya sattvajāni yānyasya sattvataḥ sambhavataḥ sambhavanti tānyanuvyākhyāsyāmaḥ tad yathā bhaktiḥ śīlaṃ śaucaṃ dveṣaḥ smṛtirmohastyāgo mātsaryaṃ śauryaṃ bhayaṃ krodhastandrotsāhastaikṣṇyaṃ mārdavaṃ gāmbhīryamanavasthitatvamityevamādayaścānye te sattvavikārā yānuttarakālaṃ sattvabhedamadhikṛtyopadekṣyāmaḥ
nānāvidhāni khalu sattvāni tāni sarvāṇyekapuruṣe bhavanti na ca bhavantyekakālam ekaṃ tu prāyovṛttyāha
evamayaṃ nānāvidhānāmeṣāṃ garbhakarāṇāṃ bhāvānāṃ samudāyādabhinirvartate garbhaḥ yathā kūṭāgāraṃ nānādravyasamudāyāt yathā vā ratho nānārathāṅgasamudāyāt tasmād etad avocāma mātṛjaścāyaṃ garbhaḥ pitṛjaśca ātmajaśca sātmyajaśca rasajaśca asti ca sattvamaupapādukamiti
bharadvāja uvāca yadyayam eṣāṃ nānāvidhānāṃ garbhakarāṇāṃ bhāvānāṃ samudāyādabhinirvartate garbhaḥ kathamayaṃ saṃdhīyate yadi cāpi saṃdhīyate kasmāt samudāyaprabhavaḥ san garbho manuṣyavigraheṇa jāyate manuṣyaśca manuṣyaprabhava ucyate tatra cediṣṭametadyasmānmanuṣyo manuṣyaprabhavastasmādeva manuṣyavigraheṇa jāyate yathā gaur goprabhavaḥ yathā cāśvo 'śvaprabhava iti evaṃ sati yaduktamagre samudayātmaka iti tadayuktam
yadi ca manuṣyo manuṣyaprabhavaḥ kasmāj jaḍāndhakubjamūkavāmanaminminavyaṅgonmattakuṣṭhikilāsibhyo jātāḥ pitṛsadṛśarūpā na bhavanti
athātrāpi buddhirevaṃ syātsvenaivāyamātmā cakṣuṣā rūpāṇi vetti śrotreṇa śabdān ghrāṇena gandhān rasanena rasān sparśanena sparśān buddhyā boddhavyamityanena hetunā na jaḍādibhyo jātāḥ pitṛsadṛśā bhavanti
atrāpi pratijñāhānidoṣaḥ syāt evamukte hyātmā satsvindriyeṣu jñaḥ syādasatsvajñaḥ yatra caitadubhayaṃ sambhavati jñatvam ajñatvaṃ ca savikāraścātmā
yadi ca darśanādibhirātmā viṣayān vetti nirindriyo darśanādivirahādajñaḥ syāt ajñatvādakāraṇam akāraṇatvācca nātmeti vāgvastumātram etad vacanamanarthaṃ syāditi
ātreya uvāca purastādetat pratijñātaṃ sattvaṃ jīvaṃ spṛkśarīreṇābhisaṃbadhnātīti
yasmāttu samudāyaprabhavaḥ san sa garbho manuṣyavigraheṇa jāyate manuṣyo manuṣyaprabhava ityucyate tadvakṣyāmaḥ bhūtānāṃ caturvidhā yonir bhavati jarāyvaṇḍasvedodbhidaḥ
tāsāṃ khalu catasṛṇāmapi yonīnāmekaikā yoniraparisaṃkhyeyabhedā bhavati bhūtānām ākṛtiviśeṣāparisaṃkhyeyatvāt
tatra jarāyujānām aṇḍajānāṃ ca prāṇināmete garbhakarā bhāvā yāṃ yāṃ yonimāpadyante tasyāṃ tasyāṃ yonau tathātathārūpā bhavanti yathā kanakarajatatāmratrapusīsakānyāsicyamānāni teṣu teṣu madhūcchiṣṭavigraheṣu tāni yadā manuṣyabimbamāpadyante tadā manuṣyavigraheṇa jāyante tasmāt samudāyaprabhavaḥ san garbho manuṣyavigraheṇa jāyate manuṣyaśca manuṣyaprabhava ucyate tadyonitvāt
yaccoktaṃ yadi ca manuṣyo manuṣyaprabhavaḥ kasmānna jaḍādibhyo jātāḥ pitṛsadṛśarūpā bhavantīti tatrocyate yasya yasya hyaṅgāvayavasya bīje bījabhāga upatapto bhavati tasya tasyāṅgāvayavasya vikṛtirupajāyate nopajāyate cānupatāpāt tasmādubhayopapattirapyatra
sarvasya cātmajānīndriyāṇi teṣāṃ bhāvābhāvaheturdaivaṃ tasmānnaikāntato jaḍādibhyo jātāḥ pitṛsadṛśarūpā bhavanti
na cātmā satsvindriyeṣu jñaḥ asatsu vā bhavatyajñaḥ na hyasattvaḥ kadācidātmā sattvaviśeṣāccopalabhyate jñānaviśeṣa iti
bhavanti cātra
na karturindriyābhāvāt kāryajñānaṃ pravartate
yā kriyā vartate bhāvaiḥ sā vinā tairna vartate
jānannapi mṛdo 'bhāvāt kumbhakṛnna pravartate
śrūyatāṃ cedamadhyātmamātmajñānabalaṃ mahat
indriyāṇi ca saṃkṣipya manaḥ saṃkṣipya cañcalam
praviśyādhyātmamātmajñaḥ sve jñāne paryavasthitaḥ
sarvatrāvahitajñānaḥ sarvabhāvān parīkṣate
gṛhṇīṣva cedamaparaṃ bharadvāja vinirṇayam
nivṛttendriyavākceṣṭaḥ suptaḥ svapnagato yadā
viṣayān sukhaduḥkhe ca vetti nājño 'pyataḥ smṛtaḥ
nātmajñānādṛte caikaṃ jñānaṃ kiṃcit pravartate
na hyeko vartate bhāvo vartate nāpyahetukaḥ
tasmājjñaḥ prakṛtiścātmā draṣṭā kāraṇameva ca
sarvametadbharadvāja nirṇītaṃ jahi saṃśayam
tatra ślokau
heturgarbhasya nirvṛttau vṛddhau janmani caiva yaḥ
punarvasumatiryā ca bharadvājamatiśca yā
pratijñāpratiṣedhaśca viśadaścātmanirṇayaḥ
garbhāvakrāntimuddiśya khuḍḍīkāṃ tatprakāśitam
athāto mahatīṃ garbhāvakrāntiṃ śārīraṃ vyākhyāsyāmaḥ
iti ha smāha bhagavānātreyaḥ
yataśca garbhaḥ sambhavati yasmiṃśca garbhasaṃjñā yadvikāraśca garbhaḥ yayā cānupūrvyābhinirvartate kukṣau yaścāsya vṛddhihetuḥ yataścāsyājanma bhavati yataśca jāyamānaḥ kukṣau vināśaṃ prāpnoti yataśca kārtsnyenāvinaśyan vikṛtimāpadyate tadanuvyākhyāsyāmaḥ
mātṛtaḥ pitṛta ātmataḥ sātmyato rasataḥ sattvata ityetebhyo bhāvebhyaḥ samuditebhyo garbhaḥ sambhavati
tasya ye ye 'vayavā yato yataḥ sambhavataḥ sambhavanti tān vibhajya mātṛjādīnavayavān pṛthak pṛthaguktamagre
śukraśoṇitajīvasaṃyoge tu khalu kukṣigate garbhasaṃjñā bhavati
garbhastu khalvantarikṣavāyvagnitoyabhūmivikāraś cetanādhiṣṭhānabhūtaḥ
evamanayā yuktyā pañcamahābhūtavikārasamudāyātmako garbhaścetanādhiṣṭhānabhūtaḥ sa hyasya ṣaṣṭho dhāturuktaḥ
yayā cānupūrvyābhinirvartate kukṣau tāṃ vyākhyāsyāmaḥ gate purāṇe rajasi nave cāvasthite śuddhasnātāṃ striyamavyāpannayoniśoṇitagarbhāśayāmṛtumatīmācakṣmahe
tayā saha tathābhūtayā yadā pumānavyāpannabījo miśrībhāvaṃ gacchati tadā tasya harṣodīritaḥ paraḥ śarīradhātvātmā śukrabhūto 'ṅgādaṅgāt sambhavati
sa tathā harṣabhūtenātmanodīritaścādhiṣṭhitaśca bījarūpo dhātuḥ puruṣaśarīrād abhiniṣpattyocitena pathā garbhāśayam anupraviśyārtavenābhisaṃsargam eti
tatra pūrvaṃ cetanādhātuḥ sattvakaraṇo guṇagrahaṇāya pravartate sa hi hetuḥ kāraṇaṃ nimittamakṣaraṃ kartā mantā veditā boddhā draṣṭā dhātā brahmā viśvakarmā viśvarūpaḥ puruṣaḥ prabhavo 'vyayo nityo guṇī grahaṇaṃ pradhānamavyaktaṃ jīvo jñaḥ pudgalaścetanāvān vibhurbhūtātmā cendriyātmā cāntarātmā ceti
sa guṇopādānakāle 'ntarikṣaṃ pūrvamanyebhyo guṇebhya upādatte yathā pralayātyaye sisṛkṣurbhūtānyakṣarabhūta ātmā sattvopādānaḥ pūrvataramākāśaṃ sṛjati tataḥ krameṇa vyaktataraguṇān dhātūn vāyvādikāṃścaturaḥ tathā dehagrahaṇe 'pi pravartamānaḥ pūrvataramākāśamevopādatte tataḥ krameṇa vyaktataraguṇān dhātūn vāyvādikāṃścaturaḥ
sarvamapi tu khalvetadguṇopādānamaṇunā kālena bhavati
sa sarvaguṇavān garbhatvamāpannaḥ prathame māsi saṃmūrchitaḥ sarvadhātukaluṣīkṛtaḥ kheṭabhūto bhavatyavyaktavigrahaḥ sadasadbhūtāṅgāvayavaḥ
dvitīye māsi ghanaḥ sampadyate piṇḍaḥ peśyarbudaṃ vā
tatra ghanaḥ puruṣaḥ peśī strī arbudaṃ napuṃsakam
tṛtīye māsi sarvendriyāṇi sarvāṅgāvayavāśca yaugapadyenābhinirvartante
tatrāsya kecidaṅgāvayavā mātṛjādīnavayavān vibhajya pūrvamuktā yathāvat
mahābhūtavikārapravibhāgena tvidānīmasya tāṃścaivāṅgāvayavān kāṃścit paryāyāntareṇāparāṃścānuvyākhyāsyāmaḥ
mātṛjādayo 'pyasya mahābhūtavikārā eva
tatrāsyākāśātmakaṃ śabdaḥ śrotraṃ lāghavaṃ saukṣmyaṃ vivekaśca vāyvātmakaṃ sparśaḥ sparśanaṃ raukṣyaṃ preraṇaṃ dhātuvyūhanaṃ ceṣṭāśca śārīryaḥ agnyātmakaṃ rūpaṃ darśanaṃ prakāśaḥ paktirauṣṇyaṃ ca abātmakaṃ raso rasanaṃ śaityaṃ mārdavaṃ snehaḥ kledaśca pṛthivyātmakaṃ gandho ghrāṇaṃ gauravaṃ sthairyaṃ mūrtiśceti
evamayaṃ lokasaṃmitaḥ puruṣaḥ
yāvanto hi loke mūrtimanto bhāvaviśeṣāstāvantaḥ puruṣe yāvantaḥ puruṣe tāvanto loke iti budhāstvevaṃ draṣṭumicchanti
evam asyendriyāṇyaṅgāvayavāśca yaugapadyenābhinirvartante 'nyatra tebhyo bhāvebhyo ye 'sya jātasyottarakālaṃ jāyante tad yathā dantā vyañjanāni vyaktībhāvastathāyuktāni cāparāṇi
eṣā prakṛtiḥ vikṛtiḥ punarato 'nyathā
santi khalvasmin garbhe kecinnityā bhāvāḥ santi cānityāḥ kecit
tasya ya evāṅgāvayavāḥ saṃtiṣṭhante ta eva strīliṅgaṃ puruṣaliṅgaṃ napuṃsakaliṅgaṃ vā bibhrati
tatra strīpuruṣayorye vaiśeṣikā bhāvāḥ pradhānasaṃśrayā guṇasaṃśrayāśca teṣāṃ yato bhūyastvaṃ tato 'nyatarabhāvaḥ
tadyathāklaibyaṃ bhīrutvamavaiśāradyaṃ moho 'navasthānamadhogurutvamasahanaṃ śaithilyaṃ mārdavaṃ garbhāśayabījabhāgastathāyuktāni cāparāṇi strīkarāṇi ato viparītāni puruṣakarāṇi ubhayabhāgāvayavā napuṃsakakarāṇi bhavanti
tasya yatkālamevendriyāṇi saṃtiṣṭhante tatkālameva cetasi vedanā nirbandhaṃ prāpnoti tasmāt tadā prabhṛti garbhaḥ spandate prārthayate ca janmāntarānubhūtaṃ yat kiṃcit tad dvaihṛdayyam ācakṣate vṛddhāḥ
mātṛjaṃ cāsya hṛdayaṃ mātṛhṛdayenābhisaṃbaddhaṃ bhavati rasavāhinībhiḥ saṃvāhinībhiḥ tasmāttayostābhirbhaktiḥ saṃspandate
taccaiva kāraṇamavekṣamāṇā na dvaihṛdayyasya vimānitaṃ garbhamicchanti kartum
vimānane hyasya dṛśyate vināśo vikṛtirvā
samānayogakṣemā hi tadā bhavati garbheṇa keṣucidartheṣu mātā
tasmāt priyahitābhyāṃ garbhiṇīṃ viśeṣeṇopacaranti kuśalāḥ
tasyā garbhāpatter dvaihṛdayyasya ca vijñānārthaṃ liṅgāni samāsenopadekṣyāmaḥ
upacārasādhanaṃ hyasya jñāne jñānaṃ ca liṅgataḥ tasmādiṣṭo liṅgopadeśaḥ
tadyathā ārtavādarśanam āsyasaṃsravaṇam anannābhilāṣaśchardir arocako 'mlakāmatā ca viśeṣeṇa śraddhāpraṇayanamuccāvaceṣu bhāveṣu gurugātratvaṃ cakṣuṣorglāniḥ stanayoḥ stanyamoṣṭhayoḥ stanamaṇḍalayośca kārṣṇyamatyarthaṃ śvayathuḥ pādayor īṣallomarājyudgamo yonyāścāṭālatvamiti garbhe paryāgate rūpāṇi bhavati
sā yadyadicchettattadasyai dadyādanyatra garbhopaghātakarebhyo bhāvebhyaḥ
garbhopaghātakarāstvime bhāvā bhavanti tad yathā sarvam atigurūṣṇatīkṣṇaṃ dāruṇāśca ceṣṭāḥ imāṃścānyānupadiśanti vṛddhāḥ devatārakṣo'nucaraparirakṣaṇārthaṃ na raktāni vāsāṃsi bibhṛyānna madakarāṇi madyānyabhyavaharenna yānamadhirohenna māṃsamaśnīyāt sarvendriyapratikūlāṃśca bhāvān dūrataḥ parivarjayet yaccānyadapi kiṃcit striyo vidyuḥ
tīvrāyāṃ tu khalu prārthanāyāṃ kāmamahitamapyasyai hitenopahitaṃ dadyāt prārthanāvinayanārtham
prārthanāsaṃdhāraṇāddhi vāyuḥ prakupito 'ntaḥśarīramanucaran garbhasyāpadyamānasya vināśaṃ vairūpyaṃ vā kuryāt
caturthe māsi sthiratvamāpadyate garbhaḥ tasmāttadā garbhiṇī gurugātratvamadhikamāpadyate viśeṣeṇa
pañcame māsi garbhasya māṃsaśoṇitopacayo bhavatyadhikamanyebhyo māsebhyaḥ tasmāttadā garbhiṇī kārśyamāpadyate viśeṣeṇa
ṣaṣṭhe māsi garbhasya balavarṇopacayo bhavatyadhikamanyebhyo māsebhyaḥ tasmāttadā garbhiṇī balavarṇahānimāpadyate viśeṣeṇa
saptame māsi garbhaḥ sarvairbhāvairāpyāyyate tasmāttadā garbhiṇī sarvākāraiḥ klāntatamā bhavati
aṣṭame māsi garbhaśca mātṛto garbhataśca mātā rasahāriṇībhiḥ saṃvāhinībhirmuhurmuhurojaḥ parasparata ādadāte garbhasya ā sampūrṇatvāt
tasmāttadā garbhiṇī muhurmuhurmudā yuktā bhavati muhurmuhuśca mlānā tathā garbhaḥ tasmāttadā garbhasya janma vyāpattimad bhavatyojaso 'navasthitatvāt
taṃ caivārthamabhisamīkṣyāṣṭamaṃ māsamagaṇyamityācakṣate kuśalāḥ
tasminnekadivasātikrānte 'pi navamaṃ māsamupādāya prasavakālam ityāhur ā daśamānmāsāt
etāvān prasavakālaḥ vaikārikamataḥ paraṃ kukṣāvavasthānaṃ garbhasya
evam anayānupūrvyābhinirvartate kukṣau
mātrādīnāṃ khalu garbhakarāṇāṃ bhāvānāṃ saṃpadastathā vṛttasya sauṣṭhavānmātṛtaścaivopasnehopasvedābhyāṃ kālapariṇāmāt svabhāvasaṃsiddheśca kukṣau vṛddhiṃ prāpnoti
mātrādīnāmeva tu khalu garbhakarāṇāṃ bhāvānāṃ vyāpattinimittam asya ā janma bhavati
ye hyasya kukṣau vṛddhihetusamākhyātā bhāvāsteṣāṃ viparyayādudare vināśamāpadyate athavāpyacirajātaḥ syāt
yatastu kārtsnyenāvinaśyan vikṛtimāpadyate tad anuvyākhyāsyāmaḥ yadā striyā doṣaprakopaṇoktānyāsevamānāyā doṣāḥ prakupitāḥ śarīramupasarpantaḥ śoṇitagarbhāśayāvupapadyante na ca kārtsnyena śoṇitagarbhāśayau dūṣayanti tadeyaṃ garbhaṃ labhate strī tadā tasya garbhasya mātṛjānāmavayavānāmanyatamo 'vayavo vikṛtimāpadyata eko 'thavāneke yasya yasya hyavayavasya bīje bījabhāge vā doṣāḥ prakopamāpadyante taṃ tamavayavaṃ vikṛtirāviśati
yadā hyasyāḥ śoṇite garbhāśayabījabhāgaḥ pradoṣamāpadyate tadā vandhyāṃ janayati yadā punarasyāḥ śoṇite garbhāśayabījabhāgāvayavaḥ pradoṣamāpadyate tadā pūtiprajāṃ janayati yadā tvasyāḥ śoṇite garbhāśayabījabhāgāvayavaḥ strīkarāṇāṃ ca śarīrabījabhāgānāmekadeśaḥ pradoṣamāpadyate tadā stryākṛtibhūyiṣṭhāmastriyaṃ vārtāṃ nāma janayati tāṃ strīvyāpadamācakṣate
evameva puruṣasya yadā bīje bījabhāgaḥ pradoṣamāpadyate tadā vandhyaṃ janayati yadā punarasya bīje bījabhāgāvayavaḥ pradoṣamāpadyate tadā pūtiprajaṃ janayati yadā tvasya bīje bījabhāgāvayavaḥ puruṣakarāṇāṃ ca śarīrabījabhāgānāmekadeśaḥ pradoṣamāpadyate tadā puruṣākṛtibhūyiṣṭhamapuruṣaṃ tṛṇaputrikaṃ nāma janayati tāṃ puruṣavyāpadamācakṣate
etena mātṛjānāṃ pitṛjānāṃ cāvayavānāṃ vikṛtivyākhyānena sātmyajānāṃ rasajānāṃ sattvajānāṃ cāvayavānāṃ vikṛtirvyākhyātā bhavati
nirvikāraḥ parastvātmā sarvabhūtānāṃ nirviśeṣaḥ sattvaśarīrayostu viśeṣādviśeṣopalabdhiḥ
tatra trayaḥ śarīradoṣā vātapittaśleṣmāṇaḥ te śarīraṃ dūṣayanti dvau punaḥ sattvadoṣau rajastamaśca tau sattvaṃ dūṣayataḥ
tābhyāṃ ca sattvaśarīrābhyāṃ duṣṭābhyāṃ vikṛtirupajāyate nopajāyate cāpraduṣṭābhyām
tatra śarīraṃ yoniviśeṣāccaturvidhamuktamagre
trividhaṃ khalu sattvaṃ śuddhaṃ rājasaṃ tāmasamiti
tatra śuddhamadoṣamākhyātaṃ kalyāṇāṃśatvāt rājasaṃ sadoṣamākhyātaṃ roṣāṃśatvāt tāmasamapi sadoṣamākhyātaṃ mohāṃśatvāt
teṣāṃ tu trayāṇāmapi sattvānāmekaikasya bhedāgram aparisaṃkhyeyaṃ taratamayogāccharīrayoniviśeṣebhyaś cānyonyānuvidhānatvācca
śarīraṃ hyapi sattvamanuvidhīyate sattvaṃ ca śarīram
tasmāt katicitsattvabhedānanūkābhinirdeśena nidarśanārthamanuvyākhyāsyāmaḥ
tad yathā śuciṃ satyābhisaṃdhaṃ jitātmānaṃ saṃvibhāginaṃ jñānavijñānavacanaprativacanasampannaṃ smṛtimantaṃ kāmakrodhalobhamānamoherṣyāharṣāmarṣāpetaṃ samaṃ sarvabhūteṣu brāhmaṃ vidyāt
ijyādhyayanavratahomabrahmacaryaparam atithivratam upaśāntamadamānarāgadveṣamohalobharoṣaṃ pratibhāvacanavijñānopadhāraṇaśaktisampannam ārṣaṃ vidyāt
aiśvaryavantamādeyavākyaṃ yajvānaṃ śūramojasvinaṃ tejasopetamakliṣṭakarmāṇaṃ dīrghadarśinaṃ dharmārthakāmābhiratamaindraṃ vidyāt
lekhāsthavṛttaṃ prāptakāriṇam asaṃprahāryam utthānavantaṃ smṛtimantam aiśvaryalambhinaṃ vyapagatarāgerṣyādveṣamohaṃ yāmyaṃ vidyāt
śūraṃ dhīraṃ śucimaśucidveṣiṇaṃ yajvānamambhovihāraratimakliṣṭakarmāṇaṃ sthānakopaprasādaṃ vāruṇaṃ vidyāt
sthānamānopabhogaparivārasampannaṃ dharmārthakāmanityaṃ śuciṃ sukhavihāraṃ vyaktakopaprasādaṃ kauberaṃ vidyāt
priyanṛtyagītavāditrollāpakaślokākhyāyiketihāsapurāṇeṣu kuśalaṃ gandhamālyānulepanavasanastrīvihārakāmanityam anasūyakaṃ gāndharvaṃ vidyāt
ityenaṃ śuddhasya sattvasya saptavidhaṃ bhedāṃśaṃ vidyāt kalyāṇāṃśatvāt tatsaṃyogāttu brāhmamatyantaśuddhaṃ vyavasyet
śūraṃ caṇḍam asūyakam aiśvaryavantam aupadhikaṃ raudram ananukrośamātmapūjakam āsuraṃ vidyāt
amarṣiṇamanubandhakopaṃ chidraprahāriṇaṃ krūramāhārātimātrarucimāmiṣapriyatamaṃ svapnāyāsabahulamīrṣyuṃ rākṣasaṃ vidyāt
mahāśanaṃ straiṇaṃ strīrahaskāmamaśuciṃ śucidveṣiṇaṃ bhīruṃ bhīṣayitāraṃ vikṛtavihārāhāraśīlaṃ paiśācaṃ vidyāt
kruddhaśūramakruddhabhīruṃ tīkṣṇamāyāsabahulaṃ saṃtrastagocaram āhāravihāraparaṃ sārpaṃ vidyāt
āhārakāmam atiduḥkhaśīlācāropacāram asūyakam asaṃvibhāginam atilolupam akarmaśīlaṃ praitaṃ vidyāt
anuṣaktakāmam ajasram āhāravihāraparam anavasthitam amarṣaṇam asaṃcayaṃ śākunaṃ vidyāt
ityevaṃ khalu rājasasya sattvasya ṣaḍvidhaṃ bhedāṃśaṃ vidyāt roṣāṃśatvāt
nirākariṣṇumamedhasaṃ jugupsitācārāhāraṃ maithunaparaṃ svapnaśīlaṃ pāśavaṃ vidyāt
bhīrum abudham āhāralubdham anavasthitam anuṣaktakāmakrodhaṃ saraṇaśīlaṃ toyakāmaṃ mātsyaṃ vidyāt
alasaṃ kevalamabhiniviṣṭamāhāre sarvabuddhyaṅgahīnaṃ vānaspatyaṃ vidyāt
ityevaṃ tāmasasya sattvasya trividhaṃ bhedāṃśaṃ vidyānmohāṃśatvāt
ityaparisaṃkhyeyabhedānāṃ trayāṇāmapi sattvānāṃ bhedaikadeśo vyākhyātaḥ śuddhasya sattvasya saptavidho brahmarṣiśakrayamavaruṇakuberagandharvasattvānukāreṇa rājasasya ṣaḍvidho daityapiśācarākṣasasarpapretaśakunisattvānukāreṇa tāmasasya trividhaḥ paśumatsyavanaspatisattvānukāreṇa kathaṃca yathāsattvamupacāraḥ syāditi
kevalaścāyamuddeśo yathoddeśamabhinirdiṣṭo bhavati garbhāvakrāntisamprayuktaḥ tasya cārthasya vijñāne sāmarthyaṃ garbhakarāṇāṃ ca bhāvānām anusamādhiḥ vighātaśca vighātakarāṇāṃ bhāvānāmiti
tatra ślokāḥ
nimittamātmā prakṛtirvṛddhiḥ kukṣau krameṇa ca
vṛddhihetuśca garbhasya pañcārthāḥ śubhasaṃjñitāḥ
ajanmani ca yo heturvināśe vikṛtāvapi
imāṃstrīnaśubhān bhāvānāhurgarbhavighātakān
śubhāśubhasamākhyātānaṣṭau bhāvānimān bhiṣak
sarvathā veda yaḥ sarvān sa rājñaḥ kartumarhati
avāptyupāyān garbhasya sa evaṃ jñātumarhati
ye ca garbhavighātoktā bhāvāstāṃścāpyudāradhīḥ
athātaḥ puruṣavicayaṃ śārīraṃ vyākhyāsyāmaḥ
iti ha smāha bhagavānātreyaḥ
'puruṣo 'yaṃ lokasaṃmitaḥ ityuvāca bhagavān punarvasurātreyaḥ
yāvanto hi loke mūrtimanto bhāvaviśeṣāstāvantaḥ puruṣe yāvantaḥ puruṣe tāvanto loke ityevaṃvādinaṃ bhagavantamātreyamagniveśa uvāca naitāvatā vākyenoktaṃ vākyārthamavagāhāmahe bhagavatā buddhyā bhūyastaramato 'nuvyākhyāyamānaṃ śuśrūṣāmaha iti
tamuvāca bhagavānātreyaḥ aparisaṃkhyeyā lokāvayavaviśeṣāḥ puruṣāvayavaviśeṣā apyaparisaṃkhyeyāḥ teṣāṃ yathāsthūlaṃ katicidbhāvān sāmānyamabhipretyodāhariṣyāmaḥ tānekamanā nibodha samyagupavarṇyamānānagniveśa
ṣaḍdhātavaḥ samuditāḥ puruṣa iti śabdaṃ labhante tadyathā pṛthivyāpastejo vāyurākāśaṃ brahma cāvyaktamiti eta eva ca ṣaḍdhātavaḥ samuditāḥ puruṣa iti śabdaṃ labhante
tasya puruṣasya pṛthivī mūrtiḥ āpaḥ kledaḥ tejo 'bhisaṃtāpaḥ vāyuḥ prāṇaḥ viyat suṣirāṇi brahma antarātmā
yathā khalu brāhmī vibhūtirloke tathā puruṣe 'pyāntarātmikī vibhūtiḥ brahmaṇo vibhūtirloke prajāpatirantarātmano vibhūtiḥ puruṣe sattvaṃ yastvindro loke sa puruṣe 'haṅkāraḥ ādityastvādānaṃ rudro roṣaḥ somaḥ prasādaḥ vasavaḥ sukham aśvinau kāntiḥ marudutsāhaḥ viśvedevāḥ sarvendriyāṇi sarvendriyārthāśca tamo mohaḥ jyotirjñānaṃ yathā lokasya sargādistathā puruṣasya garbhādhānaṃ yathā kṛtayugamevaṃ bālyaṃ yathā tretā tathā yauvanaṃ yathā dvāparastathā sthāviryaṃ yathā kalirevamāturyaṃ yathā yugāntastathā maraṇamiti
evametenānumānenānuktānāmapi lokapuruṣayoravayavaviśeṣāṇāmagniveśa sāmānyaṃ vidyāditi
evaṃvādinaṃ bhagavantamātreyamagniveśa uvāca evam etat sarvamanapavādaṃ yathoktaṃ bhagavatā lokapuruṣayoḥ sāmānyam
kiṃ nvasya sāmānyopadeśasya prayojanamiti
bhagavān uvāca śṛṇvagniveśa sarvalokamātmanyātmānaṃ ca sarvaloke samamanupaśyataḥ satyā buddhiḥ samutpadyate
sarvalokaṃ hyātmani paśyato bhavatyātmaiva sukhaduḥkhayoḥ kartā nānya iti
karmātmakatvācca hetvādibhiryuktaḥ sarvaloko 'hamiti viditvā jñānaṃ pūrvamutthāpyate 'pavargāyeti
tatra saṃyogāpekṣī lokaśabdaḥ
ṣaḍdhātusamudāyo hi sāmānyataḥ sarvalokaḥ
tasya hetuḥ utpattiḥ vṛddhiḥ upaplavaḥ viyogaśca
tatra heturutpattikāraṇaṃ utpattirjanma vṛddhirāpyāyanam upaplavo duḥkhāgamaḥ ṣaḍdhātuvibhāgo viyogaḥ sajīvāpagamaḥ sa prāṇanirodhaḥ sa bhaṅgaḥ sa lokasvabhāvaḥ
pravṛttirduḥkhaṃ nivṛttiḥ sukhamiti yaj jñānamutpadyate tat satyam
tasya hetuḥ sarvalokasāmānyajñānam
etatprayojanaṃ sāmānyopadeśasyeti
athāgniveśa uvāca kiṃmūlā bhagavan pravṛttiḥ nivṛttau ca ka upāya iti
bhagavān uvāca mohecchādveṣakarmamūlā pravṛttiḥ
tajjā hyahaṅkārasaṅgasaṃśayābhisaṃplavābhyavapātavipratyayāviśeṣānupāyās taruṇamiva drumamativipulaśākhāstaravo 'bhibhūya puruṣamavatatyaivottiṣṭhante yairabhibhūto na sattāmativartate
tatraivaṃjātirūpavittavṛttabuddhiśīlavidyābhijanavayovīryaprabhāvasaṃpanno 'hamityahaṅkāraḥ yan manovākkāyakarma nāpavargāya sa saṅgaḥ karmaphalamokṣapuruṣapretyabhāvādayaḥ santi vā neti saṃśayaḥ sarvāvasthāsvananyo 'hamahaṃ sraṣṭā svabhāvasaṃsiddho 'hamahaṃ śarīrendriyabuddhismṛtiviśeṣarāśiriti grahaṇamabhisaṃplavaḥ mama mātṛpitṛbhrātṛdārāpatyabandhumitrabhṛtyagaṇo gaṇasya cāham ityabhyavapātaḥ kāryākāryahitāhitaśubhāśubheṣu viparītābhiniveśo vipratyayaḥ jñājñayoḥ prakṛtivikārayoḥ pravṛttinivṛttyośca sāmānyadarśanamaviśeṣaḥ prokṣaṇānaśanāgnihotratriṣavaṇābhyukṣaṇāvāhanayājanayajanayācanasalilahutāśanapraveśādayaḥ samārambhāḥ procyante hyanupāyāḥ
evam ayam adhīdhṛtismṛtirahaṅkārābhiniviṣṭaḥ saktaḥ sasaṃśayo 'bhisaṃplutabuddhir abhyavapatito 'nyathādṛṣṭiraviśeṣagrāhī vimārgagatirnivāsavṛkṣaḥ sattvaśarīradoṣamūlānāṃ sarvaduḥkhānāṃ bhavati
evamahaṅkārādibhirdoṣairbhrāmyamāṇo nātivartate pravṛttiṃ sā ca mūlamaghasya
nivṛttirapavargaḥ tat paraṃ praśāntaṃ tattadakṣaraṃ tadbrahma sa mokṣaḥ
tatra mumukṣūṇāmudayanāni vyākhyāsyāmaḥ
tatra lokadoṣadarśino mumukṣorādita evācāryābhigamanaṃ tasyopadeśānuṣṭhānam agnerevopacaryā dharmaśāstrānugamanaṃ tadārthāvabodhaḥ tenāvaṣṭambhaḥ tatra yathoktāḥ kriyāḥ satāmupāsanam asatāṃ parivarjanam asaṃgatirjanena satyaṃ sarvabhūtahitam aparuṣam anatikāle parīkṣya vacanaṃ sarvaprāṇiṣu cātmanīvāvekṣā sarvāsām asmaraṇam asaṃkalpanam aprārthanam anabhibhāṣaṇaṃ ca strīṇāṃ sarvaparigrahatyāgaḥ kaupīnaṃ pracchādanārthaṃ dhāturāganivasanaṃ kanthāsīvanahetoḥ sūcīpippalakaṃ śaucādhānahetorjalakuṇḍikā daṇḍadhāraṇaṃ bhaikṣacaryārthaṃ pātraṃ prāṇadhāraṇārthamekakālamagrāmyo yathopapanno 'bhyavahāraḥ śramāpanayanārthaṃ śīrṇaśuṣkaparṇatṛṇāstaraṇopadhānaṃ dhyānahetoḥ kāyanibandhanaṃ vaneṣvaniketavāsaḥ tandrānidrālasyādikarmavarjanaṃ indriyārtheṣvanurāgopatāpanigrahaḥ suptasthitagataprekṣitāhāravihārapratyaṅgaceṣṭādikeṣvārambheṣu smṛtipūrvikā pravṛttiḥ satkārastutigarhāvamānakṣamatvaṃ kṣutpipāsāyāsaśramaśītoṣṇavātavarṣāsukhaduḥkhasaṃsparśasahatvaṃ śokadainyamānodvegamadalobharāgerṣyābhayakrodhādibhir asaṃcalanam ahaṅkārādiṣūpasargasaṃjñā lokapuruṣayoḥ sargādisāmānyāvekṣaṇaṃ kāryakālātyayabhayaṃ yogārambhe satatamanirvedaḥ sattvotsāhaḥ apavargāya dhīdhṛtismṛtibalādhānaṃ niyamanamindriyāṇāṃ cetasi cetasa ātmani ātmanaśca dhātubhedena śarīrāvayavasaṃkhyānamabhīkṣṇaṃ sarvaṃ kāraṇavadduḥkhamasvamanityamityabhyupagamaḥ sarvapravṛttiṣvaghasaṃjñā sarvasaṃnyāse sukhamityabhiniveśaḥ eṣa mārgo 'pavargāya ato 'nyathā badhyate ityudayanāni vyākhyātāni
bhavanti cātra
etair avimalaṃ sattvaṃ śuddhyupāyairviśudhyati
mṛjyamāna ivādarśastailacelakacādibhiḥ
grahāmbudarajodhūmanīhārair asamāvṛtam
yathārkamaṇḍalaṃ bhāti bhāti sattvaṃ tathāmalam
jvalatyātmani saṃruddhaṃ tat sattvaṃ saṃvṛtāyane
śuddhaḥ sthiraḥ prasannārcirdīpo dīpāśaye yathā
yayā bhinattyatibalaṃ mahāmohamayaṃ tamaḥ
sarvabhāvasvabhāvajño yayā bhavati niḥspṛhaḥ
yogaṃ yayā sādhayate sāṃkhyaḥ sampadyate yayā
yayā nopaityahaṅkāraṃ nopāste kāraṇaṃ yayā
yayā nālambate kiṃcit sarvaṃ saṃnyasyate yayā
yāti brahma yayā nityamajaraṃ śāntam avyayam
vidyā siddhirmatirmedhā prajñā jñānaṃ ca sā matā
loke vitatamātmānaṃ lokaṃ cātmani paśyataḥ
parāvaradṛśaḥ śāntir jñānamūlā na naśyati
paśyataḥ sarvabhāvān hi sarvāvasthāsu sarvadā
brahmabhūtasya saṃyogo na śuddhasyopapadyate
nātmanaḥ karaṇābhāvālliṅgamapyupalabhyate
sa sarvakaraṇāyogānmukta ityabhidhīyate
vipāpaṃ virajaḥ śāntaṃ paramakṣaramavyayam
amṛtaṃ brahma nirvāṇaṃ paryāyaiḥ śāntirucyate
etattat saumya vijñānaṃ yajjñātvā muktasaṃśayāḥ
munayaḥ praśamaṃ jagmurvītamoharajaḥspṛhāḥ
tatra ślokau
saprayojanamuddiṣṭaṃ lokasya puruṣasya ca
sāmānyaṃ mūlamutpattau nivṛttau mārga eva ca
śuddhasattvasamādhānaṃ satyā buddhiśca naiṣṭhikī
vicaye puruṣasyoktā niṣṭhā ca paramarṣiṇā
athātaḥ śarīravicayaṃ śārīraṃ vyākhyāsyāmaḥ
iti ha smāha bhagavānātreyaḥ
śarīravicayaḥ śarīropakārārthamiṣyate
jñātvā hi śarīratattvaṃ śarīropakārakareṣu bhāveṣu jñānamutpadyate
tasmāccharīravicayaṃ praśaṃsanti kuśalāḥ
tatra śarīraṃ nāma cetanādhiṣṭhānabhūtaṃ pañcamahābhūtavikārasamudāyātmakaṃ samayogavāhi
yadā hyasmiñśarīre dhātavo vaiṣamyamāpadyante tadā kleśaṃ vināśaṃ vā prāpnoti
vaiṣamyagamanaṃ hi punardhātūnāṃ vṛddhihrāsagamanam akārtsnyena prakṛtyā ca
yaugapadyena tu virodhināṃ dhātūnāṃ vṛddhihrāsau bhavataḥ
yaddhi yasya dhātorvṛddhikaraṃ tattato viparītaguṇasya dhātoḥ pratyavāyakaraṃ sampadyate
tadeva tasmādbheṣajaṃ samyagavacāryamāṇaṃ yugapan nyūnātiriktānāṃ dhātūnāṃ sāmyakaraṃ bhavati adhikam apakarṣati nyūnamāpyāyayati
etāvadeva hi bhaiṣajyaprayoge phalamiṣṭaṃ svasthavṛttānuṣṭhāne ca yāvaddhātūnāṃ sāmyaṃ syāt
svasthā hyapi dhātūnāṃ sāmyānugrahārthameva kuśalā rasaguṇānāhāravikārāṃśca paryāyeṇecchantyupayoktuṃ sātmyasamājñātān ekaprakārabhūyiṣṭhāṃś copayuñjānās tadviparītakarasamājñātayā ceṣṭayā samamicchanti kartum
deśakālātmaguṇaviparītānāṃ hi karmaṇām āhāravikārāṇāṃ ca kriyopayogaḥ samyak sarvātiyogasaṃdhāraṇam asaṃdhāraṇam udīrṇānāṃ ca gatimatāṃ sāhasānāṃ ca varjanaṃ svasthavṛttametāvaddhātūnāṃ sāmyānugrahārthamupadiśyate
dhātavaḥ punaḥ śārīrāḥ samānaguṇaiḥ samānaguṇabhūyiṣṭhair vāpyāhāravikārair abhyasyamānair vṛddhiṃ prāpnuvanti hrāsaṃ tu viparītaguṇair viparītaguṇabhūyiṣṭhair vāpyāhārairabhyasyamānaiḥ
tatreme śarīradhātuguṇāḥ saṃkhyāsāmarthyakarās tadyathā gurulaghuśītoṣṇasnigdharūkṣamandatīkṣṇasthirasaramṛdukaṭhinaviśadapicchilaślakṣṇakharasūkṣmasthūlasāndradravāḥ
teṣu ye guravaste gurubhirāhāravikāraguṇair abhyasyamānair āpyāyyante laghavaśca hrasanti laghavastu laghubhir āpyāyyante guravaśca hrasanti
evameva sarvadhātuguṇānāṃ sāmānyayogādvṛddhiḥ viparyayāddhrāsaḥ
tasmānmāṃsamāpyāyyate māṃsena bhūyastaram anyebhyaḥ śarīradhātubhyaḥ tathā lohitaṃ lohitena medo medasā vasā vasayā asthi taruṇāsthnā majjā majjñā śukraṃ śukreṇa garbhastvāmagarbheṇa
yatra tvevaṃlakṣaṇena sāmānyena sāmānyavatām āhāravikārāṇām asānnidhyaṃ syāt saṃnihitānāṃ vāpy ayuktatvān nopayogo ghṛṇitvād anyasmādvā kāraṇāt sa ca dhāturabhivardhayitavyaḥ syāt tasya ye samānaguṇāḥ syurāhāravikārā asevyāśca tatra samānaguṇabhūyiṣṭhānām anyaprakṛtīnām apyāhāravikārāṇām upayogaḥ syāt
tadyathā śukrakṣaye kṣīrasarpiṣorupayogo madhurasnigdhaśītasamākhyātānāṃ cāpareṣāṃ dravyāṇāṃ mūtrakṣaye punar ikṣurasavāruṇīmaṇḍadravamadhurāmlalavaṇopakledināṃ purīṣakṣaye kulmāṣamāṣakuṣkuṇḍājamadhyayavaśākadhānyāmlānāṃ vātakṣaye kaṭukatiktakaṣāyarūkṣalaghuśītānāṃ pittakṣaye'mlalavaṇakaṭukakṣāroṣṇatīkṣṇānāṃ śleṣmakṣaye snigdhagurumadhurasāndrapicchilānāṃ dravyāṇām
karmāpi yadyasya dhātorvṛddhikaraṃ tattadāsevyam
evamanyeṣām api śarīradhātūnāṃ sāmānyaviparyayābhyāṃ vṛddhihrāsau yathākālaṃ kāryau
iti sarvadhātūnāmekaikaśo 'tideśataśca vṛddhihrāsakarāṇi vyākhyātāni bhavanti
kārtsnyena śarīravṛddhikarāstvime bhāvā bhavanti tadyathā kālayogaḥ svabhāvasaṃsiddhiḥ āhārasauṣṭhavam avighātaśceti
balavṛddhikarāstvime bhāvā bhavanti
tadyathā balavatpuruṣe deśe janma balavatpuruṣe kāle ca sukhaśca kālayogaḥ bījakṣetraguṇasaṃpac ca āhārasaṃpac ca śarīrasaṃpac ca sātmyasaṃpac ca sattvasaṃpac ca svabhāvasaṃsiddhiśca yauvanaṃ ca karma ca saṃharṣaśceti
āhārapariṇāmakarāstvime bhāvā bhavanti
tadyathoṣmā vāyuḥ kledaḥ snehaḥ kālaḥ samayogaśceti
tatra tu khalveṣāmūtrādīnām āhārapariṇāmakarāṇāṃ bhāvānāmime karmaviśeṣā bhavanti
tadyathā ūṣmā pacati vāyurapakarṣati kledaḥ śaithilyamāpādayati sneho mārdavaṃ janayati kālaḥ paryāptim abhinirvartayati samayogastveṣāṃ pariṇāmadhātusāmyakaraḥ sampadyate
pariṇamatastvāhārasya guṇāḥ śarīraguṇabhāvam āpadyante yathāsvamaviruddhāḥ viruddhāśca vihanyurvihatāśca virodhibhiḥ śarīram
śarīraguṇāḥ punardvividhāḥ saṃgraheṇa malabhūtāḥ prasādabhūtāśca
tatra malabhūtāste ye śarīrasyābādhakarāḥ syuḥ
tadyathā śarīracchidreṣūpadehāḥ pṛthagjanmāno bahirmukhāḥ paripakvāśca dhātavaḥ prakupitāśca vātapittaśleṣmāṇaḥ ye cānye'pi keciccharīre tiṣṭhanto bhāvāḥ śarīrasyopaghātāyopapadyante sarvāṃstān male saṃcakṣmahe itarāṃstu prasāde gurvādīṃśca dravāntān guṇabhedena rasādīṃśca śukrāntān dravyabhedena
teṣāṃ sarveṣāmeva vātapittaśleṣmāṇo duṣṭā dūṣayitāro bhavanti doṣasvabhāvāt
vātādīnāṃ punardhātvantare kālāntare praduṣṭānāṃ vividhāśitapītīye'dhyāye vijñānānyuktāni
etāvatyeva duṣṭadoṣagatiryāvat saṃsparśanāccharīradhātūnām
prakṛtibhūtānāṃ tu khalu vātādīnāṃ phalamārogyam
tasmādeṣāṃ prakṛtibhāve prayatitavyaṃ buddhimadbhiriti
śarīraṃ sarvathā sarvaṃ sarvadā veda yo bhiṣak
āyurvedaṃ sa kārtsnyena veda lokasukhapradam
evaṃvādinaṃ bhagavantamātreyamagniveśa uvāca śrutametadyaduktaṃ bhagavatā śarīrādhikāre vacaḥ
kiṃnu khalu garbhasyāṅgaṃ pūrvamabhinirvartate kukṣau kathaṃ cāntargatastiṣṭhati kimāhāraśca vartayati kathaṃbhūtaśca niṣkrāmati kaiścāyamāhāropacārair jātaḥ sadyo hanyate kair avyādhirabhivardhate kiṃ cāsya devādiprakopanimittā vikārāḥ sambhavanti āhosvinna kiṃ cāsya kālākālamṛtyvor bhāvābhāvayor bhagavān adhyavasyati kiṃ cāsya paramāyuḥ kāni cāsya paramāyuṣo nimittānīti
tamevamuktavantamagniveśaṃ bhagavān punarvasurātreya uvāca pūrvam uktam etadgarbhāvakrāntau yathāyamabhinivartate kukṣau yāsya yadā saṃtiṣṭhate'ṅgajātam
viprativādāstvatra bahuvidhāḥ sūtrakṛtāmṛṣīṇāṃ santi sarveṣāṃ tānapi nibodhocyamānān śiraḥpūrvam abhinirvartate kukṣāviti kumāraśirā bharadvājaḥ paśyati sarvendriyāṇāṃ tadadhiṣṭhānamiti kṛtvā hṛdayamiti kāṅkāyano bāhlīkabhiṣak cetanādhiṣṭhānatvāt nābhiriti bhadrakāpyaḥ āhārāgama itikṛtvā pakvāśayagudam iti bhadraśaunakaḥ mārutādhiṣṭhānatvāt hastapādamiti baḍiśaḥ tatkaraṇatvātpuruṣasya indriyāṇīti janako vaidehaḥ tānyasya buddhyadhiṣṭhānānīti kṛtvā parokṣatvād acintyamiti mārīciḥ kaśyapaḥ sarvāṅgābhinirvṛttiryugapad iti dhanvantariḥ tadupapannaṃ sarvāṅgānāṃ tulyakālābhinirvṛttatvāddhṛdayaprabhṛtīnām
sarvāṅgānāṃ hyasya hṛdayaṃ mūlam adhiṣṭhānaṃ ca keṣāṃcid bhāvānām na ca tasmāt pūrvābhinirvṛttireṣāṃ tasmāddhṛdayaprabhṛtīnāṃ sarvāṅgānāṃ tulyakālābhinirvṛttiḥ sarve bhāvā hyanyonyapratibaddhāḥ tasmād yathābhūtadarśanaṃ sādhu
garbhastu khalu mātuḥ pṛṣṭhābhimukha ūrdhvaśirāḥ saṃkucyāṅgānyāste 'ntaḥkukṣau
vyapagatapipāsābubhukṣastu khalu garbhaḥ paratantravṛttir mātaramāśritya vartayatyupasnehopasvedābhyāṃ garbhāśaye sadasadbhūtāṅgāvayavaḥ tadanantaraṃ hyasya kaścil lomakūpāyanair upasnehaḥ kaścin nābhināḍyayanaiḥ
nābhyāṃ hyasya nāḍī prasaktā nāḍyāṃ cāparā aparā cāsya mātuḥ prasaktā hṛdaye mātṛhṛdayaṃ hyasya tām aparām abhisaṃplavate sirābhiḥ syandamānābhiḥ sa tasya raso balavarṇakaraḥ sampadyate sa ca sarvarasavān āhāraḥ
striyā hyāpannagarbhāyāstridhā rasaḥ pratipadyate svaśarīrapuṣṭaye stanyāya garbhavṛddhaye ca
sa tenāhāreṇopaṣṭabdhaḥ paratantravṛttirmātaramāśritya vartayatyantargataḥ
sa copasthitakāle janmani prasūtimārutayogāt parivṛttyāvākśirā niṣkrāmatyapatyapathena eṣā prakṛtiḥ vikṛtiḥ punarato'nyathā
paraṃ tvataḥ svatantravṛttirbhavati
tasyāhāropacārau jātisūtrīyopadiṣṭāv avikārakarau cābhivṛddhikarau bhavataḥ
tābhyāmeva ca viṣamasevitābhyāṃ jātaḥ sadya upahanyate tarurivāciravyaparopito vātātapābhyām apratiṣṭhitamūlaḥ
āptopadeśād adbhutarūpadarśanāt samutthānaliṅgacikitsitaviśeṣāc cādoṣaprakopānurūpā devādiprakopanimittā vikārāḥ samupalabhyante
kālākālamṛtyvostu khalu bhāvābhāvayor idam adhyavasitaṃ naḥ yaḥ kaścin mriyate sa kāla eva mriyate na hi kālacchidramastītyeke bhāṣante
taccāsamyak
na hyachidratā sachidratā vā kālasyopapadyate kālasvalakṣaṇasvabhāvāt
tatrāhurapare yo yadā mriyate sa tasya niyato mṛtyukālaḥ sa sarvabhūtānāṃ satyaḥ samakriyatvāditi
etadapi cānyathārthagrahaṇam
na hi kaścin na mriyata iti samakriyaḥ
kālo hyāyuṣaḥ pramāṇam adhikṛtyocyate
yasya ceṣṭaṃ yo yadā mriyate sa tasya mṛtyukāla iti tasya sarve bhāvā yathāsvaṃ niyatakālā bhaviṣyanti tacca nopapadyate pratyakṣaṃ hyakālāhāravacanakarmaṇāṃ phalamaniṣṭaṃ viparyaye ceṣṭaṃ pratyakṣataścopalabhyate khalu kālākālavyaktistāsu tāsvavasthāsu taṃ tamartham abhisamīkṣya tadyathā kālo'yamasya vyādherāhārasyauṣadhasya pratikarmaṇo visargasya akālo veti
loke 'pyetadbhavati kāle devo varṣatyakāle devo varṣati kāle śītamakāle śītaṃ kāle tapatyakāle tapati kāle puṣpaphalamakāle ca puṣpaphalamiti
tasmādubhayamasti kāle mṛtyurakāle ca naikāntikamatra
yadi hyakāle mṛtyurna syānniyatakālapramāṇam āyuḥ sarvaṃ syāt evaṃgate hitāhitajñānamakāraṇaṃ syāt pratyakṣānumānopadeśāścāpramāṇāni syurye pramāṇabhūtāḥ sarvatantreṣu yairāyuṣyāṇyanāyuṣyāṇi copalabhyante
vāgvastumātram etadvādam ṛṣayo manyante nākāle mṛtyurastīti
varṣaśataṃ khalvāyuṣaḥ pramāṇamasmin kāle
tasya nimittaṃ prakṛtiguṇātmasaṃpat sātmyopasevanaṃ ceti
tatra ślokāḥ
śarīraṃ yadyathā tacca vartate kliṣṭamāmayaiḥ
yathā kleśaṃ vināśaṃ ca yāti ye cāsya dhātavaḥ
vṛddhihrāsau yathā teṣāṃ kṣīṇānām auṣadhaṃ ca yat
dehavṛddhikarā bhāvā balavṛddhikarāśca ye
pariṇāmakarā bhāvā yā ca teṣāṃ pṛthak kriyā
malākhyāḥ samprasādākhyā dhātavaḥ praśna eva ca
navako nirṇayaścāsya vidhivatsaṃprakāśitaḥ
tathyaḥ śarīravicaye śārīre paramarṣiṇā
athātaḥ śarīrasaṃkhyāśārīraṃ vyākhyāsyāmaḥ
iti ha smāha bhagavānātreyaḥ
śarīrasaṃkhyāmavayavaśaḥ kṛtsnaṃ śarīraṃ pravibhajya sarvaśarīrasaṃkhyānapramāṇajñānahetor bhagavantam ātreyam agniveśaḥ papraccha
tamuvāca bhagavānātreyaḥ śṛṇu matto'gniveśa sarvaśarīram ācakṣāṇasya yathāpraśnamekamanā yathāvat
śarīre ṣaṭ tvacaḥ tadyathā udakadharā tvagbāhyā dvitīyā tvasṛgdharā tṛtīyā sidhmakilāsasaṃbhavādhiṣṭhānā caturthī dadrūkuṣṭhasaṃbhavādhiṣṭhānā pañcamī tvalajīvidradhisaṃbhavādhiṣṭhānā ṣaṣṭhī tu yasyāṃ chinnāyāṃ tāmyatyandha iva ca tamaḥ praviśati yāṃ cāpyadhiṣṭhāyārūṃṣi jāyante parvasu kṛṣṇaraktāni sthūlamūlāni duścikitsyatamāni ca iti ṣaṭ tvacaḥ
etāḥ ṣaḍaṅgaṃ śarīramavatatya tiṣṭhanti
tatrāyaṃ śarīrasyāṅgavibhāgaḥ tadyathā dvau bāhū dve sakthinī śirogrīvam antarādhiḥ iti ṣaḍaṅgamaṅgam
trīṇi saṣaṣṭīni śatānyasthnāṃ saha dantolūkhalanakhena
tadyathā dvātriṃśaddantāḥ dvātriṃśaddantolūkhalāni viṃśatirnakhāḥ ṣaṣṭiḥ pāṇipādāṅgulyasthīni viṃśatiḥ pāṇipādaśalākāḥ catvāri pāṇipādaśalākādhiṣṭhānāni dve pārṣṇyorasthinī catvāraḥ pādayor gulphāḥ dvau maṇikau hastayoḥ catvāryaratnyorasthīni catvāri jaṅghayoḥ dve jānunī dve jānukapālike dvāvūrunalakau dvau bāhunalakau dvāvaṃsau dve aṃsaphalake dvāvakṣakau ekaṃ jatru dve tāluke dve śroṇiphalake ekaṃ bhagāsthi pañcacatvāriṃśat pṛṣṭhagatānyasthīni pañcadaśa grīvāyāṃ caturdaśorasi dvayoḥ pārśvayoścaturviṃśatiḥ parśukāḥ tāvanti sthālakāni tāvanti caiva sthālakārbudāni ekaṃ hanvasthi dve hanumūlabandhane ekāsthi nāsikāgaṇḍakūṭalalāṭaṃ dvau śaṅkhau catvāri śiraḥkapālānīti evaṃ trīṇi saṣaṣṭīni śatāny asthnāṃ saha dantolūkhalanakheneti
pañcendriyādhiṣṭhānāni tadyathā tvag jihvā nāsikā akṣiṇī karṇau ca
pañca buddhīndriyāṇi tadyathā sparśanaṃ rasanaṃ ghrāṇaṃ darśanaṃ śrotramiti
pañca karmendriyāṇi tadyathā hastau pādau pāyuḥ upasthaḥ jihvā ceti
hṛdayaṃ cetanādhiṣṭhānamekam
daśa prāṇāyatanāni tadyathā mūrdhā kaṇṭhaḥ hṛdayaṃ nābhiḥ gudaṃ vastiḥ ojaḥ śukraṃ śoṇitaṃ māṃsamiti
teṣu ṣaṭ pūrvāṇi marmasaṃkhyātāni
pañcadaśa koṣṭhāṅgāni tadyathā nābhiśca hṛdayaṃ ca kloma ca yakṛcca plīhā ca vṛkkau ca vastiśca purīṣādhāraśca āmāśayaśca pakvāśayaśca uttaragudaṃ ca adharagudaṃ ca kṣudrāntraṃ ca sthūlāntraṃ ca vapāvahanaṃ ceti
ṣaṭpañcāśat pratyaṅgāni ṣaṭsvaṅgeṣūpanibaddhāni yānyaparisaṃkhyātāni pūrvamaṅgeṣu parisaṃkhyāyamāneṣu tānyanyaiḥ paryāyairiha prakāśyāni bhavanti
tadyathā dve jaṅghāpiṇḍike dve ūrupiṇḍike dvau sphicau dvau vṛṣaṇau ekaṃ śephaḥ dve ukhe dvau vaṅghaṇau dvau kukundarau ekaṃ vastiśīrṣam ekamudaraṃ dvau stanau dvau śleṣmabhuvau dve bāhupiṇḍike cibukamekaṃ dvāvoṣṭhau dve sṛkkaṇyau dvau dantaveṣṭakau ekaṃ tālu ekā galaśuṇḍikā dve upajihvike ekā gojihvikā dvau gaṇḍau dve karṇaśaṣkulike dvau karṇaputrakau dve akṣikūṭe catvāryakṣivartmāni dve akṣikanīnike dve bhruvau ekāvaṭuḥ catvāri pāṇipādahṛdayāni
nava mahānti chidrāṇi sapta śirasi dve cādhaḥ
etāvaddṛśyaṃ śakyamapi nirdeṣṭum
anirdeśyamataḥ paraṃ tarkyameva
tadyathā nava snāyuśatāni sapta sirāśatāni dve dhamanīśate catvāri peśīśatāni saptottaraṃ marmaśataṃ dve sandhiśate ekonatriṃśatsahasrāṇi nava ca śatāni ṣaṭpañcāśatkāni sirādhamanīnām aṇuśaḥ pravibhajyamānānāṃ mukhāgraparimāṇaṃ tāvanti caiva keśaśmaśrulomānīti
etadyathāvatsaṃkhyātaṃ tvakprabhṛti dṛśyaṃ tarkyamataḥ param
etadubhayamapi na vikalpate prakṛtibhāvāccharīrasya
yattvañjalisaṃkhyeyaṃ tadupadekṣyāmaḥ tat paraṃ pramāṇam abhijñeyaṃ tacca vṛddhihrāsayogi tarkyameva
tadyathā daśodakasyāñjalayaḥ śarīre svenāñjalipramāṇena yattu pracyavamānaṃ purīṣamanubadhnātyatiyogena tathā mūtraṃ rudhiramanyāṃśca śarīradhātūn yattu sarvaśarīracaraṃ bāhyā tvagbibharti yattu tvagantare vraṇagataṃ lasīkāśabdaṃ labhate yaccoṣmaṇānubaddhaṃ lomakūpebhyo niṣpatat svedaśabdam avāpnoti tadudakaṃ daśāñjalipramāṇaṃ navāñjalayaḥ pūrvasyāhārapariṇāmadhātoḥ yaṃ rasa ityācakṣate aṣṭau śoṇitasya sapta purīṣasya ṣaṭ śleṣmaṇaḥ pañca pittasya catvāro mūtrasya trayo vasāyāḥ dvau medasaḥ eko majjāyāḥ mastiṣkasyārdhāñjaliḥ śukrasya tāvadeva pramāṇaṃ tāvadeva ślaiṣmikasyaujasa iti
etaccharīratattvamuktam
tatra yad viśeṣataḥ sthūlaṃ sthiraṃ mūrtimadgurukharakaṭhinam aṅgaṃ nakhāsthidantamāṃsacarmavarcaḥkeśaśmaśrulomakaṇḍarādi tat pārthivaṃ gandho ghrāṇaṃ ca yad dravasaramandasnigdhamṛdupicchilaṃ rasarudhiravasākaphapittamūtrasvedādi tadāpyaṃ raso rasanaṃ ca yat pittam ūṣmā ca yo yā ca bhāḥ śarīre tat sarvamāgneyaṃ rūpaṃ darśanaṃ ca yad ucchvāsapraśvāsonmeṣanimeṣākuñcanaprasāraṇagamanapreraṇadhāraṇādi tad vāyavīyaṃ sparśaḥ sparśanaṃ ca yadviviktaṃ yaducyate mahānti cāṇūni srotāṃsi tadāntarīkṣaṃ śabdaḥ śrotraṃ ca yat prayoktṛ tat pradhānaṃ buddhirmanaśca
iti śarīrāvayavasaṃkhyā yathāsthūlabhedenāvayavānāṃ nirdiṣṭā
śarīrāvayavāstu paramāṇubhedenāparisaṃkhyeyā bhavanti atibahutvād atisaukṣmyādatīndriyatvācca
teṣāṃ saṃyogavibhāge paramāṇūṇāṃ kāraṇaṃ vāyuḥ karmasvabhāvaśca
tadetaccharīraṃ saṃkhyātamanekāvayavaṃ dṛṣṭamekatvena saṅgaḥ pṛthaktvenāpavargaḥ
tatra pradhānam asaktaṃ sarvasattānivṛttau nivartate iti
tatra ślokau
śarīrasaṃkhyāṃ yo veda sarvāvayavaśo bhiṣak
tadajñānanimittena sa mohena na yujyate
amūḍho mohamūlaiśca na doṣairabhibhūyate
nirdoṣo niḥspṛhaḥ śāntaḥ praśāmyatyapunarbhavaḥ
athāto jātisūtrīyaṃ śārīraṃ vyākhyāsyāmaḥ
iti ha smāha bhagavānātreyaḥ
strīpuṃsayor avyāpannaśukraśoṇitagarbhāśayayoḥ śreyasīṃ prajāmicchatos tadarthābhinirvṛttikaraṃ karmopadekṣyāmaḥ
athāpyetau strīpuṃsau snehasvedābhyām upapādya vamanavirecanābhyāṃ saṃśodhya krameṇa prakṛtimāpādayet
saṃśuddhau cāsthāpanānuvāsanābhyām upācared upācarecca madhurauṣadhasaṃskṛtābhyāṃ ghṛtakṣīrābhyāṃ puruṣaṃ striyaṃ tu tailamāṣābhyām
tataḥ puṣpāt prabhṛti trirātramāsīta brahmacāriṇyadhaḥśāyinī pāṇibhyāmannam ajarjarapātrād bhuñjānā na ca kāṃcin mṛjāmāpadyeta
tataścaturthe'hanyenām utsādya saśiraskaṃ snāpayitvā śuklāni vāsāṃsyācchādayet puruṣaṃ ca
tataḥ śuklavāsasau sragviṇau subhanasāvanyonyamabhikāmau saṃvaseyātāṃ snānāt prabhṛti yugmeṣvahaḥsu putrakāmau ayugmeṣu duhitṛkāmau
na ca nyubjāṃ pārśvagatāṃ vā saṃseveta
nyubjāyā vāto balavān sa yoniṃ pīḍayati pārśvagatāyā dakṣiṇe pārśve śleṣmā sa cyutaḥ pidadhāti garbhāśayaṃ vāme pārśve pittaṃ tadasyāḥ pīḍitaṃ vidahati raktaṃ śukraṃ ca tasmāduttānā bījaṃ gṛhṇīyāt tathāhi yathāsthānam avatiṣṭhante doṣāḥ
paryāpte caināṃ śītodakena pariṣiñcet
tatrātyaśitā kṣudhitā pipāsitā bhītā vimanāḥ śokārtā kruddhānyaṃ ca pumāṃsam icchantī maithune cātikāmā vā na garbhaṃ dhatte viguṇāṃ vā prajāṃ janayati
atibālāmativṛddhāṃ dīrgharogiṇīmanyena vā vikāreṇopasṛṣṭāṃ varjayet
puruṣe'pyeta eva doṣāḥ
ataḥ sarvadoṣavarjitau strīpuruṣau saṃsṛjyeyātām
saṃjātaharṣau maithune cānukūlāviṣṭagandhaṃ svāstīrṇaṃ sukhaṃ śayanamupakalpya manojñaṃ hitamaśanamaśitvā nātyaśitau dakṣiṇapādena pumānārohed vāmapādena strī
tatra mantraṃ prayuñjīta
ahirasi āyurasi sarvataḥ pratiṣṭhāsi dhātā tvā dadatu vidhātā tvā dadhātu brahmavarcasā bhava
iti
brahmā bṛhaspatirviṣṇuḥ somaḥ sūryastathāśvinau
bhago'tha mitrāvaruṇā vīraṃ dadatu me sutam
ityuktvā saṃvaseyātām
sā ced evamāśāsīta bṛhantam avadātaṃ haryakṣam ojasvinaṃ śuciṃ sattvasampannaṃ putramiccheyamiti śuddhasnānāt prabhṛtyasyai manthamavadātayavānāṃ madhusarpirbhyāṃ saṃmṛjya śvetāyā goḥ sarūpavatsāyāḥ payasāloḍya rājate kāṃsye vā pātre kāle kāle saptāhaṃ satataṃ prayacchet pānāya
prātaśca śāliyavānnavikārān dadhimadhusarpirbhiḥ payobhirvā saṃmṛjya bhuñjīta tathā sāyam avadātaśaraṇaśayanāsanapānavasanabhūṣaṇā ca syāt
sāyaṃ prātaśca śaśvacchvetaṃ mahāntaṃ vṛṣabhamājāneyaṃ vā haricandanāṅgadaṃ paśyet
saumyābhiścaināṃ kathābhir mano'nukūlābhir upāsīta
saumyākṛtivacanopacāraceṣṭāṃśca strīpuruṣān itarānapi cendriyārthānavadātān paśyet
sahacaryaścaināṃ priyahitābhyāṃ satatamupacareyustathā bhartā
na ca miśrībhāvamāpadyeyātāmiti
anena vidhinā saptarātraṃ sthitvāṣṭame 'hany āplutyādbhiḥ saśiraskaṃ saha bhartrā ahatāni vastrāṇyācchādayed avadātāni avadātāśca srajo bhūṣaṇāni ca bibhṛyāt
tata ṛtvik prāguttarasyāṃ diśyagārasya prākpravaṇam udakpravaṇaṃ vā pradeśamabhisamīkṣya gomayodakābhyāṃ sthaṇḍilamupalipya prokṣya codakena vedīm asmin sthāpayet
tāṃ paścimenāhatavastrasaṃcaye śvetārṣabhe vāpyajina upaviśed brāhmaṇaprayuktaḥ rājanyaprayuktastu vaiyāghre carmaṇyānaḍuhe vā vaiśyaprayuktastu raurave bāste vā
tatropaviṣṭaḥ pālāśībhir aiṅgudībhir audumbarībhir mādhūkībhir vā samidbhir agnim upasamādhāya kuśaiḥ paristīrya paridhibhiśca paridhāya lājaiḥ śuklābhiśca gandhavatībhiḥ sumanobhirupakiret
tatra praṇīyodapātraṃ pavitrapūtamupasaṃskṛtya sarpirājyārthaṃ yathoktavarṇān ājāneyādīn samantataḥ sthāpayet
tataḥ putrakāmā paścimato'gniṃ dakṣiṇato brāhmaṇam upaviśyānvālabheta saha bhartrā yatheṣṭaṃ putram āśāsānā
tatastasyā āśāsānāyā ṛtvik prajāpatim abhinirdiśya yonau tasyāḥ kāmaparipūraṇārthaṃ kāmyāmiṣṭiṃ nirvartayed viṣṇuryoniṃ kalpayatu ityanayarcā
tataścaivājyena sthālīpākam abhighārya trir juhuyādyathāmnāyam
mantropamantritamudapātraṃ tasyai dadyāt sarvodakārthān kuruṣveti
tataḥ samāpte karmaṇi pūrvaṃ dakṣiṇapādamabhiharantī pradakṣiṇamagnim anuparikrāmet saha bhartrā
tato brāhmaṇān svasti vācayitvājyaśeṣaṃ prāśnīyāt pūrvaṃ pumān paścāt strī na cocchiṣṭamavaśeṣayet
tatastau saha saṃvaseyātām aṣṭarātraṃ tathāvidhaparicchadāveva ca syātāṃ tatheṣṭaputraṃ janayetām
yā tu strī śyāmaṃ lohitākṣaṃ vyūḍhoraskaṃ mahābāhuṃ ca putramāśāsīta yā vā kṛṣṇaṃ kṛṣṇamṛdudīrghakeśaṃ śuklākṣaṃ śukladantaṃ tejasvinam ātmavantam eṣa evānayorapi homavidhiḥ
kiṃtu paribarho varṇavarjaṃ syāt
putravarṇānurūpastu yathāśīreva tayoḥ paribarho'nyaḥ kāryaḥ syāt
śūdrā tu namaskārameva kuryāt devāgnidvijagurutapasvisiddhebhyaḥ
yā yā ca yathāvidhaṃ putram āśāsīta tasyāstasyāstāṃ tāṃ putrāśiṣam anuniśamya tāṃstāñjanapadān manasānuparikrāmayet
tato yā yā yeṣāṃ yeṣāṃ janapadānāṃ manuṣyāṇāmanurūpaṃ putramāśāsīta sā sā teṣāṃ teṣāṃ janapadānāṃ manuṣyāṇām āhāravihāropacāraparicchadān anuvidhatsveti vācyā syāt
ityetat sarvaṃ putrāśiṣāṃ samṛddhikaraṃ karma vyākhyātaṃ bhavati
na khalu kevalametadeva karma varṇavaiśeṣyakaraṃ bhavati
api tu tejodhātur apyudakāntarikṣadhātuprāyo 'vadātavarṇakaro bhavati pṛthivīvāyudhātuprāyaḥ kṛṣṇavarṇakaraḥ samasarvadhātuprāyaḥ śyāmavarṇakaraḥ
sattvavaiśeṣyakarāṇi punasteṣāṃ teṣāṃ prāṇināṃ mātāpitṛsattvānyantarvatnyāḥ śrutayaścābhīkṣṇaṃ svocitaṃ ca karma sattvaviśeṣābhyāsaśceti
yathoktena vidhinopasaṃskṛtaśarīrayoḥ strīpuruṣayor miśrībhāvam āpannayoḥ śukraṃ śoṇitena saha saṃyogaṃ sametyāvyāpannam avyāpannena yonāvanupahatāyām apraduṣṭe garbhāśaye garbham abhinirvartayatyekāntena
yathā nirmale vāsasi suparikalpite rañjanaṃ samuditaguṇam upanipātādeva rāgam abhinirvartayati tadvat yathā vā kṣīraṃ dadhnābhiṣutam abhiṣavaṇād vihāya svabhāvam āpadyate dadhibhāvaṃ śukraṃ tadvat
evam abhinirvartamānasya garbhasya strīpuruṣatve hetuḥ pūrvamuktaḥ
yathā hi bījam anupataptam uptaṃ svāṃ svāṃ prakṛtimanuvidhīyate vrīhirvā vrīhitvaṃ yavo vā yavatvaṃ tathā strīpuruṣāvapi yathoktaṃ hetuvibhāgamanuvidhīyete
tayoḥ karmaṇā vedoktena vivartanamupadiśyate prāgvyaktībhāvāt prayuktena samyak
karmaṇāṃ hi deśakālasaṃpadupetānāṃ niyatam iṣṭaphalatvaṃ tathetareṣām itaratvam
tasmādāpannagarbhāṃ striyam abhisamīkṣya prāgvyaktībhāvādgarbhasya puṃsavanamasyai dadyāt
goṣṭhe jātasya nyagrodhasya prāguttarābhyāṃ śākhābhyāṃ śuṅge anupahate ādāya dvābhyāṃ dhānyamāṣābhyāṃ saṃpadupetābhyāṃ gaurasarṣapābhyāṃ vā saha dadhni prakṣipya puṣyeṇa pibet tathaivāparāñ jīvakarṣabhakāpāmārgasahacarakalkāṃśca yugapadekaikaśo yatheṣṭaṃ vāpyupasaṃskṛtya payasā kuḍyakīṭakaṃ matsyakaṃ vodakāñjalau prakṣipya puṣyeṇa pibet tathā kanakamayān rājatān āyasāṃśca puruṣakān agnivarṇān aṇuprabhāṇān dadhni payasyudakāñjalau vā prakṣipya pibed anavaśeṣataḥ puṣyeṇa puṣyeṇaiva ca śālipiṣṭasya pacyamānasyoṣmāṇam upāghrāya tasyaiva ca piṣṭasyodakasaṃsṛṣṭasya rasaṃ dehalyām upanidhāya dakṣiṇe nāsāpuṭe svayamāsiñcet picunā
yaccānyadapi brāhmaṇā brūyurāptā vā striyaḥ puṃsavanamiṣṭaṃ taccānuṣṭheyam
iti puṃsavanāni
ata ūrdhvaṃ garbhasthāpanāni vyākhyāsyāmaḥ aindrī brāhmī śatavīryā sahasravīryāmoghāvyathā śivāriṣṭā vāṭyapuṣpī viṣvaksenakāntā cetyāsām oṣadhīnāṃ śirasā dakṣiṇena vā pāṇinā dhāraṇam etābhiścaiva siddhasya payasaḥ sarpiṣo vā pānam etābhiścaiva puṣye puṣye snānaṃ sadā ca tāḥ samālabheta
tathā sarvāsāṃ jīvanīyoktānām oṣadhīnāṃ sadopayogas taistair upayogavidhibhiḥ
iti garbhasthāpanāni vyākhyātāni bhavanti
garbhopaghātakarāstvime bhāvā bhavanti tadyathā utkaṭaviṣamakaṭhināsanasevinyā vātamūtrapurīṣavegān uparundhatyā dāruṇānucitavyāyāmasevinyās tīkṣṇoṣṇātimātrasevinyāḥ pramitāśanasevinyā garbho mriyate'ntaḥ kukṣeḥ akāle vā sraṃsate śoṣī vā bhavati tathābhighātaprapīḍanaiḥ śvabhrakūpaprapātadeśāvalokanair vābhīkṣṇaṃ mātuḥ prapatatyakāle garbhaḥ tathātimātrasaṃkṣobhibhir yānair yānena apriyātimātraśravaṇairvā
pratatottānaśāyinyāḥ punargarbhasya nābhyāśrayā nāḍī kaṇṭhamanuveṣṭayati vivṛtaśāyinī naktaṃcāriṇī conmattaṃ janayati apasmāriṇaṃ punaḥ kalikalahaśīlā vyavāyaśīlā durvapuṣam ahrīkaṃ straiṇaṃ vā śokanityā bhītam apacitam alpāyuṣaṃ vā abhidhyātrī paropatāpinam īrṣyuṃ straiṇaṃ vā stenā tvāyāsabahulam atidrohiṇam akarmaśīlaṃ vā amarṣiṇī caṇḍamaupadhikam asūyakaṃ vā svapnanityā tandrālumabudham alpāgniṃ vā madyanityā pipāsālum alpasmṛtim anavasthitacittaṃ vā godhāmāṃsaprāyā śārkariṇam aśmariṇaṃ śanairmehiṇaṃ vā varāhamāṃsaprāyā raktākṣaṃ krathanam atiparuṣaromāṇaṃ vā matsyamāṃsanityā ciranimeṣaṃ stabdhākṣaṃ vā madhuranityā pramehiṇaṃ mūkamatisthūlaṃ vā amlanityā raktapittinaṃ tvagakṣirogiṇaṃ vā lavaṇanityā śīghravalīpalitaṃ khālityarogiṇaṃ vā kaṭukanityā durbalam alpaśukram anapatyaṃ vā tiktanityā śoṣiṇamabalamanupacitaṃ vā kaṣāyanityā śyāvam ānāhinam udāvartinaṃ vā yadyacca yasya yasya vyādher nidānamuktaṃ tattadāsevamānāntarvatnī tannimittavikārabahulam apatyaṃ janayati
pitṛjāstu śukradoṣā mātṛjairapacārair vyākhyātāḥ
iti garbhopaghātakarā bhāvā bhavantyuktāḥ
tasmādahitān āhāravihārān prajāsaṃpadam icchantī strī viśeṣeṇa varjayet
sādhvācārā cātmānamupacareddhitābhyām āhāravihārābhyāmiti
vyādhīṃścāsyā mṛdumadhuraśiśirasukhasukumāraprāyair auṣadhāhāropacārair upacaret na cāsyā vamanavirecanaśirovirecanāni prayojayet na raktamavasecayet sarvakālaṃ ca nāsthāpanamanuvāsanaṃ vā kuryād anyatrātyayikād vyādheḥ
aṣṭamaṃ māsamupādāya vamanādisādhyeṣu punarvikāreṣvātyayikeṣu mṛdubhir vamanādibhis tadarthakāribhir vopacāraḥ syāt
pūrṇamiva tailapātram asaṃkṣobhayatāntarvatnī bhavatyupacaryā
sā cedapacārād dvayostriṣu vā māseṣu puṣpaṃ paśyennāsyā garbhaḥ sthāsyatīti vidyāt ajātasāro hi tasmin kāle bhavati garbhaḥ
sā cec catuṣprabhṛtiṣu māseṣu krodhaśokāsūyerṣyābhayatrāsavyavāyavyāyāmasaṃkṣobhasaṃdhāraṇaviṣamāśanaśayanasthānakṣutpipāsātiyogāt kadāhārād vā puṣpaṃ paśyet tasyā garbhasthāpanavidhim upadekṣyāmaḥ
puṣpadarśanādevaināṃ brūyāt śayanaṃ tāvanmṛdusukhaśiśirāstaraṇasaṃstīrṇam īṣadavanataśiraskaṃ pratipadyasveti
tato yaṣṭīmadhukasarpirbhyāṃ paramaśiśiravāriṇi saṃsthitābhyāṃ picum āplāvyopasthasamīpe sthāpayet tasyāḥ tathā śatadhautasahasradhautābhyāṃ sarpirbhyāmadhonābheḥ sarvataḥ pradihyāt sarvataśca gavyena caināṃ payasā suśītena madhukāmbunā vā nyagrodhādikaṣāyeṇa vā pariṣecayedadho nābheḥ udakaṃ vā suśītam avagāhayet kṣīriṇāṃ kaṣāyadrumāṇāṃ ca svarasaparipītāni celāni grāhayet nyagrodhādiśuṅgāsiddhayor vā kṣīrasarpiṣoḥ picuṃ grāhayet ataścaivākṣamātraṃ prāśayet prāśayedvā kevalaṃ kṣīrasarpiḥ padmotpalakumudakiñjalkāṃścāsyai samadhuśarkarān lehārthaṃ dadyāt śṛṅgāṭakapuṣkarabījakaśerukān bhakṣaṇārthaṃ gandhapriyaṅgvasitotpalaśālūkodumbaraśalāṭunyagrodhaśuṅgāni vā pāyayedenāmājena payasā payasā caināṃ balātibalāśāliṣaṣṭikekṣumūlakākolīśṛtena samadhuśarkaraṃ raktaśālīnāmodanaṃ mṛdusurabhiśītalaṃ bhojayet lāvakapiñjalakuraṅgaśambaraśaśahariṇaiṇakālapucchakarasena vā ghṛtasusaṃskṛtena sukhaśiśiropavātadeśasthāṃ bhojayet krodhaśokāyāsavyavāyavyāyāmebhyaś cābhirakṣet saumyābhiścaināṃ kathābhir mano'nukūlābhir upāsīta tathāsyā garbhastiṣṭhati
yasyāḥ punarāmānvayāt puṣpadarśanaṃ syāt prāyastasyāstadgarbhopaghātakaraṃ bhavati viruddhopakramatvāttayoḥ
yasyāḥ punar uṣṇatīkṣṇopayogād garbhiṇyā mahati saṃjātasāre garbhe puṣpadarśanaṃ syādanyo vā yonisrāvastasyā garbho vṛddhiṃ na prāpnoti niḥsrutatvāt sa kālamavatiṣṭhate'timātraṃ tamupaviṣṭakamityācakṣate kecit
upavāsavratakarmaparāyāḥ punaḥ kadāhārāyāḥ snehadveṣiṇyā vātaprakopaṇoktānyāsevamānāyā garbho vṛddhiṃ na prāpnoti pariśuṣkatvāt sa cāpi kālamavatiṣṭhate'timātram aspandanaśca bhavati taṃ tu nāgodaram ityācakṣate
nāryostayor ubhayorapi cikitsitaviśeṣam upadekṣyāmaḥ bhautikajīvanīyabṛṃhaṇīyamadhuravātaharasiddhānāṃ sarpiṣāṃ payasāmāmagarbhāṇāṃ copayogo garbhavṛddhikaraḥ tathā sambhojanametaireva siddhaiśca ghṛtādibhiḥ subhikṣāyāḥ abhīkṣṇaṃ yānavāhanāpamārjanāvajṛmbhaṇair upapādanam iti
yasyāḥ punargarbhaḥ supto na spandate tāṃ śyenamatsyagavayaśikhitāmracūḍatittirīṇām anyatamasya sarpiṣmatā rasena māṣayūṣeṇa vā prabhūtasarpiṣā mūlakayūṣeṇa vā raktaśālīnām odanaṃ mṛdumadhuśītalaṃ bhojayet
tailābhyaṅgena cāsyā abhīkṣṇam udaravastivaṅkṣaṇorukaṭīpārśvapṛṣṭhapradeśān īṣad uṣṇenopacaret
yasyāḥ punarudāvartavibandhaḥ syādaṣṭame māse na cānuvāsanasādhyaṃ manyeta tatastasyās tadvikārapraśamanam upakalpayennirūham
udāvarto hyupekṣitaḥ sahasā sagarbhāṃ garbhiṇīṃ garbham athavātipātayet
tatra vīraṇaśāliṣaṣṭikakuśakāśekṣuvālikāvetasaparivyādhamūlānāṃ bhūtīkānantākāśmaryaparūṣakamadhukamṛdvīkānāṃ ca payasārdhodakenodgamayya rasaṃ priyālavibhītakamajjatilakalkasamprayuktam īṣallavaṇam anatyuṣṇaṃ ca nirūhaṃ dadyāt
vyapagatavibandhāṃ caināṃ sukhasalilapariṣiktāṅgīṃ sthairyakaram avidāhinam āhāraṃ bhuktavatīṃ sāyaṃ madhurakasiddhena tailenānuvāsayet
nyubjāṃ tvenām āsthāpanānuvāsanābhyām upacaret
yasyāḥ punar atimātradoṣopacayād vā tīkṣṇoṣṇātimātrasevanād vā vātamūtrapurīṣavegavidhāraṇair vā viṣamāśanaśayanasthānasampīḍanābhighātair vā krodhaśokerṣyābhayatrāsādibhir vā sāhasairvāparaiḥ karmabhirantaḥ kukṣergarbho mriyate tasyāḥ stimitaṃ stabdhamudaram ātataṃ śītamaśmāntargatamiva bhavatyaspandano garbhaḥ śūlam adhikamupajāyate na cāvyaḥ prādurbhavanti yonirna prasravati akṣiṇī cāsyāḥ sraste bhavataḥ tāmyati vyathate bhramate śvasiti aratibahulā ca bhavati na cāsyā vegaprādurbhāvo yathāvadupalabhyate ityevaṃlakṣaṇāṃ striyam mṛtagarbheyamiti vidyāt
tasya garbhaśalyasya jarāyuprapātanaṃ karma saṃśamanamityāhureke mantrādikam atharvavedavihitam ityeke paridṛṣṭakarmaṇā śalyahartrā haraṇam ityeke
vyapagatagarbhaśalyāṃ tu striyam āmagarbhāṃ surāsīdhvariṣṭamadhumadirāsavānām anyatamam agre sāmarthyataḥ pāyayed garbhakoṣṭhaśuddhyartham artivismaraṇārthaṃ praharṣaṇārthaṃ ca ataḥ paraṃ samprīṇanair balānurakṣibhir asnehasamprayuktair yavāgvādibhirvā tatkālayogibhir āhārair upacared doṣadhātukledaviśoṣaṇamātraṃ kālam
ataḥ paraṃ snehapānair vastibhir āhāravidhibhiśca dīpanīyajīvanīyabṛṃhaṇīyamadhuravātaharasamākhyātair upacaret
paripakvagarbhaśalyāyāḥ punarvimuktagarbhaśalyāyās tadahareva snehopacāraḥ syāt
paramato nirvikāramāpyāyyamānasya garbhasya māse māse karmopadekṣyāmaḥ
prathame māse śaṅkitā cedgarbhamāpannā kṣīramanupaskṛtaṃ mātrāvacchītaṃ kāle kāle pibet sātmyameva ca bhojanaṃ sāyaṃ prātaśca bhuñjīta dvitīye māse kṣīrameva ca madhurauṣadhasiddhaṃ tṛtīye māse kṣīraṃ madhusarpirbhyām upasaṃsṛjya caturthe māse kṣīranavanītam akṣamātramaśnīyāt pañcame māse kṣīrasarpiḥ ṣaṣṭhe māse kṣīrasarpirmadhurauṣadhasiddhaṃ tadeva saptame māse
tatra garbhasya keśā jāyamānā māturvidāhaṃ janayantīti striyo bhāṣante tanneti bhagavān ātreyaḥ kiṃtu garbhotpīḍanād vātapittaśleṣmāṇa uraḥ prāpya vidāhaṃ janayanti tataḥ kaṇḍūrupajāyate kaṇḍūmūlā ca kikkisāvāptir bhavati
tatra kolodakena navanītamadhurauṣadhasiddhasya pāṇitalamātraṃ kāle kāle'syai pānārthaṃ dadyāt candanamṛṇālakalkaiścāsyāḥ stanodaraṃ vimṛdnīyāt śirīṣadhātakīsarṣapamadhukacūrṇair vā kuṭajārjakabījamustaharidrākalkairvā nimbakolasurasamañjiṣṭhākalkair vā pṛṣatahariṇaśaśarudhirayutayā triphalayā vā karavīrapatrasiddhena tailenābhyaṅgaḥ pariṣekaḥ punar mālatīmadhukasiddhenāmbhasā jātakaṇḍūśca kaṇḍūyanaṃ varjayettvagbhedavairūpyaparihārārtham asahyāyāṃ tu kaṇḍvām unmardanoddharṣaṇābhyāṃ parihāraḥ syāt madhuramāhārajātaṃ vātaharamalpamasnehalavaṇam alpodakānupānaṃ ca bhuñjīta
aṣṭame tu māse kṣīrayavāgūṃ sarpiṣmatīṃ kāle kāle pibet tanneti bhadrakāpyaḥ paiṅgalyābādho hyasyā garbhamāgacchediti astvatra paiṅgalyābādha ityāha bhagavān punarvasur ātreyaḥ na tvevaitanna kāryam evaṃ kurvatī hyarogārogyabalavarṇasvarasaṃhananasampadupetaṃ jñātīnāmapi śreṣṭhamapatyaṃ janayati
navame tu khalvenāṃ māse madhurauṣadhasiddhena tailenānuvāsayet
ataścaivāsyāstailāt picuṃ yonau praṇayedgarbhasthānamārgasnehanārtham
yadidaṃ karma prathamaṃ māsaṃ samupādāyopadiṣṭam ā navamānmāsāttena garbhiṇyā garbhasamaye garbhadhāriṇīkukṣikaṭīpārśvapṛṣṭhaṃ mṛdūbhavati vātaścānulomaḥ sampadyate mūtrapurīṣe ca prakṛtibhūte sukhena mārgamanupadyete carmanakhāni ca mārdavamupayānti balavarṇau copacīyete putraṃ ceṣṭaṃ saṃpadupetaṃ sukhinaṃ sukhenaiṣā kāle prajāyata iti
prāk caivāsyā navamānmāsāt sūtikāgāraṃ kārayedapahṛtāsthiśarkarākapāle deśe praśastarūparasagandhāyāṃ bhūmau prāgdvāram udagdvāraṃ vā bailvānāṃ kāṣṭhānāṃ taindukaiṅgudakānāṃ bhāllātakānāṃ vāraṇānāṃ khādirāṇāṃ vā yāni cānyānyapi brāhmaṇāḥ śaṃseyur atharvavedavidasteṣāṃ vasanālepanācchādanāpidhānasaṃpadupetaṃ vāstuvidyāhṛdayayogāgnisalilodūkhalavarcaḥsthānasnānabhūmimahānasam ṛtusukhaṃ ca
tatra sarpistailamadhusaindhavasauvarcalakālaviḍlavaṇaviḍaṅgakuṣṭhakilimanāgarapippalīpippalīmūlahastipippalīmaṇḍūkaparṇyelālāṅgalīvacācavyacitrakacirabilvahiṅgusarṣapalaśunakatakakaṇakaṇikānīpātasībalvajabhūrjakulatthamaireyasurāsavāḥ saṃnihitāḥ syuḥ tathāśmānau dvau dve kuṇḍamusale dve udūkhale kharavṛṣabhaśca dvau ca tīkṣṇau sūcīpippalakau sauvarṇarājatau śastrāṇi ca tīkṣṇāyasāni dvau ca bilvamayau paryaṅkau taindukaiṅgudāni ca kāṣṭhānyagnisaṃdhukṣaṇāni striyaśca bahvyo bahuśaḥ prajātāḥ sauhārdayuktāḥ satatam anuraktāḥ pradakṣiṇācārāḥ pratipattikuśalāḥ prakṛtivatsalāstyaktaviṣādāḥ kleśasahinyo'bhimatāḥ brāhmaṇāścātharvavedavidaḥ yaccānyadapi tatra samarthaṃ manyeta yaccānyacca brāhmaṇā brūyuḥ striyaśca vṛddhāstat kāryam
tataḥ pravṛtte navame māse puṇye'hani praśastanakṣatrayogamupagate praśaste bhagavati śaśini kalyāṇe kalyāṇe ca karaṇe maitre muhūrte śāntiṃ hutvā gobrāhmaṇam agnimudakaṃ cādau praveśya gobhyas tṛṇodakaṃ madhulājāṃśca pradāya brāhmaṇebhyo'kṣatān sumanaso nāndīmukhāni ca phalānīṣṭāni dattvodakapūrvam āsanasthebhyo 'bhivādya punarācamya svasti vācayet
tataḥ puṇyāhaśabdena gobrāhmaṇaṃ samanuvartamānā pradakṣiṇaṃ praviśet sūtikāgāram
tatrasthā ca prasavakālaṃ pratīkṣeta
tasyāstu khalvimāni liṅgāni prajananakālamabhito bhavanti tadyathā klamo gātrāṇāṃ glānir ānanasya akṣṇoḥ śaithilyaṃ vimuktabandhanatvamiva vakṣasaḥ kukṣer avasraṃsanam adhogurutvaṃ vaṅkṣaṇavastikaṭīkukṣipārśvapṛṣṭhanistodaḥ yoneḥ prasravaṇam anannābhilāṣaśceti tato'nantaramāvīnāṃ prādurbhāvaḥ prasekaśca garbhodakasya
āvīprādurbhāve tu bhūmau śayanaṃ vidadhyānmṛdvāstaraṇopapannam
tadadhyāsīta sā
tāṃ tataḥ samantataḥ parivārya yathoktaguṇāḥ striyaḥ paryupāsīrann āśvāsantyo vāgbhir grāhiṇīyābhiḥ sāntvanīyābhiśca
sā ced āvībhiḥ saṃkliśyamānā na prajāyetāthaināṃ brūyāt uttiṣṭha musalamanyataraṃ gṛhṇīṣva anenaitad ulūkhalaṃ dhānyapūrṇaṃ muhurmuhur abhijahi muhurmuhur avajṛmbhasva caṅkramasva cāntarāntareti evamupadiśantyeke
tannetyāha bhagavānātreyaḥ
dāruṇavyāyāmavarjanaṃ hi garbhiṇyāḥ satatam upadiśyate viśeṣataśca prajananakāle pracalitasarvadhātudoṣāyāḥ sukumāryā nāryā musalavyāyāmasamīrito vāyurantaraṃ labdhvā prāṇān hiṃsyāt duṣpratīkāratamā hi tasmin kāle viśeṣeṇa bhavati garbhiṇī tasmānmusalagrahaṇaṃ parihāryamṛṣayo manyante jṛmbhaṇaṃ caṅkramaṇaṃ ca punaranuṣṭheyam iti
athāsyai dadyāt kuṣṭhailālāṅgalikīvacācitrakacirabilvacavyacūrṇam upaghrātuṃ sā tanmuhurmuhurupajighret tathā bhūrjapatradhūmaṃ śiṃśapāsāradhūmaṃ vā
tasyāścāntarāntarā kaṭīpārśvapṛṣṭhasakthideśān īṣad uṣṇena tailenābhyajyānusukham avamṛdnīyāt
anena karmaṇā garbho'vāk pratipadyate
sa yadā jānīyādvimucya hṛdayamudaramasyāstvāviśati vastiśiro'vagṛhṇāti tvarayantyenāmāvyaḥ parivartate'dho garbha iti asyāmavasthāyāṃ paryaṅkamenām āropya pravāhayitumupakrameta
karṇe cāsyā mantramimamanukūlā strī japet
kṣitirjalaṃ viyattejo vāyurviṣṇuḥ prajāpatiḥ
sagarbhāṃ tvāṃ sadā pāntu vaiśalyaṃ ca diśantu te
prasūṣva tvam avikliṣṭam avikliṣṭā śubhānane
kārttikeyadyutiṃ putraṃ kārtikeyābhirakṣitam
iti
tāścaināṃ yathoktaguṇāḥ striyo'nuśiṣyuḥ anāgatāvīr mā pravāhiṣṭhāḥ yā hyanāgatāvīḥ pravāhate vyarthamevāsyāstat karma bhavati prajā cāsyā vikṛtā vikṛtimāpannā ca śvāsakāsaśoṣaplīhaprasaktā vā bhavati
yathā hi kṣavathūdgāravātamūtrapurīṣavegān prayatamāno'pyaprāptakālānna labhate kṛcchreṇa vāpyavāpnoti tathānāgatakālaṃ garbhamapi pravāhamāṇā yathā caiṣāmeva kṣavathvādīnāṃ saṃdhāraṇam upaghātāyopapadyate tathā prāptakālasya garbhasyāpravāhaṇamiti
sā yathānirdeśaṃ kuruṣveti vaktavyā syāt
tathā ca kurvatī śanaiḥ pūrvaṃ pravāheta tato'nantaraṃ balavattaram
tasyāṃ ca pravāhamāṇāyāṃ striyaḥ śabdaṃ kuryuḥ prajātā prajātā dhanyaṃ dhanyaṃ putram iti
tathāsyā harṣeṇāpyāyyante prāṇāḥ
yadā ca prajātā syāttadaivainām avekṣeta kācidasyā aparā prapannā na veti
tasyāścedaparā prapannā syādathaināmanyatamā strī dakṣiṇena pāṇinā nābherupariṣṭādbalavannipīḍya savyena pāṇinā pṛṣṭhata upasaṃgṛhya tāṃ sunirdhūtaṃ nirdhunuyāt
athāsyāḥ pārṣṇyā śroṇīm ākoṭayet
asyāḥ sphicāvupasaṃgṛhya supīḍitaṃ pīḍayet
athāsyā bālaveṇyā kaṇṭhatālu parimṛśet
bhūrjapatrakācamaṇisarpanirmokaiścāsyā yoniṃ dhūpayet
kuṣṭhatālīśakalkaṃ balvajayūṣe maireyasurāmaṇḍe tīkṣṇe kaulatthe vā yūṣe maṇḍūkaparṇīpippalīsampāke vā saṃplāvya pāyayedenām
tathā sūkṣmailākilimakuṣṭhanāgaraviḍaṅgapippalīkālāgurucavyacitrakopakuñcikākalkaṃ kharavṛṣabhasya vā jīvato dakṣiṇaṃ karṇamutkṛtya dṛṣadi jarjarīkṛtya balvajakvāthādīnām āplāvanānām anyatame prakṣipyāplāvya muhūrtasthitam uddhṛtya tadāplāvanaṃ pāyayedenām
śatapuṣpākuṣṭhamadanahiṅgusiddhasya caināṃ tailasya picuṃ grāhayet
ataścaivānuvāsayet
etaireva cāplāvanaiḥ phalajīmūtekṣvākudhāmārgavakuṭajakṛtavedhanahastipippalyupahitair āsthāpayet
tadāsthāpanamasyāḥ saha vātamūtrapurīṣair nirharatyaparāmāsaktāṃ vāyor evāpratilomagatvāt
aparāṃ hi vātamūtrapurīṣāṇyanyāni cāntarbahirmārgāṇi sajanti
tasyāstu khalvaparāyāḥ prapatanārthe karmaṇi kriyamāṇe jātamātrasyaiva kumārasya kāryāṇyetāni karmāṇi bhavanti tadyathā aśmanoḥ saṃghaṭṭanaṃ karṇayor mūle śītodakenoṣṇodakena vā mukhapariṣekaḥ tathā sa kleśavihatān prāṇān punarlabheta
kṛṣṇakapālikāśūrpeṇa cainamabhiniṣpuṇīyur yadyaceṣṭaḥ syād yāvat prāṇānāṃ pratyāgamanam tattat sarvameva kāryam
tataḥ pratyāgataprāṇaṃ prakṛtibhūtam abhisamīkṣya snānodakagrahaṇābhyām upapādayet
athāsya tālvoṣṭhakaṇṭhajihvāpramārjanam ārabhetāṅgulyā suparilikhitanakhayā suprakṣālitopadhānakārpāsasapicumatyā
prathamaṃ pramārjitāsyasya cāsya śirastālu kārpāsapicunā snehagarbheṇa pratisaṃchādayet
tato'syānantaraṃ saindhavopahitena sarpiṣā kāryaṃ pracchardanam
tataḥ kalpanaṃ nāḍyāḥ
atastasyāḥ kalpanavidhim upadekṣyāmaḥ nābhibandhanāt prabhṛtyaṣṭāṅgulam abhijñānaṃ kṛtvā chedanāvakāśasya dvayorantarayoḥ śanairgṛhītvā tīkṣṇena raukmarājatāyasānāṃ chedanānām anyatamenārdhadhāreṇa chedayet
tām agre sūtreṇopanibadhya kaṇṭhe'sya śithilamavasṛjet
tasya cen nābhiḥ pacyeta tāṃ lodhramadhukapriyaṅgusuradāruharidrākalkasiddhena tailenābhyajyāt eṣām eva tailauṣadhānāṃ cūrṇenāvacūrṇayet
iti nāḍīkalpanavidhir uktaḥ samyak
asamyakkalpane hi nāḍyā āyāmavyāyāmottuṇḍitāpiṇḍalikāvināmikāvijṛmbhikābādhebhyo bhayam
tatrāvidāhibhir vātapittapraśamanairabhyaṅgotsādanapariṣekaiḥ sarpirbhiścopakrameta gurulāghavamabhisamīkṣya
ato'nantaraṃ jātakarma kumārasya kāryam
tadyathā madhusarpiṣī mantropamantrite yathāmnāyaṃ prathamaṃ prāśituṃ dadyāt
stanamata ūrdhvametenaiva vidhinā dakṣiṇaṃ pātuṃ purastāt prayacchet
athātaḥ śīrṣataḥ sthāpayedudakumbhaṃ mantropamantritam
athāsya rakṣāṃ vidadhyāt ādānīkhadirakarkandhupīluparūṣakaśākhābhirasyā gṛhaṃ samantataḥ parivārayet
sarvataśca sūtikāgārasya sarṣapātasītaṇḍulakaṇakaṇikāḥ prakireyuḥ
tathā taṇḍulabalihomaḥ satatam ubhayakālaṃ kriyeta ā nāmakarmaṇaḥ
dvāre ca musalaṃ dehalīmanu tiraścīnaṃ nyaset
vacākuṣṭhakṣaumakahiṅgusarṣapātasīlaśunakaṇakaṇikānāṃ rakṣoghnasamākhyātānāṃ cauṣadhīnāṃ poṭṭalikāṃ baddhvā sūtikāgārasyottaradehalyāmavasṛjet tathā sūtikāyāḥ kaṇṭhe saputrāyāḥ sthālyudakakumbhaparyaṅkeṣvapi tathaiva ca dvayordvārapakṣayoḥ
kaṇakakaṇṭakendhanavān agnis tindukakāṣṭhendhanaś cāgniḥ sūtikāgārasyābhyantarato nityaṃ syāt
striyaścaināṃ yathoktaguṇāḥ suhṛdaś cānuścānujāgṛyur daśāhaṃ dvādaśāhaṃ vā
anuparatapradānamaṅgalāśīḥstutigītavāditram annapānaviśadam anuraktaprahṛṣṭajanasampūrṇaṃ ca tadveśma kāryam
brāhmaṇaścātharvavedavit satatam ubhayakālaṃ śāntiṃ juhuyāt svastyayanārthaṃ kumārasya tathā sūtikāyāḥ
ityetadrakṣāvidhānam uktam
sūtikāṃ tu khalu bubhukṣitāṃ viditvā snehaṃ pāyayeta paramayā śaktyā sarpistailaṃ vasāṃ majjānaṃ vā sātmyībhāvam abhisamīkṣya pippalīpippalīmūlacavyacitrakaśṛṅgaveracūrṇasahitam
snehaṃ pītavatyāśca sarpistailābhyām abhyajya veṣṭayedudaraṃ mahatācchena vāsasā tathā tasyā na vāyurudare vikṛtim utpādayatyanavakāśatvāt
jīrṇe tu snehe pippalyādibhireva siddhāṃ yavāgūṃ susnigdhāṃ dravāṃ mātraśaḥ pāyayet
ubhayataḥkālaṃ coṣṇodakena ca pariṣecayet prāk snehayavāgūpānābhyām
evaṃ pañcarātraṃ saptarātraṃ vānupālya krameṇāpyāyayet
svasthavṛttam etāvat sūtikāyāḥ
tasyāstu khalu yo vyādhirutpadyate sa kṛcchrasādhyo bhavatyasādhyo vā garbhavṛddhikṣayitaśithilasarvadhātutvāt pravāhaṇavedanākledanaraktaniḥsrutiviśeṣaśūnyaśarīratvācca tasmāttāṃ yathoktena vidhinopacaret bhautikajīvanīyabṛṃhaṇīyamadhuravātaharasiddhair abhyaṅgotsādanapariṣekāvagāhanānnapānavidhibhir viśeṣataś copacaret viśeṣato hi śūnyaśarīrāḥ striyaḥ prajātā bhavanti
daśame tvahani saputrā strī sarvagandhauṣadhair gaurasarṣapalodhraiśca snātā laghvahataśucivastraṃ paridhāya pavitreṣṭalaghuvicitrabhūṣaṇavatī ca saṃspṛśya maṅgalānyucitām arcayitvā ca devatāṃ śikhinaḥ śuklavāsaso 'vyaṅgāṃśca brāhmaṇān svasti vācayitvā kumāramahatānāṃ ca vāsasāṃ saṃcaye prākśirasam udakśirasaṃ vā saṃveśya devatāpūrvaṃ dvijātibhyaḥ praṇamatītyuktvā kumārasya pitā dve nāmanī kārayennākṣatrikaṃ nāmābhiprāyikaṃ ca
tatrābhiprāyikaṃ ghoṣavadādyantasthāntam ūṣmāntaṃ vāvṛddhaṃ tripuruṣānūkam anavapratiṣṭhitaṃ nākṣatrikaṃ tu nakṣatradevatāsamānākhyaṃ dvyakṣaraṃ caturakṣaraṃ vā
vṛtte ca nāmakarmaṇi kumāraṃ parīkṣitumupakrametāyuṣaḥ pramāṇajñānahetoḥ
tatremānyāyuṣmatāṃ kumārāṇāṃ lakṣaṇāni bhavanti
tadyathā ekaikajā mṛdavo'lpāḥ snigdhāḥ subaddhamūlāḥ kṛṣṇāḥ keśāḥ praśasyante sthirā bahalā tvak prakṛtyātisampannam īṣatpramāṇātivṛttam anurūpam ātapatropamaṃ śiraḥ vyūḍhaṃ dṛḍhaṃ samaṃ suśliṣṭaśaṅkhasandhyūrdhvavyañjanasampannam upacitaṃ valibham ardhacandrākṛti lalāṭaṃ bahalau vipulasamapīṭhau samau nīcair vṛddhau pṛṣṭhato'vanatau suśliṣṭakarṇaputrakau mahāchidrau karṇau īṣat pralambinyāvasaṃgate same saṃhate mahatyau bhruvau same samāhitadarśane vyaktabhāgavibhāge balavatī tejasopapanne svaṅgāpāṅge cakṣuṣī ṛjvī mahocchvāsā vaṃśasampanneṣadavanatāgrā nāsikā mahadṛjusuniviṣṭadantam āsyam āyāmavistāropapannā ślakṣṇā tanvī prakṛtivarṇayuktā jihvā ślakṣṇaṃ yuktopacayam ūṣmopapannaṃ raktaṃ tālu mahānadīnaḥ snigdho 'nunādī gambhīrasamuttho dhīraḥ svaraḥ nātisthūlau nātikṛśau vistāropapannāvāsyapracchādanau raktāvoṣṭhau mahatyau hanū vṛttā nātimahatī grīvā vyūḍhamupacitam uraḥ gūḍhaṃ jatru pṛṣṭhavaṃśaśca viprakṛṣṭāntarau stanau asaṃpātinī sthire pārśve vṛttaparipūrṇāyatau bāhū sakthinī aṅgulayaśca mahadupacitaṃ pāṇipādaṃ sthirā vṛttāḥ snigdhāstāmrāstuṅgāḥ kūrmākārāḥ karajāḥ pradakṣiṇāvartā sotsaṅgā ca nābhiḥ urastribhāgahīnā samā samupacitamāṃsā kaṭī vṛttau sthiropacitamāṃsau nātyunnatau nātyavanatau sphicau anupūrvaṃ vṛttāvupacayayuktāvūrū nātyupacite nātyapacite eṇīpade pragūḍhasirāsthisaṃdhī jaṅghe nātyupacitau nātyapacitau gulphau pūrvopadiṣṭaguṇau pādau kūrmākārau prakṛtiyuktāni vātamūtrapurīṣaguhyāni tathā svaprajāgaraṇāyāsasmitaruditastanagrahaṇāni yacca kiṃcid anyad apyanuktam asti tadapi sarvaṃ prakṛtisampannam iṣṭaṃ viparītaṃ punaraniṣṭam
iti dīrghāyurlakṣaṇāni
ato dhātrīparīkṣāmupadekṣyāmaḥ
atha brūyāt dhātrīmānaya samānavarṇāṃ yauvanasthāṃ nibhṛtāmanāturām avyaṅgām avyasanām avirūpām ajugupsitāṃ deśajātīyām akṣudrām akṣudrakarmiṇīṃ kule jātāṃ vatsalāmarogāṃ jīvadvatsāṃ puṃvatsāṃ dogdhrīm apramattām anuccāraśāyinīm anantyāvasāyinīṃ kuśalopacārāṃ śucim aśucidveṣiṇīṃ stanastanyasaṃpadupetāmiti
tatreyaṃ stanasaṃpat nātyūrdhvau nātilambāvanatikṛśāvanatipīnau yuktapippalakau sukhaprapānau ceti stanasaṃpat
stanyasaṃpattu prakṛtivarṇagandharasasparśam udapātre ca duhyamānam udakaṃ vyeti prakṛtibhūtatvāt tat puṣṭikaramārogyakaraṃ ceti stanyasaṃpat
ato'nyathā vyāpannaṃ jñeyam
tasya viśeṣāḥ śyāvāruṇavarṇaṃ kaṣāyānurasaṃ viśadamanālakṣyagandhaṃ rūkṣaṃ dravaṃ phenilaṃ laghvatṛptikaraṃ karśanaṃ vātavikārāṇāṃ kartṛ vātopasṛṣṭaṃ kṣīramabhijñeyaṃ kṛṣṇanīlapītatāmrāvabhāsaṃ tiktāmlakaṭukānurasaṃ kuṇaparudhiragandhi bhṛśoṣṇaṃ pittavikārāṇāṃ kartṛ ca pittopasṛṣṭaṃ kṣīram abhijñeyam atyarthaśuklam atimādhuryopapannaṃ lavaṇānurasaṃ ghṛtatailavasāmajjagandhi picchilaṃ tantumad udakapātre 'vasīdacchleṣmavikārāṇāṃ kartṛ śleṣmopasṛṣṭaṃ kṣīramabhijñeyam
teṣāṃ tu trayāṇāmapi kṣīradoṣāṇāṃ prativiśeṣam abhisamīkṣya yathāsvaṃ yathādoṣaṃ ca vamanavirecanāsthāpanānuvāsanāni vibhajya kṛtāni praśamanāya bhavanti
pānāśanavidhistu duṣṭakṣīrāyā yavagodhūmaśāliṣaṣṭikamudgahareṇukakulatthasurāsauvīrakamaireyamedakalaśunakarañjaprāyaḥ syāt
kṣīradoṣaviśeṣāṃścāvekṣyāvekṣya tattadvidhānaṃ kāryaṃ syāt
pāṭhāmahauṣadhasuradārumustamūrvāguḍūcīvatsakaphalakirātatiktakakaṭukarohiṇīsārivākaṣāyāṇāṃ ca pānaṃ praśasyate tathānyeṣāṃ tiktakaṣāyakaṭukamadhurāṇāṃ dravyāṇāṃ prayogaḥ kṣīravikāraviśeṣān abhisamīkṣya mātrāṃ kālaṃ ca
iti kṣīraviśodhanāni
kṣīrajananāni tu madyāni sīdhuvarjyāni grāmyānūpaudakāni ca śākadhānyamāṃsāni dravamadhurāmlalavaṇabhūyiṣṭhāś cāhārāḥ kṣīriṇyaś cauṣadhayaḥ kṣīrapānam anāyāsaśca vīraṇaṣaṣṭikaśālīkṣuvālikādarbhakuśakāśagundretkaṭamūlakaṣāyāṇāṃ na pānamiti kṣīrajananāni
dhātrī tu yadā svādubahulaśuddhadugdhā syāttadā snātānuliptā śuklavastraṃ paridhāyaindrīṃ brāhmīṃ śatavīryāṃ sahasravīryām amoghām avyathāṃ śivām ariṣṭāṃ vāṭyapuṣpīṃ viṣvaksenakāntāṃ vā bibhratyoṣadhiṃ kumāraṃ prāṅmukhaṃ prathamaṃ dakṣiṇaṃ stanaṃ pāyayet
iti dhātrīkarma
ato'nantaraṃ kumārāgāravidhim anuvyākhyāsyāmaḥ vāstuvidyākuśalaḥ praśastaṃ ramyam atamaskaṃ nivātaṃ pravātaikadeśaṃ dṛḍham apagataśvāpadapaśudaṃṣṭrimūṣikapataṅgaṃ suvibhaktasalilolūkhalamūtravarcaḥsthānasnānabhūmimahānasam ṛtusukhaṃ yathartuśayanāsanāstaraṇasampannaṃ kuryāt tathā suvihitarakṣāvidhānabalimaṅgalahomaprāyaścittaṃ śucivṛddhavaidyānuraktajanasampūrṇam
iti kumārāgāravidhiḥ
śayanāsanāstaraṇaprāvaraṇāni kumārasya mṛdulaghuśucisugandhīni syuḥ svedamalajantumanti mūtrapurīṣopasṛṣṭāni ca varjyāni syuḥ asati saṃbhave'nyeṣāṃ tānyeva ca suprakṣālitopadhānāni sudhūpitāni śuddhaśuṣkāṇyupayogaṃ gaccheyuḥ
dhūpanāni punarvāsasāṃ śayanāstaraṇaprāvaraṇānāṃ ca yavasarṣapātasīhiṅgugugguluvacācorakavayaḥsthāgolomījaṭilāpalaṅkaṣāśokarohiṇīsarpanirmokāṇi ghṛtayuktāni syuḥ
maṇayaśca dhāraṇīyāḥ kumārasya khaḍgarurugavayavṛṣabhāṇāṃ jīvatāmeva dakṣiṇebhyo viṣāṇebhyo'grāṇi gṛhītāni syuḥ aindryādyāścauṣadhayo jīvakarṣabhakau ca yāni cānyānyapi brāhmaṇāḥ praśaṃseyur atharvavedavidaḥ
krīḍanakāni khalu kumārasya vicitrāṇi ghoṣavantyabhirāmāṇi cāgurūṇi cātīkṣṇāgrāṇi cānāsyapraveśīni cāprāṇaharāṇi cāvitrāsanāni syuḥ
na hyasya vitrāsanaṃ sādhu
tasmāttasmin rudatyabhuñjāne vānyatra vidheyatām āgacchati rākṣasapiśācapūtanādyānāṃ nāmānyāhvayatā kumārasya vitrāsanārthaṃ nāmagrahaṇaṃ na kāryaṃ syāt
yadi tvāturyaṃ kiṃcit kumāramāgacchet tat prakṛtinimittapūrvarūpaliṅgopaśayaviśeṣais tattvato 'nubudhya sarvaviśeṣān āturauṣadhadeśakālāśrayānavekṣamāṇaś cikitsitum ārabhetainaṃ madhuramṛdulaghusurabhiśītaśaṃkaraṃ karma pravartayan
evaṃ sātmyā hi kumārā bhavanti
tathā te śarma labhante cirāya
aroge tvarogavṛttam ātiṣṭheddeśakālātmaguṇaviparyayeṇa vartamānaḥ krameṇāsātmyāni parivartyopayuñjānaḥ sarvāṇyahitāni varjayet
tathā balavarṇaśarīrāyuṣāṃ saṃpadam avāpnotīti
evamenaṃ kumāram ā yauvanaprāpter dharmārthakauśalāgamanāccānupālayet
iti putrāśiṣāṃ samṛddhikaraṃ karma vyākhyātam
tadācaran yathoktairvidhibhiḥ pūjāṃ yatheṣṭaṃ labhate 'nasūyaka iti
tatra ślokau
putrāśiṣāṃ karma samṛddhikārakaṃ yaduktam etanmahadarthasaṃhitam
tadācaran jño vidhibhiryathātathaṃ pūjāṃ yatheṣṭaṃ labhate'nasūyakaḥ
śarīraṃ cintyate sarvaṃ daivamānuṣasaṃpadā
sarvabhāvair yatastasmācchārīraṃ sthānamucyate
athāto varṇasvarīyamindriyaṃ vyākhyāsyāmaḥ
iti ha smāha bhagavānātreyaḥ
iha khalu varṇaśca svaraśca gandhaśca rasaśca sparśaśca cakṣuśca śrotraṃ ca ghrāṇaṃ ca rasanaṃ ca sparśanaṃ ca sattvaṃ ca bhaktiśca śaucaṃ ca śīlaṃ cācāraśca smṛtiścākṛtiśca prakṛtiśca vikṛtiśca balaṃ ca glāniśca medhā ca harṣaśca raukṣyaṃ ca snehaśca tandrā cārambhaśca gauravaṃ ca lāghavaṃ ca guṇāścāhāraśca vihāraścāhārapariṇāmaścopāyaś cāpāyaśca vyādhiśca vyādhipūrvarūpaṃ ca vedanāścopadravāśca chāyā ca praticchāyā ca svapnadarśanaṃ ca dūtādhikāraśca pathi cautpātikaṃ cāturakule bhāvāvasthāntarāṇi ca bheṣajasaṃvṛttiśca bheṣajavikārayuktiśceti parīkṣyāṇi pratyakṣānumānopadeśair āyuṣaḥ pramāṇāvaśeṣaṃ jijñāsamānena bhiṣajā
tatra tu khalveṣāṃ parīkṣyāṇāṃ kānicit puruṣam anāśritāni kānicic ca puruṣasaṃśrayāṇi
tatra yāni puruṣam anāśritāni tānyupadeśato yuktitaśca parīkṣeta puruṣasaṃśrayāṇi punaḥ prakṛtito vikṛtitaśca
tatra prakṛtir jātiprasaktā ca kulaprasaktā ca deśānupātinī ca kālānupātinī ca vayo'nupātinī ca pratyātmaniyatā ceti
jātikuladeśakālavayaḥpratyātmaniyatā hi teṣāṃ teṣāṃ puruṣāṇāṃ te te bhāvaviśeṣā bhavanti
vikṛtiḥ punarlakṣaṇanimittā ca lakṣyanimittā ca nimittānurūpā ca
tatra lakṣaṇanimittā nāma sā yasyāḥ śarīre lakṣaṇānyeva hetubhūtāni bhavanti daivāt lakṣaṇāni hi kānicic charīropanibaddhāni bhavanti yāni hi tasmiṃstasmin kāle tatrādhiṣṭhānamāsādya tāṃ tāṃ vikṛtimutpādayanti
lakṣyanimittā tu sā yasyā upalabhyate nimittaṃ yathoktaṃ nidāneṣu
nimittānurūpā tu nimittārthānukāriṇī yā tām animittāṃ nimittamāyuṣaḥ pramāṇajñānasyecchanti bhiṣajo bhūyaś cāyuṣaḥ kṣayanimittāṃ pretaliṅgānurūpāṃ yām āyuṣo 'ntargatasya jñānārthamupadiśanti dhīrāḥ
yāṃ cādhikṛtya puruṣasaṃśrayāṇi mumūrṣatāṃ lakṣaṇānyupadekṣyāmaḥ
ityuddeśaḥ
taṃ vistareṇānuvyākhyāsyāmaḥ
tatrādita eva varṇādhikāraḥ
tadyathā kṛṣṇaḥśyāmaḥ śyāmāvadātaḥ avadātaśceti prakṛtivarṇāḥ śarīrasya bhavanti yāṃścāparānupekṣamāṇo vidyād anūkato'nyathā vāpi nirdiśyamānāṃstajjñaiḥ
nīlaśyāvatāmraharitaśuklāśca varṇāḥ śarīrasya vaikārikā bhavanti yāṃścāparānupekṣamāṇo vidyāt prāgvikṛtān abhūtvotpannān
iti prakṛtivikṛtivarṇā bhavantyuktāḥ śarīrasya
tatra prakṛtivarṇamardhaśarīre vikṛtivarṇamardhaśarīre dvāvapi varṇau maryādāvibhaktau dṛṣṭvā yadyevaṃ savyadakṣiṇavibhāgena yadyevaṃ pūrvapaścimavibhāgena yadyuttarādharavibhāgena yadyantarbahirvibhāgena āturasyāriṣṭam iti vidyāt evameva varṇabhedo mukhe'pyanyatra vartamāno maraṇāya bhavati
varṇabhedena glāniharṣaraukṣyasnehā vyākhyātāḥ
tathā paripluvyaṅgatilakālakapiḍakānām anyatamasyānane janmāturasyaivam evāpraśastaṃ vidyāt
nakhanayanavadanamūtrapurīṣahastapādauṣṭhādiṣvapi ca vaikārikoktānāṃ varṇānāmanyatamasya prādurbhāvo hīnabalavarṇendriyeṣu lakṣaṇamāyuṣaḥ kṣayasya bhavati
yaccānyadapi kiṃcidvarṇavaikṛtam abhūtapūrvaṃ sahasotpadyetānimittam eva hīyamānasyāturasya śaśvat tad ariṣṭamiti vidyāt
iti varṇādhikāraḥ
svarādhikārastu haṃsakrauñcanemidundubhikalaviṅkakākakapotajarjarānukārāḥ prakṛtisvarā bhavanti yāṃścāparān upekṣamāṇo'pi vidyād anūkato'nyathā vāpi nirdiśyamānāṃstajjñaiḥ
eḍakakalagrastāvyaktagadgadakṣāmadīnānukīrṇās tvāturāṇāṃ svarā vaikārikā bhavanti yāṃścāparān upekṣamāṇo'pi vidyāt prāgvikṛtān abhūtvotpannān
iti prakṛtivikṛtisvarā vyākhyātā bhavanti
tatra prakṛtivaikārikāṇāṃ svarāṇāmāśv abhinirvṛttiḥ svarānekatvam ekasya cānekatvamapraśastam
iti svarādhikāraḥ
iti varṇasvarādhikārau yathāvaduktau mumūrṣatāṃ lakṣaṇajñānārthamiti
bhavanti cātra
yasya vaikāriko varṇaḥ śarīra upapadyate
ardhe vā yadi vā kṛtsne nimittaṃ na ca nāsti saḥ
nīlaṃ vā yadi vā śyāvaṃ tāmraṃ vā yadi vāruṇam
mukhārdham anyathā varṇo mukhārdhe'riṣṭamucyate
sneho mukhārdhe suvyakto raukṣyam ardhamukhe bhṛśam
glānirardhe tathā harṣo mukhārdhe pretalakṣaṇam
tilakāḥ piplavo vyaṅgā rājayaśca pṛthagvidhāḥ
āturasyāśu jāyante mukhe prāṇān mumukṣataḥ
puṣpāṇi nakhadanteṣu paṅko vā dantasaṃśritaḥ
cūrṇako vāpi danteṣu lakṣaṇaṃ maraṇasya tat
oṣṭhayoḥ pādayoḥ pāṇyor akṣṇor mūtrapurīṣayoḥ
nakheṣvapi ca vaivarṇyametat kṣīṇabale'ntakṛt
yasya nīlāvubhāvoṣṭhau pakvajāmbavasannibhau
mumūrṣuriti taṃ vidyānnaro dhīro gatāyuṣam
eko vā yadi vāneko yasya vaikārikaḥ svaraḥ
sahasotpadyate jantorhīyamānasya nāsti saḥ
yaccānyadapi kiṃcit syād vaikṛtaṃ svaravarṇayoḥ
balamāṃsavihīnasya tat sarvaṃ maraṇodayam
tatra ślokaḥ
iti varṇasvarāvuktau lakṣaṇārthaṃ mumūrṣatām
yastau samyagvijānāti nāyurjñāne sa muhyati
athātaḥ puṣpitakamindriyaṃ vyākhyāsyāmaḥ
iti ha smāha bhagavānātreyaḥ
puṣpaṃ yathā pūrvarūpaṃ phalasyeha bhaviṣyataḥ
tathā liṅgam ariṣṭākhyaṃ pūrvarūpaṃ mariṣyataḥ
apyevaṃ tu bhavet puṣpaṃ phalenānanubandhi yat
phalaṃ cāpi bhavet kiṃcid yasya puṣpaṃ na pūrvajam
na tvariṣṭasya jātasya nāśo'sti maraṇādṛte
maraṇaṃ cāpi tannāsti yannāriṣṭapuraḥsaram
mithyādṛṣṭam ariṣṭābham anariṣṭam ajānatā
ariṣṭaṃ vāpyasaṃbuddham etat prajñāparādhajam
jñānasambodhanārthaṃ tu liṅgairmaraṇapūrvajaiḥ
puṣpitān upadekṣyāmo narān bahuvidhair bahūn
nānāpuṣpopamo gandho yasya bhāti divāniśam
puṣpitasya vanasyeva nānādrumalatāvataḥ
tamāhuḥ puṣpitaṃ dhīrā naraṃ maraṇalakṣaṇaiḥ
sa nā saṃvatsarāddehaṃ jahātīti viniścayaḥ
evam ekaikaśaḥ puṣpairyasya gandhaḥ samo bhavet
iṣṭairvā yadi vāniṣṭaiḥ sa ca puṣpita ucyate
samāsenāśubhān gandhānekatvenāthavā punaḥ
ājighredyasya gātreṣu taṃ vidyātpuṣpitaṃ bhiṣak
āplutānāplute kāye yasya gandhāḥ śubhāśubhāḥ
vyatyāsenānimittāḥ syuḥ sa ca puṣpita ucyate
tadyathā candanaṃ kuṣṭhaṃ tagarāguruṇī madhu
mālyaṃ mūtrapurīṣe ca mṛtāni kuṇapāni ca
ye cānye vividhātmāno gandhā vividhayonayaḥ
te'pyanenānumānena vijñeyā vikṛtiṃ gatāḥ
idaṃ cāpyatideśārthaṃ lakṣaṇaṃ gandhasaṃśrayam
vakṣyāmo yad abhijñāya bhiṣaṅmaraṇamādiśet
viyonir viduro gandho yasya gātreṣu jāyate
iṣṭo vā yadi vāniṣṭo na sa jīvati tāṃ samām
etāvadgandhavijñānaṃ rasajñānamataḥ param
āturāṇāṃ śarīreṣu vakṣyate vidhipūrvakam
yo rasaḥ prakṛtisthānāṃ narāṇāṃ dehasaṃbhavaḥ
sa eṣāṃ carame kāle vikāraṃ bhajate dvayam
kaścid evāsyavairasyam atyartham upapadyate
svādutvam aparaścāpi vipulaṃ bhajate rasaḥ
tam anenānumānena vidyād vikṛtimāgatam
manuṣyo hi manuṣyasya kathaṃ rasamavāpnuyāt
makṣikāścaiva yūkāśca daṃśāśca maśakaiḥ saha
virasād apasarpanti jantoḥ kāyānmumūrṣataḥ
atyartharasikaṃ kāyaṃ kālapakvasya makṣikāḥ
api snātānuliptasya bhṛśamāyānti sarvaśaḥ
tatra ślokaḥ
sāmānyena mayoktāni liṅgāni rasagandhayoḥ
puṣpitasya narasyaitat maraṇamādiśet
athātaḥ parimarśanīyamindriyaṃ vyākhyāsyāmaḥ
iti ha smāha bhagavānātreyaḥ
varṇe svare ca gandhe ca rase coktaṃ pṛthak pṛthak
liṅgaṃ mumūrṣatāṃ samyak sparśeṣvapi nibodhata
sparśaprādhānyenaivāturasyāyuṣaḥ pramāṇāvaśeṣaṃ jijñāsuḥ prakṛtisthena pāṇinā śarīramasya kevalaṃ spṛśet parimarśayed vānyena
parimṛśatā tu khalvāturaśarīramime bhāvāstatra tatrāvaboddhavyā bhavanti
iti lakṣaṇaṃ spṛśyānāṃ bhāvānāmuktaṃ samāsena
tadvyāsato 'nuvyākhyāsyāmaḥ tasya cet parimṛśyamānaṃ pṛthaktvena pādajaṅghorusphigudarapārśvapṛṣṭheṣikāpāṇigrīvātālvoṣṭhalalāṭaṃ svinnaṃ śītaṃ stabdhaṃ dāruṇaṃ vītamāṃsaśoṇitaṃ vā syāt parāsurayaṃ puruṣo na cirāt kālaṃ mariṣyatīti vidyāt
tasya cet parimṛśyamānāni pṛthaktvena gulphajānuvaṅkṣaṇagudavṛṣaṇameḍhranābhyaṃsastanamaṇikaparśukāhanunāsikākarṇākṣibhrūśaṅkhādīni srastāni vyastāni cyutāni sthānebhyaḥ skannāni vā syuḥ parāsurayaṃ puruṣo 'cirāt kālaṃ mariṣyatīti vidyāt
tathāsyocchvāsamanyādantapakṣmacakṣuḥkeśalomodaranakhāṅgulīr ālakṣayet
tasya ceducchvāso 'tidīrgho 'tihrasvo vā syāt parāsuriti vidyāt
tasya cenmanye parimṛśyamāne na spandeyātāṃ parāsuriti vidyāt
tasya ceddantāḥ parikīrṇāḥ śvetā jātaśarkarāḥ syuḥ parāsuriti vidyāt
tasya cet pakṣmāṇi jaṭābaddhāni syuḥ parāsuriti vidyāt
tasya ceccakṣuṣī prakṛtihīne vikṛtiyukte 'tyutpiṇḍite 'tipraviṣṭe 'tijihme 'tiviṣame 'timuktabandhane 'tiprasrute satatonmiṣite satatanimiṣite nimiṣonmeṣātipravṛtte vibhrāntadṛṣṭike viparītadṛṣṭike hīnadṛṣṭike vyastadṛṣṭike nakulāndhe kapotāndhe 'lātavarṇe kṛṣṇapītanīlaśyāvatāmraharitahāridraśuklavaikārikāṇāṃ varṇānām anyatamenātiplute vā syātāṃ tadā parāsuriti vidyāt
athāsya keśalomānyāyacchettasya cet keśalomānyāyamyamānāni pralucyeran na cedvedayeyustaṃ parāsuriti vidyāt
tasya cedudare sirāḥ prakāśerañ śyāvatāmranīlahāridraśuklā vā syuḥ parāsuriti vidyāt
tasya cennakhā vītamāṃsaśoṇitāḥ pakvajāmbavavarṇāḥ syuḥ parāsuriti vidyāt
athāsyāṅgulīrāyacchet tasya cedaṅgulaya āyamyamānā na sphuṭeyuḥ parāsuriti vidyāt
tatra ślokaḥ
etān spṛśyān bahūn bhāvān yaḥ spṛśannavabudhyate
āture na sa saṃmohamāyurjñānasya gacchati
athāta indriyānīkamindriyaṃ vyākhyāsyāmaḥ
iti ha smāha bhagavānātreyaḥ
indriyāṇi yathā jantoḥ parīkṣeta viśeṣavit
jñātumicchan bhiṣaṅmānam āyuṣas tannibodhata
anumānāt parīkṣeta darśanādīni tattvataḥ
addhā hi viditaṃ jñānamindriyāṇāmatīndriyam
svasthebhyo vikṛtaṃ yasya jñānamindriyasaṃśrayam
ālakṣyetānimittena lakṣaṇaṃ maraṇasya tat
ityuktaṃ lakṣaṇaṃ samyagindriyeṣvaśubhodayam
tadeva tu punarbhūyo vistareṇa nibodhata
ghanībhūtamivākāśamākāśamiva medinīm
vigītam ubhayaṃ hyetat paśyan maraṇamṛcchati
yasya darśanamāyāti māruto 'mbaragocaraḥ
tasya āyus kṣayam ādiśet
jale suvimale jālam ajālāvatate naraḥ
sthite gacchati vā dṛṣṭvā jīvitāt parimucyate
jāgrat paśyati yaḥ pretān rakṣāṃsi vividhāni ca
anyadvāpyadbhutaṃ kiṃcinna sa jīvitumarhati
yo 'gniṃ prakṛtivarṇasthaṃ nīlaṃ paśyati niṣprabham
kṛṣṇaṃ vā yadi vā śuklaṃ niśāṃ vrajati saptamīm
marīcīn asato meghānmeghān vāpyasato 'mbare
vidyuto vā vinā meghaiḥ paśyan maraṇamṛcchati
mṛnmayīmiva yaḥ pātrīṃ kṛṣṇāmbarasamāvṛtām
ādityamīkṣate śuddhaṃ candraṃ vā na sa jīvati
aparvaṇi yadā paśyet sūryācandramasorgraham
avyādhito vyādhito vā tadantaṃ tasya jīvitam
naktaṃ sūryamahaścandramanagnau dhūmamutthitam
agniṃ vā niṣprabhaṃ rātrau dṛṣṭvā maraṇamṛcchati
prabhāvataḥ prabhāhīnānniṣprabhāṃśca prabhāvataḥ
narā viliṅgān paśyanti bhāvān bhāvāñjihāsavaḥ
vyākṛtīni vivarṇāni visaṃkhyopagatāni ca
vinimittāni paśyanti rūpāṇyāyuḥkṣaye narāḥ
yaśca paśyatyadṛśyān vai dṛśyān yaśca na paśyati
tāvubhau paśyataḥ kṣipraṃ yamakṣayamasaṃśayam
aśabdasya ca yaḥ śrotā śabdān yaśca na budhyate
dvāvapyetau yathā pretau tathā jñeyau vijānatā
saṃvṛtyāṅgulibhiḥ karṇau jvālāśabdaṃ ya āturaḥ
na śṛṇoti gatāsuṃ taṃ buddhimān parivarjayet
viparyayeṇa yo vidyādgandhānāṃ sādhvasādhutām
na vā tān sarvaśo vidyāttaṃ vidyādvigatāyuṣam
yo rasānna vijānāti na vā jānāti tattvataḥ
mukhapākādṛte pakvaṃ tamāhuḥ kuśalā naram
uṣṇāñchītān kharāñchlakṣṇānmṛdūnapi ca dāruṇān
spṛśyān spṛṣṭvā tato 'nyatvaṃ mumūrṣusteṣu manyate
antareṇa tapastīvraṃ yogaṃ vā vidhipūrvakam
indriyairadhikaṃ paśyan pañcatvamadhigacchati
indriyāṇāmṛte dṛṣṭerindriyārthānadoṣajān
naraḥ paśyati yaḥ kaścidindriyairna sa jīvati
svasthāḥ prajñāviparyāsair indriyārtheṣu vaikṛtam
paśyanti ye 'sad bahuśas teṣāṃ maraṇamādiśet
tatra ślokaḥ
etadindriyavijñānaṃ yaḥ paśyati yathātatham
maraṇaṃ jīvitaṃ caiva sa bhiṣak jñātumarhati
athātaḥ pūrvarūpīyam indriyaṃ vyākhyāsyāmaḥ
iti ha smāha bhagavānātreyaḥ
pūrvarūpāṇyasādhyānāṃ vikārāṇāṃ pṛthak pṛthak
bhinnābhinnāni vakṣyāmo bhiṣajāṃ jñānavṛddhaye
pūrvarūpāṇi sarvāṇi jvaroktānyatimātrayā
yaṃ viśanti viśatyenaṃ mṛtyurjvarapuraḥsaraḥ
anyasyāpi ca rogasya pūrvarūpāṇi yaṃ naram
viśantyanena kalpena tasyāpi maraṇaṃ dhruvam
pūrvarūpaikadeśāṃstu vakṣyāmo 'nyān sudāruṇān
ye rogān anubadhnanti mṛtyuryairanubadhyate
balaṃ ca hīyate yasya pratiśyāyaśca vardhate
tasya nārīprasaktasya śoṣo 'ntāyopajāyate
śvabhiruṣṭraiḥ kharairvāpi yāti yo dakṣiṇāṃ diśam
svapne yakṣmāṇamāsādya jīvitaṃ sa vimuñcati
pretaiḥ saha pibenmadyaṃ svapne yaḥ kṛṣyate śunā
sughoraṃ jvaramāsādya jīvitaṃ sa vimuñcati
lākṣāraktāmbarābhaṃ yaḥ paśyatyambaramantikāt
sa raktapittamāsādya tenaivāntāya nīyate
raktasragraktasarvāṅgo raktavāsā muhurhasan
yaḥ svapne hriyate nāryā sa raktaṃ prāpya sīdati
śūlāṭopāntrakūjāśca daurbalyaṃ cātimātrayā
nakhādiṣu ca vaivarṇyaṃ gulmenāntakaro grahaḥ
latā kaṇṭakinī yasya dāruṇā hṛdi jāyate
svapne gulmastamantāya krūro viśati mānavam
kāye 'lpamapi saṃspṛṣṭaṃ subhṛśaṃ yasya dīryate
kṣatāni ca na rohanti kuṣṭhairmṛtyurhinasti tam
nagnasyājyāvasiktasya juhvato 'gnim anarciṣam
padmānyurasi jāyante svapne kuṣṭhairmariṣyataḥ
snātānuliptagātre 'pi yasmin gṛdhnanti makṣikāḥ
sa prameheṇa saṃsparśaṃ prāpya tenaiva hanyate
snehaṃ bahuvidhaṃ svapne caṇḍālaiḥ saha yaḥ pibet
badhyate sa prameheṇa spṛśyate 'ntāya mānavaḥ
dhyānāyāsau tathodvegau mohaścāsthānasaṃbhavaḥ
aratirbalahāniśca mṛtyurunmādapūrvakaḥ
āhāradveṣiṇaṃ paśyan luptacittamudarditam
vidyāddhīro mumūrṣuṃ tamunmādenātipātinā
krodhanaṃ trāsabahulaṃ sakṛtprahasitānanam
mūrcchāpipāsābahulaṃ hantyunmādaḥ śarīriṇam
nṛtyan rakṣogaṇaiḥ sākaṃ yaḥ svapne 'mbhasi sīdati
sa prāpya bhṛśamunmādaṃ yāti lokamataḥ param
asattamaḥ paśyati yaḥ śṛṇotyapyasataḥ svanān
bahūn bahuvidhān jāgrat so 'pasmāreṇa badhyate
mattaṃ nṛtyantamāvidhya preto harati yaṃ naram
svapne harati taṃ mṛtyurapasmārapuraḥsaraḥ
stabhyete pratibuddhasya hanū manye tathākṣiṇī
yasya taṃ bahirāyāmo gṛhītvā hantyasaṃśayam
śaṣkulīrvāpyapūpān vā svapne khādati yo naraḥ
sa cettādṛk chardayati pratibuddho na jīvati
etāni pūrvarūpāṇi yaḥ samyagavabudhyate
sa eṣāmanubandhaṃ ca phalaṃ ca jñātumarhati
imāṃścāpyaparān svapnān dāruṇānupalakṣayet
vyādhitānāṃ vināśāya kleśāya mahate 'pi vā
yasyottamāṅge jāyante vaṃśagulmalatādayaḥ
vayāṃsi ca vilīyante svapne mauṇḍyam iyācca yaḥ
gṛdhrolūkaśvakākādyaiḥ svapne yaḥ parivāryate
rakṣaḥpretapiśācastrīcaṇḍāladraviḍāndhrakaiḥ
vaṃśavetralatāpāśatṛṇakaṇṭakasaṅkaṭe
saṃsajati hi yaḥ svapne yo gacchan prapatatyapi
bhūmau pāṃśūpadhānāyāṃ valmīke vātha bhasmani
śmaśānāyatane śvabhre svapne yaḥ prapatatyapi
kaluṣe 'mbhasi paṅke vā kūpe vā tamasāvṛte
svapne majjati śīghreṇa srotasā hriyate ca yaḥ
snehapānaṃ tathābhyaṅgaḥ pracchardanavirecane
hiraṇyalābhaḥ kalahaḥ svapne bandhaparājayau
upānadyuganāśaśca prapātaḥ pādacarmaṇoḥ
harṣaḥ svapne prakupitaiḥ pitṛbhiścāvabhartsanam
dantacandrārkanakṣatradevatādīpacakṣuṣām
patanaṃ vā vināśo vā svapne bhedo nagasya vā
raktapuṣpaṃ vanaṃ bhūmiṃ pāpakarmālayaṃ citām
guhāndhakārasaṃbādhaṃ svapne yaḥ praviśatyapi
raktamālī hasannuccairdigvāsā dakṣiṇāṃ diśam
dāruṇāmaṭavīṃ svapne kapiyuktena yāti vā
kāṣāyiṇāmasaumyānāṃ nagnānāṃ daṇḍadhāriṇām
kṛṣṇānāṃ raktanetrāṇāṃ svapne necchanti darśanam
kṛṣṇā pāpā nirācārā dīrghakeśanakhastanī
virāgamālyavasanā svapne kālaniśā matā
ityete dāruṇāḥ svapnā rogī yairyāti pañcatām
arogaḥ saṃśayaṃ gatvā kaścideva pramucyate
manovahānāṃ pūrṇatvād doṣair atibalais tribhiḥ
srotasāṃ dāruṇān svapnān kāle paśyati dāruṇe
nātiprasuptaḥ puruṣaḥ saphalānaphalāṃstathā
indriyeśena manasā svapnān paśyatyanekadhā
dṛṣṭaṃ śrutānubhūtaṃ ca prārthitaṃ kalpitaṃ tathā
bhāvikaṃ doṣajaṃ caiva svapnaṃ saptavidhaṃ viduḥ
tatra pañcavidhaṃ pūrvamaphalaṃ bhiṣagādiśet
divāsvapnam atihrasvam atidīrghaṃ ca buddhimān
dṛṣṭaḥ prathamarātre yaḥ svapnaḥ so 'lpaphalo bhavet
na svapedyaṃ punardṛṣṭvā sa sadyaḥ syānmahāphalaḥ
akalyāṇamapi svapnaṃ dṛṣṭvā tatraiva yaḥ punaḥ
paśyet saumyaṃ śubhākāraṃ tasya vidyācchubhaṃ phalam
tatra ślokaḥ
pūrvarūpāṇyatha svapnān ya imān vetti dāruṇān
na sa mohādasādhyeṣu karmāṇyārabhate bhiṣak
athātaḥ katamāniśarīrīyamindriyaṃ vyākhyāsyāmaḥ
iti ha smāha bhagavānātreyaḥ
katamāni śarīrāṇi vyādhimanti mahāmune
yāni vaidyaḥ pariharedyeṣu karma na sidhyati
ityātreyo 'gniveśena praśnaṃ pṛṣṭaḥ sudurvacam
ācacakṣe yathā tasmai bhagavāṃstannibodhata
yasya vai bhāṣamāṇasya rujatyūrdhvamuro bhṛśam
annaṃ ca cyavate bhuktaṃ sthitaṃ cāpi na jīryati
balaṃ ca hīyate śīghraṃ tṛṣṇā cātipravardhate
jāyate hṛdi śūlaṃ ca taṃ bhiṣak parivarjayet
hikkā gambhīrajā yasya śoṇitaṃ cātisāryate
na tasmai bheṣajaṃ dadyāt smarannātreyaśāsanam
ānāhaścātisāraśca yametau durbalaṃ naram
vyādhitaṃ viśato rogau durlabhaṃ tasya jīvitam
ānāhaścātitṛṣṇā ca yametau durbalaṃ naram
viśato vijahatyenaṃ prāṇā nāticirānnaram
jvaraḥ paurvāhṇiko yasya śuṣkakāsaśca dāruṇaḥ
balamāṃsavihīnasya yathā pretastathaiva saḥ
yasya mūtraṃ purīṣaṃ ca grathitaṃ sampravartate
nirūṣmaṇo jaṭhariṇaḥ śvasano na sa jīvati
śvayathuryasya kukṣistho hastapādaṃ visarpati
jñātisaṅghaṃ sa saṃkleśya tena rogeṇa hanyate
śvayathuryasya pādasthastathā sraste ca piṇḍike
sīdataścāpyubhe jaṅghe taṃ bhiṣak parivarjayet
śūnahastaṃ śūnapādaṃ śūnaguhyodaraṃ naram
hīnavarṇabalāhāramauṣadhairnopapādayet
uroyukto bahuśleṣmā nīlaḥ pītaḥ salohitaḥ
satataṃ cyavate yasya dūrāttaṃ parivarjayet
hṛṣṭaromā sāndramūtraḥ śūnaḥ kāsajvarārditaḥ
kṣīṇamāṃso naro dūrādvarjyo vaidyena jānatā
trayaḥ prakupitā yasya doṣāḥ kaṣṭābhilakṣitāḥ
kṛśasya balahīnasya nāsti tasya cikitsitam
jvarātisārau śophānte śvayathurvā tayoḥ kṣaye
durbalasya viśeṣeṇa narasyāntāya jāyate
pāṇḍuraśca kṛśo 'tyarthaṃ tṛṣṇayābhipariplutaḥ
ḍambarī kupitocchvāsaḥ pratyākhyeyo vijānatā
hanumanyāgrahastṛṣṇā balahrāso 'timātrayā
prāṇāścorasi vartante yasya taṃ parivarjayet
tāmyatyāyacchate śarma na kiṃcidapi vindati
kṣīṇamāṃsabalāhāro mumūrṣuracirānnaraḥ
viruddhayonayo yasya viruddhopakramā bhṛśam
vardhante dāruṇā rogāḥ śīghraṃ śīghraṃ sa hanyate
balaṃ vijñānamārogyaṃ grahaṇī māṃsaśoṇitam
etāni yasya kṣīyante kṣipraṃ kṣipraṃ sa hanyate
ārogyaṃ hīyate yasya prakṛtiḥ parihīyate
sahasā sahasā tasya mṛtyurharati jīvitam
tatra ślokaḥ
ityetāni śarīrāṇi vyādhimanti vivarjayet
na hyeṣu dhīrāḥ paśyanti siddhiṃ kāṃcidupakramāt
athātaḥ pannarūpīyamindriyaṃ vyākhyāsyāmaḥ
iti ha smāha bhagavānātreyaḥ
dṛṣṭyāṃ yasya vijānīyāt pannarūpāṃ kumārikām
praticchāyāmayīm akṣṇor nainamiccheccikitsitum
jyotsnāyāmātape dīpe salilādarśayorapi
aṅgeṣu vikṛtā yasya chāyā pretastathaiva saḥ
chinnā bhinnākulā chāyā hīnā vāpyadhikāpi vā
naṣṭā tanvī dvidhā chinnā vikṛtā viśirā ca yā
etāścānyāśca yāḥ kāścit praticchāyā vigarhitāḥ
sarvā mumūrṣatāṃ jñeyā na cellakṣyanimittajāḥ
saṃsthānena pramāṇena varṇena prabhayā tathā
chāyā vivartate yasya svastho 'pi preta eva saḥ
saṃsthānamākṛtirjñeyā suṣamā viṣamā ca sā
madhyamalpaṃ mahaccoktaṃ pramāṇaṃ trividhaṃ nṛṇām
pratipramāṇasaṃsthānā jalādarśātapādiṣu
chāyā yā sā praticchāyā chāyā varṇaprabhāśrayā
svādīnāṃ pañca pañcānāṃ chāyā vividhalakṣaṇāḥ
nābhasī nirmalā nīlā sasnehā saprabheva ca
rūkṣā śyāvāruṇā yā tu vāyavī sā hataprabhā
viśuddharaktā tvāgneyī dīptābhā darśanapriyā
śuddhavaidūryavimalā susnigdhā cāmbhasī matā
sthirā snigdhā ghanā ślakṣṇā śyāmā śvetā ca pārthivī
vāyavī garhitā tvāsāṃ catasraḥ syuḥ sukhodayāḥ
vāyavī tu vināśāya kleśāya mahate 'pi vā
syāttaijasī prabhā sarvā sā tu saptavidhā smṛtā
raktā pītā sitā śyāvā haritā pāṇḍurāsitā
tāsāṃ yāḥ syurvikāsinyaḥ snigdhāśca vipulāśca yāḥ
tāḥ śubhā rūkṣamalināḥ saṃkṣiptāścāśubhodayāḥ
varṇamākrāmati chāyā bhāstu varṇaprakāśinī
āsannā lakṣyate chāyā bhāḥ prakṛṣṭā prakāśate
nācchāyo nāprabhaḥ kaścidviśeṣāścihnayanti tu
nṛṇāṃ śubhāśubhotpattiṃ kāle chāyāprabhāśrayāḥ
kāmalākṣṇormukhaṃ pūrṇaṃ śaṅkhayormuktamāṃsatā
saṃtrāsaścoṣṇagātratvaṃ yasya taṃ parivarjayet
utthāpyamānaḥ śayanāt pramohaṃ yāti yo naraḥ
muhurmuhurna saptāhaṃ sa jīvati vikatthanaḥ
saṃsṛṣṭā vyādhayo yasya pratilomānulomagāḥ
vyāpannā grahaṇī prāyaḥ so 'rdhamāsaṃ na jīvati
uparuddhasya rogeṇa karśitasyālpamaśnataḥ
bahu mūtrapurīṣaṃ syādyasya taṃ parivarjayet
durbalo bahu bhuṅkte yaḥ prāgbhuktādannamāturaḥ
alpamūtrapurīṣaśca yathā pretastathaiva saḥ
iṣṭaṃ ca guṇasampannam annam aśnāti yo naraḥ
śaśvacca balavarṇābhyāṃ hīyate na sa jīvati
prakūjati praśvasiti śithilaṃ cātisāryate
balahīnaḥ pipāsārtaḥ śuṣkāsyo na sa jīvati
hrasvaṃ ca yaḥ praśvasiti vyāviddhaṃ spandate ca yaḥ
mṛtameva tamātreyo vyācacakṣe punarvasuḥ
ūrdhvaṃ ca yaḥ praśvasiti śleṣmaṇā cābhibhūyate
hīnavarṇabalāhāro yo naro na sa jīvati
ūrdhvāgre nayane yasya manye cāratakampane
balahīnaḥ pipāsārtaḥ śuṣkāsyo na sa jīvati
yasya gaṇḍāvupacitau jvarakāsau ca dāruṇau
śūlī pradveṣṭi cāpyannaṃ tasmin karma na sidhyati
vyāvṛttamūrdhajihvāsyo bhruvau yasya ca vicyute
kaṇṭakaiścācitā jihvā yathā pretastathaiva saḥ
śophaścātyarthamutsiktaṃ niḥsṛtau vṛṣaṇau bhṛśam
ataścaiva viparyāso vikṛtyā pretalakṣaṇam
nicitaṃ yasya māṃsaṃ syāttvagasthiṣveva dṛśyate
kṣīṇasyānaśnatas tasya māsamāyuḥ paraṃ bhavet
tatra ślokaḥ
idaṃ liṅgamariṣṭākhyam anekam abhijajñivān
āyurvedavidityākhyāṃ labhate kuśalo janaḥ
athāto 'vākśirasīyamindriyaṃ vyākhyāsyāmaḥ
iti ha smāha bhagavānātreyaḥ
avākśirā vā jihmā vā yasya vā viśirā bhavet
janto rūpapraticchāyā nainamiccheccikitsitum
jaṭībhūtāni pakṣmāṇi dṛṣṭiścāpi nigṛhyate
yasya jantorna taṃ dhīro bheṣajenopapādayet
yasya śūnāni vartmāni na samāyānti śuṣyataḥ
cakṣuṣī copadihyete yathā pretastathaiva saḥ
bhruvorvā yadi vā mūrdhni sīmantāvartakān bahūn
apūrvānakṛtān vyaktān dṛṣṭvā maraṇamādiśet
tryahametena jīvanti lakṣaṇenāturā narāḥ
arogāṇāṃ punastvetat ṣaḍrātraṃ paramucyate
āyamyotpāṭitān keśān yo naro nāvabudhyate
anāturo vā rogī vā ṣaḍrātraṃ nātivartate
yasya keśā nirabhyaṅgā dṛśyante 'bhyaktasannibhāḥ
uparuddhāyuṣaṃ jñātvā taṃ dhīraḥ parivarjayet
glāyate nāsikāvaṃśaḥ pṛthutvaṃ yasya gacchati
aśūnaḥ śūnasaṃkāśaḥ pratyākhyeyaḥ sa jānatā
atyarthavivṛtā yasya yasya cātyarthasaṃvṛtā
jihmā vā pariśuṣkā vā nāsikā na sa jīvati
mukhaṃ śabdaśravāvoṣṭhau śuklaśyāvātilohitau
vikṛtyā yasya vā nīlau na sa rogādvimucyate
asthiśvetā dvijā yasya puṣpitāḥ paṅkasaṃvṛtāḥ
vikṛtyā na sa rogaṃ taṃ vihāyārogyamaśnute
stabdhā niścetanā gurvī kaṇṭakopacitā bhṛśam
śyāvā śuṣkāthavā śūnā pretajihvā nisarpiṇī
dīrghamucchvasya yo hrasvaṃ naro niḥśvasya tāmyati
uparuddhāyuṣaṃ jñātvā taṃ dhīraḥ parivarjayet
hastau pādau ca manye ca tālu caivātiśītalam
bhavatyāyuḥkṣaye krūramathavāpi bhavenmṛdu
ghaṭṭayañjānunā jānu pādāvudyamya pātayan
yo 'pāsyati muhurvaktramāturo na sa jīvati
dantaiśchindannakhāgrāṇi nakhaiśchindañchiroruhān
kāṣṭhena bhūmiṃ vilikhanna rogāt parimucyate
dantān khādati yo jāgradasāmnā virudan hasan
vijānāti na cedduḥkhaṃ na sa rogādvimucyate
muhurhasan muhuḥ kṣveḍan śayyāṃ pādena hanti yaḥ
uccaiśchidrāṇi vimṛśannāturo na sa jīvati
yairvindati purā bhāvaiḥ sametaiḥ paramāṃ ratim
tairevāramamāṇasya glāsnormaraṇamādiśet
na bibharti śiro grīvā na pṛṣṭhaṃ bhāramātmanaḥ
na hanū piṇḍamāsyasthamāturasya mumūrṣataḥ
sahasā jvarasaṃtāpastṛṣṇā mūrcchā balakṣayaḥ
viśleṣaṇaṃ ca sandhīnāṃ mumūrṣorupajāyate
gosarge vadanādyasya svedaḥ pracyavate bhṛśam
lepajvaropataptasya durlabhaṃ tasya jīvitam
nopaiti kaṇṭhamāhāro jihvā kaṇṭhamupaiti ca
āyuṣyantaṃ gate jantorbalaṃ ca parihīyate
śiro vikṣipate kṛcchrānmuñcayitvā prapāṇikau
lalāṭaprasrutasvedo mumūrṣuścyutabandhanaḥ
tatra ślokaḥ
imāni liṅgāni nareṣu buddhimān vibhāvayetāvahito mumūrṣuṣu
kṣaṇena bhūtvā hyupayānti kānicinnacāphalaṃ liṅgamihāsti kiṃcana
athāto yasyaśyāvanimittīyamindriyaṃ vyākhyāsyāmaḥ
iti ha smāha bhagavānātreyaḥ
yasya śyāve paridhvaste harite cāpi darśane
āpanno vyādhirantāya jñeyastasya vijānatā
niḥsaṃjñaḥ pariśuṣkāsyaḥ samṛddho vyādhibhiśca yaḥ
uparuddhāyuṣaṃ jñātvā taṃ dhīraḥ parivarjayet
haritāśca sirā yasya lomakūpāśca saṃvṛtāḥ
so 'mlābhilāṣī puruṣaḥ pittānmaraṇamaśnute
śarīrāntāśca śobhante śarīraṃ copaśuṣyati
balaṃ ca hīyate yasya rājayakṣmā hinasti tam
aṃsābhitāpo hikkā ca chardanaṃ śoṇitasya ca
ānāhaḥ pārśvaśūlaṃ ca bhavatyantāya śoṣiṇaḥ
vātavyādhirapasmārī kuṣṭhī śophī tathodarī
gulmī ca madhumehī ca rājayakṣmī ca yo naraḥ
acikitsyā bhavantyete balamāṃsakṣaye sati
anyeṣvapi vikāreṣu tān bhiṣak parivarjayet
virecanahṛtānāho yastṛṣṇānugato naraḥ
viriktaḥ punar ādhmāti yathā pretastathaiva saḥ
peyaṃ pātuṃ na śaknoti kaṇṭhasya ca mukhasya ca
urasaśca viśuṣkatvād yo naro na sa jīvati
svarasya durbalībhāvaṃ hāniṃ ca balavarṇayoḥ
rogavṛddhimayuktyā ca dṛṣṭvā maraṇamādiśet
ūrdhvaśvāsaṃ gatoṣmāṇaṃ śūlopahatavaṅkṣaṇam
śarma cānadhigacchantaṃ buddhimān parivarjayet
apasvaraṃ bhāṣamāṇaṃ prāptaṃ maraṇamātmanaḥ
śrotāraṃ cāpyaśabdasya dūrataḥ parivarjayet
yaṃ naraṃ sahasā rogo durbalaṃ parimuñcati
saṃśayaprāptamātreyo jīvitaṃ tasya manyate
atha cejjñātayastasya yāceran praṇipātataḥ
rasenādyāditi brūyānnāsmai dadyādviśodhanam
māsena cenna dṛśyeta viśeṣastasya śobhanaḥ
rasaiścānyair bahuvidhair durlabhaṃ tasya jīvitam
niṣṭhyūtaṃ ca purīṣaṃ ca retaścāmbhasi majjati
yasya tasyāyuṣaḥ prāptamantamāhurmanīṣiṇaḥ
niṣṭhyūte yasya dṛśyante varṇā bahuvidhāḥ pṛthak
tacca sīdaty apaḥ prāpya na sa jīvitumarhati
pittamūṣmānugaṃ yasya śaṅkhau prāpya vimūrchati
sa rogaḥ śaṅkhako nāmnā trirātrāddhanti jīvitam
saphenaṃ rudhiraṃ yasya muhurāsyāt prasicyate
śūlaiśca tudyate kukṣiḥ pratyākhyeyastathāvidhaḥ
balamāṃsakṣayastīvro rogavṛddhirarocakaḥ
yasyāturasya lakṣyante trīn pakṣānna sa jīvati
tatra ślokau
vijñānāni manuṣyāṇāṃ maraṇe pratyupasthite
bhavantyetāni saṃpaśyedanyānyevaṃvidhāni ca
tāni sarvāṇi lakṣyante na tu sarvāṇi mānavam
viśanti vinaśiṣyantaṃ tasmādbodhyāni sarvataḥ
athātaḥ sadyomaraṇīyamindriyaṃ vyākhyāsyāmaḥ
iti ha smāha bhagavānātreyaḥ
sadyastitikṣataḥ prāṇāṃllakṣaṇāni pṛthak pṛthak
agniveśa pravakṣyāmi saṃspṛṣṭo yairna jīvati
vātāṣṭhīlā susaṃvṛddhā tiṣṭhantī dāruṇā hṛdi
tṛṣṇayābhiparītasya sadyo muṣṇāti jīvitam
piṇḍike śithilīkṛtya jihmīkṛtya ca nāsikām
vāyuḥ śarīre vicaran sadyo muṣṇāti jīvitam
bhruvau yasya cyute sthānādantardāhaśca dāruṇaḥ
tasya hikkākaro rogaḥ sadyo muṣṇāti jīvitam
kṣīṇaśoṇitamāṃsasya vāyurūrdhvagatiścaran
ubhe manye same yasya sadyo muṣṇāti jīvitam
antareṇa gudaṃ gacchan nābhiṃ ca sahasānilaḥ
kṛśasya vaṃkṣaṇau gṛhṇan sadyo muṣṇāti jīvitam
vitatya parśukāgrāṇi gṛhītvoraśca mārutaḥ
stimitasyāyatākṣasya sadyo muṣṇāti jīvitam
hṛdayaṃ ca gudaṃ cobhe gṛhītvā māruto balī
durbalasya viśeṣeṇa sadyo muṣṇāti jīvitam
vaṃkṣaṇaṃ ca gudaṃ cobhe gṛhītvā māruto balī
śvāsaṃ saṃjanayañjantoḥ sadyo muṣṇāti jīvitam
nābhiṃ mūtraṃ bastiśīrṣaṃ purīṣaṃ cāpi mārutaḥ
pracchinnaṃ janayañchūlaṃ sadyo muṣṇāti jīvitam
bhidyete vaṃkṣaṇau yasya vātaśūlaiḥ samantataḥ
bhinnaṃ purīṣaṃ tṛṣṇā ca sadyaḥ prāṇāñjahāti saḥ
āplutaṃ māruteneha śarīraṃ yasya kevalam
bhinnaṃ purīṣaṃ tṛṣṇā ca sadyo jahyāt sa jīvitam
śarīraṃ śophitaṃ yasya vātaśophena dehinaḥ
bhinnaṃ purīṣaṃ tṛṣṇā ca sadyo jahyāt sa jīvitam
āmāśayasamutthānā yasya syāt parikartikā
bhinnaṃ purīṣaṃ tṛṣṇā ca sadyaḥ prāṇāñjahāti saḥ
pakvāśayasamutthānā yasya syāt parikartikā
tṛṣṇā gudagrahaścograḥ sadyo jahyāt sa jīvitam
pakvāśayam adhiṣṭhāya hatvā saṃjñāṃ ca mārutaḥ
kaṇṭhe ghurghurakaṃ kṛtvā sadyo harati jīvitam
dantāḥ kardamadigdhābhā mukhaṃ cūrṇakasannibham
siprāyante ca gātrāṇi liṅgaṃ sadyo mariṣyataḥ
tṛṣṇāśvāsaśirorogamohadairbalyakūjanaiḥ
spṛṣṭaḥ prāṇāñjahātyāśu śakṛdbhedena cāturaḥ
tatra ślokaḥ
etāni khalu liṅgāni yaḥ samyagavabudhyate
sa jīvitaṃ ca martyānāṃ maraṇaṃ cāvabudhyate
athāto 'ṇujyotīyamindriyaṃ vyākhyāsyāmaḥ
iti ha smāha bhagavānātreyaḥ
aṇujyotiranekāgro duśchāyo durmanāḥ sadā
ratiṃ na labhate yāti paralokaṃ samāntaram
baliṃ balibhṛto yasya praṇītaṃ nopabhuñjate
lokāntaragataḥ piṇḍaṃ bhuṅkte saṃvatsareṇa saḥ
saptarṣīṇāṃ samīpasthāṃ yo na paśyatyarundhatīm
saṃvatsarānte jantuḥ sa saṃpaśyati mahattamaḥ
vikṛtyā vinimittaṃ yaḥ śobhāmupacayaṃ dhanam
prāpnotyato vā vibhraṃśaṃ samāntaṃ tasya jīvitam
bhaktiḥ śīlaṃ smṛtistyāgo buddhirbalamahetukam
ṣaḍetāni nivartante ṣaḍbhirmāsairmariṣyataḥ
dhamanīnāmapūrvāṇāṃ jālamatyarthaśobhanam
lalāṭe dṛśyate yasya ṣaṇmāsānna sa jīvati
lekhābhiścandravakrābhirlalāṭamupacīyate
yasya tasyāyuṣaḥ ṣaḍbhirmāsairantaṃ samādiśet
śarīrakampaḥ saṃmoho gatirvacanameva ca
mattasyevopalabhyante yasya māsaṃ na jīvati
retomūtrapurīṣāṇi yasya majjanti cāmbhasi
sa māsāt svajanadveṣṭā mṛtyuvāriṇi majjati
hastapādaṃ mukhaṃ cobhe viśeṣādyasya śuṣyataḥ
śūyete vā vinā dehāt sa ca māsaṃ na jīvati
lalāṭe mūrdhni bastau vā nīlā yasya prakāśate
rājī bālendukuṭilā na sa jīvitumarhati
pravālaguṭikābhāsā yasya gātre masūrikāḥ
utpadyāśu vinaśyanti na cirāt sa vinaśyati
grīvāvamardo balavāñjihvāśvayathureva ca
bradhnāsyagalapākaśca yasya pakvaṃ tamādiśet
saṃbhramo 'tipralāpo 'tibhedo 'sthnām atidāruṇaḥ
kālapāśaparītasya trayametat pravartate
pramuhya luñcayet keśān parigṛhṇātyatīva ca
naraḥ svasthavadāhāramabalaḥ kālacoditaḥ
samīpe cakṣuṣoḥ kṛtvā mṛgayetāṅgulīkaram
smayate 'pi ca kālāndha ūrdhvagānimiṣekṣaṇaḥ
śayanādāsanādaṅgāt kāṣṭhāt kuḍyādathāpi vā
asanmṛgayate kiṃcit sa muhyan kālacoditaḥ
āhvayaṃstaṃ samīpasthaṃ svajanaṃ janameva vā
mahāmohāvṛtamanāḥ paśyannapi na paśyati
ayogamatiyogaṃ vā śarīre matimān bhiṣak
khādīnāṃ yugapaddṛṣṭvā bheṣajaṃ nāvacārayet
atipravṛddhyā rogāṇāṃ manasaśca balakṣayāt
vāsamutsṛjati kṣipraṃ śarīrī dehasaṃjñakam
varṇasvarāvagnibalaṃ vāgindriyamanobalam
hīyate 'sukṣaye nidrā nityā bhavati vā na vā
bhiṣagbheṣajapānānnagurumitradviṣaśca ye
vaśagāḥ sarva evaite boddhavyāḥ samavartinaḥ
eteṣu rogaḥ kramate bheṣajaṃ pratihanyate
naiṣāmannāni bhuñjīta na codakamapi spṛśet
pādāḥ sametāścatvāraḥ sampannāḥ sādhakairguṇaiḥ
vyarthā gatāyuṣo dravyaṃ vinā nāsti guṇodayaḥ
parīkṣyamāyurbhiṣajā nīrujasyāturasya ca
āyurjñānaphalaṃ kṛtsnamāyurjñe hyanuvartate
tatra ślokaḥ
kriyāpathamatikrāntāḥ kevalaṃ dehamāplutāḥ
cihnaṃ kurvanti yaddoṣāstadariṣṭaṃ nirucyate
athāto gomayacūrṇīyamindriyaṃ vyākhyāsyāmaḥ
iti ha smāha bhagavānātreyaḥ
yasya gomayacūrṇābhaṃ cūrṇaṃ mūrdhani jāyate
sasnehaṃ bhraśyate caiva māsāntaṃ tasya jīvitam
nikaṣanniva yaḥ pādau cyutāṃsaḥ paridhāvati
vikṛtyā na sa loke 'smiṃściraṃ vasati mānavaḥ
yasya snātānuliptasya pūrvaṃ śuṣyatyuro bhṛśam
ārdreṣu sarvagātreṣu so 'rdhamāsaṃ na jīvati
yamuddiśyāturaṃ vaidyaḥ saṃvartayitumauṣadham
yatamāno na śaknoti durlabhaṃ tasya jīvitam
vijñātaṃ bahuśaḥ siddhaṃ vidhivaccāvacāritam
na sidhyatyauṣadhaṃ yasya nāsti tasya cikitsitam
āhāramupayuñjāno bhiṣajā sūpakalpitam
yaḥ phalaṃ tasya nāpnoti durlabhaṃ tasya jīvitam
dūtādhikāre vakṣyāmo lakṣaṇāni mumūrṣatām
yāni dṛṣṭvā bhiṣak prājñaḥ pratyākhyāyādasaṃyamam
muktakeśe 'thavā nagne rudatyaprayate 'thavā
bhiṣagabhyāgataṃ dṛṣṭvā dūtaṃ maraṇamādiśet
supte bhiṣaji ye dūtāśchindatyapi ca bhindati
āgacchanti bhiṣak teṣāṃ na bhartāramanuvrajet
juhvatyagniṃ tathā piṇḍān pitṛbhyo nirvapatyapi
vaidye dūtā ya āyānti te ghnanti prajighāṃsavaḥ
kathayatyapraśastāni cintayatyathavā punaḥ
vaidye dūtā manuṣyāṇāmāgacchanti mumūrṣatām
mṛtadagdhavinaṣṭāni bhajati vyāharatyapi
apraśastāni cānyāni vaidye dūtā mumūrṣatām
vikārasāmānyaguṇe deśe kāle 'thavā bhiṣak
dūtamabhyāgataṃ dṛṣṭvā nāturaṃ tamupācaret
dīnabhītadrutatrastamalināmasatīṃ striyam
trīn vyākṛtīṃśca ṣaṇḍhāṃśca dūtān vidyānmumūrṣatām
aṅgavyasaninaṃ dūtaṃ liṅginaṃ vyādhitaṃ tathā
samprekṣya cograkarmāṇaṃ na vaidyo gantumarhati
āturārthamanuprāptaṃ kharoṣṭrarathavāhanam
dūtaṃ dṛṣṭvā bhiṣagvidyādāturasya parābhavam
palālabusamāṃsāsthikeśalomanakhadvijān
mārjanīṃ musalaṃ śūrpamupānaccarma vicyutam
tṛṇakāṣṭhatuṣāṅgāraṃ spṛśanto loṣṭamaśma ca
tatpūrvadarśane dūtā vyāharanti mumūrṣatām
yasmiṃśca dūte bruvati vākyamāturasaṃśrayam
paśyennimittamaśubhaṃ taṃ ca nānuvrajedbhiṣak
tathā vyasaninaṃ pretaṃ pretālaṅkārameva vā
bhinnaṃ dagdhaṃ vinaṣṭaṃ vā tadvādīni vacāṃsi vā
raso vā kaṭukastīvro gandho vā kauṇapo mahān
sparśo vā vipulaḥ krūro yadvānyadaśubhaṃ bhavet
tatpūrvamabhito vākyaṃ vākyakāle 'thavā punaḥ
dūtānāṃ vyāhṛtaṃ śrutvā dhīro maraṇamādiśet
iti dūtādhikāro 'yamuktaḥ kṛtsno mumūrṣatām
pathyāturakulānāṃ ca vakṣyāmyautpātikaṃ punaḥ
avakṣutamathotkruṣṭaṃ skhalanaṃ patanaṃ tathā
ākrośaḥ saṃprahāro vā pratiṣedho vigarhaṇam
vastroṣṇīṣottarāsaṅgaśchatropānadyugāśrayam
vyasanaṃ darśanaṃ cāpi mṛtavyasanināṃ tathā
caityadhvajapatākānāṃ pūrṇānāṃ patanāni ca
hatāniṣṭapravādāśca dūṣaṇaṃ bhasmapāṃśubhiḥ
pathacchedo biḍālena śunā sarpeṇa vā punaḥ
mṛgadvijānāṃ krūrāṇāṃ giro dīptāṃ diśaṃ prati
śayanāsanayānānām uttānānāṃ ca darśanam
ityetānyapraśastāni sarvāṇyāhurmanīṣiṇaḥ
etāni pathi vaidyena paśyatāturaveśmani
śṛṇvatā ca na gantavyaṃ tadāgāraṃ vipaścitā
ityautpātikamākhyātaṃ pathi vaidyavigarhitam
imāmapi ca budhyeta gṛhāvasthāṃ mumūrṣatām
praveśe pūrṇakumbhāgnimṛdbījaphalasarpiṣām
vṛṣabrāhmaṇaratnānnadevatānāṃ ca nirgatim
agnipūrṇāni pātrāṇi bhinnāni viśikhāni ca
bhiṣaṅ mumūrṣatāṃ veśma praviśanneva paśyati
chinnabhinnāni dagdhāni bhagnāni mṛditāni ca
durbalāni ca sevante mumūrṣorvaiśmikā janāḥ
śayanaṃ vasanaṃ yānaṃ gamanaṃ bhojanaṃ rutam
śrūyate 'maṅgalaṃ yasya nāsti tasya cikitsitam
śayanaṃ vasanaṃ yānamanyaṃ vāpi paricchadam
pretavadyasya kurvanti suhṛdaḥ preta eva saḥ
annaṃ vyāpadyate 'tyarthaṃ jyotiścaivopaśāmyati
nivāte sendhanaṃ yasya tasya nāsti cikitsitam
āturasya gṛhe yasya bhidyante vā patanti vā
atimātramamatrāṇi durlabhaṃ tasya jīvitam
bhavanti cātra
yaddvādaśabhiradhyāyairvyāsataḥ parikīrtitam
mumūrṣatāṃ manuṣyāṇāṃ lakṣaṇaṃ jīvitāntakṛt
tat samāsena vakṣyāmaḥ paryāyāntaramāśritam
paryāyavacanaṃ hyarthavijñānāyopapadyate
atyarthaṃ punar eveyaṃ vivakṣā no vidhīyate
tasminnevādhikaraṇe yat pūrvamabhiśabditam
vasatāṃ caramaṃ kālaṃ śarīreṣu śarīriṇām
abhyugrāṇāṃ vināśāya dehebhyaḥ pravivatsatām
iṣṭāṃstitikṣatāṃ prāṇān kāntaṃ vāsaṃ jihāsatām
tantrayantreṣu bhinneṣu tamo 'ntyaṃ pravivikṣatām
vināśāyeha rūpāṇi yānyavasthāntarāṇi ca
bhavanti tāni vakṣyāmi yathoddeśaṃ yathāgamam
prāṇāḥ samupatapyante vijñānam uparudhyate
vamanti balamaṅgāni ceṣṭā vyuparamanti ca
indriyāṇi vinaśyanti khilībhavati cetanā
autsukyaṃ bhajate sattvaṃ ceto bhīrāviśatyapi
smṛtistyajati medhā ca hrīśriyau cāpasarpataḥ
upaplavante pāpmāna ojastejaśca naśyati
śīlaṃ vyāvartate 'tyarthaṃ bhaktiśca parivartate
vikriyante praticchāyāśchāyāśca vikṛtiṃ prati
śukraṃ pracyavate sthānādunmārgaṃ bhajate 'nilaḥ
kṣayaṃ māṃsāni gacchanti gacchatyasṛgapi kṣayam
ūṣmāṇaḥ pralayaṃ yānti viśleṣaṃ yānti sandhayaḥ
gandhā vikṛtimāyānti bhedaṃ varṇasvarau tathā
vaivarṇyaṃ bhajate kāyaḥ kāyacchidraṃ viśuṣyati
dhūmaḥ saṃjāyate mūrdhni dāruṇākhyaśca cūrṇakaḥ
satataspandanā deśāḥ śarīre ye 'bhilakṣitāḥ
te stambhānugatāḥ sarve na calanti kathaṃcana
guṇāḥ śarīradeśānāṃ śītoṣṇamṛdudāruṇāḥ
viparyāsena vartante sthāneṣvanyeṣu tadvidhāḥ
nakheṣu jāyate puṣpaṃ paṅko danteṣu jāyate
jaṭāḥ pakṣmasu jāyante sīmantāścāpi mūrdhani
bheṣajāni na saṃvṛttiṃ prāpnuvanti yathāruci
yāni cāpyupapadyante teṣāṃ vīryaṃ na sidhyati
nānāprakṛtayaḥ krūrā vikārā vividhauṣadhāḥ
kṣipraṃ samabhivartante pratihatya balaujasī
śabdaḥ sparśo raso rūpaṃ gandhaśceṣṭā vicintitam
utpadyante 'śubhānyeva pratikarmapravṛttiṣu
dṛśyante dāruṇāḥ svapnā daurātmyamupajāyate
preṣyāḥ pratīpatāṃ yānti pretākṛtirudīryate
prakṛtirhīyate 'tyarthaṃ vikṛtiścābhivardhate
kṛtsnamautpātikaṃ ghoram ariṣṭam upalakṣyate
ityetāni manuṣyāṇāṃ bhavanti vinaśiṣyatām
lakṣaṇāni yathoddeśaṃ yānyuktāni yathāgamam
maraṇāyeha rūpāṇi paśyatāpi bhiṣagvidā
apṛṣṭena na vaktavyaṃ maraṇaṃ pratyupasthitam
pṛṣṭenāpi na vaktavyaṃ tatra yatropaghātakam
āturasya bhavedduḥkhamathavānyasya kasyacit
abruvanmaraṇaṃ tasya nainamiccheccikitsitum
yasya paśyedvināśāya liṅgāni kuśalo bhiṣak
liṅgebhyo maraṇākhyebhyo viparītāni paśyatā
liṅgānyārogyamāgantu vaktavyaṃ bhiṣajā dhruvam
dūtairautpātikairbhāvaiḥ pathyāturakulāśrayaiḥ
āturācāraśīleṣṭadravyasaṃpattilakṣaṇaiḥ
svācāraṃ hṛṣṭamavyaṅgaṃ yaśasyaṃ śuklavāsasam
amuṇḍam ajaṭaṃ dūtaṃ jātiveśakriyāsamam
anuṣṭrakharayānastham asaṃdhyāsv agraheṣu ca
adāruṇeṣu nakṣatreṣv anugreṣu dhruveṣu ca
vinā caturthīṃ navamīṃ vinā riktāṃ caturdaśīm
madhyāhnamardharātraṃ ca bhūkampaṃ rāhudarśanam
vinā deśamaśastaṃ cāśastautpātikalakṣaṇam
dūtaṃ praśastamavyagraṃ nirdiśedāgataṃ bhiṣak
dadhyakṣatadvijātīnāṃ vṛṣabhāṇāṃ nṛpasya ca
ratnānāṃ pūrṇakumbhānāṃ sitasya turagasya ca
suradhvajapatākānāṃ phalānāṃ yāvakasya ca
kanyāpuṃvardhamānānāṃ baddhasyaikapaśostasthā
pṛthivyā uddhṛtāyāśca vahneḥ prajvalitasya ca
modakānāṃ sumanasāṃ śuklānāṃ candanasya ca
manojñasyānnapānasya pūrṇasya śakaṭasya ca
nṛbhirdhenvāḥ savatsāyā vaḍavāyāḥ striyāstathā
jīvañjīvakasiddhārthasārasapriyavādinām
haṃsānāṃ śatapatrāṇāṃ cāṣāṇāṃ śikhināṃ tathā
matsyājadvijaśaṅkhānāṃ priyaṅgūnāṃ ghṛtasya ca
rucakādarśasiddhārtharocanānāṃ ca darśanam
gandhaḥ surabhirvarṇaśca suśuklo madhuro rasaḥ
mṛgapakṣimanuṣyāṇāṃ praśastāśca giraḥ śubhāḥ
chatradhvajapatākānāmutkṣepaṇamabhiṣṭutiḥ
bherīmṛdaṅgaśaṅkhānāṃ śabdāḥ puṇyāhanisvanāḥ
vedādhyayanaśabdāśca sukho vāyuḥ pradakṣiṇaḥ
pathi veśmapraveśe tu vidyādārogyalakṣaṇam
maṅgalācārasampannaḥ sāturo vaiśmiko janaḥ
śraddadhāno 'nukūlaśca prabhūtadravyasaṃgrahaḥ
dhanaiśvaryasukhāvāptiriṣṭalābhaḥ sukhena ca
dravyāṇāṃ tatra yogyānāṃ yojanā siddhireva ca
gṛhaprāsādaśailānāṃ nāgānāmṛṣabhasya ca
hayānāṃ puruṣāṇāṃ ca svapne samadhirohaṇam
somārkāgnidvijātīnāṃ gavāṃ nṝṇāṃ payasvinām
arṇavānāṃ prataraṇaṃ vṛddhiḥ saṃbādhaniḥsṛtiḥ
svapne devaiḥ sapitṛbhiḥ prasannaiścābhibhāṣaṇam
darśanaṃ śuklavastrāṇāṃ hradasya vimalasya ca
māṃsamatsyaviṣāmedhyacchatrādarśaparigrahaḥ
svapne sumanasāṃ caiva śuklānāṃ darśanaṃ śubham
aśvagorathayānaṃ ca yānaṃ pūrvottareṇa ca
rodanaṃ patitotthānaṃ dviṣatāṃ cāvamardanam
sattvalakṣaṇasaṃyogo bhaktirvaidyadvijātiṣu
sādhyatvaṃ na ca nirvedastadārogyasya lakṣaṇaṃ
ārogyādbalamāyuśca sukhaṃ ca labhate mahat
iṣṭāṃścāpyaparān bhāvān puruṣaḥ śubhalakṣaṇaḥ
uktaṃ gomayacūrṇīye maraṇārogyalakṣaṇam
dūtasvapnāturotpātayuktisiddhivyapāśrayam
itīdamuktaṃ prakṛtaṃ yathātathaṃ tadanvavekṣyaṃ satataṃ bhiṣagvidā
tathā hi siddhiṃ ca yaśaśca śāśvataṃ sa siddhakarmā labhate dhanāni ca
athāto 'bhayāmalakīyaṃ rasāyanapādaṃ vyākhyāsyāmaḥ
iti ha smāha bhagavānātreyaḥ
cikitsitaṃ vyādhiharaṃ pathyaṃ sādhanamauṣadham
prāyaścittaṃ praśamanaṃ prakṛtisthāpanaṃ hitam
vidyād bheṣajanāmāni bheṣajaṃ dvividhaṃ ca tat
svasthasyorjaskaraṃ kiṃcit kiṃcidārtasya roganut
abheṣajaṃ ca dvividhaṃ bādhanaṃ sānubādhanam
svasthasyorjaskaraṃ yattu tadvṛṣyaṃ tadrasāyanam
prāyaḥ prāyeṇa rogāṇāṃ dvitīyaṃ praśame matam
prāyaḥśabdo viśeṣārtho hy ubhayaṃ hy ubhayārthakṛt
dīrghamāyuḥ smṛtiṃ medhāmārogyaṃ taruṇaṃ vayaḥ
prabhāvarṇasvaraudāryaṃ dehendriyabalaṃ param
vāksiddhiṃ praṇatiṃ kāntiṃ labhate nā rasāyanāt
lābhopāyo hi śastānāṃ rasādīnāṃ rasāyanam
apatyasaṃtānakaraṃ yat sadyaḥ sampraharṣaṇam
vājīvātibalo yena yātyapratihataḥ striyaḥ
bhavatyatipriyaḥ strīṇāṃ yena yenopacīyate
jīryato 'pyakṣayaṃ śukraṃ phalavadyena dṛśyate
prabhūtaśākhaḥ śākhīva yena caityo yathā mahān
bhavatyarcyo bahumataḥ prajānāṃ subahuprajaḥ
saṃtānamūlaṃ yeneha pretya cānantyamaśnute
yaśaḥ śriyaṃ balaṃ puṣṭiṃ vājīkaraṇameva tat
svasthasyorjaskaraṃ tv etad dvividhaṃ proktam auṣadham
yadvyādhinirghātakaraṃ vakṣyate taccikitsite
cikitsitārtha etāvān vikārāṇāṃ yadauṣadham
rasāyanavidhiścāgre vājīkaraṇameva ca
abheṣajamiti jñeyaṃ viparītaṃ yadauṣadhāt
tadasevyaṃ niṣevyaṃ tu pravakṣyāmi yadauṣadham
rasāyanānāṃ dvividhaṃ prayogamṛṣayo viduḥ
kuṭīprāveśikaṃ caiva vātātapikameva ca
kuṭīprāveśikasyādau vidhiḥ samupadekṣyate
nṛpavaidyadvijātīnāṃ sādhūnāṃ puṇyakarmaṇām
nivāse nirbhaye śaste prāpyopakaraṇe pure
diśi pūrvottarasyāṃ ca subhūmau kārayetkuṭīm
vistārotsedhasampannāṃ trigarbhāṃ sūkṣmalocanām
ghanabhittimṛtusukhāṃ suspaṣṭāṃ manasaḥ priyām
śabdādīnām aśastānām agamyāṃ strīvivarjitām
iṣṭopakaraṇopetāṃ sajjavaidyauṣadhadvijām
athodagayane śukle tithinakṣatrapūjite
muhūrtakaraṇopete praśaste kṛtavāpanaḥ
dhṛtismṛtibalaṃ kṛtvā śraddadhānaḥ samāhitaḥ
vidhūya mānasāndoṣān maitrīṃ bhūteṣu cintayan
devatāḥ pūjayitvāgre dvijātīṃśca pradakṣiṇam
devagobrāhmaṇān kṛtvā tatas tāṃ praviśet kuṭīm
tasyāṃ saṃśodhanaiḥ śuddhaḥ sukhī jātabalaḥ punaḥ
rasāyanaṃ prayuñjīta tatpravakṣyāmi śodhanam
harītakīnāṃ cūrṇāni saindhavāmalake guḍam
vacāṃ viḍaṅgaṃ rajanīṃ pippalīṃ viśvabheṣajam
pibeduṣṇāmbunā jantuḥ snehasvedopapāditaḥ
tena śuddhaśarīrāya kṛtasaṃsarjanāya ca
trirātraṃ yāvakaṃ dadyāt pañcāhaṃ vāpi sarpiṣā
saptāhaṃ vā purāṇasya yāvacchuddhestu varcasaḥ
śuddhakoṣṭhaṃ tu taṃ jñātvā rasāyanamupācaret
vayaḥprakṛtisātmyajño yaugikaṃ yasya yadbhavet
harītakīṃ pañcarasāmuṣṇāmalavaṇāṃ śivām
doṣānulomanīṃ laghvīṃ vidyāddīpanapācanīm
āyuṣyāṃ pauṣṭikīṃ dhanyāṃ vayasaḥ sthāpanīṃ parām
sarvarogapraśamanīṃ buddhīndriyabalapradām
kuṣṭhaṃ gulmamudāvartaṃ śoṣaṃ pāṇḍvāmayaṃ madam
arśāṃsi grahaṇīdoṣaṃ purāṇaṃ viṣamajvaram
hṛdrogaṃ saśirorogam atīsāram arocakam
kāsaṃ pramehamānāhaṃ plīhānam udaraṃ navam
kaphaprasekaṃ vaisvaryaṃ vaivarṇyaṃ kāmalāṃ krimīn
śvayathuṃ tamakaṃ chardiṃ klaibyamaṅgāvasādanam
srotovibandhān vividhān pralepaṃ hṛdayorasoḥ
smṛtibuddhipramohaṃ ca jayecchīghraṃ harītakī
ajīrṇino rūkṣabhujaḥ strīmadyaviṣakarśitāḥ
severan nābhayām ete kṣuttṛṣṇoṣṇārditāś ca ye
tān guṇāṃstāni karmāṇi vidyādāmalakīṣvapi
yānyuktāni harītakyā vīryasya tu viparyayaḥ
ataścāmṛtakalpāni vidyāt karmabhirīdṛśaiḥ
harītakīnāṃ śasyāni bhiṣagāmalakasya ca
oṣadhīnāṃ parā bhūmir himavāñśailasattamaḥ
tasmātphalāni tajjāni grāhayetkālajāni tu
āpūrṇarasavīryāṇi kāle kāle yathāvidhi
ādityapavanacchāyāsalilaprīṇitāni ca
yāny ajagdhāny apūtīni nirvraṇānyagadāni ca
teṣāṃ prayogaṃ vakṣyāmi phalānāṃ karma cottamam
pañcānāṃ pañcamūlānāṃ bhāgān daśapalonmitān
harītakīsahasraṃ ca triguṇāmalakaṃ navam
vidārigandhāṃ bṛhatīṃ pṛśniparṇīṃ nidigdhikām
vidyādvidārigandhādyaṃ śvadaṃṣṭrāpañcamaṃ gaṇam
bilvāgnimanthaśyonākaṃ kāśmaryamatha pāṭalām
punarnavāṃ śūrpaparṇyau balām eraṇḍameva ca
jīvakarṣabhakau medāṃ jīvantīṃ saśatāvarīm
śarekṣudarbhakāśānāṃ śālīnāṃ mūlameva ca
ityeṣāṃ pañcamūlānāṃ pañcānāmupakalpayet
bhāgān yathoktāṃstatsarvaṃ sādhyaṃ daśaguṇe 'mbhasi
daśabhāgāvaśeṣaṃ tu pūtaṃ taṃ grāhayedrasam
harītakīśca tāḥ sarvāḥ sarvāṇyāmalakāni ca
tāni sarvāṇyanasthīni phalānyāpothya kūrcanaiḥ
vinīya tasminniryūhe cūrṇānīmāni dāpayet
maṇḍūkaparṇyāḥ pippalyāḥ śaṅkhapuṣpyāḥ plavasya ca
mustānāṃ saviḍaṅgānāṃ candanāguruṇostathā
madhukasya haridrāyā vacāyāḥ kanakasya ca
bhāgāṃś catuṣpalān kṛtvā sūkṣmailāyās tvacas tathā
sitopalāsahasraṃ ca cūrṇitaṃ tulayādhikam
tailasya hy āḍhakaṃ tatra dadyāt trīṇi ca sarpiṣaḥ
sādhyamaudumbare pātre tat sarvaṃ mṛdunāgninā
jñātvā lehyamadagdhaṃ ca śītaṃ kṣaudreṇa saṃsṛjet
kṣaudrapramāṇaṃ snehārdhaṃ tatsarvaṃ ghṛtabhājane
tiṣṭhet saṃmūrchitaṃ tasya mātrāṃ kāle prayojayet
yā noparundhyādāhāramekaṃ mātrā jarāṃ prati
ṣaṣṭikaḥ payasā cātra jīrṇe bhojanamiṣyate
vaikhānasā vālakhilyāstathā cānye tapodhanāḥ
rasāyanamidaṃ prāśya babhūvur amitāyuṣaḥ
muktvā jīrṇaṃ vapuścāgryamavāpustaruṇaṃ vayaḥ
vītatandrāklamaśvāsā nirātaṅkāḥ samāhitāḥ
medhāsmṛtibalopetāś cirarātraṃ tapodhanāḥ
brāhmaṃ tapo brahmacaryaṃ ceruścātyantaniṣṭhayā
rasāyanamidaṃ brāhmamāyuṣkāmaḥ prayojayet
dīrgham āyur vayaś cāgryaṃ kāmāṃśceṣṭān samaśnute
yathoktaguṇānām āmalakānāṃ sahasraṃ piṣṭasvedanavidhinā payasa ūṣmaṇā susvinnamanātapaśuṣkamanasthi cūrṇayet
tadāmalakasahasrasvarasaparipītaṃ sthirāpunarnavājīvantīnāgabalābrahmasuvarcalāmaṇḍūkaparṇīśatāvarīśaṅkhapuṣpīpippalīvacāviḍaṅgasvayaṅguptāmṛtā candanāgurumadhukamadhūkapuṣpotpalapadmamālatīyuvatīyūthikācūrṇāṣṭabhāgasaṃyuktaṃ punar nāgabalāsahasrapalasvarasaparipītam anātapaśuṣkaṃ dviguṇitasarpiṣā kṣaudrasarpiṣā vā kṣudraguḍākṛtiṃ kṛtvā śucau dṛḍhe ghṛtabhāvite kumbhe bhasmarāśer adhaḥ sthāpayed antarbhūmeḥ pakṣaṃ kṛtarakṣāvidhānam atharvavedavidā pakṣātyaye coddhṛtya kanakarajatatāmrapravālakālāyasacūrṇāṣṭabhāgasaṃyuktam ardhakarṣavṛddhyā yathoktena vidhinā prātaḥ prātaḥ prayuñjāno 'gnibalam abhisamīkṣya jīrṇe ca ṣaṣṭikaṃ payasā sasarpiṣkam upasevamāno yathoktān guṇān samaśnuta iti
idaṃ rasāyanaṃ brāhmaṃ maharṣigaṇasevitam
bhavatyarogo dīrghāyuḥ prayuñjāno mahābalaḥ
kāntaḥ prajānāṃ siddhārthaś candrādityasamadyutiḥ
śrutaṃ dhārayate sattvamārṣaṃ cāsya pravartate
dharaṇīdharasāraśca vāyunā samavikramaḥ
sa bhavatyaviṣaṃ cāsya gātre saṃpadyate viṣam
bilvo 'gnimanthaḥ śyonākaḥ kāśmaryaḥ pāṭalirbalā
parṇyaś catasraḥ pippalyaḥ śvadaṃṣṭrā bṛhatīdvayam
śṛṅgī tāmalakī drākṣā jīvantī puṣkarāguru
abhayā cāmṛtā ṛddhir jīvakarṣabhakau śaṭī
mustaṃ punarnavā medā sailā candanamutpalam
vidārī vṛṣamūlāni kākolī kākanāsikā
eṣāṃ palonmitān bhāgāñśatāny āmalakasya ca
pañca dadyāttadaikadhyaṃ jaladroṇe vipācayet
jñātvā gatarasānyetāny auṣadhānyatha taṃ rasam
taccāmalakamuddhṛtya niṣkulaṃ tailasarpiṣoḥ
paladvādaśake bhṛṣṭvā dattvā cārdhatulāṃ bhiṣak
matsyaṇḍikāyāḥ pūtāyā lehavatsādhu sādhayet
ṣaṭpalaṃ madhunaścātra siddhaśīte pradāpayet
catuṣpalaṃ tugākṣīryāḥ pippalīdvipalaṃ tathā
palamekaṃ nidadhyācca tvagelāpattrakesarāt
ityayaṃ cyavanaprāśaḥ paramukto rasāyanaḥ
kāsaśvāsaharaś caiva viśeṣeṇopadiśyate
kṣīṇakṣatānāṃ vṛddhānāṃ bālānāṃ cāṅgavardhanaḥ
svarakṣayam urorogaṃ hṛdrogaṃ vātaśoṇitam
pipāsāṃ śukrasthān doṣāṃścāpyapakarṣati
asya mātrāṃ prayuñjīta yoparundhyānna bhojanam
asya prayogāc cyavanaḥ suvṛddho'bhūtpunaryuvā
medhāṃ smṛtiṃ kāntimanāmayatvam āyuḥprakarṣaṃ balamindriyāṇām
strīṣu praharṣaṃ paramagnivṛddhiṃ varṇaprasādaṃ pavanānulomyam
rasāyanasyāsya naraḥ prayogāl labheta jīrṇo 'pi kuṭīpraveśāt
jarākṛtaṃ rūpamapāsya sarvaṃ bibharti rūpaṃ navayauvanasya
athāmalakaharītakīnām āmalakavibhītakānāṃ harītakīvibhītakānām āmalakaharītakīvibhītakānāṃ vā palāśatvagavanaddhānāṃ mṛdāvaliptānāṃ kukūlasvinnānām akulakānāṃ palasahasramulūkhale saṃpothya dadhighṛtamadhupalalatailaśarkarāsaṃyuktaṃ bhakṣayed anannabhug yathoktena vidhinā tasyānte yavāgvādibhiḥ pratyavasthāpanam abhyaṅgotsādanaṃ sarpiṣā yavacūrṇaiśca ayaṃca rasāyanaprayogaprakarṣo dvistāvadagnibalam abhisamīkṣya pratibhojanaṃ yūṣeṇa payasā vā ṣaṣṭikaḥ sasarpiṣkaḥ ataḥ paraṃ yathāsukhavihāraḥ kāmabhakṣyaḥ syāt
anena prayogeṇarṣayaḥ punar yuvatvam avāpur babhūvuś cānekavarṣaśatajīvino nirvikārāḥ paraśarīrabuddhīndriyabalasamuditāś ceruś cātyantaniṣṭhayā tapaḥ
harītakyāmalakavibhītakapañcapañcamūlaniryūhe pippalīmadhukamadhūkakākolīkṣīrakākolyātmaguptājīvakarṣabhakakṣīraśuklākalkasamprayuktena vidārīsvarasena kṣīrāṣṭaguṇasamprayuktena ca sarpiṣaḥ kumbhaṃ sādhayitvā prayuñjāno 'gnibalasamāṃ mātrāṃ jīrṇe ca kṣīrasarpirbhyāṃ śāliṣaṣṭikam uṣṇodakānupānam aśnañjarāvyādhipāpābhicāravyapagatabhayaḥ śarīrendriyabuddhibalam atulam upalabhyāpratihatasarvārambhaḥ paramāyur avāpnuyāt
harītakyāmalakavibhītakaharidrāsthirābalāviḍaṅgāmṛtavallīviśvabheṣajamadhukapippalīsomavalkasiddhena kṣīrasarpiṣā madhuśarkarābhyāmapi ca saṃnīyāmalakasvarasaśataparipītam āmalakacūrṇam ayaścūrṇacaturbhāgasamprayuktaṃ pāṇitalamātraṃ prātaḥ prātaḥ prāśya yathoktena vidhinā sāyaṃ mudgayūṣeṇa payasā vā sasarpiṣkaṃ śāliṣaṣṭikānnam aśnīyāt trivarṣaprayogādasya varṣaśatam ajaraṃ vayas tiṣṭhati śrutam avatiṣṭhate sarvāmayāḥ praśāmyanti viṣamaviṣaṃ bhavati gātre gātram aśmavat sthirībhavati adhṛṣyo bhūtānāṃ bhavati
yathāmarāṇām amṛtaṃ yathā bhogavatāṃ sudhā
tathābhavan maharṣīṇāṃ rasāyanavidhiḥ purā
na jarāṃ na ca daurbalyaṃ nāturyaṃ nidhanaṃ na ca
jagmurvarṣasahasrāṇi rasāyanaparāḥ purā
na kevalaṃ dīrghamihāyuraśnute rasāyanaṃ yo vidhivanniṣevate
gatiṃ sa devarṣiniṣevitāṃ śubhāṃ prapadyate brahma tatheti cākṣayam
abhayāmalakīye 'smin ṣaḍ yogāḥ parikīrtitāḥ
rasāyanānāṃ siddhānām āyur yair anuvartate
ityagniveśakṛte tantre carakapratisaṃskṛte cikitsāsthāne rasāyanādhyāye 'bhayāmalakīyo nāma rasāyanapādaḥ prathamaḥ
athātaḥ prāṇakāmīyaṃ rasāyanapādaṃ vyākhyāsyāmaḥ
iti ha smāha bhagavān ātreyaḥ
prāṇakāmāḥ śuśrūṣadhvam idam ucyamānam amṛtam ivāparam aditisutahitakaram acintyādbhutaprabhāvam āyuṣyam ārogyakaraṃ vayasaḥ sthāpanaṃ nidrātandrāśramaklamālasyadaurbalyāpaharam anilakaphapittasāmyakaraṃ sthairyakaram abaddhamāṃsaharam antaragnisaṃdhukṣaṇaṃ prabhāvarṇasvarottamakaraṃ rasāyanavidhānam
anena cyavanādayo maharṣayaḥ punaryuvatvam āpur nārīṇāṃ ceṣṭatamā babhūvuḥ sthirasamasuvibhaktamāṃsāḥ susaṃhatasthiraśarīrāḥ suprasannabalavarṇendriyāḥ sarvatrāpratihataparākramāḥ kleśasahāś ca
sarve śarīradoṣā bhavanti grāmyāhārād amlatvalavaṇakaṭukakṣāraśukraśākamāṃsatilapalalapiṣṭānnabhojināṃ virūḍhanavaśūkaśamīdhānyaviruddhāsātmyarūkṣakṣārābhiṣyandibhojināṃ klinnagurupūtiparyuṣitabhojināṃ viṣamādhyaśanaprāyāṇāṃ divāsvapnastrīmadyanityānāṃ viṣamātimātravyāyāmasaṃkṣobhitaśarīrāṇāṃ bhayakrodhaśokalobhamohāyāsabahulānām atonimittaṃ hi śithilībhavanti māṃsāni vimucyante saṃdhayaḥ vidahyate raktaṃ viṣyandate cānalpaṃ medaḥ na saṃdhīyate 'sthiṣu majjā śukraṃ na pravartate kṣayamupaityojaḥ sa evaṃbhūte glāyati sīdati nidrātandrālasyasamanvito nirutsāhaḥ śvasiti asamarthaśceṣṭānāṃ śārīramānasīnāṃ naṣṭasmṛtibuddhicchāyo rogāṇām adhiṣṭhānabhūto na sarvamāyuravāpnoti
tasmādetāndoṣānavekṣamāṇaḥ sarvān yathoktān ahitān apāsyāhāravihārān rasāyanāni prayoktumarhatītyuktvā bhagavān punarvasur ātreya uvāca
āmalakānāṃ subhūmijānāṃ kālajānām anupahatagandhavarṇarasānām āpūrṇasapramāṇavīryāṇāṃ svarasena punarnavākalkapādasamprayuktena sarpiṣaḥ sādhayedāḍhakam ataḥ paraṃ vidārīsvarasena jīvantīkalkasamprayuktena ataḥ paraṃ caturguṇena payasā balātibalākaṣāyeṇa śatāvarīkalkasaṃyuktena anena krameṇaikaikaṃ śatapākaṃ sahasrapākaṃ vā śarkarākṣaudracaturbhāgasamprayuktaṃ sauvarṇe rājate mārttike vā śucau dṛḍhe ghṛtabhāvite kumbhe sthāpayet tadyathoktena vidhinā yathāgni prātaḥ prātaḥ prayojayet jīrṇe ca kṣīrasarpirbhyāṃ śāliṣaṣṭikam aśnīyāt
asya prayogādvarṣaśataṃ vayo'jaraṃ tiṣṭhati śrutamavatiṣṭhate sarvāmayāḥ praśāmyanti apratihatagatiḥ strīṣu apatyavān bhavatīti
bṛhaccharīraṃ girisārasāraṃ sthirendriyaṃ cātibalendriyaṃ ca
adhṛṣyamanyair atikāntarūpaṃ praśastipūjāsukhacittabhāk ca
balaṃ mahadvarṇaviśuddhir agryā svaro ghanaughastanitānukārī
bhavatyapatyaṃ vipulaṃ sthiraṃ ca samaśnato yogamimaṃ narasya
āmalakasahasraṃ pippalīsahasrasamprayuktaṃ palāśataruṇakṣārodakottaraṃ tiṣṭhet tadanugatakṣārodakam anātapaśuṣkam anasthi cūrṇīkṛtaṃ caturguṇābhyāṃ madhusarpirbhyāṃ saṃnīya śarkarācūrṇacaturbhāgasamprayuktaṃ ghṛtabhājanasthaṃ ṣaṇmāsān sthāpayedantarbhūmeḥ
tasyottarakālamagnibalasamāṃ mātrāṃ khādet paurvāhṇikaḥ prayogo nāparāhṇikaḥ sātmyāpekṣaścāhāravidhiḥ
asya prayogād varṣaśatamajaraṃ vayas tiṣṭhatīti samānaṃ pūrveṇa
āmalakacūrṇāḍhakam ekaviṃśatirātram āmalakasvarasaparipītaṃ madhughṛtāḍhakābhyāṃ dvābhyāmekīkṛtam aṣṭabhāgapippalīkaṃ śarkarācūrṇacaturbhāgasamprayuktaṃ ghṛtabhājanasthaṃ prāvṛṣi bhasmarāśau nidadhyāt tadvarṣānte sātmyapathyāśī prayojayet asya prayogād varṣaśatam ajaram āyus tiṣṭhatīti samānaṃ pūrveṇa
viḍaṅgataṇḍulacūrṇānām āḍhakamāḍhakaṃ pippalītaṇḍulānām adhyardhāḍhakaṃ sitopalāyāḥ sarpistailamadhvāḍhakaiḥ ṣaḍbhir ekīkṛtaṃ ghṛtabhājanasthaṃ prāvṛṣi bhasmarāśāv iti sarvaṃ samānaṃ pūrveṇa yāvad āśīḥ
yathoktaguṇānāmāmalakānāṃ sahasramārdrapalāśadroṇyāṃ sapidhānāyāṃ bāṣpam anudvamantyām āraṇyagomayāgnibhir upasvedayet tāni susvinnaśītāny uddhṛtakulakāny āpothyāḍhakena pippalīcūrṇānāmāḍhakena ca viḍaṅgataṇḍulacūrṇānām adhyardhena cāḍhakena śarkarāyā dvābhyāṃ dvābhyām āḍhakābhyāṃ tailasya madhunaḥ sarpiṣaśca saṃyojya śucau dṛḍhe ghṛtabhāvite kumbhe sthāpayed ekaviṃśatirātram ata ūrdhvaṃ prayogaḥ asya prayogādvarṣaśatam ajaram āyus tiṣṭhatīti samānaṃ pūrveṇa
dhanvani kuśāstīrṇe snigdhakṛṣṇamadhuramṛttike suvarṇavarṇamṛttike vā vyapagataviṣaśvāpadapavanasalilāgnidoṣe karṣaṇavalmīkaśmaśānacaityoṣarāvasathavarjite deśe yathartusukhapavanasalilādityasevite jātāny anupahatāny anadhyārūḍhāny abālāny ajīrṇāny adhigatavīryāṇi śīrṇapurāṇaparṇāny asaṃjātāny aparṇāni tapasi tapasye vā māse śuciḥ prayataḥ kṛtadevārcanaḥ svasti vācayitvā dvijātīn cale sumuhūrte nāgabalāmūlāny uddharet teṣāṃ suprakṣālitānāṃ tvakpiṇḍam āmramātram akṣamātraṃ vā ślakṣṇapiṣṭamāloḍya payasā prātaḥ prayojayet cūrṇīkṛtāni vā pibet payasā madhusarpirbhyāṃ vā saṃyojya bhakṣayet jīrṇe ca kṣīrasarpirbhyāṃ śāliṣaṣṭikam aśnīyāt
saṃvatsaraprayogādasya varṣaśatamajaraṃ vayastiṣṭhatīti samānaṃ pūrveṇa
balātibalācandanāgurudhavatiniśakhadiraśiṃśapāsanasvarasāḥ punarnavāntāścauṣadhayo daśa nāgabalayā vyākhyātāḥ
svarasānāmalābhe tv ayaṃ svarasavidhiś cūrṇānām āḍhakam āḍhakam udakasyāhorātrāsthitaṃ mṛditapūtaṃ svarasavat prayojyam
bhallātakāny anupahatāny anāmayāny āpūrṇarasapramāṇavīryāṇi pakvajāmbavaprakāśāni śucau śukre vā māse saṃgṛhya yavapalle māṣapalle vā nidhāpayet tāni caturmāsasthitāni sahasi sahasye vā māse prayoktum ārabheta śītasnigdhamadhuropaskṛtaśarīraḥ
pūrvaṃ daśabhallātakānyāpothyāṣṭaguṇenāmbhasā sādhu sādhayet teṣāṃ rasamaṣṭabhāgāvaśeṣaṃ pūtaṃ sapayaskaṃ pibet sarpiṣāntar mukham abhyajya
tāny ekaikabhallātakotkarṣāpakarṣeṇa daśabhallātakāny ā triṃśataḥ prayojyāni nātaḥ paramutkarṣaḥ
prayogavidhānena sahasrapara eva bhallātakaprayogaḥ
jīrṇe ca sasarpiṣā payasā śāliṣaṣṭikāśanam upacāraḥ prayogānte ca dvis tāvat payasaivopacāraḥ
tatprayogādvarṣaśatamajaraṃ vayas tiṣṭhatīti samānaṃ pūrveṇa
bhallātakānāṃ jarjarīkṛtānāṃ piṣṭasvedanaṃ pūrayitvā bhūmāv ākaṇṭhaṃ nikhātasya snehabhāvitasya dṛḍhasyopari kumbhasyāropyoḍupenāpidhāya kṛṣṇamṛttikāvaliptaṃ gomayāgnibhir upasvedayet teṣāṃ yaḥ svarasaḥ kumbhaṃ prapadyeta tam aṣṭabhāgamadhusamprayuktaṃ dviguṇaghṛtam adyāt tatprayogādvarṣaśatamajaraṃ vayastiṣṭhatīti samānaṃ pūrveṇa
bhallātakatailapātraṃ sapayaskaṃ madhukena kalkenākṣamātreṇa śatapākaṃ kuryāditi samānaṃ pūrveṇa
bhallātakasarpiḥ bhallātakakṣīraṃ bhallātakakṣaudraṃ guḍabhallātakaṃ bhallātakayūṣaḥ bhallātakatailaṃ bhallātakapalalaṃ bhallātakasaktavaḥ bhallātakalavaṇaṃ bhallātakatarpaṇam iti bhallātakavidhānamuktaṃ bhavati
bhallātakāni tīkṣṇāni pākīnyagnisamāni ca
bhavantyamṛtakalpāni prayuktāni yathāvidhi
ete daśavidhāstveṣāṃ prayogāḥ parikīrtitāḥ
rogaprakṛtisātmyajñas tān prayogān prakalpayet
kaphajo na sa rogo'sti na vibandho'sti kaścana
yaṃ na bhallātakaṃ hanyācchīghraṃ medhāgnivardhanam
prāṇakāmāḥ purā jīrṇāścyavanādyā maharṣayaḥ
rasāyanaiḥ śivair etair babhūvur amitāyuṣaḥ
brāhmaṃ tapo brahmacaryamadhyātmadhyānameva ca
dīrghāyuṣo yathākāmaṃ saṃbhṛtya tridivaṃ gatāḥ
tasmādāyuḥprakarṣārthaṃ prāṇakāmaiḥ sukhārthibhiḥ
rasāyanavidhiḥ sevyo vidhivat susamāhitaiḥ
rasāyanānāṃ saṃyogāḥ siddhā bhūtahitaiṣiṇā
nirdiṣṭāḥ prāṇakāmīye saptatriṃśanmaharṣiṇā
ityagniveśakṛte tantre carakapratisaṃskṛte cikitsāsthāne rasāyanādhyāye prāṇakāmīyo nāma rasāyanapādo dvitīyaḥ
athāto jvaracikitsitaṃ vyākhyāsyāmaḥ
iti ha smāha bhagavānātreyaḥ
vijvaraṃ jvarasaṃdehaṃ paryapṛcchat punarvasum
vivikte śāntamāsīnamagniveśaḥ kṛtāñjaliḥ
dehendriyamanastāpī sarvarogāgrajo balī
jvaraḥ pradhāno rogāṇāmukto bhagavatā purā
tasya prāṇisapatnasya dhruvasya pralayodaye
prakṛtiṃ ca pravṛttiṃ ca prabhāvaṃ kāraṇāni ca
pūrvarūpamadhiṣṭhānaṃ balakālātmalakṣaṇam
vyāsato vidhibhedācca pṛthagbhinnasya cākṛtim
liṅgamāmasya jīrṇasya sauṣadhaṃ ca kriyākramam
vimuñcataḥ praśāntasya cihnaṃ yacca pṛthak pṛthak
jvarāvasṛṣṭo rakṣyaśca yāvatkālaṃ yato yataḥ
praśāntaḥ kāraṇairyaiśca punarāvartate jvaraḥ
yāścāpi punarāvṛttaṃ kriyāḥ praśamayanti tam
jagaddhitārthaṃ tat sarvaṃ bhagavan vaktumarhasi
tadagniveśasya vaco niśamya gururabravīt
jvarādhikāre yadvācyaṃ tat saumya nikhilaṃ śṛṇu
jvaro vikāro rogaśca vyādhirātaṅka eva ca
eko 'rtho nāmaparyāyairvividhairabhidhīyate
tasya prakṛtiruddiṣṭā doṣāḥ śārīramānasāḥ
dehinaṃ na hi nirdoṣaṃ jvaraḥ samupasevate
kṣayastamo jvaraḥ pāpmā mṛtyuścoktā yamātmakāḥ
pañcatvapratyayānnṝṇāṃ kliśyatāṃ svena karmaṇā
ityasya prakṛtiḥ proktā pravṛttistu parigrahāt
nidāne pūrvamuddiṣṭā rudrakopācca dāruṇāt
dvitīye hi yuge śarvamakrodhavratamāsthitam
divyaṃ sahasraṃ varṣāṇāmasurā abhidudruvuḥ
tapovighnāśanāḥ kartuṃ tapovighnaṃ mahātmanaḥ
paśyan samarthaścopekṣāṃ cakre dakṣaḥ prajāpatiḥ
punarmāheśvaraṃ bhāgaṃ dhruvaṃ dakṣaḥ prajāpatiḥ
yajñe na kalpayāmāsa procyamānaḥ surairapi
ṛcaḥ paśupateryāśca śaivya āhatayaśca yāḥ
yajñasiddhipradāstābhirhīnaṃ caiva sa iṣṭavān
athottīrṇavrato devo buddhvā dakṣavyatikramam
rudro raudraṃ puraskṛtya bhāvamātmavidātmanaḥ
sṛṣṭvā lalāṭe cakṣurvai dagdhvā tānasurān prabhuḥ
bālaṃ krodhāgnisaṃtaptam asṛjat satranāśanam
tato yajñaḥ sa vidhvasto vyathitāśca divaukasaḥ
dāhavyathāparītāśca bhrāntā bhūtagaṇā diśaḥ
atheśvaraṃ devagaṇaḥ saha saptarṣibhirvibhum
tam ṛgbhir astuvan yāvacchaive bhāve śivaḥ sthitaḥ
śivaṃ śivāya bhūtānāṃ sthitaṃ jñātvā kṛtāñjaliḥ
bhiyā bhasmapraharaṇas triśirā navalocanaḥ
jvālāmālākulo raudro hrasvajaṅghodaraḥ kramāt
krodhāgniruktavān devamahaṃ kiṃ karavāṇi te
tamuvāceśvaraḥ krodhaṃ jvaro loke bhaviṣyasi
janmādau nidhane ca tvamapacārāntareṣu ca
saṃtāpaḥ sārucistṛṣṇā sāṅgamardo hṛdi vyathā
jvaraprabhāvo janmādau nidhane ca mahattamaḥ
prakṛtiśca pravṛttiśca prabhāvaśca pradarśitaḥ
nidāne kāraṇānyaṣṭau pūrvoktāni vibhāgaśaḥ
ālasyaṃ nayane sāsre jṛmbhaṇaṃ gauravaṃ klamaḥ
jvalanātapavāyvambubhaktidveṣāvaniścitau
avipākāsyavairasye hāniśca balavarṇayoḥ
śīlavaikṛtamalpaṃ ca jvaralakṣaṇamagrajam
kevalaṃ samanaskaṃ ca jvarādhiṣṭhānamucyate
śarīraṃ balakālastu nidāne saṃpradarśitaḥ
jvarapratyātmikaṃ liṅgaṃ saṃtāpo dehamānasaḥ
jvareṇāviśatā bhūtaṃ na hi kiṃcinna tapyate
dvividho vidhibhedena jvaraḥ śārīramānasaḥ
punaśca dvividho dṛṣṭaḥ saumyaścāgneya eva vā
antarvego bahirvego dvividhaḥ punarucyate
prākṛto vaikṛtaścaiva sādhyaścāsādhya eva ca
punaḥ pañcavidho dṛṣṭo doṣakālabalābalāt
saṃtataḥ satato 'nyedyustṛtīyakacaturthakau
punarāśrayabhedena dhātūnāṃ saptadhā mataḥ
bhinnaḥ kāraṇabhedena punaraṣṭavidho jvaraḥ
śārīro jāyate pūrvaṃ dehe manasi mānasaḥ
vaicittyamaratirglānirmanasastāpalakṣaṇam
indriyāṇāṃ ca vaikṛtyaṃ jñeyaṃ saṃtāpalakṣaṇam
vātapittātmakaḥ śītamuṣṇaṃ vātakaphātmakaḥ
icchatyubhayametattu jvaro vyāmiśralakṣaṇaḥ
yogavāhaḥ paraṃ vāyuḥ saṃyogādubhayārthakṛt
dāhakṛttejasā yuktaḥ śītakṛt somasaṃśrayāt
antardāho 'dhikastṛṣṇā pralāpaḥ śvasanaṃ bhramaḥ
sandhyasthiśūlamasvedo doṣavarcovinigrahaḥ
antarvegasya liṅgāni jvarasyaitāni lakṣayet
saṃtāpo 'bhyadhiko bāhyastṛṣṇādīnāṃ ca mārdavam
bahirvegasya liṅgāni sukhasādhyatvameva ca
prākṛtaḥ sukhasādhyastu vasantaśaradudbhavaḥ
uṣṇamuṣṇena saṃvṛddhaṃ pittaṃ śaradi kupyati
citaḥ śīte kaphaścaivaṃ vasante samudīryate
varṣāsvamlavipākābhir adbhir oṣadhibhis tathā
saṃcitaṃ pittamudriktaṃ śaradyādityatejasā
jvaraṃ saṃjanayatyāśu tasya cānubalaḥ kaphaḥ
prakṛtyaiva visargasya tatra nānaśanādbhayam
adbhiroṣadhibhiścaiva madhurābhiścitaḥ kaphaḥ
hemante sūryasaṃtaptaḥ sa vasante prakupyati
vasante śleṣmaṇā tasmājjvaraḥ samupajāyate
ādānamadhye tasyāpi vātapittaṃ bhavedanu
ādāvante ca madhye ca buddhvā doṣabalābalam
śaradvasantayorvidvāñjvarasya pratikārayet
kālaprakṛtimuddiśya nirdiṣṭaḥ prākṛto jvaraḥ
prāyeṇānilayo duḥkhaḥ kāleṣvanyeṣu vaikṛtaḥ
hetavo vividhāstasya nidāne saṃpradarśitāḥ
balavatsvalpadoṣeṣu jvaraḥ sādhyo 'nupadravaḥ
hetubhirbahubhirjāto balibhirbahulakṣaṇaḥ
jvaraḥ prāṇāntakṛdyaśca śīghramindriyanāśanaḥ
saptāhādvā daśāhādvā dvādaśāhāttathaiva ca
sapralāpabhramaśvāsastīkṣṇo hanyājjvaro naram
jvaraḥ kṣīṇasya śūnasya gambhīro dairgharātrikaḥ
asādhyo balavān yaśca keśasīmantakṛjjvaraḥ
srotobhirvisṛtā doṣā guravo rasavāhibhiḥ
sarvadehānugāḥ stabdhā jvaraṃ kurvanti saṃtatam
daśāhaṃ dvādaśāhaṃ vā saptāhaṃ vā suduḥsahaḥ
sa śīghraṃ śīghrakāritvāt praśamaṃ yāti hanti vā
kāladūṣyaprakṛtibhirdoṣastulyo hi saṃtatam
niṣpratyanīkaḥ kurute tasmājjñeyaḥ suduḥsahaḥ
yathā dhātūṃstathā mūtraṃ purīṣaṃ cānilādayaḥ
yugapaccānupadyante niyamāt saṃtate jvare
sa śuddhyā vāpyaśuddhyā vā rasādīnām aśeṣataḥ
saptāhādiṣu kāleṣu praśamaṃ yāti hanti vā
yadā tu nātiśudhyanti na vā śudhyanti sarvaśaḥ
dvādaśaite samuddiṣṭāḥ saṃtatasyāśrayāstadā
visargaṃ dvādaśe kṛtvā divase 'vyaktalakṣaṇam
durlabhopaśamaḥ kālaṃ dīrghamapyanuvartate
iti buddhvā jvaraṃ vaidya upakrāmettu saṃtatam
kriyākramavidhau yuktaḥ prāyaḥ prāgapatarpaṇaiḥ
raktadhātvāśrayaḥ prāyo doṣaḥ satatakaṃ jvaram
sapratyanīkaḥ kurute kālavṛddhikṣayātmakam
ahorātre satatako dvau kālāvanuvartate
kālaprakṛtidūṣyāṇāṃ prāpyaivānyatamādbalam
anyedyuṣkaṃ doṣo ruddhvā medovahāḥ sirāḥ
sapratyanīko janayatyekakālamaharniśi
doṣo 'sthimajjagaḥ kuryāttṛtīyakacaturthakau
gatir dvyekāntarānyedyur doṣasyoktānyathā paraiḥ
anyedyuṣkaṃ jvaraṃ kuryādapi saṃśritya śoṇitam
māṃsasrotāṃsyanugato janayettu tṛtīyakam
saṃśrito medaso mārgaṃ doṣaścāpi caturthakam
anyedyuṣkaḥ pratidinaṃ dinaṃ hitvā tṛtīyakaḥ
dinadvayaṃ yo viśramya pratyeti sa caturthakaḥ
adhiśete yathā bhūmiṃ bījaṃ kāle ca rohati
adhiśete tathā dhātuṃ doṣaḥ kāle ca kupyati
sa vṛddhiṃ balakālaṃ ca prāpya doṣastṛtīyakam
caturthakaṃ ca kurute pratyanīkabalakṣayāt
kṛtvā vegaṃ gatabalāḥ sve sve sthāne vyavasthitāḥ
punarvivṛddhāḥ sve kāle jvarayanti naraṃ malāḥ
kaphapittāttrikagrāhī pṛṣṭhādvātakaphātmakaḥ
vātapittācchirogrāhī trividhaḥ syāttṛtīyakaḥ
caturthako darśayati prabhāvaṃ dvividhaṃ jvaraḥ
jaṅghābhyāṃ ślaiṣmikaḥ pūrvaṃ śirasto 'nilasaṃbhavaḥ
viṣamajvara evānyaścaturthakaviparyayaḥ
trividho dhāturekaiko dvidhātusthaḥ karoti yam
prāyaśaḥ sannipātena dṛṣṭaḥ pañcavidho jvaraḥ
sannipāte tu yo bhūyān sa doṣaḥ parikīrtitaḥ
ṛtvahorātradoṣāṇāṃ manasaśca balābalāt
kālamarthavaśāccaiva jvarastaṃ taṃ prapadyate
gurutvaṃ dainyamudvegaḥ sadanaṃ chardyarocakau
rasasthite bahistāpaḥ sāṅgamardo vijṛmbhaṇam
raktoṣṇāḥ piḍakāstṛṣṇā saraktaṃ ṣṭhīvanaṃ muhuḥ
dāharāgabhramamadapralāpā raktasaṃsthite
antardāhaḥ satṛṇmohaḥ saglāniḥ sṛṣṭaviṭkatā
daurgandhyaṃ gātravikṣepo jvare māṃsasthite bhavet
svedastīvrā pipāsā ca pralāpo vamyabhīkṣṇaśaḥ
svagandhasyāsahatvaṃ ca medaḥsthe glānyarocakau
virekavamane cobhe sāsthibhedaṃ prakūjanam
vikṣepaṇaṃ ca gātrāṇāṃ śvāsaścāsthigate jvare
hikkā śvāsastathā kāsastamasaścātidarśanam
marmacchedo bahiḥ śaityaṃ dāho 'ntaścaiva majjage
śukrasthānagataḥ śukramokṣaṃ kṛtvā vināśya ca
prāṇaṃ vāyvagnisomaiśca sārdhaṃ gacchatyasau vibhuḥ
rasaraktāśritaḥ sādhyo medomāṃsagataśca yaḥ
asthimajjagataḥ kṛcchraḥ śukrastho naiva sidhyati
hetubhirlakṣaṇaiścoktaḥ pūrvam aṣṭavidho jvaraḥ
samāsenopadiṣṭasya vyāsataḥ śṛṇu lakṣaṇam
śiroruk parvaṇāṃ bhedo dāho romṇāṃ praharṣaṇam
kaṇṭhāsyaśoṣo vamathustṛṣṇā mūrcchā bhramo 'ruciḥ
svapnanāśo 'tivāgjṛmbhā vātapittajvarākṛtiḥ
śītako gauravaṃ tandrā staimityaṃ parvaṇāṃ ca ruk
śirograhaḥ pratiśyāyaḥ kāsaḥ svedāpravartanam
santāpo madhyavegaśca vātaśleṣmajvarākṛtiḥ
muhurdāho muhuḥ śītaṃ svedastambho muhurmuhuḥ
mohaḥ kāso 'rucistṛṣṇā śleṣmapittapravartanam
liptatiktāsyatā tandrā śleṣmapittajvarākṛtiḥ
ityete dvandvajāḥ proktāḥ sannipātaja ucyate
sannipātajvarasyordhvaṃ trayodaśavidhasya hi
prāksūtritasya vakṣyāmi lakṣaṇaṃ vai pṛthak pṛthak
bhramaḥ pipāsā dāhaśca gauravaṃ śiraso 'tiruk
vātapittolbaṇe vidyālliṅgaṃ mandakaphe jvare
śaityaṃ kāso 'rucistandrāpipāsādāharugvyathāḥ
vātaśleṣmolbaṇe vyādhau liṅgaṃ pittāvare viduḥ
chardiḥ śaityaṃ muhurdāhastṛṣṇā moho 'sthivedanā
mandavāte vyavasyanti liṅgaṃ pittakapholbaṇe
sandhyasthiśirasaḥ śūlaṃ pralāpo gauravaṃ bhramaḥ
vātolbaṇe syād dvyanuge tṛṣṇā kaṇṭhāsyaśuṣkatā
raktaviṇmūtratā dāhaḥ svedastṛḍ balasaṃkṣayaḥ
mūrcchā ceti tridoṣe syālliṅgaṃ pitte garīyasi
ālasyārucihṛllāsadāhavamyaratibhramaiḥ
kapholbaṇaṃ sannipātaṃ tandrākāsena cādiśet
pratiśyā chardirālasyaṃ tandrārucyagnimārdavam
hīnavāte pittamadhye liṅgaṃ śleṣmādhike matam
hāridramūtranetratvaṃ dāhastṛṣṇā bhramo 'ruciḥ
hīnavāte madhyakaphe liṅgaṃ pittādhike matam
śirorugvepathuḥ śvāsaḥ pralāpaśchardyarocakau
hīnapitte madhyakaphe liṅgaṃ syānmārutādhike
śītako gauravaṃ tandrā pralāpo 'sthiśiro'tiruk
hīnapitte vātamadhye liṅgaṃ śleṣmādhike viduḥ
śvāsaḥ kāsaḥ pratiśyāyo mukhaśoṣo 'tipārśvaruk
kaphahīne pittamadhye liṅgaṃ vātādhike matam
varcobhedo 'gnidaurbalyaṃ tṛṣṇā dāho 'cirbhramaḥ
kaphahīne vātamadhye liṅgaṃ pittādhike viduḥ
sannipātajvarasyordhvamato vakṣyāmi lakṣaṇam
kṣaṇe dāhaḥ kṣaṇe śītam asthisandhiśirorujā
sāsrāve kaluṣe rakte nirbhugne cāpi darśane
sasvanau sarujau karṇau kaṇṭhaḥ śūkairivāvṛtaḥ
tandrā mohaḥ pralāpaśca kāsaḥ śvāso 'rucirbhramaḥ
paridagdhā kharasparśā jihvā srastāṅgatā param
ṣṭhīvanaṃ raktapittasya kaphenonmiśritasya ca
śiraso loṭhanaṃ tṛṣṇā nidrānāśo hṛdi vyathā
svedamūtrapurīṣāṇāṃ cirāddarśanamalpaśaḥ
kṛśatvaṃ nātigātrāṇāṃ pratataṃ kaṇṭhakūjanam
koṭhānāṃ śyāvaraktānāṃ maṇḍalānāṃ ca darśanam
mūkatvaṃ srotasāṃ pāko gurutvamudarasya ca
cirāt pākaśca doṣāṇāṃ sannipātajvarākṛtiḥ
doṣe vibaddhe naṣṭe 'gnau sarvasampūrṇalakṣaṇaḥ
sannipātajvaro 'sādhyaḥ kṛcchrasādhyastvato 'nyathā
nidāne trividhā proktā yā pṛthagjvarākṛtiḥ
saṃsargasannipātānāṃ tayā coktaṃ svalakṣaṇam
āganturaṣṭamo yastu sa nirdiṣṭaścaturvidhaḥ
abhighātābhiṣaṅgābhyāmabhicārābhiśāpataḥ
śastraloṣṭakaśākāṣṭhamuṣṭyaratnitaladvijaiḥ
tadvidhaiśca hate gātre jvaraḥ syādabhighātajaḥ
tatrābhighātaje vāyuḥ prāyo raktaṃ pradūṣayan
savyathāśophavaivarṇyaṃ karoti sarujaṃ jvaram
kāmaśokabhayakrodhairabhiṣaktasya yo jvaraḥ
so 'bhiṣaṅgajvaro jñeyo yaśca bhūtābhiṣaṅgajaḥ
kāmaśokabhayādvāyuḥ krodhāt pittaṃ trayo malāḥ
bhūtābhiṣaṅgāt kupyanti bhūtasāmānyalakṣaṇāḥ
bhūtādhikāre vyākhyātaṃ tadaṣṭavidhalakṣaṇam
viṣavṛkṣānilasparśāttathānyairviṣasaṃbhavaiḥ
abhiṣaktasya cāpyāhurjvarameke 'bhiṣaṅgajam
cikitsayā viṣaghnyaiva sa śamaṃ labhate naraḥ
abhicārābhiśāpābhyāṃ siddhānāṃ yaḥ pravartate
sannipātajvaro ghoraḥ sa vijñeyaḥ suduḥsahaḥ
sannipātajvarasyoktaṃ liṅgaṃ yattasya tat smṛtam
cittendriyaśarīrāṇāmartayo 'nyāśca naikaśaḥ
prayogaṃ tvabhicārasya dṛṣṭvā śāpasya caiva hi
svayaṃ śrutvānumānena lakṣyate praśamena vā
vaividhyād abhicārasya śāpasya ca tadātmake
yathākarmaprayogeṇa lakṣaṇaṃ syāt pṛthagvidham
dhyānaniḥśvāsabahulaṃ liṅgaṃ kāmajvare smṛtam
śokaje bāṣpabahulaṃ trāsaprāyaṃ bhayajvare
krodhaje bahusaṃrambhaṃ bhūtāveśe tvamānuṣam
mūrcchāmohamadaglānibhūyiṣṭhaṃ viṣasaṃbhave
keṣāṃcid eṣāṃ liṅgānāṃ saṃtāpo jāyate puraḥ
paścāttulyaṃ tu keṣāṃcid eṣu kāmajvarādiṣu
kāmādijānāmuddiṣṭaṃ jvarāṇāṃ yadviśeṣaṇam
kāmādijānāṃ rogāṇāmanyeṣāmapi tat smṛtam
manasyabhihate pūrvaṃ kāmādyairna tathā balam
jvaraḥ prāpnoti vātādyairdeho yāvanna dūṣyati
dehe cābhihate pūrvaṃ vātādyairna tathā balam
jvaraḥ prāpnoti kāmādyair mano yāvanna dūṣyati
te pūrvaṃ kevalāḥ paścānnijairvyāmiśralakṣaṇāḥ
hetvauṣadhaviśiṣṭāśca bhavantyāgantavo jvarāḥ
saṃsṛṣṭāḥ saṃnipatitāḥ pṛthagvā kupitā malāḥ
rasākhyaṃ dhātumanvetya paktiṃ sthānānnirasya ca
svena tenoṣmaṇā caiva kṛtvā dehoṣmaṇo balam
srotāṃsi ruddhvā samprāptāḥ kevalaṃ dehamulbaṇāḥ
saṃtāpamadhikaṃ dehe janayanti narastadā
bhavaty atyuṣṇasarvāṅgo jvaritastena cocyate
srotasāṃ saṃniruddhatvāt svedaṃ nā nādhigacchati
svasthānāt pracyute cāgnau prāyaśastaruṇe jvare
aruciścāvipākaśca gurutvamudarasya ca
hṛdayasyāviśuddhiśca tandrā cālasyameva ca
jvaro 'visargī balavān doṣāṇāmapravartanam
lālāpraseko hṛllāsaḥ kṣunnāśo virasaṃ mukham
stabdhasuptagurutvaṃ ca gātrāṇāṃ bahumūtratā
na viḍ jīrṇā na ca glānirjvarasyāmasya lakṣaṇam
jvaravego 'dhikastṛṣṇā pralāpaḥ śvasanaṃ bhramaḥ
malapravṛttirutkleśaḥ pacyamānasya lakṣaṇam
kṣut kṣāmatā laghutvaṃ ca gātrāṇāṃ jvaramārdavam
doṣapravṛttiraṣṭāho nirāmajvaralakṣaṇam
navajvare divāsvapnasnānābhyaṅgānnamaithunam
krodhapravātavyāyāmān kaṣāyāṃśca vivarjayet
jvare laṅghanamevādāvupadiṣṭamṛte jvarāt
kṣayānilabhayakrodhakāmaśokaśramodbhavāt
laṅghanena kṣayaṃ nīte doṣe saṃdhukṣite 'nale
vijvaratvaṃ laghutvaṃ ca kṣuccaivāsyopajāyate
prāṇāvirodhinā cainaṃ laṅghanenopapādayet
balādhiṣṭhānamārogyaṃ yadartho 'yaṃ kriyākramaḥ
laṅghanaṃ svedanaṃ kālo yavāgvastiktako rasaḥ
pācanānyavipakvānāṃ doṣāṇāṃ taruṇe jvare
tṛṣyate salilaṃ coṣṇaṃ dadyādvātakaphajvare
madyotthe paittike cātha śītalaṃ tiktakaiḥ śṛtam
dīpanaṃ pācanaṃ caiva jvaraghnamubhayaṃ hi tat
srotasāṃ śodhanaṃ balyaṃ rucisvedakaraṃ śivam
mustaparpaṭakośīracandanodīcyanāgaraiḥ
śṛtaśītaṃ jalaṃ dadyāt pipāsājvaraśāntaye
kaphapradhānānutkliṣṭān doṣānāmāśayasthitān
buddhvā jvarakarān kāle vamyānāṃ vamanairharet
anupasthitadoṣāṇāṃ vamanaṃ taruṇe jvare
hṛdrogaṃ śvāsamānāhaṃ mohaṃ ca janayedbhṛśam
sarvadehānugāḥ sāmā dhātusthā asunirharāḥ
doṣāḥ phalānāmāmānāṃ svarasā iva sātyayāḥ
vamitaṃ laṅghitaṃ kāle yavāgūbhirupācaret
yathāsvauṣadhasiddhābhirmaṇḍapūrvābhirāditaḥ
yāvajjvaramṛdūbhāvāt ṣaḍahaṃ vā vicakṣaṇaḥ
tasyāgnirdīpyate tābhiḥ samidbhiriva pāvakaḥ
tāśca bheṣajasaṃyogāllaghutvāccāgnidīpanāḥ
vātamūtrapurīṣāṇāṃ doṣāṇāṃ cānulomanāḥ
svedanāya dravoṣṇatvād dravatvāt tṛṭpraśāntaye
āhārabhāvāt prāṇāya saratvāllāghavāya ca
jvaraghnyo jvarasātmyatvāttasmāt peyābhirāditaḥ
jvarānupacareddhīmānṛte madyasamutthitāt
madātyaye madyanitye grīṣme pittakaphādhike
ūrdhvage raktapitte ca yavāgūrna hitā jvare
tatra tarpaṇamevāgre prayojyaṃ lājasaktubhiḥ
jvarāpahaiḥ phalarasairyuktaṃ samadhuśarkaram
tataḥ sātmyabalāpekṣī bhojayejjīrṇatarpaṇam
tanunā mudgayūṣeṇa jāṅgalānāṃ rasena vā
annakāleṣu cāpyasmai vidheyaṃ dantadhāvanam
yo 'sya vaktrarasastasmādviparītaṃ priyaṃ ca yat
tadasya mukhavaiśadyaṃ prakāṅkṣāṃ cānnapānayoḥ
dhatte rasaviśeṣāṇāmabhijñatvaṃ karoti yat
viśodhya drumaśākhāgrairāsyaṃ prakṣālya cāsakṛt
mastvikṣurasamadyādyair yathāhāram avāpnuyāt
pācanaṃ śamanīyaṃ vā kaṣāyaṃ pāyayedbhiṣak
jvaritaṃ ṣaḍahe 'tīte laghvannapratibhojitam
stabhyante na vipacyante kurvanti viṣamajvaram
doṣā baddhāḥ kaṣāyeṇa stambhitvāttaruṇe jvare
na tu kalpanamuddiśya kaṣāyaḥ pratiṣidhyate
yaḥ kaṣāyakaṣāyaḥ syāt sa varjyastaruṇajvare
yūṣairamlairanamlairvā jāṅgalairvā rasairhitaiḥ
daśāhaṃ yāvadaśnīyāllaghvannaṃ jvaraśāntaye
ata ūrdhvaṃ kaphe mande vātapittottare jvare
paripakveṣu doṣeṣu sarpiṣpānaṃ yathāmṛtam
nirdaśāhamapi jñātvā kaphottaramalaṅghitam
na sarpiḥ pāyayedvaidyaḥ kaṣāyaistamupācaret
yāvallaghutvādaśanaṃ dadyānmāṃsarasena ca
balaṃ hyalaṃ nigrahāya doṣāṇāṃ balakṛcca tat
dāhatṛṣṇāparītasya vātapittottaraṃ jvaram
baddhapracyutadoṣaṃ vā nirāmaṃ payasā jayet
kriyābhirābhiḥ praśamaṃ na prayāti yadā jvaraḥ
akṣīṇabalamāṃsāgneḥ śamayettaṃ virecanaiḥ
jvarakṣīṇasya na hitaṃ vamanaṃ na virecanam
kāmaṃ tu payasā tasya nirūhairvā harenmalān
nirūho balam agniṃ ca vijvaratvaṃ mudaṃ rucim
paripakveṣu doṣeṣu prayuktaḥ śīghramāvahet
pittaṃ vā kaphapittaṃ vā pittāśayagataṃ haret
sraṃsanaṃ trīnmalān bastirharet pakvāśayasthitān
jvare purāṇe saṃkṣīṇe kaphapitte dṛḍhāgnaye
rūkṣabaddhapurīṣāya pradadyādanuvāsanam
gaurave śirasaḥ śūle vibaddheṣvindriyeṣu ca
jīrṇajvare rucikaraṃ kuryānmūrdhavirecanam
abhyaṅgāṃśca pradehāṃśca pariṣekāvagāhane
vibhajya śītoṣṇakṛtaṃ kuryājjīrṇe jvare bhiṣak
tairāśu praśamaṃ yāti bahirmārgagato jvaraḥ
labhante sukhamaṅgāni balaṃ varṇaśca vardhate
dhūpanāñjanayogaiśca yānti jīrṇajvarāḥ śamam
tvaṅmātraśeṣā yeṣāṃ ca bhavatyāganturanvayaḥ
iti kriyākramaḥ siddho jvaraghnaḥ saṃprakāśitaḥ
yeṣāṃ tveṣa kramastāni dravyāṇyūrdhvamataḥ śṛṇu
raktaśālyādayaḥ śastāḥ purāṇāḥ ṣaṣṭikaiḥ saha
yavāgvodanalājārthe jvaritānāṃ jvarāpahāḥ
lājapeyāṃ sukhajarāṃ pippalīnāgaraiḥ śṛtām
pibejjvarī jvaraharāṃ kṣudvānalpāgnirāditaḥ
amlābhilāṣī tāmeva dāḍimāmlāṃ sanāgarām
sṛṣṭaviṭ paittiko vātha śītāṃ madhuyutāṃ pibet
peyāṃ vā raktaśālīnāṃ pārśvabastiśiroruji
śvadaṃṣṭrākaṇṭakāribhyāṃ siddhāṃ jvaraharāṃ pibet
jvarātisārī peyāṃ vā pibet sāmlāṃ śṛtāṃ naraḥ
pṛśniparṇībalābilvanāgarotpaladhānyakaiḥ
śṛtāṃ vidārīgandhādyair dīpanīṃ svedanīṃ naraḥ
kāsī śvāsī ca hikkī ca yavāgūṃ jvaritaḥ pibet
vibaddhavarcāḥ sayavāṃ pippalyāmalakaiḥ śṛtām
sarpiṣmatīṃ pibet peyāṃ jvarī doṣānulomanīm
koṣṭhe vibaddhe saruji pibet peyāṃ śṛtāṃ jvarī
mṛdvīkāpippalīmūlacavyāmalakanāgaraiḥ
pibet sabilvāṃ peyāṃ vā jvare saparikartike
balāvṛkṣāmlakolāmlakalaśīdhāvanīśṛtām
asvedanidrastṛṣṇārtaḥ pibet peyāṃ saśarkarām
nāgarāmalakaiḥ siddhāṃ ghṛtabhṛṣṭāṃ jvarāpahām
mudgānmasūrāṃścaṇakān kulatthān samakuṣṭakān
yūṣārthe yūṣasātmyānāṃ jvaritānāṃ pradāpayet
paṭolapatraṃ saphalaṃ kulakaṃ pāpacelikam
karkoṭakaṃ kaṭhillaṃ ca vidyācchākaṃ jvare hitam
lāvān kapiñjalāneṇāṃścakorān upacakrakān
kuraṅgān kālapucchāṃśca hariṇān pṛṣatāñchaśān
pradadyānmāṃsasātmyāya jvaritāya jvarāpahān
īṣadamlān anamlān vā sarān kāle vicakṣaṇaḥ
kukkuṭāṃśca mayūrāṃśca tittirikrauñcavartakān
gurūṣṇatvānna śaṃsanti jvare keciccikitsakāḥ
laṅghanenānilabalaṃ jvare yadyadhikaṃ bhavet
bhiṣaṅmātrāvikalpajño dadyāttānapi kālavit
gharmāmbu cānupānārthaṃ tṛṣitāya pradāpayet
madyaṃ vā madyasātmyāya yathādoṣaṃ yathābalam
gurūṣṇasnigdhamadhurān kaṣāyāṃśca navajvare
āhārān doṣapaktyarthaṃ prāyaśaḥ parivarjayet
annapānakramaḥ siddho jvaraghnaḥ saṃprakāśitaḥ
ata ūrdhvaṃ pravakṣyante kaṣāyā jvaranāśanāḥ
pākyaṃ śītakaṣāyaṃ vā mustaparpaṭakaṃ pibet
sanāgaraṃ parpaṭakaṃ pibedvā sadurālabham
kirātatiktakaṃ mustaṃ guḍūcīṃ viśvabheṣajam
pāṭhāmuśīraṃ sodīcyaṃ pibedvā jvaraśāntaye
jvaraghnā dīpanāścaite kaṣāyā doṣapācanāḥ
tṛṣṇārucipraśamanā mukhavairasyanāśanāḥ
kaliṅgakāḥ paṭolasya patraṃ kaṭukarohiṇī
paṭolaḥ sārivā mustaṃ pāṭhā kaṭukarohiṇī
nimbaḥ paṭolastriphalā mṛdvīkā mustavatsakau
kirātatiktamamṛtā candanaṃ viśvabheṣajam
guḍūcyāmalakaṃ mustamardhaślokasamāpanāḥ
kaṣāyāḥ śamayantyāśu pañca pañcavidhāñjvarān
saṃtataṃ satatānyedyustṛtīyakacaturthakān
vatsakāragvadhau pāṭhāṃ ṣaḍgranthāṃ kaṭurohiṇīm
mūrvāṃ sātiviṣāṃ nimbaṃ paṭolaṃ dhanvayāsakam
vacāṃ mustamuśīraṃ ca madhukaṃ triphalāṃ balām
pākyaṃ śītakaṣāyaṃ vā pibejjvaraharaṃ naraḥ
madhūkamustamṛdvīkākāśmaryāṇi parūṣakam
trāyamāṇāmuśīraṃ ca triphalāṃ kaṭurohiṇīm
pītvā niśi sthitaṃ janturjvarācchīghraṃ vimucyate
jātyāmalakamustāni tadvaddhanvayavāsakam
vibaddhadoṣo jvaritaḥ kaṣāyaṃ saguḍaṃ pibet
triphalāṃ trāyamāṇāṃ ca mṛdvīkāṃ kaṭurohiṇīm
pittaśleṣmaharastveṣa kaṣāyo hyānulomikaḥ
trivṛtāśarkarāyuktaḥ pittaśleṣmajvarāpahaḥ
bṛhatyau vatsakaṃ mustaṃ devadāru mahauṣadham
kolavallī ca yogo 'yaṃ saṃnipātajvarāpahaḥ
śaṭī puṣkaramūlaṃ ca vyāghrī śṛṅgī durālabhā
guḍūcī nāgaraṃ pāṭhā kirātaṃ kaṭurohiṇī
eṣa śaṭyādiko vargaḥ sannipātajvarāpahaḥ
kāsahṛdgrahapārśvārtiśvāsatandrāsu śasyate
bṛhatyau pauṣkaraṃ bhārgī śaṭī śṛṅgī durālabhā
vatsakasya ca bījāni paṭolaṃ kaṭurohiṇī
bṛhatyādirgaṇaḥ proktaḥ sannipātajvarāpahaḥ
kāsādiṣu ca sarveṣu dadyāt sopadraveṣu ca
kaṣāyāśca yavāgvaśca pipāsājvaranāśanāḥ
nirdiṣṭā bheṣajādhyāye bhiṣaktānapi yojayet
jvarāḥ kaṣāyairvamanairlaṅghanairlaghubhojanaiḥ
rūkṣasya ye na śāmyanti sarpisteṣāṃ bhiṣagjitam
rūkṣaṃ tejo jvarakaraṃ tejasā rūkṣitasya ca
yaḥ syādanubalo dhātuḥ snehavadhyaḥ sa cānilaḥ
kaṣāyāḥ sarva evaite sarpiṣā saha yojitāḥ
prayojyā jvaraśāntyarthamagnisaṃdhukṣaṇāḥ śivāḥ
pippalyaścandanaṃ mustamuśīraṃ kaṭurohiṇī
kaliṅgakāstāmalakī sārivātiviṣā sthirā
drākṣāmalakabilvāni trāyamāṇā nidigdhikā
siddhametairghṛtaṃ sadyo jīrṇajvaramapohati
kṣayaṃ kāsaṃ śiraḥśūlaṃ pārśvaśūlaṃ halīmakam
aṃsābhitāpamagniṃ ca viṣamaṃ saṃniyacchati
vasāṃ guḍūcīṃ triphalāṃ trāyamāṇāṃ yavāsakam
paktvā tena kaṣāyeṇa payasā dviguṇena ca
pippalīmustamṛdvīkācandanotpalanāgaraiḥ
kalkīkṛtaiśca vipacedghṛtaṃ jīrṇajvarāpaham
balāṃ śvadaṃṣṭrāṃ bṛhatīṃ kalasīṃ dhāvanīṃ sthirām
nimbaṃ parpaṭakaṃ mustaṃ trāyamāṇāṃ durālabhām
kṛtvā kaṣāyaṃ peṣyārthe dadyāttāmalakīṃ śaṭīm
drākṣāṃ puṣkaramūlaṃ ca medāmāmalakāni ca
ghṛtaṃ payaśca tat siddhaṃ sarpirjvaraharaṃ param
kṣayakāsaśiraḥśūlapārśvaśūlāṃsatāpanut
jvaribhyo bahudoṣebhya ūrdhvaṃ cādhaśca buddhimān
dadyāt saṃśodhanaṃ kāle kalpe yadupadekṣyate
madanaṃ pippalībhirvā kaliṅgairmadhukena vā
yuktamuṣṇāmbunā peyaṃ vamanaṃ jvaraśāntaye
kṣaudrāmbunā rasenekṣorathavā lavaṇāmbunā
jvare pracchardanaṃ śastaṃ madyairvā tarpaṇena vā
mṛdvīkāmalakānāṃ vā rasaṃ praskandanaṃ pibet
rasamāmalakānāṃ vā ghṛtabhṛṣṭaṃ jvarāpaham
lihyādvā traivṛtaṃ cūrṇaṃ saṃyuktaṃ madhusarpiṣā
pibedvā kṣaudramāvāpya saghṛtaṃ triphalārasam
āragvadhaṃ vā payasā mṛdvīkānāṃ rasena vā
trivṛtāṃ trāyamāṇāṃ vā payasā jvaritaḥ pibet
jvarādvimucyate pītvā mṛdvīkābhiḥ sahābhayām
payo 'nupānamuṣṇaṃ vā pītvā drākṣārasaṃ naraḥ
kāsācchvāsācchiraḥśūlāt pārśvaśūlāccirajvarāt
mucyate jvaritaḥ pītvā pañcamūlīśṛtaṃ payaḥ
eraṇḍamūlotkvathitaṃ jvarāt saparikartikāt
payo vimucyate pītvā tadvadbilvaśalāṭubhiḥ
trikaṇṭakabalāvyāghrīguḍanāgarasādhitam
varcomūtravibandhaghnaṃ śophajvaraharaṃ payaḥ
sanāgaraṃ samṛdvīkaṃ saghṛtakṣaudraśarkaram
śṛtaṃ payaḥ sakharjūraṃ pipāsājvaranāśanam
caturguṇenāmbhasā vā śṛtaṃ jvaraharaṃ payaḥ
dhāroṣṇaṃ vā payaḥ sadyo vātapittajvaraṃ jayet
jīrṇajvarāṇāṃ sarveṣāṃ payaḥ praśamanaṃ param
peyaṃ taduṣṇaṃ śītaṃ vā yathāsvaṃ bheṣajaiḥ śṛtam
prayojayejjvaraharānnirūhān sānuvāsanān
pakvāśayagate doṣe vakṣyante ye ca siddhiṣu
paṭolāriṣṭapatrāṇi sośīraścaturaṅgulaḥ
hrīberaṃ rohiṇī tiktā śvadaṃṣṭrā madanāni ca
sthirā balā ca tat sarvaṃ payasyardhodake śṛtam
kṣīrāvaśeṣaṃ niryūhaṃ saṃyuktaṃ madhusarpiṣā
kalkairmadanamustānāṃ pippalyā madhukasya ca
vatsakasya ca saṃyuktaṃ bastiṃ dadyājjvarāpaham
śuddhe mārge hṛte doṣe viprasanneṣu dhātuṣu
gatāṅgaśūlo laghvaṅgaḥ sadyo bhavati vijvaraḥ
āragvadhamuśīraṃ ca madanasya phalaṃ tathā
catasraḥ parṇinīścaiva niryūhamupakalpayet
priyaṅgurmadanaṃ mustaṃ śatāhvā madhuyaṣṭikā
kalkaḥ sarpirguḍaḥ kṣaudraṃ jvaraghno bastiruttamaḥ
guḍūcīṃ trāyamāṇāṃ ca candanaṃ madhukaṃ vṛṣam
sthirāṃ balāṃ pṛśniparṇīṃ madanaṃ ceti sādhayet
rasaṃ jāṅgalamāṃsasya rasena sahitaṃ bhiṣak
pippalīphalamustānāṃ kalkena madhukasya ca
īṣatsalavaṇaṃ yuktyā nirūhaṃ madhusarpiṣā
jvarapraśamanaṃ dadyādbalasvedarucipradam
jīvantīṃ madhukaṃ medāṃ pippalīṃ madanaṃ vacām
ṛddhiṃ rāsnāṃ balāṃ viśvaṃ śatapuṣpāṃ śatāvarīm
piṣṭvā kṣīraṃ jalaṃ sarpistailaṃ ca vipacedbhiṣak
ānuvāsanikaṃ snehametaṃ vidyājjvarāpaham
paṭolapicumardābhyāṃ guḍūcyā madhukena ca
madanaiśca śṛtaḥ sneho jvaraghnamanuvāsanam
candanāgurukāśmaryapaṭolamadhukotpalaiḥ
siddhaḥ sneho jvaraharaḥ snehabastiḥ praśasyate
yaduktaṃ bheṣajādhyāye vimāne rogabheṣaje
śirovirecanaṃ kuryādyuktijñastajjvarāpaham
yacca nāvanikaṃ tailaṃ yāśca prāgdhūmavartayaḥ
mātrāśitīye nirdiṣṭāḥ prayojyāstā jvareṣvapi
abhyaṅgāṃśca pradehāṃśca pariṣekāṃśca kārayet
yathābhilāṣaṃ śītoṣṇaṃ vibhajya dvividhaṃ jvaram
sahasradhautaṃ sarpirvā tailaṃ vā candanādikam
dāhajvarapraśamanaṃ dadyād abhyañjanaṃ bhiṣak
atha candanādyaṃ tailamupadekṣyāmaḥ candanabhadraśrīkālānusāryakālīyakapadmāpadmakośīrasārivāmadhukaprapauṇḍarīka nāgapuṣpodīcyavanyapadmotpalanalinakumudasaugandhikapuṇḍarīkaśatapatrabisamṛṇāla śālūkaśaivālakaśerukānantākuśakāśekṣudarbhaśaranalaśālimūlajambuvetasavānīragundrākakubhāsanāśvakarṇasyandana vātapothaśālatāladhavatiniśakhadirakadarakadambakāśmaryaphalasarjaplakṣavaṭakapītanodumbarāśvattha nyagrodhadhātakīdūrvetkaṭaśṛṅgāṭakamañjiṣṭhājyotiṣmatīpuṣkarabījakrauñcādanabadarīkovidārakadalīsaṃvartakāriṣṭaśataparvāśītakumbhikā śatāvarīśrīparṇīśrāvaṇīmahāśrāvaṇīrohiṇīśītapākyodanapākīkālābalāpayasyāvidārījīvakarṣabhakamedāmahāmedā madhurasarṣyaproktātṛṇaśūnyamocarasāṭarūṣakabakulakuṭajapaṭolanimbaśālmalīnārikelakharjūramṛdvīkāpriyālapriyaṅgudhanvanātmaguptāmadhūkānām anyeṣāṃ ca śītavīryāṇāṃ yathālābhamauṣadhānāṃ kaṣāyaṃ kārayet
tena kaṣāyeṇa dviguṇitapayasā teṣāmeva ca kalkena kaṣāyārdhamātraṃ mṛdvagninā sādhayettailam
etat tailamabhyaṅgāt sadyo dāhajvaramapanayati
etaireva cauṣadhairaślakṣṇapiṣṭaiḥ suśītaiḥ pradehaṃ kārayet
etaireva ca śṛtaśītaṃ salilamavagāhapariṣekārthaṃ prayuñjīta
iti candanādyaṃ tailam
madhvāranālakṣīradadhighṛtasalilasekāvagāhāśca sadyo dāhajvaramapanayanti śītasparśatvāt
bhavanti cātra
pauṣkareṣu suśīteṣu padmotpaladaleṣu ca
kadalīnāṃ ca patreṣu kṣaumeṣu vimaleṣu ca
candanodakaśīteṣu śīte dhārāgṛhe 'pi vā
himāmbusikte sadane dāhārtaḥ saṃviśet sukham
hemaśaṅkhapravālānāṃ maṇīnāṃ mauktikasya ca
candanodakaśītānāṃ saṃsparśānurasān spṛśet
sragbhirnīlotpalaiḥ padmairvyajanairvividhairapi
śītavātāvahair vyajyeccandanodakavarṣibhiḥ
nadyastaḍāgāḥ padminyo hradāśca vimalodakāḥ
avagāhe hitā dāhatṛṣṇāglānijvarāpahāḥ
priyāḥ pradakṣiṇācārāḥ pramadāścandanokṣitāḥ
sāntvayeyuḥ paraiḥ kāmairmaṇimauktikabhūṣaṇāḥ
śītāni cānnapānāni śītānyupavanāni ca
vāyavaścandrapādāśca śītā dāhajvarāpahāḥ
athoṣṇābhiprāyiṇāṃ jvaritānām abhyaṅgādīn upakramān upadekṣyāmaḥ agurukuṣṭhatagarapatranaladaśaileyadhyāmakahareṇukāsthauṇeyaka kṣemakailāvarāṅgadalapuratamālapatrabhūtīkarohiṣasaralaśallakī devadārvagnimanthabilvasyonākakāśmaryapāṭalāpunarnavā vṛścīrakaṇṭakārībṛhatīśālaparṇīpṛśniparṇīmāṣaparṇīmudgaparṇīgokṣurakairaṇḍaśobhāñjanakavaruṇārkacirabilvatilvaka śaṭīpuṣkaramūlagaṇḍīrorubūkapattūrākṣīvāśmantakaśigrumātuluṅgapīlukamūlakaparṇītilaparṇīpīluparṇīmeṣaśṛṅgī hiṃsrādantaśaṭhairāvatakabhallātakāsphotakāṇḍīrātmajaikeṣīkākarañjadhānyakājamodapṛthvīkāsumukhasurasakuṭherakakālamālakaparṇāsakṣavakaphaṇijjhaka bhūstṛṇaśṛṅgaverapippalīsarṣapāśvagandhārāsnāruhārohāvacābalātibalāguḍūcī śatapuṣpāśītavallīnākulīgandhanākulīśvetājyotiṣmatīcitrakādhyaṇḍāmlacāṅgerītilabadarakulatthamāṣāṇām evaṃvidhānām anyeṣāṃ coṣṇavīryāṇāṃ yathālābhamauṣadhānāṃ kaṣāyaṃ kārayet tena kaṣāyeṇa teṣāmeva ca kalkena surāsauvīrakatuṣodakamaireyamedakadadhimaṇḍāranālakaṭvaraprativinītena tailapātraṃ vipācayet
tena sukhoṣṇena tailenoṣṇābhiprāyiṇaṃ jvaritamabhyañjyāt tathā śītajvaraḥ praśāmyati etaireva cauṣadhaiḥ ślakṣṇapiṣṭaiḥ sukhoṣṇaiḥ pradehaṃ kārayet etaireva ca śṛtaṃ sukhoṣṇaṃ salilamavagāhanārthaṃ pariṣekārthaṃ ca prayuñjīta śītajvarapraśamārtham
bhavanti cātra
trayodaśavidhaḥ svedaḥ svedādhyāye nidarśitaḥ
mātrākālavidā yuktaḥ sa ca śītajvarāpahaḥ
sā kuṭī tacca śayanaṃ taccāvacchādanaṃ jvaram
śītaṃ praśamayantyāśu dhūpāścāgurujā ghanāḥ
cārūpacitagātryaśca taruṇyo yauvanoṣmaṇā
āśleṣācchamayantyāśu pramadāḥ śiśirajvaram
svedanānyannapānāni vātaśleṣmaharāṇi ca
śītajvaraṃ jayantyāśu saṃsargabalayojanāt
vātaje śramaje caiva purāṇe kṣataje jvare
laṅghanaṃ na hitaṃ vidyācchamanaistānupācaret
vikṣipyāmāśayoṣmāṇaṃ yasmādgatvā rasaṃ nṛṇām
jvaraṃ kurvanti doṣāstu hīyate 'gnibalaṃ tataḥ
yathā prajvalito vahniḥ sthālyāmindhanavānapi
na pacatyodanaṃ samyaganilaprerito bahiḥ
paktisthānāttathā doṣairūṣmā kṣipto bahirnṛṇām
na pacatyabhyavahṛtaṃ kṛcchrāt pacati vā laghu
ato 'gnibalarakṣārthaṃ laṅghanādikramo hitaḥ
saptāhena hi pacyante saptadhātugatā malāḥ
nirāmaścāpyataḥ prokto jvaraḥ prāyo 'ṣṭame 'hani
udīrṇadoṣas tvalpāgnir aśnan guru viśeṣataḥ
mucyate sahasā prāṇaiściraṃ kliśyati vā naraḥ
etasmātkāraṇādvidvān vātike 'pyādito jvare
nāti gurvati vā snigdhaṃ bhojayet sahasā naram
jvare mārutaje tv ādāv anapekṣyāpi hi kramam
kuryānniranubandhānāmabhyaṅgādīnupakramān
pāyayitvā kaṣāyaṃ ca bhojayedrasabhojanam
jīrṇajvaraharaṃ kuryāt sarvaśaścāpyupakramam
śleṣmalānāmavātānāṃ jvaro 'nuṣṇaḥ kaphādhikaḥ
paripākaṃ na saptāhenāpi yāti mṛdūṣmaṇām
taṃ krameṇa yathoktena laṅghanālpāśanādinā
ā daśāham upakramya kaṣāyādyairupācaret
sāmā ye ye ca kaphajāḥ kaphapittajvarāśca ye
laṅghanaṃ laṅghanīyoktaṃ teṣu kāryaṃ prati prati
vamanaiśca virekaiśca bastibhiśca yathākramam
jvarānupacareddhīmān kaphapittānilodbhavān
saṃsṛṣṭān saṃnipatitān buddhvā taratamaiḥ samaiḥ
jvarān doṣakramāpekṣī yathoktairauṣadhairjayet
vardhanenaikadoṣasya kṣapaṇenocchritasya vā
kaphasthānānupūrvyā vā sannipātajvaraṃ jayet
sannipātajvarasyānte karṇamūle sudāruṇaḥ
śothaḥ saṃjāyate tena kaścideva pramucyate
raktāvasecanaiḥ śīghraṃ sarpiṣpānaiśca taṃ jayet
pradehaiḥ kaphapittaghnairnāvanaiḥ kavalagrahaiḥ
śītoṣṇasnigdharūkṣādyairjvaro yasya na śāmyati
śākhānusārī raktasya so 'vasekāt praśāmyati
visarpeṇābhighātena yaśca visphoṭakairjvaraḥ
tatrādau sarpiṣaḥ pānaṃ kaphapittottaro na cet
daurbalyāddehadhātūnāṃ jvaro jīrṇo 'nuvartate
balyaiḥ saṃbṛṃhaṇais tasmād āhārais tam upācaret
karma sādhāraṇaṃ jahyāttṛtīyakacaturthakau
āganturanubandho hi prāyaśo viṣamajvare
vātapradhānaṃ sarpirbhirbastibhiḥ sānuvāsanaiḥ
snigdhoṣṇairannapānaiśca śamayedviṣamajvaram
virecanena payasā sarpiṣā saṃskṛtena ca
viṣamaṃ tiktaśītaiśca jvaraṃ pittottaraṃ jayet
vamanaṃ pācanaṃ rūkṣamannapānaṃ vilaṅghanam
kaṣāyoṣṇaṃ ca viṣame jvare śastaṃ kaphottare
yogāḥ parāḥ pravakṣyante viṣamajvaranāśanāḥ
prayoktavyā matimatā doṣādīn pravibhajya te
surā samaṇḍā pānārthe bhakṣyārthe caraṇāyudhaḥ
tittiriśca mayūraśca prayojyā viṣamajvare
pibedvā ṣaṭpalaṃ sarpirabhayāṃ vā prayojayet
triphalāyāḥ kaṣāyaṃ vā guḍūcyā rasameva vā
nīlinīmajagandhāṃ ca trivṛtāṃ kaṭurohiṇīm
pibejjvarāgame yuktyā snehasvedopapāditaḥ
sarpiṣo mahatīṃ mātrāṃ pītvā vā chardayet punaḥ
upayujyānnapānaṃ vā prabhūtaṃ punarullikhet
sānnaṃ madyaṃ prabhūtaṃ vā pītvā svapyājjvarāgame
āsthāpanaṃ yāpanaṃ vā kārayedviṣamajvare
payasā vṛṣadaṃśasya śakṛdvā tadahaḥ pibet
vṛṣasya dadhimaṇḍena surayā vā sasaindhavam
pippalyāstriphalāyāśca dadhnastakrasya sarpiṣaḥ
pañcagavyasya payasaḥ prayogo viṣamajvare
rasonasya satailasya prāgbhaktamupasevanam
medyānāmuṣṇavīryāṇāmāmiṣāṇāṃ ca bhakṣaṇam
hiṅgutulyā tu vaiyāghrī vasā nasyaṃ sasaindhavā
purāṇasarpiḥ siṃhasya vasā tadvat sasaindhavā
saindhavaṃ pippalīnāṃ ca taṇḍulāḥ samanaḥśilāḥ
netrāñjanaṃ tailapiṣṭaṃ śasyate viṣamajvare
palaṅkaṣā nimbapatraṃ vacā kuṣṭhaṃ harītakī
sarṣapāḥ sayavāḥ sarpirdhūpanaṃ jvaranāśanam
ye dhūmā dhūpanaṃ yacca nāvanaṃ cāñjanaṃ ca yat
manovikāre nirdiṣṭaṃ kāryaṃ tadviṣamajvare
maṇīnāmoṣadhīnāṃ ca maṅgalyānāṃ viṣasya ca
dhāraṇādagadānāṃ ca sevanānna bhavejjvaraḥ
somaṃ sānucaraṃ devaṃ samātṛgaṇamīśvaram
pūjayan prayataḥ śīghraṃ mucyate viṣamajvarāt
viṣṇuṃ sahasramūrdhānaṃ carācarapatiṃ vibhum
stuvannāmasahasreṇa jvarān sarvānapohati
brahmāṇamaśvināvindraṃ hutabhakṣaṃ himācalam
gaṅgāṃ marudgaṇāṃś ceṣṭyā pūjayañjayati jvarān
bhaktyā mātuḥ pituścaiva gurūṇāṃ pūjanena ca
brahmacaryeṇa tapasā satyena niyamena ca
japahomapradānena vedānāṃ śravaṇena ca
jvarādvimucyate śīghraṃ sādhūnāṃ darśanena ca
jvare rasasthe vamanamupavāsaṃ ca kārayet
sekapradehau raktasthe tathā saṃśamanāni ca
virecanaṃ sopavāsaṃ māṃsamedaḥsthite hitam
asthimajjagate deyā nirūhāḥ sānuvāsanāḥ
śāpābhicārādbhūtānāmabhiṣaṅgācca yo jvaraḥ
daivavyapāśrayaṃ tatra sarvamauṣadhamiṣyate
abhighātajvaro naśyet pānābhyaṅgena sarpiṣaḥ
raktāvasekairmadyaiśca sātmyairmāṃsarasaudanaiḥ
sānāho madyasātmyānāṃ madirārasabhojanaiḥ
kṣatānāṃ vraṇitānāṃ ca kṣatavraṇacikitsayā
āśvāseneṣṭalābhena vāyoḥ praśamanena ca
harṣaṇaiśca śamaṃ yānti kāmaśokabhayajvarāḥ
kāmyairarthairmanojñaiśca pittaghnaiścāpyupakramaiḥ
sadvākyaiśca śamaṃ yāti jvaraḥ krodhasamutthitaḥ
kāmāt krodhajvaro nāśaṃ krodhāt kāmasamudbhavaḥ
yāti tābhyāmubhābhyāṃ ca bhayaśokasamutthitaḥ
jvarasya vegaṃ kālaṃ ca cintayañjvaryate tu yaḥ
jvarapramokṣe puruṣaḥ kūjan vamati ceṣṭate
śvasanvivarṇaḥ svinnāṅgo vepate līyate muhuḥ
pralapatyuṣṇasarvāṅgaḥ śītāṅgaśca bhavatyapi
visaṃjño jvaravegārtaḥ sakrodha iva vīkṣyate
sadoṣaśabdaṃ ca śakṛddravaṃ sravati vegavat
liṅgānyetāni jānīyājjvaramokṣe vicakṣaṇaḥ
bahudoṣasya balavān prāyeṇābhinavo jvaraḥ
satkriyādoṣapaktyā cedvimuñcati sudāruṇam
kṛtvā doṣavaśādvegaṃ kramāduparamanti ye
teṣāmadāruṇo mokṣo jvarāṇāṃ cirakāriṇām
vigataklamasaṃtāpamavyathaṃ vimalendriyam
yuktaṃ prakṛtisattvena vidyāt puruṣam ajvaram
sajvaro jvaramuktaśca vidāhīni gurūṇi ca
asātmyānyannapānāni viruddhāni ca varjayet
vyavāyamaticeṣṭāśca snānamatyaśanāni ca
tathā jvaraḥ śamaṃ yāti praśānto jāyate na ca
vyāyāmaṃ ca vyavāyaṃ ca snānaṃ caṅkramaṇāni ca
jvaramukto na seveta yāvanna balavān bhavet
asaṃjātabalo yastu jvaramukto niṣevate
varjyametannarastasya punarāvartate jvaraḥ
durhṛteṣu ca doṣeṣu yasya vā vinivartate
svalpenāpyapacāreṇa tasya vyāvartate punaḥ
cirakālaparikliṣṭaṃ durbalaṃ hīnatejasam
acireṇaiva kālena sa hanti punarāgataḥ
athavāpi parīpākaṃ dhātuṣveva kramānmalāḥ
yānti jvaramakurvantaste tathāpyapakurvate
dīnatāṃ śvayathuṃ glāniṃ pāṇḍutāṃ nānnakāmatām
kaṇḍūrutkoṭhapiḍakāḥ kurvantyagniṃ ca te mṛdum
evamanye 'pi ca gadā vyāvartante punargatāḥ
anirghātena doṣāṇām alpair apyahitair nṝṇām
nirvṛtte 'pi jvare tasmādyathāvasthaṃ yathābalam
yathāprāṇaṃ hareddoṣaṃ prayogairvā śamaṃ nayet
mṛdubhiḥ śodhanaiḥ śuddhiryāpanā bastayo hitāḥ
hitāśca laghavo yūṣā jāṅgalāmiṣajā rasāḥ
abhyaṅgodvartanasnānadhūpanānyañjanāni ca
hitāni punarāvṛtte jvare tiktaghṛtāni ca
gurvyabhiṣyandyasātmyānāṃ bhojanāt punarāgate
laṅghanoṣṇopacārādiḥ kramaḥ kāryaśca pūrvavat
kirātatiktakaṃ tiktā mustaṃ parpaṭako 'mṛtā
ghnanti pītāni cābhyāsāt punarāvartakaṃ jvaram
tasyāṃ tasyāmavasthāyāṃ jvaritānāṃ vicakṣaṇaḥ
jvarakriyākramāpekṣī kuryāttattaccikitsitam
rogarāṭ sarvabhūtānāmantakṛddāruṇo jvaraḥ
tasmādviśeṣatastasya yateta praśame bhiṣak
tatra ślokaḥ
yathākramaṃ yathāpraśnamuktaṃ jvaracikitsitam
ātreyeṇāgniveśāya bhūtānāṃ hitakāmyayā
athāto raktapittacikitsitaṃ vyākhyāsyāmaḥ
iti ha smāha bhagavānātreyaḥ
viharantaṃ jitātmānaṃ pañcagaṅge punarvasum
praṇamyovāca nirmohamagniveśo 'gnivarcasam
bhagavan raktapittasya heturuktaḥ salakṣaṇaḥ
vaktavyaṃ yat paraṃ tasya vaktumarhasi tadguro
gururuvāca
mahāgadaṃ mahāvegam agnivacchīghrakāri ca
hetulakṣaṇavicchīghraṃ raktapittamupācaret
tasyoṣṇaṃ tīkṣṇamamlaṃ ca kaṭūni lavaṇāni ca
gharmaścānnavidāhaśca hetuḥ pūrvaṃ nidarśitaḥ
tairhetubhiḥ samutkliṣṭaṃ pittaṃ raktaṃ prapadyate
tadyonitvāt prapannaṃ ca vardhate tat pradūṣayat
tasyoṣmaṇā dravo dhāturdhātordhātoḥ prasicyate
svidyatastena saṃvṛddhiṃ bhūyastadadhigacchati
saṃyogād dūṣaṇāttattu sāmānyādgandhavarṇayoḥ
raktasya pittamākhyātaṃ raktapittaṃ manīṣibhiḥ
plīhānaṃ ca yakṛccaiva tadadhiṣṭhāya vartate
srotāṃsi raktavāhīni tanmūlāni hi dehinām
sāndraṃ sapāṇḍu sasnehaṃ picchilaṃ ca kaphānvitam
śyāvāruṇaṃ saphenaṃ ca tanu rūkṣaṃ ca vātikam
raktapittaṃ kaṣāyābhaṃ kṛṣṇaṃ gomūtrasaṃnibham
mecakāgāradhūmābhamañjanābhaṃ ca paittikam
saṃsṛṣṭaliṅgaṃ saṃsargāttriliṅgaṃ sānnipātikam
ekadoṣānugaṃ sādhyaṃ dvidoṣaṃ yāpyamucyate
yattridoṣamasādhyaṃ tanmandāgner ativegavat
vyādhibhiḥ kṣīṇadehasya vṛddhasyānaśnataśca yat
gatirūrdhvamadhaścaiva raktapittasya darśitā
ūrdhvā saptavidhadvārā dvidvārā tvadharā gatiḥ
sapta chidrāṇi śirasi dve cādhaḥ sādhyamūrdhvagam
yāpyaṃ tvadhogaṃ mārgau tu dvāvasādhyaṃ prapadyate
yadā tu sarvacchidrebhyo romakūpebhya eva ca
vartate tām asaṃkhyeyāṃ gatiṃ tasyāhur āntikīm
yaccobhayābhyāṃ mārgābhyāmatimātraṃ pravartate
tulyaṃ kuṇapagandhena raktaṃ kṛṣṇamatīva ca
saṃsṛṣṭaṃ kaphavātābhyāṃ kaṇṭhe sajati cāpi yat
yaccāpyupadravaiḥ sarvairyathoktaiḥ samabhidrutam
hāridranīlaharitatāmrair varṇair upadrutam
kṣīṇasya kāsamānasya yacca tacca na sidhyati
yaddvidoṣānugaṃ yadvā śāntaṃ śāntaṃ prakupyati
mārgānmārgaṃ caredyadvā yāpyaṃ pittamasṛk ca tat
ekamārgaṃ balavato nātivegaṃ navotthitam
raktapittaṃ sukhe kāle sādhyaṃ syānnirupadravam
snigdhoṣṇamuṣṇarūkṣaṃ ca raktapittasya kāraṇam
adhogasyottaraṃ prāyaḥ pūrvaṃ syādūrdhvagasya tu
ūrdhvagaṃ kaphasaṃsṛṣṭamadhogaṃ mārutānugam
dvimārgaṃ kaphavātābhyāmubhābhyāmanubadhyate
akṣīṇabalamāṃsasya raktapittaṃ yadaśnataḥ
taddoṣaduṣṭam utkliṣṭaṃ nādau stambhanamarhati
galagrahaṃ pūtinasyaṃ mūrcchāyamaruciṃ jvaram
gulmaṃ plīhānamānāhaṃ kilāsaṃ kṛcchramūtratām
kuṣṭhānyarśāṃsi vīsarpaṃ varṇanāśaṃ bhagandaram
buddhīndriyoparodhaṃ ca kuryāt sambhitam āditaḥ
tasmādupekṣyaṃ balino baladoṣavicāriṇā
raktapittaṃ prathamataḥ pravṛddhaṃ siddhimicchatā
prāyeṇa hi samutkliṣṭamāmadoṣāccharīriṇām
vṛddhiṃ prayāti pittāsṛk tasmāttallaṅghyam āditaḥ
mārgau doṣānubandhaṃ ca nidānaṃ prasamīkṣya ca
laṅghanaṃ raktapittādau tarpaṇaṃ vā prayojayet
hrīberacandanośīramustaparpaṭakaiḥ śṛtam
kevalaṃ śṛtaśītaṃ vā dadyāttoyaṃ pipāsave
ūrdhvage tarpaṇaṃ pūrvaṃ peyāṃ pūrvamadhogate
kālasātmyānubandhajño dadyāt prakṛtikalpavit
jalaṃ kharjūramṛdvīkāmadhūkaiḥ saparūṣakaiḥ
śṛtaśītaṃ prayoktavyaṃ tarpaṇārthe saśarkaram
tarpaṇaṃ saghṛtakṣaudraṃ lājacūrṇaiḥ pradāpayet
ūrdhvagaṃ raktapittaṃ tat pītaṃ kāle vyapohati
mandāgneramlasātmyāya tat sāmlamapi kalpayet
dāḍimāmalakairvidvānamlārthaṃ cānudāpayet
śāliṣaṣṭikanīvārakoradūṣapraśāntikāḥ
śyāmākaśca priyaṅguśca bhojanaṃ raktapittinām
mudgā masūrāścaṇakāḥ samakuṣṭhāḍhakīphalāḥ
praśastāḥ sūpayūṣārthe kalpitā raktapittinām
paṭolanimbavetrāgraplakṣavetasapallavāḥ
kirātatiktakaṃ śākaṃ gaṇḍīraḥ sakaṭhillakaḥ
kovidārasya puṣpāṇi kāśmaryasyātha śālmaleḥ
annapānavidhau śākaṃ yaccānyadraktapittanut
śākārthaṃ śākasātmyānāṃ tacchastaṃ raktapittinām
svinnaṃ vā sarpiṣā bhṛṣṭaṃ yūṣavadvā vipācitam
pārāvatān kapotāṃśca lāvān raktākṣavartakān
śaśān kapiñjalāneṇān hariṇānkālapucchakān
raktapitte hitān vidyādrasāṃsteṣāṃ prayojayet
īṣadamlānanamlān vā ghṛtabhṛṣṭān saśarkarān
kaphānuge yūṣaśākaṃ dadyādvātānuge rasam
raktapitte yavāgūnāmataḥ kalpaḥ pravakṣyate
padmotpalānāṃ kiñjalkaḥ pṛśniparṇī priyaṅgukāḥ
jale sādhyā rase tasmin peyā syādraktapittinām
candanośīralodhrāṇāṃ rase tadvat sanāgare
kirātatiktakośīramustānāṃ tadvadeva ca
dhātakīdhanvayāsāmbubilvānāṃ vā rase śṛtā
masūrapṛśniparṇyorvā sthirāmudgarase 'thavā
rase hareṇukānāṃ vā saghṛte sabalārase
siddhāḥ pārāvatādīnāṃ rase vā syuḥ pṛthakpṛthak
ityuktā raktapittaghnyaḥ śītāḥ samadhuśarkarāḥ
yavāgvaḥ kalpanā caiṣā kāryā māṃsaraseṣvapi
śaśaḥ savāstukaḥ śasto vibandhe raktapittinām
vātolbaṇe tittiriḥ syādudumbararase śṛtaḥ
mayūraḥ plakṣaniryūhe nyagrodhasya ca kukkuṭaḥ
rase bilvotpalādīnāṃ vartakakrakarau hitau
tṛṣyate tiktakaiḥ siddhaṃ tṛṣṇāghnaṃ vā phalodakam
siddhaṃ vidārigandhādyairathavā śṛtaśītalam
jñātvā doṣāvanubalau balamāhārameva ca
jalaṃ pipāsave dadyādvisargādalpaśo 'pi vā
nidānaṃ raktapittasya yatkiṃcit saṃprakāśitam
jīvitārogyakāmaistanna sevyaṃ raktapittibhiḥ
ityannapānaṃ nirdiṣṭaṃ kramaśo raktapittanut
vakṣyate bahudoṣāṇāṃ kāryaṃ balavatāṃ ca yat
akṣīṇabalamāṃsasya yasya saṃtarpaṇotthitam
bahudoṣaṃ balavato raktapittaṃ śarīriṇaḥ
kāle saṃśodhanārhasya taddharennirupadravam
virecanenordhvabhāgamadhogaṃ vamanena ca
trivṛtāmabhayāṃ prājñaḥ phalānyāragvadhasya vā
trāyamāṇāṃ gavākṣyā vā mūlamāmalakāni vā
virecanaṃ prayuñjīta prabhūtamadhuśarkaram
rasaḥ praśasyate teṣāṃ raktapitte viśeṣataḥ
vamanaṃ madanonmiśro manthaḥ sakṣaudraśarkaraḥ
saśarkaraṃ vā salilamikṣūṇāṃ rasa eva vā
vatsakasya phalaṃ mustaṃ madanaṃ madhukaṃ madhu
adhovahe raktapitte vamanaṃ paramucyate
ūrdhvage śuddhakoṣṭhasya tarpaṇādiḥ kramo hitaḥ
adhogate yavāgvādirna cetsyānmāruto balī
balamāṃsaparikṣīṇaṃ śokabhārādhvakarśitam
jvalanādityasaṃtaptamanyairvā kṣīṇamāmayaiḥ
garbhiṇīṃ sthaviraṃ bālaṃ rūkṣālpapramitāśinam
avamyamavirecyaṃ vā yaṃ paśyedraktapittinam
śoṣeṇa sānubandhaṃ vā tasya saṃśamanī kriyā
śasyate raktapittasya paraṃ sātha pravakṣyate
aṭarūṣakamṛdvīkāpathyākvāthaḥ saśarkaraḥ
madhumiśraḥ śvāsakāsaraktapittanibarhaṇaḥ
aṭarūṣakaniryūhe priyaṅguṃ mṛttikāñjane
vinīya lodhraṃ kṣaudraṃ ca raktapittaharaṃ pibet
padmakaṃ padmakiñjalkaṃ dūrvāṃ vāstūkamutpalam
nāgapuṣpaṃ ca lodhraṃ ca tenaiva vidhinā pibet
prapauṇḍarīkaṃ madhukaṃ madhu cāśvaśakṛdrase
yavāsabhṛṅgarajasormūlaṃ vā gośakṛdrase
vinīya raktapittaghnaṃ peyaṃ syāttaṇḍulāmbunā
yuktaṃ vā madhusarpirbhyāṃ lihyād go'śvaśakṛdrasam
khadirasya priyaṅgūṇāṃ kovidārasya śālmaleḥ
puṣpacūrṇāni madhunā lihyānnā raktapittikaḥ
śṛṅgāṭakānāṃ lājānāṃ mustakharjūrayorapi
lihyāccūrṇāni madhunā padmānāṃ keśarasya ca
dhanvajānāmasṛglihyānmadhunā mṛgapakṣiṇām
sakṣaudraṃ grathite rakte lihyāt pārāvataṃ śakṛt
uśīrakālīyakalodhrapadmakapriyaṅgukākaṭphalaśaṅkhagairikāḥ
pṛthak pṛthak candanatulyabhāgikāḥ saśarkarāstaṇḍuladhāvanāplutāḥ
raktaṃ sapittaṃ tamakaṃ pipāsāṃ dāhaṃ ca pītāḥ śamayanti sadyaḥ
kirātatiktaṃ kramukaṃ samustaṃ prapauṇḍarīkaṃ kamalotpale ca
hrīberamūlāni paṭolapatraṃ durālabhā parpaṭako mṛṇālam
dhanañjayodumbaravetasatvaṅnyagrodhaśāleyayavāsakatvak
tugālatāvetasataṇḍulīyaṃ sasārivaṃ mocarasaḥ samaṅgā
pṛthak pṛthak candanayojitāni tenaiva kalpena hitāni tatra
niśi sthitā vā svarasīkṛtā vā kalkīkṛtā vā mṛditāḥ śṛtā vā
ete samastā gaṇaśaḥ pṛthagvā raktaṃ sapittaṃ śamayanti yogāḥ
mudgāḥ salājāḥ sayavāḥ sakṛṣṇāḥ sośīramustāḥ saha candanena
balājale paryuṣitāḥ kaṣāyā raktaṃ sapittaṃ śamayantyudīrṇam
vaidūryamuktāmaṇigairikāṇāṃ mṛcchaṅkhahemāmalakodakānām
madhūdakasyekṣurasasya caiva pānācchamaṃ gacchati raktapittam
uśīrapadmotpalacandanānāṃ pakvasya loṣṭasya ca yaḥ prasādaḥ
saśarkaraḥ kṣaudrayutaḥ suśīto raktātiyogapraśamāya deyaḥ
priyaṅgukācandanalodhrasārivāmadhūkamustābhayadhātakījalam
samṛtprasādaṃ saha yaṣṭikāmbunā saśarkaraṃ raktanibarhaṇaṃ param
kaṣāyayogairvividhairyathoktairdīpte 'nale śleṣmaṇi nirjite ca
yadraktapittaṃ praśamaṃ na yāti tatrānilaḥ syādanu tatra kāryam
chāgaṃ payaḥ syāt paramaṃ prayoge gavyaṃ śṛtaṃ pañcaguṇe jale vā
saśarkaraṃ mākṣikasamprayuktaṃ vidārigandhādigaṇaiḥ śṛtaṃ vā
drākṣāśṛtaṃ nāgarakaiḥ śṛtaṃ vā balāśṛtaṃ gokṣurakaiḥ śṛtaṃ vā
sajīvakaṃ sarṣabhakaṃ sasarpiḥ payaḥ prayojyaṃ sitayā śṛtaṃ vā
śatāvarīgokṣurakaiḥ śṛtaṃ vā śṛtaṃ payo vāpyatha parṇinībhiḥ
raktaṃ nihantyāśu viśeṣatastu yanmūtramārgāt sarujaṃ prayāti
viśeṣato viṭpathasampravṛtte payo mataṃ mocarasena siddham
vaṭāvarohair vaṭaśuṅgakair vā hrīberanīlotpalanāgarairvā
kaṣāyayogān payasā purā vā pītvānu cādyāt payasaiva śālīn
kaṣāyayogairathavā vipakvametaiḥ pibet sarpiratisrave ca
vāsāṃ saśākhāṃ sapalāśamūlāṃ kṛtvā kaṣāyaṃ kusumāni cāsyāḥ
pradāya kalkaṃ vipacedghṛtaṃ tat sakṣaudramāśveva nihanti raktam
iti vāsāghṛtam
palāśavṛntasvarasena siddhaṃ tasyaiva kalkena madhudraveṇa
lihyādghṛtaṃ vatsakakalkasiddhaṃ tadvat samaṅgotpalalodhrasiddham
syāttrāyamāṇāvidhireṣa eva sodumbare caiva paṭolapatre
sarpīṃṣi pittajvaranāśanāni sarvāṇi śastāni ca raktapitte
abhyaṅgayogāḥ pariṣecanāni sekāvagāhāḥ śayanāni veśma
śīto vidhirbastividhānamagryaṃ pittajvare yat praśamāya diṣṭam
tadraktapitte nikhilena kāryaṃ kālaṃ ca mātrāṃ ca purā samīkṣya
sarpirguḍā ye ca hitāḥ kṣatebhyaste raktapittaṃ śamayanti sadyaḥ
kaphānubandhe rudhire sapitte kaṇṭhāgate syādgrathite prayogaḥ
yuktasya yuktyā madhusarpiṣośca kṣārasya caivotpalanālajasya
mṛṇālapadmotpalakeśarāṇāṃ tathā palāśasya tathā priyaṅgoḥ
tathā madhūkasya tathāsanasya kṣārāḥ prayojyā vidhinaiva tena
śatāvarīdāḍimatintiḍīkaṃ kākolimede madhukaṃ vidārīm
piṣṭvā ca mūlaṃ phalapūrakasya ghṛtaṃ pacet kṣīracaturguṇaṃ jñaḥ
kāsajvarānāhavibandhaśūlaṃ tadraktapittaṃ ca ghṛtaṃ nihanyāt
yat pañcamūlairatha pañcabhirvā siddhaṃ ghṛtaṃ tacca tadarthakāri
iti śatāvaryādighṛtam
kaṣāyayogā ya ihopadiṣṭāste cāvapīḍe bhiṣajā prayojyāḥ
ghrāṇāt pravṛttaṃ rudhiraṃ sapītaṃ yadā bhavenniḥsṛtaduṣṭadoṣam
rakte praduṣṭe hyavapīḍabandhe duṣṭapratiśyāyaśirovikārāḥ
raktaṃ sapūyaṃ kuṇapaśca gandhaḥ syād ghrāṇanāśaḥ kṛmayaśca duṣṭāḥ
nīlotpalaṃ gairikaśaṅkhayuktaṃ sacandanaṃ syāttu sitājalena
nasyaṃ tathāmrāsthirasaḥ samaṅgā sadhātakīmocarasaḥ salodhraḥ
drākṣārasasyekṣurasasya nasyaṃ kṣīrasya dūrvāsvarasasya caiva
yavāsamūlāni palāṇḍumūlaṃ nasyaṃ tathā dāḍimapuṣpatoyam
priyālatailaṃ madhukaṃ payaśca siddhaṃ ghṛtaṃ māhiṣam ājikaṃ vā
āmrāsthipūrvaiḥ payasā ca nasyaṃ sasārivaiḥ syāt kamalotpalaiśca
bhadraśriyaṃ lohitacandanaṃ ca prapauṇḍarīkaṃ kamalotpale ca
uśīravānīrajalaṃ mṛṇālaṃ sahasravīryā madhukaṃ payasyā
śālīkṣumūlāni yavāsagundrāmūlaṃ nalānāṃ kuśakāśayośca
kucandanaṃ śaivalamapyanantā kālānusāryā tṛṇamūlamṛddhiḥ
mūlāni puṣpāṇi ca vārijānāṃ pralepanaṃ puṣkariṇīmṛdaśca
udumbarāśvatthamadhūkalodhrāḥ kaṣāyavṛkṣāḥ śiśirāśca sarve
pradehakalpe pariṣecane ca tathāvagāhe ghṛtatailasiddhau
raktasya pittasya ca śāntimicchan bhadraśriyādīni bhiṣak prayuñjyāt
dhārāgṛhaṃ bhūmigṛhaṃ suśītaṃ vanaṃ ca ramyaṃ jalavātaśītam
vaidūryamuktāmaṇibhājanānāṃ sparśāśca dāhe śiśirāmbuśītāḥ
patrāṇi puṣpāṇi ca vārijānāṃ kṣaumaṃ ca śītaṃ kadalīdalāni
pracchādanārthaṃ śayanāsanānāṃ padmotpalānāṃ ca dalāḥ praśastāḥ
priyaṅgukācandanarūṣitānāṃ sparśāḥ priyāṇāṃ ca varāṅganānām
dāhe praśastāḥ sajalāḥ suśītāḥ padmotpalānāṃ ca kalāpavātāḥ
sariddhradānāṃ himavaddarīṇāṃ candrodayānāṃ kamalākarāṇām
mano'nukūlāḥ śiśirāśca sarvāḥ kathāḥ saraktaṃ śamayanti pittam
tatra ślokau
hetuṃ vṛddhiṃ saṃjñāṃ sthānaṃ liṅgaṃ pṛthak praduṣṭasya
mārgau sādhyamasādhyaṃ yāpyaṃ kāryakramaṃ caiva
pānānnamiṣṭameva ca varjyaṃ saṃśodhanaṃ ca śamanaṃ ca
gururuktavānyathāvaccikitsite raktapittasya
athāto gulmacikitsitaṃ vyākhyāsyāmaḥ
iti ha smāha bhagavānātreyaḥ
sarvaprajānāṃ pitṛvaccharaṇyaḥ punarvasurbhūtabhaviṣyadīśaḥ
cikitsitaṃ gulmanibarhaṇārthaṃ provāca siddhaṃ vadatāṃ variṣṭhaḥ
viṭśleṣmapittātiparisravādvā taireva vṛddhaiḥ paripīḍanādvā
vegair udīrṇair vihatairadho vā bāhyābhighātairatipīḍanairvā
rūkṣānnapānairatisevitairvā śokena mithyāpratikarmaṇā vā
viceṣṭitairvā viṣamātimātraiḥ koṣṭhe prakopaṃ samupaiti vāyuḥ
kaphaṃ ca pittaṃ ca sa duṣṭavāyuruddhūya mārgān vinibadhya tābhyām
hṛnnābhipārśvodarabastiśūlaṃ karotyatho yāti na baddhamārgaḥ
pakvāśaye pittakaphāśaye vā sthitaḥ svatantraḥ parasaṃśrayo vā
sparśopalabhyaḥ paripiṇḍitatvādgulmo yathādoṣamupaiti nāma
bastau ca nābhyāṃ hṛdi pārśvayorvā sthānāni gulmasya bhavanti pañca
pañcātmakasya prabhavaṃ tu tasya vakṣyāmi liṅgāni cikitsitaṃ ca
rūkṣānnapānaṃ viṣamātimātraṃ viceṣṭitaṃ vegavinigrahaśca
śoko 'bhighāto 'timalakṣayaśca nirannatā cānilagulmahetuḥ
yaḥ sthānasaṃsthānarujāṃ vikalpaṃ viḍvātasaṅgaṃ galavaktraśoṣam
śyāvāruṇatvaṃ śiśirajvaraṃ ca hṛtkukṣipārśvāṃsaśirorujaṃ ca
karoti jīrṇe 'bhyadhikaṃ prakopaṃ bhukte mṛdutvaṃ samupaiti yaśca
vātāt sa gulmo na ca tatra rūkṣaṃ kaṣāyatiktaṃ kaṭu copaśete
kaṭvamlatīkṣṇoṣṇavidāhirūkṣakrodhātimadyārkahutāśasevā
āmābhighāto rudhiraṃ ca duṣṭaṃ paittasya gulmasya nimittamuktam
jvaraḥ pipāsā vadanāṅgarāgaḥ śūlaṃ mahajjīryati bhojane ca
svedo vidāho vraṇavacca gulmaḥ sparśāsahaḥ paittikagulmarūpam
śītaṃ guru snigdhamaceṣṭanaṃ ca saṃpūraṇaṃ prasvapanaṃ divā ca
gulmasya hetuḥ kaphasaṃbhavasya sarvastu diṣṭo nicayātmakasya
staimityaśītajvaragātrasādahṛllāsakāsārucigauravāṇi
śaityaṃ rugalpā kaṭhinonnatatvaṃ gulmasya rūpāṇi kaphātmakasya
nimittaliṅgānyupalabhya gulme dvidoṣaje doṣabalābalaṃ ca
vyāmiśraliṅgānaparāṃstu gulmāṃstrīnādiśedauṣadhakalpanārtham
mahārujaṃ dāhaparītamaśmavadghanonnataṃ śīghravidāhi dāruṇam
manaḥśarīrāgnibalāpahāriṇaṃ tridoṣajaṃ gulmamasādhyamādiśet
ṛtāvanāhāratayā bhayena virūkṣaṇairvegavinigrahaiśca
saṃstambhanollekhanayonidoṣairgulmaḥ striyaṃ raktabhavo 'bhyupaiti
yaḥ spandate piṇḍita eva nāṅgaiścirāt saśūlaḥ samagarbhaliṅgaḥ
sa raudhiraḥ strībhava eva gulmo māse vyatīte daśame cikitsyaḥ
kriyākramamataḥ siddhaṃ gulmināṃ gulmanāśanam
pravakṣyāmyata ūrdhvaṃ ca yogān gulmanibarhaṇān
rūkṣavyāyāmajaṃ gulmaṃ vātikaṃ tīvravedanam
baddhaviṇmārutaṃ snehairāditaḥ samupācaret
bhojanābhyañjanaiḥ pānairnirūhaiḥ sānuvāsanaiḥ
snigdhasya bhiṣajā svedaḥ kartavyo gulmaśāntaye
srotasāṃ mārdavaṃ kṛtvā jitvā mārutamulbaṇam
bhittvā vibandhaṃ snigdhasya svedo gulmamapohati
snehapānaṃ hitaṃ gulme viśeṣeṇordhvanābhije
pakvāśayagate bastirubhayaṃ jaṭharāśraye
dīpte 'gnau vātike gulme vibandhe 'nilavarcasoḥ
bṛṃhaṇānyannapānāni snigdhoṣṇāni prayojayet
punaḥ punaḥ snehapānaṃ nirūhāḥ sānuvāsanāḥ
prayojyā vātagulmeṣu kaphapittānurakṣiṇā
kapho vāte jitaprāye pittaṃ śoṇitameva vā
yadi kupyati vā tasya kriyamāṇe cikitsite
yatholbaṇasya doṣasya tatra kāryaṃ bhiṣagjitam
ādāvante ca madhye ca mārutaṃ parirakṣatā
vātagulme kapho vṛddho hatvāgnimaruciṃ yadi
hṛllāsaṃ gauravaṃ tandrāṃ janayedullikhettu tam
śūlānāhavibandheṣu gulme vātakapholbaṇe
vartayo guṭikāścūrṇaṃ kaphavātaharaṃ hitam
pittaṃ vā yadi saṃvṛddhaṃ saṃtāpaṃ vātagulminaḥ
kuryādvirecyaḥ sa bhavet sasnehairānulomikaiḥ
gulmo yadyanilādīnāṃ kṛte samyagbhiṣagjite
na praśāmyati raktasya so 'vasekāt praśāmyati
snigdhoṣṇenodite gulme paittike sraṃsanaṃ hitam
rūkṣoṣṇena tu sambhūte sarpiḥ praśamanaṃ param
pittaṃ vā pittagulmaṃ vā jñātvā pakvāśayasthitam
kālavinnirharet sadyaḥ satiktaiḥ kṣīrabastibhiḥ
payasā vā sukhoṣṇena satiktena virecayet
bhiṣagagnibalāpekṣī sarpiṣā tailvakena vā
tṛṣṇājvaraparīdāhaśūlasvedāgnimārdave
gulmināmarucau cāpi raktamevāvasecayet
chinnamūlā vidahyante na gulmā yānti ca kṣayam
raktaṃ hi vyamlatāṃ yāti tacca nāsti na cāsti ruk
hṛtadoṣaṃ parimlānaṃ jāṅgalaistarpitaṃ rasaiḥ
samāśvastaṃ saśeṣārtiṃ sarpirabhyāsayet punaḥ
raktapittātivṛddhatvāt kriyām anupalabhya ca
yadi gulmo vidahyeta śastraṃ tatra bhiṣagjitam
guruḥ kaṭhinasaṃsthāno gūḍhamāṃsāntarāśrayaḥ
avivarṇaḥ sthiraścaiva hyapakvo gulma ucyate
dāhaśūlārtisaṃkṣobhasvapnanāśāratijvaraiḥ
vidahyamānaṃ jānīyādgulmaṃ tamupanāhayet
vidāhalakṣaṇe gulme bahistuṅge samunnate
śyāve saraktaparyante saṃsparśe bastisaṃnibhe
nipīḍitonnate stabdhe supte tatpārśvapīḍanāt
tatraiva piṇḍite śūle saṃpakvaṃ gulmamādiśet
tatra dhānvantarīyāṇām adhikāraḥ kriyāvidhau
vaidyānāṃ kṛtayogyānāṃ vyadhaśodhanaropaṇe
antarbhāgasya cāpyetat pacyamānasya lakṣaṇam
hṛtkroḍaśūnatāntaḥsthe pārśvanirgatiḥ
pakvaḥ srotāṃsi saṃkledya vrajatyūrdhvamadho 'pi vā
svayaṃpravṛttaṃ taṃ doṣamupekṣeta hitāśanaiḥ
daśāhaṃ dvādaśāhaṃ vā rakṣan bhiṣagupadravān
ata ūrdhvaṃ hitaṃ pānaṃ sarpiṣaḥ saviśodhanam
śuddhasya tiktaṃ sakṣaudraṃ prayoge sarpiriṣyate
śītalairgurubhiḥ snigdhairgulme jāte kaphātmake
avamyasyālpakāyāgneḥ kuryāllaṅghanamāditaḥ
mando 'gnirvedanā mandā gurustimitakoṣṭhatā
sotkleśā cāruciryasya sa gulmī vamanopagaḥ
uṣṇair evopacaryaśca kṛte vamanalaṅghane
yojyaścāhārasaṃsargo bheṣajaiḥ kaṭutiktakaiḥ
sānāhaṃ savibandhaṃ ca gulmaṃ kaṭhinamunnatam
dṛṣṭvādau svedayedyuktyā svinnaṃ ca vilayedbhiṣak
laṅghanollekhane svede kṛte 'gnau saṃpradhukṣite
kaphagulmī pibet kāle sakṣārakaṭukaṃ ghṛtam
sthānādapasṛtaṃ jñātvā kaphagulmaṃ virecanaiḥ
sasnehair bastibhir vāpi śodhayeddāśamūlikaiḥ
mande 'gnāvanile mūḍhe jñātvā sasnehamāśayam
guṭikācūrṇaniryūhāḥ prayojyāḥ kaphagulminām
kṛtamūlaṃ mahāvāstuṃ kaṭhinaṃ stimitaṃ gurum
jayetkaphakṛtaṃ gulmaṃ kṣārāriṣṭāgnikarmabhiḥ
doṣaprakṛtigulmartuyogaṃ buddhvā kapholbaṇe
baladoṣapramāṇajñaḥ kṣāraṃ gulme prayojayet
ekāntaraṃ dvyantaraṃ vā tryahaṃ viśramya vā punaḥ
śarīrabaladoṣāṇāṃ vṛddhikṣapaṇakovidaḥ
śleṣmāṇaṃ madhuraṃ snigdhaṃ māṃsakṣīraghṛtāśinaḥ
chittvā chittvāśayāt kṣāraḥ kṣaratvāt kṣārayatyadhaḥ
mande 'gnāvarucau sātmye madye sasnehamaśnatām
prayojyā mārgaśuddhyarthamariṣṭāḥ kaphagulminām
laṅghanollekhanaiḥ svedaiḥ sarpiḥpānairvirecanaiḥ
bastibhirguṭikācūrṇakṣārāriṣṭagaṇairapi
ślaiṣmikaḥ kṛtamūlatvādyasya gulmo na śāmyati
tasya dāho hṛto rakte śaralohādibhirhitaḥ
auṣṇyāttaikṣṇyācca śamayedagnirgulme kaphānilau
tayoḥ śamācca saṃghāto gulmasya vinirvartate
dāhe dhānvantarīyāṇāmatrāpi bhiṣajāṃ balam
kṣāraprayoge bhiṣajāṃ kṣāratantravidāṃ balam
vyāmiśradoṣe vyāmiśra eṣa eva kriyākramaḥ
siddhānataḥ pravakṣyāmi yogān gulmanibarhaṇān
tryūṣaṇatriphalādhānyaviḍaṅgacavyacitrakaiḥ
kalkīkṛtairghṛtaṃ siddhaṃ sakṣīraṃ vātagulmanut
iti tryūṣaṇādighṛtam
eta eva ca kalkāḥ syuḥ kaṣāyaḥ pañcamūlikaḥ
dvipañcamūliko vāpi tadghṛtaṃ gulmanut param
iti tryūṣaṇādighṛtamaparam
ṣaṭpalaṃ vā pibet sarpiryaduktaṃ rājayakṣmaṇi
prasannayā vā kṣīrārthaṃ surayā dāḍimena vā
dadhnaḥ sareṇa vā kāryaṃ ghṛtaṃ mārutagulmanut
hiṅgusauvarcalājājīviḍadāḍimadīpyakaiḥ
puṣkaravyoṣadhanyākavetasakṣāracitrakaiḥ
śaṭīvacājagandhailāsurasaiśca vipācitam
śūlānāhaharaṃ sarpirdadhnā cānilagulminām
iti hiṅgusauvarcalādyaṃ ghṛtam
hapuṣāvyoṣapṛthvīkācavyacitrakasaindhavaiḥ
sājājīpippalīmūladīpyakairvipacedghṛtam
sakolamūlakarasaṃ sakṣīradadhidāḍimam
tat paraṃ vātagulmaghnaṃ śūlānāhavimokṣaṇam
yonyarśograhaṇīdoṣaśvāsakāsārucijvarān
bastihṛtpārśvaśūlaṃ ca ghṛtametadvyapohati
iti hapuṣādyaṃ ghṛtam
pippalyā picuradhyardho dāḍimāddvipalaṃ palaṃ
dhānyātpañca ghṛtācchuṇṭhyāḥ karṣaḥ kṣīraṃ caturguṇam
siddhametairghṛtaṃ sadyo vātagulmaṃ vyapohati
yoniśūlaṃ śiraḥśūlamarśāṃsi viṣamajvaram
iti pippalyādyaṃ ghṛtam
ghṛtānāmauṣadhagaṇā ya ete parikīrtitāḥ
te cūrṇayogā vartyastāḥ kaṣāyāste ca gulminām
koladāḍimagharmāmbusurāmaṇḍāmlakāñjikaiḥ
śūlānāhaharī peyā bījapūrarasena vā
cūrṇāni mātuluṅgasya bhāvitāni rasena vā
kuryādvartīḥ saguṭikā gulmānāhārtiśāntaye
hiṅgu trikaṭukaṃ pāṭhāṃ hapuṣāmabhayāṃ śaṭīm
ajamodājagandhe ca tintiḍīkāmlavetasau
dāḍimaṃ puṣkaraṃ dhānyamajājīṃ citrakaṃ vacām
dvau kṣārau lavaṇe dve ca cavyaṃ caikatra cūrṇayet
cūrṇametat prayoktavyamannapāneṣvanatyayam
prāgbhaktamathavā peyaṃ madyenoṣṇodakena vā
pārśvahṛdbastiśūleṣu gulme vātakaphātmake
ānāhe mūtrakṛcchre ca śūle ca gudayonije
grahaṇyarśovikāreṣu plīhni pāṇḍvāmaye 'rucau
urovibandhe hikkāyāṃ kāse śvāse galagrahe
bhāvitaṃ mātuluṅgasya cūrṇametadrasena vā
bahuśo guṭikāḥ kāryāḥ kārmukāḥ syustato 'dhikam
iti hiṅgvādicūrṇaṃ guṭikā ca
mātuluṅgaraso hiṅgu dāḍimaṃ biḍasaindhave
surāmaṇḍena pātavyaṃ vātagulmarujāpaham
śaṭīpuṣkarahiṅgvamlavetasakṣāracitrakān
dhānyakaṃ ca yavānīṃ ca viḍaṅgaṃ saindhavaṃ vacām
sacavyapippalīmūlāmajagandhāṃ sadāḍimām
ajājīṃ cājamodāṃ ca cūrṇaṃ kṛtvā prayojayet
rasena mātuluṅgasya madhuśuktena vā punaḥ
bhāvitaṃ guṭikāṃ kṛtvā supiṣṭāṃ kolasaṃmitām
gulmaṃ plīhānamānāhaṃ śvāsaṃ kāsamarocakam
hikkāṃ hṛdrogamarśāṃsi vividhāṃ śiraso rujam
pāṇḍvāmayaṃ kaphotkleśaṃ sarvajāṃ ca pravāhikām
pārśvahṛdbastiśūlaṃ ca guṭikaiṣā vyapohati
nāgarārdhapalaṃ piṣṭvā dve pale luñcitasya ca
tilasyaikaṃ guḍapalaṃ kṣīreṇoṣṇena nā pibet
vātagulmamudāvartaṃ yoniśūlaṃ ca nāśayet
pibederaṇḍajaṃ tailaṃ vāruṇīmaṇḍamiśritam
tadeva tailaṃ payasā vātagulmī pibennaraḥ
śleṣmaṇyanubale pūrvaṃ hitaṃ pittānuge param
sādhayecchuddhaśuṣkasya laśunasya catuṣpalam
kṣīrodake 'ṣṭaguṇite kṣīraśeṣaṃ ca nā pibet
vātagulmamudāvartaṃ gṛdhrasīṃ viṣamajvaram
hṛdrogaṃ vidradhiṃ śothaṃ sādhayatyāśu tatpayaḥ
iti laśunakṣīram
tailaṃ prasannā gomūtramāranālaṃ yavāgrajam
gulmaṃ jaṭharamānāhaṃ pītamekatra sādhayet
iti tailapañcakam
pañcamūlīkaṣāyeṇa sakṣāreṇa śilājatu
pibettasya prayogeṇa vātagulmāt pramucyate
iti śilājatuprayogaḥ
vāṭyaṃ pippalīyūṣeṇa mūlakānāṃ rasena vā
bhuktvā snigdhamudāvartādvātagulmādvimucyate
śūlānāhavibandhārtaṃ svedayedvātagulminam
svedaiḥ svedavidhāvuktairnāḍīprastarasaṅkaraiḥ
bastikarma paraṃ vidyādgulmaghnaṃ taddhi mārutam
sve sthāne prathamaṃ jitvā sadyo gulmamapohati
tasmādabhīkṣṇaśo gulmā nirūhaiḥ sānuvāsanaiḥ
prayujyamānaiḥ śāmyanti vātapittakaphātmakāḥ
gulmaghnā vividhā diṣṭāḥ siddhāḥ siddhiṣu bastayaḥ
gulmaghnāni ca tailāni vakṣyante vātarogike
tāni mārutaje gulme pānābhyaṅgānuvāsanaiḥ
prayuktānyāśu sidhyanti tailaṃ hyanilajitparam
nīlinīcūrṇasaṃyuktaṃ pūrvoktaṃ ghṛtameva
samalāya pradātavyaṃ śodhanaṃ vātagulmine
nīlinītrivṛtādantīpathyākampillakaiḥ saha
śodhanārthaṃ ghṛtaṃ deyaṃ sabiḍakṣāranāgaram
nīlinīṃ triphalāṃ rāsnāṃ balāṃ kaṭukarohiṇīm
pacedviḍaṅgaṃ vyāghrīṃ ca palikāni jalāḍhake
tena pādāvaśeṣeṇa ghṛtaprasthaṃ vipācayet
dadhnaḥ prasthena saṃyojya sudhākṣīrapalena ca
tato ghṛtapalaṃ dadyādyavāgūmaṇḍamiśritam
jīrṇe samyagviriktaṃ ca bhojayedrasabhojanam
gulmakuṣṭhodaravyaṅgaśophapāṇḍvāmayajvarān
śvitraṃ plīhānamunmādaṃ ghṛtametadvyapohati
iti nīlinyādyaṃ ghṛtam
kukkuṭāśca mayūrāśca tittirikrauñcavartakāḥ
śālayo madirā sarpirvātagulmabhiṣagjitam
hitamuṣṇaṃ dravaṃ snigdhaṃ bhojanaṃ vātagulminām
samaṇḍavāruṇīpānaṃ pakvaṃ vā dhānyakairjalam
mande 'gnau vardhate gulmo dīpte cāgnau praśāmyati
tasmānnā nātisauhityaṃ kuryānnātivilaṅghanam
sarvatra gulme prathamaṃ snehasvedopapādite
yā kriyā kriyate siddhiṃ sā yāti na virūkṣite
bhiṣagātyayikaṃ buddhvā pittagulmamupācaret
vairecanikasiddhena sarpiṣā tiktakena vā
rohiṇīkaṭukānimbamadhukatriphalātvacaḥ
karṣāṃśāstrāyamāṇā ca paṭolatrivṛtoḥ pale
dve pale ca masūrāṇāṃ sādhyamaṣṭaguṇe 'mbhasi
śṛtāccheṣaṃ ghṛtasamaṃ sarpiṣaśca catuṣpalam
pibet saṃmūrchitaṃ tena gulmaḥ śāmyati paittikaḥ
jvarastṛṣṇā ca śūlaṃ ca bhramo mūrcchārucistathā
iti rohiṇyādyaṃ ghṛtam
jale daśaguṇe sādhyaṃ trāyamāṇācatuṣpalam
pañcabhāgasthitaṃ pūtaṃ kalkaiḥ saṃyojya kārṣikaiḥ
rohiṇī kaṭukā mustā trāyamāṇā durālabhā
kalkaistāmalakīvīrājīvantīcandanotpalaiḥ
rasasyāmalakānāṃ ca kṣīrasya ca ghṛtasya ca
palāni pṛthagaṣṭāṣṭau dattvā samyagvipācayet
pittaraktabhavaṃ gulmaṃ vīsarpaṃ paittikaṃ jvaram
hṛdrogaṃ kāmalāṃ kuṣṭhaṃ hanyādetadghṛtottamam
iti trāyamāṇādyaṃ ghṛtam
rasenāmalakekṣūṇāṃ ghṛtapādaṃ vipācayet
pathyāpādaṃ pibetsarpistatsiddhaṃ pittagulmanut
ityāmalakādyaṃ ghṛtam
drākṣāṃ madhūkaṃ kharjūraṃ vidārīṃ saśatāvarīm
parūṣakāṇi triphalāṃ sādhayetpalasaṃmitam
jalāḍhake pādaśeṣe rasamāmalakasya ca
ghṛtamikṣurasaṃ kṣīramabhayākalkapādikam
sādhayettadghṛtaṃ siddhaṃ śarkarākṣaudrapādikam
prayogāt pittagulmaghnaṃ sarvapittavikāranut
iti drākṣādyaṃ ghṛtam
vṛṣaṃ samūlamāpothya pacedaṣṭaguṇe jale
śeṣe 'ṣṭabhāge tasyaiva puṣpakalkaṃ pradāpayet
tena siddhaṃ ghṛtaṃ śītaṃ sakṣaudraṃ pittagulmanut
raktapittajvaraśvāsakāsahṛdroganāśanam
iti vāsāghṛtam
dvipalaṃ trāyamāṇāyā jaladviprasthasādhitam
aṣṭabhāgasthitaṃ pūtaṃ koṣṇaṃ kṣīrasamaṃ pibet
pibedupari tasyoṣṇaṃ kṣīrameva yathābalam
tena nirhṛtadoṣasya gulmaḥ śāmyati paittikaḥ
drākṣābhayārasaṃ gulme paittike saguḍaṃ pibet
lihyātkampillakaṃ vāpi virekārthaṃ madhudravam
dāhapraśamano 'bhyaṅgaḥ sarpiṣā pittagulminām
candanādyena tailena tailena madhukasya vā
ye ca pittajvaraharāḥ satiktāḥ kṣīrabastayaḥ
hitāste pittagulmibhyo vakṣyante ye ca siddhiṣu
śālayo jāṅgalaṃ māṃsaṃ gavyāje payasī ghṛtam
kharjūrāmalakaṃ drākṣāṃ dāḍimaṃ saparūṣakam
āhārārthaṃ prayoktavyaṃ pānārthaṃ salilaṃ śṛtam
balāvidārīgandhādyaiḥ pittagulmacikitsitam
āmānvaye pittagulme sāme vā kaphavātike
yavāgūbhiḥ khaḍairyūṣaiḥ saṃdhukṣyo 'gnirvilaṅghite
śamaprakopau doṣāṇāṃ sarveṣāmagnisaṃśritau
tasmādagniṃ sadā rakṣennidānāni ca varjayet
vamanaṃ vamanārhāya pradadyāt kaphagulmine
snigdhasvinnaśarīrāya gulme śaithilyamāgate
pariveṣṭya pradīptāṃstu balvajānathavā kuśān
bhiṣakkumbhe samāvāpya gulmaṃ ghaṭamukhe nyaset
saṃgṛhīto yadā gulmastadā ghaṭamathoddharet
vastrāntaraṃ tataḥ kṛtvā bhindyādgulmaṃ pramāṇavit
vimārgājapadādarśair yathālābhaṃ prapīḍayet
mṛdnīyād gulmamevaikaṃ na tvantrahṛdayaṃ spṛśet
tilairaṇḍātasībījasarṣapaiḥ parilipya ca
śleṣmagulmamayaḥpātraiḥ sukhoṣṇaiḥ svedayedbhiṣak
savyoṣakṣāralavaṇaṃ daśamūlīśṛtaṃ ghṛtam
kaphagulmaṃ jayatyāśu sahiṅgubiḍadāḍimam
iti daśamūlīghṛtam
bhallātakānāṃ dvipalaṃ pañcamūlaṃ palonmitam
sādhyaṃ vidārīgandhādyamāpothya salilāḍhake
pādaśeṣe rase tasmin pippalīṃ nāgaraṃ vacām
viḍaṅgaṃ saindhavaṃ hiṅgu yāvaśūkaṃ biḍaṃ śaṭīm
citrakaṃ madhukaṃ rāsnāṃ piṣṭvā karṣasamaṃ bhiṣak
prasthaṃ ca payaso dattvā ghṛtaprasthaṃ vipācayet
etadbhallātakaghṛtaṃ kaphagulmaharaṃ param
plīhapāṇḍvāmayaśvāsagrahaṇīrogakāsanut
iti bhallātakādyaṃ ghṛtam
pippalīpippalīmūlacavyacitrakanāgaraiḥ
palikaiḥ sayavakṣārairghṛtaprasthaṃ vipācayet
kṣīraprasthaṃ ca tat sarpir hanti gulmaṃ kaphātmakam
grahaṇīpāṇḍurogaghnaṃ plīhakāsajvarāpaham
iti kṣīraṣaṭpalakaṃ ghṛtam
trivṛtāṃ triphalāṃ dantīṃ daśamūlaṃ palonmitam
jale caturguṇe paktvā caturbhāgasthitaṃ rasam
sarpireraṇḍajaṃ tailaṃ kṣīraṃ caikatra sādhayet
sa siddho miśrakasnehaḥ sakṣaudraḥ kaphagulmanut
kaphavātavibandheṣu kuṣṭhaplīhodareṣu ca
prayojyo miśrakaḥ sneho yoniśūleṣu cādhikam
iti miśrakaḥ snehaḥ
yaduktaṃ vātagulmaghnaṃ sraṃsanaṃ nīlinīghṛtam
dviguṇaṃ tadvirekārthaṃ prayojyaṃ kaphagulminām
sudhākṣīradrave cūrṇaṃ trivṛtāyāḥ subhāvitam
kārṣikaṃ madhusarpirbhyāṃ līḍhvā sādhu virecyate
jaladroṇe vipaktavyā viṃśatiḥ pañca cābhayāḥ
dantyāḥ palāni tāvanti citrakasya tathaiva ca
aṣṭabhāgāvaśeṣaṃ tu rasaṃ pūtamadhikṣipet
dantīsamaṃ guḍaṃ pūtaṃ kṣipettatrābhayāśca tāḥ
tailārdhakuḍavaṃ caiva trivṛtāyāścatuṣpalam
cūrṇitaṃ palamekaṃ tu pippalīviśvabheṣajam
tat sādhyaṃ lehavacchīte tasmiṃstailasamaṃ madhu
kṣipeccūrṇapalaṃ caikaṃ tvagelāpatrakeśarāt
tato lehapalaṃ līḍhvā jagdhvā caikāṃ harītakīm
sukhaṃ viricyate snigdho doṣaprasthamanāmayam
gulmaṃ śvayathumarśāṃsi pāṇḍurogamarocakam
hṛdrogaṃ grahaṇīdoṣaṃ kāmalāṃ viṣamajvaram
kuṣṭhaṃ plīhānamānāhameṣā hantyupasevitā
niratyayaḥ kramaścāsyā dravo māṃsarasaudanaḥ
iti dantīharītakī
siddhāḥ siddhiṣu vakṣyante nirūhāḥ kaphagulminām
ariṣṭayogāḥ siddhāśca grahaṇyarśaścikitsite
yaccūrṇaṃ guṭikā yāśca vihitā vātagulminām
dviguṇakṣārahiṅgvamlavetasāstāḥ kaphe hitāḥ
ya eva grahaṇīdoṣe kṣārāste kaphagulminām
siddhā niratyayāḥ śastā dāhastvante praśasyate
prapurāṇāni dhānyāni jāṅgalā mṛgapakṣiṇaḥ
kaulattho mudgayūṣaśca pippalyā nāgarasya ca
śuṣkamūlakayūṣaśca bilvasya varuṇasya ca
cirabilvāṅkurāṇāṃ ca yavānyāścitrakasya ca
bījapūrakahiṅgvamlavetasakṣāradāḍimaiḥ
takreṇa tailasarpirbhyāṃ vyañjanānyupakalpayet
pañcamūlīśṛtaṃ toyaṃ purāṇaṃ vāruṇīrasam
kaphagulmī pibetkāle jīrṇaṃ mādhvīkameva vā
yavānīcūrṇitaṃ takraṃ biḍena lavaṇīkṛtam
pibet saṃdīpanaṃ vātakaphamūtrānulomanam
saṃcitaḥ kramaśo gulmo mahāvāstuparigrahaḥ
kṛtamūlaḥ sirānaddho yadā kūrma ivonnataḥ
daurbalyārucihṛllāsakāsavamyaratijvaraiḥ
tṛṣṇātandrāpratiśyāyairyujyate na sa sidhyati
gṛhītvā sajvaraśvāsaṃ vamyatīsārapīḍitam
hṛnnābhihastapādeṣu śophaḥ karṣati gulminam
raudhirasya tu gulmasya garbhakālavyatikrame
snigdhasvinnaśarīrāyai dadyāt snehavirecanam
palāśakṣārapātre dve dve pātre tailasarpiṣoḥ
gulmaśaithilyajananīṃ paktvā mātrāṃ prayojayet
prabhidyeta na yadyevaṃ dadyādyoniviśodhanam
kṣāreṇa yuktaṃ palalaṃ sudhākṣīreṇa vā punaḥ
ābhyāṃ vā bhāvitān dadyādyonau kaṭukamatsyakān
varāhamatsyapittābhyāṃ laktakān vā subhāvitān
adhoharaiścordhvaharairbhāvitān vā samākṣikaiḥ
kiṇvaṃ vā saguḍakṣāraṃ dadyādyoniviśodhanam
raktapittaharaṃ kṣāraṃ lehayenmadhusarpiṣā
laśunaṃ madirāṃ tīkṣṇāṃ matsyāṃścāsyai pradāpayet
bastiṃ sakṣīragomūtraṃ sakṣāraṃ dāśamūlikam
adṛśyamāne rudhire dadyādgulmaprabhedanam
pravartamāne rudhire dadyānmāṃsarasaudanam
ghṛtatailena cābhyaṅgaṃ pānārthaṃ taruṇīṃ surām
rudhire 'tipravṛtte tu raktapittaharīḥ kriyāḥ
kāryā vātarugārtāyāḥ sarvā vātaharīḥ punaḥ
ghṛtatailāvasekāṃśca tittirīṃścaraṇāyudhān
surāṃ samaṇḍāṃ pūrvaṃ ca pānamamlasya sarpiṣaḥ
prayojayeduttaraṃ vā jīvanīyena sarpiṣā
atipravṛtte rudhire satiktenānuvāsanam
tatra ślokāḥ
snehaḥ svedaḥ sarpirbastiścūrṇāni bṛṃhaṇaṃ guḍikāḥ
vamanavirekau mokṣaḥ kṣatajasya ca vātagulmavatām
sarpiḥ satiktasiddhaṃ kṣīraṃ prasraṃsanaṃ nirūhāśca
raktasya cāvasecanam āśvāsanasaṃśamanayogāḥ
upanāhanaṃ saśastraṃ pakvasyābhyantaraprabhinnasya
saṃśodhanasaṃśamane pittaprabhavasya gulmasya
snehaḥ svedo bhedo laṅghanamullekhanaṃ virekaśca
sarpirbastirguṭikāścūrṇamariṣṭāśca sakṣārāḥ
gulmasyānte dāhaḥ kaphajasyāgre 'panītaraktasya
gulmasya raudhirasya kriyākramaḥ strībhavasyoktaḥ
pathyānnapānasevā hetūnāṃ varjanaṃ yathāsvaṃ ca
nityaṃ cāgnisamādhiḥ snigdhasya ca sarvakarmāṇi
heturliṅgaṃ siddhiḥ kriyākramaḥ sādhyatā na yogāśca
gulmacikitsitasaṃgraha etāvān vyāhṛto 'gniveśasya
athātastṛṣṇācikitsitaṃ vyākhyāsyāmaḥ
iti ha smāha bhagavānātreyaḥ
jñānapraśamatapobhiḥ khyāto'trisuto jagaddhite'bhirataḥ
tṛṣṇānāṃ praśamārthaṃ cikitsitaṃ prāha pañcānām
kṣobhādbhayācchramād api śokāt krodhād vilaṅghanānmadyāt
kṣārāmlalavaṇakaṭukoṣṇarūkṣaśuṣkānnasevābhiḥ
dhātukṣayagadakarṣaṇavamanādyatiyogasūryasaṃtāpaiḥ
pittānilau pravṛddhau saumyān dhātūṃś ca śoṣayataḥ
rasavāhinīśca nāḍīr jihvāmūlagalatālukaklomnaḥ
saṃśoṣya nṛṇāṃ dehe kurutastṛṣṇāṃ mahābalāvetau
pītaṃ pītaṃ hi jalaṃ śoṣayatastāvato na yāti śamam
ghoravyādhikṛśānāṃ prabhavatyupasargabhūtā sā
prāgrūpaṃ mukhaśoṣaḥ svalakṣaṇaṃ sarvadāmbukāmitvam
tṛṣṇānāṃ sarvāsāṃ liṅgānāṃ lāghavamapāyaḥ
mukhaśoṣasvarabhedabhramasaṃtāpapralāpasaṃstambhān
tālvoṣṭhakaṇṭhajihvākarkaśatāṃ cittanāśaṃ ca
jihvānirgamamaruciṃ bādhiryaṃ marmadūyanaṃ sādam
tṛṣṇodbhūtā kurute pañcavidhāṃ liṅgataḥ śṛṇu tām
abdhātuṃ dehasthaṃ kupitaḥ pavano yadā viśoṣayati
tasmiñśuṣke śuṣyatyabalastṛṣyatyatha viśuṣyan
nidrānāśaḥ śiraso bhramastathā śuṣkavirasamukhatā ca sroto'varodha iti ca syālliṅgaṃ vātatṛṣṇāyāḥ
pittaṃ matamāgneyaṃ kupitaṃ cet tāpayaty apāṃ dhātum
saṃtaptaḥ sa hi janayettṛṣṇāṃ dāholbaṇāṃ nṛṇām
tiktāsyatvaṃ śiraso dāhaḥ śītābhinandatā mūrchā
pītākṣimūtravarcastvam ākṛtiḥ pittatṛṣṇāyāḥ
tṛṣṇā yāmaprabhavā sāpyāgneyāmapittajanitatvāt
liṅgaṃ tasyāś cārucir ādhmānakaphaprasekau ca
deho rasajo'mbubhavo rasaśca tasya kṣayācca tṛṣyeddhi
dīnasvaraḥ pratāmyan saṃśuṣkahṛdayagalatāluḥ
bhavati khalu yopasargāttṛṣṇā sā śoṣiṇī kaṣṭā
jvaramehakṣayaśoṣaśvāsādyupasṛṣṭadehānām
sarvāstvatiprasaktā rogakṛśānāṃ vamiprasaktānām
ghoropadravayuktās tṛṣṇā maraṇāya vijñeyāḥ
iti mūlaviṣaviśeṣāḥ proktāḥ śṛṇu jaṅgamasyātaḥ
saviśeṣacikitsitamevādau tatrocyate tu sarpāṇām
iha darvīkaraḥ sarpo maṇḍalī rājimāniti
trayo yathākramaṃ vātapittaśleṣmaprakopaṇāḥ
darvīkaraḥ phaṇī jñeyo maṇḍalī maṇḍalāphaṇaḥ
bindulekhavicitrāṅgaḥ pannagaḥ syāttu rājimān
viśeṣādrūkṣakaṭukamamloṣṇaṃ svādu śītalam
viṣaṃ yathākramaṃ teṣāṃ tasmādvātādikopanam
darvīkarakṛto daṃśaḥ sūkṣmadaṃṣṭrāpado 'sitaḥ
niruddharaktaḥ kūrmābho vātavyādhikaro mataḥ
pṛthvarpitaḥ saśothaśca daṃśo maṇḍalinā kṛtaḥ
pītābhaḥ pītaraktaśca sarvapittavikārakṛt
kṛto rājimatā daṃśaḥ picchilaḥ sthiraśophakṛt
snigdhaḥ pāṇḍuśca sāndrāsṛk śleṣmavyādhisamīraṇaḥ
vṛttabhogo mahākāyaḥ śvasannūrdhvekṣaṇaḥ pumān
sthūlamūrdhā samāṅgaśca strī tvataḥ syādviparyayāt
klībastrasatyadhodṛṣṭiḥ svarahīnaḥ prakampate
striyā daṣṭo viparyastairetaiḥ puṃsā naro mataḥ
vyāmiśraliṅgairetaistu klībadaṣṭaṃ naraṃ vadet
ityetaduktaṃ sarpāṇāṃ strīpuṃklībanidarśanam
pāṇḍuvaktrastu garbhiṇyā śūnauṣṭho 'pyasitekṣaṇaḥ
jṛmbhākrodhopajihvārtaḥ sūtayā raktamūtravān
sarpo gaudherako nāma godhāyāṃ syāccatuṣpadaḥ
kṛṣṇasarpeṇa tulyaḥ syānnānā syurmiśrajātayaḥ
gūḍhasampāditaṃ vṛttaṃ pīḍitaṃ lambitārpitam
sarpitaṃ ca bhṛśābādhaṃ daṃśā ye 'nye na te bhṛśāḥ
taruṇāḥ kṛṣṇasarpāstu gonasāḥ sthavirāstathā
rājimanto vayomadhye bhavantyāśīviṣopamāḥ
sarpadaṃṣṭrāścatasrastu tāsāṃ vāmādharā sitā
pītā vāmottarā daṃṣṭrā raktaśyāvādharottarā
yanmātraḥ patate bindur govālāt saliloddhṛtāt
vāmādharāyāṃ daṃṣṭrāyāṃ tanmātraṃ syādaherviṣam
ekadvitricaturvṛddhaviṣabhāgottarottarāḥ
savarṇāstatkṛtā daṃśā bahūttaraviṣā bhṛśāḥ
sarpāṇām eva viṇmūtrāt kīṭāḥ syuḥ kīṭasaṃmatāḥ
dūṣīviṣāḥ prāṇaharā iti saṃkṣepato matāḥ
śmaśānacaityavalmīkayajñāśramasurālaye
pakṣasandhiṣu madhyāhne sārdharātre 'ṣṭamīṣu ca
na sidhyanti narā daṣṭāḥ pāṣaṇḍāyataneṣu ca
dṛṣṭiśvāsamalasparśaviṣairāśīviṣais tathā
vinaśyantyāśu samprāptā daṣṭāḥ sarveṣu marmasu
yena kenāpi sarpeṇa saṃbhavaḥ sarva eva ca
bhavanti cātra
iti sarvavikārāṇāmuktametaccikitsitam
sthānametaddhi tantrasya rahasyaṃ paramuttamam
asmin saptadaśādhyāyāḥ kalpāḥ siddhaya eva ca
nāsādyante 'gniveśasya tantre carakasaṃskṛte
tānetān kāpilabaliḥ śeṣān dṛḍhabalo 'karot
tantrasyāsya mahārthasya pūraṇārthaṃ yathātatham
rogā ye 'pyatra noddiṣṭā bahutvānnāmarūpataḥ
teṣāmapyetadeva syāddoṣādīn vīkṣya bheṣajam
siddhiṃ cānuttamāṃ loke prāpnoti vidhinā paṭhan
vistārayati leśoktaṃ saṃkṣipatyativistaram
saṃskartā kurute tantraṃ purāṇaṃ ca punarnavam
atastantrottamamidaṃ carakeṇātibuddhinā
saṃskṛtaṃ tattvasampūrṇaṃ tribhāgenopalakṣyate
tacchaṅkaraṃ bhūtapatiṃ saṃprasādya samāpayat
akhaṇḍārthaṃ dṛḍhabalo jātaḥ pañcanade pure
kṛtvā bahubhyastantrebhyo viśeṣoñchaśiloccayam
saptadaśauṣadhādhyāyasiddhikalpairapūrayat
idamanyūnaśabdārthaṃ tantradoṣavivarjitam
ṣaḍviṃśatā vicitrābhirbhūṣitaṃ tantrayuktibhiḥ
tatrādhikaraṇaṃ yogo hetvartho 'rthaḥ padasya ca
pradeśoddeśanirdeśavākyaśeṣāḥ prayojanam
upadeśāpadeśātideśārthāpattinirṇayāḥ
prasaṅgaikāntanaikāntāḥ sāpavargo viparyayaḥ
pūrvapakṣavidhānānumatavyākhyānasaṃśayāḥ
atītānāgatāvekṣāsvasaṃjñohyasamuccayāḥ
nidarśanaṃ nirvacanaṃ saṃniyogo vikalpanam
pratyutsāras tathoddhāraḥ saṃbhavastantrayuktayaḥ
tantre samāsavyāsokte bhavantyetā hi kṛtsnaśaḥ
ekadeśena dṛśyante samāsābhihite tathā
yathāmbujavanasyārkaḥ pradīpo veśmano yathā
prabodhanaprakāśārthastathā tantrasya yuktayaḥ
ekasminnapi yasyeha śāstre labdhāspadā matiḥ
sa śāstramanyadapyāśu yuktijñatvāt prabudhyate
adhīyāno 'pi śāstrāṇi tantrayuktyā vinā bhiṣak
nādhigacchati śāstrārthānarthān bhāgyakṣaye yathā
durgṛhītaṃ kṣiṇotyeva śāstraṃ śastramivābudham
sugṛhītaṃ tadeva jñaṃ śāstraṃ śastraṃ ca rakṣati
tasmādetāḥ pravakṣyante vistareṇottare punaḥ
tattvajñānārthamasyaiva tantrasya guṇadoṣataḥ
idamakhilamadhītya samyagarthān vimṛśati yo 'vimanāḥ prayoganityaḥ
sa manujasukhajīvitapradātā bhavati dhṛtismṛtibuddhidharmavṛddhaḥ
yasya dvādaśasāhasrī hṛdi tiṣṭhati saṃhitā
so 'rthajñaḥ sa vicārajñaścikitsākuśalaśca saḥ
rogāṃsteṣāṃ cikitsāṃ ca sa kimarthaṃ na budhyate
cikitsā vahniveśasya susthāturahitaṃ prati
yadihāsti tadanyatra yannehāsti na tatkvacit
agniveśakṛte tantre carakapratisaṃskṛte
siddhisthāne 'ṣṭame prāpte tasmin dṛḍhabalena tu
siddhisthānaṃ svasiddhyarthaṃ samāsena samāpitam
ityagniveśakṛte tantre carakapratisaṃskṛte 'prāpte dṛḍhabalasampūrite siddhisthāne uttarabastisiddhirnāma dvādaśo 'dhyāyaḥ
athātaḥ karapracitīyaṃ rasāyanapādaṃ vyākhyāsyāmaḥ
iti ha smāha bhagavānātreyaḥ
karapracitānāṃ yathoktaguṇānām āmalakānāmuddhṛtāsthnāṃ śuṣkacūrṇitānāṃ punarmāghe phālgune vā māse triḥsaptakṛtvaḥ svarasaparipītānāṃ punaḥ śuṣkacūrṇīkṛtānām āḍhakam ekaṃ grāhayet atha jīvanīyānāṃ bṛṃhaṇīyānāṃ stanyajananānāṃ śukrajananānāṃ vayaḥsthāpanānāṃ ṣaḍvirecanaśatāśritīyoktānām auṣadhagaṇānāṃ candanāgurudhavatiniśakhadiraśiṃśapāsanasārāṇāṃ cāṇuśaḥ kṛttānām abhayāvibhītakapippalīvacācavyacitrakaviḍaṅgānāṃ ca samastānāmāḍhakamekaṃ daśaguṇenāmbhasā sādhayet tasminnāḍhakāvaśeṣe rase supūte tāny āmalakacūrṇāni dattvā gomayāgnibhir vaṃśavidalaśaratejanāgnibhir vā sādhayed yāvad apanayādrasasya tam anupadagdham upahṛtyāyasīṣu pātrīṣvāstīrya śoṣayet suśuṣkaṃ tat kṛṣṇājinasyopari dṛṣadi ślakṣṇapiṣṭam ayaḥsthālyāṃ nidhāpayet samyak taccūrṇam ayaś cūrṇāṣṭabhāgasamprayuktaṃ madhusarpirbhyām agnibalam abhisamīkṣya prayojayediti
etadrasāyanaṃ pūrvaṃ vasiṣṭhaḥ kaśyapo 'ṅgirāḥ
jamadagnirbharadvājo bhṛguranye ca tadvidhāḥ
prayujya prayatā muktāḥ śramavyādhijarābhayāt
yāvad aicchaṃs tapastepus tatprabhāvān mahābalāḥ
idaṃ rasāyanaṃ cakre brahmā vārṣasahasrikam
jarāvyādhipraśamanaṃ buddhīndriyabalapradam
tapasā brahmacaryeṇa yānena praśamena ca
rasāyanavidhānena kālayuktena cāyuṣā
sthitā maharṣayaḥ pūrvaṃ nahi kiṃcid rasāyanam
grāmyānāmanyakāryāṇāṃ sidhyatyaprayatātmanām
saṃvatsaraṃ payovṛttirgavāṃ madhye vaset sadā
sāvitrīṃ manasā dhyāyan brahmacārī yatendriyaḥ
saṃvatsarānte pauṣīṃ vā māghīṃ vā phālgunīṃ tithim
tryahoṣavāsī śuklasya praviśyāmalakīvanam
bṛhatphalāḍhyam āruhya drumaṃ śākhāgataṃ phalam
gṛhītvā pāṇinā tiṣṭhejjapan brahmāmṛtāgamāt
tadā hy avaśyamamṛtaṃ vasatyāmalake kṣaṇam
śarkarāmadhukalpāni snehavanti mṛdūni ca
bhavantyamṛtasaṃyogāttāni yāvanti bhakṣayet
jīved varṣasahasrāṇi tāvantyāgatayauvanaḥ
sauhityameṣāṃ gatvā tu bhavatyamarasaṃnibhaḥ
svayaṃ cāsyopatiṣṭhante śrīr vedā vākca rūpiṇī
triphalāyā rase mūtre gavāṃ kṣāre ca lāvaṇe
krameṇa ceṅgudīkṣāre kiṃśukakṣāra eva ca
tīkṣṇāyasasya pattrāṇi vahnivarṇāni sādhayet
caturaṅguladīrghāṇi tilotsedhatanūni ca
jñātvā tānyañjanābhāni sūkṣmacūrṇāni kārayet
tāni cūrṇāni madhunā rasenāmalakasya ca
yuktāni lehavatkumbhe sthitāni ghṛtabhāvite
saṃvatsaraṃ nidheyāni yavapalle tathaiva ca
dadyādāloḍanaṃ māse sarvatrāloḍayan budhaḥ
saṃvatsarātyaye tasya prayogo madhusarpiṣā
prātaḥ prātarbalāpekṣī sātmyaṃ jīrṇe ca bhojanam
eṣa eva ca lauhānāṃ prayogaḥ saṃprakīrtitaḥ
nābhighātairna cātaṅkairjarayā na ca mṛtyunā
sa dhṛṣyaḥ syādgajaprāṇaḥ sadā cātibalendriyaḥ
dhīmān yaśasvī vāksiddhaḥ śrutadhārī mahādhanaḥ
bhavetsamāṃ prayuñjāno naro lauharasāyanam
anenaiva vidhānena hemnaśca rajatasya ca
āyuḥprakarṣakṛtsiddhaḥ prayogaḥ sarvaroganut
aindrī matsyākhyako brāhmī vacā brahmasuvarcalā
pippalyo lavaṇaṃ hema śaṅkhapuṣpī viṣaṃ ghṛtam
eṣāṃ triyavakān bhāgān hemasarpirviṣair vinā
dvau yavau tatra hemnastu tilaṃ dadyādviṣasya ca
sarpiṣaśca palaṃ dadyāttadaikadhyaṃ prayojayet
ghṛtaprabhūtaṃ sakṣaudraṃ jīrṇe cānnaṃ praśasyate
jarāvyādhipraśamanaṃ smṛtimedhākaraṃ param
āyuṣyaṃ pauṣṭikaṃ dhanyaṃ svaravarṇaprasādanam
paramojaskaraṃ caitatsiddhamaindraṃ rasāyanam
nainat prasahate kṛtyā nālakṣmīrna viṣaṃ na ruk
śvitraṃ sakuṣṭhaṃ jaṭharāṇi gulmāḥ plīhā purāṇo viṣamajvaraśca
medhāsmṛtijñānaharāśca rogāḥ śāmyantyanenātibalāśca vātāḥ
maṇḍūkaparṇyāḥ svarasaḥ prayojyaḥ kṣīreṇa yaṣṭīmadhukasya cūrṇam
raso guḍūcyāstu samūlapuṣpyāḥ kalkaḥ prayojyaḥ khalu śaṅkhapuṣpyāḥ
āyuḥpradānyāmayanāśanāni balāgnivarṇasvaravardhanāni
medhyāni caitāni rasāyanāni medhyā viśeṣeṇa ca śaṅkhapuṣpī
pañcāṣṭau sapta daśa vā pippalīrmadhusarpiṣā
rasāyanaguṇānveṣī samāmekāṃ prayojayet
tisrastisrastu pūrvāhṇaṃ bhuktvāgre bhojanasya ca
pippalyaḥ kiṃśukakṣārabhāvitā ghṛtabharjitāḥ
prayojyā madhurasammiśrā rasāyanaguṇaiṣiṇā
jetuṃ kāsaṃ kṣayaṃ śoṣaṃ śvāsaṃ hikkāṃ galāmayān
arśāṃsi grahaṇīdoṣaṃ pāṇḍutāṃ viṣamajvaram
vaisvaryaṃ pīnasaṃ śophaṃ gulmaṃ vātabalāsakam
kramavṛddhyā daśāhāni daśapaippalikaṃ dinam
vardhayet payasā sārdhaṃ tathaivāpanayet punaḥ
jīrṇe jīrṇe ca bhuñjīta ṣaṣṭikaṃ kṣīrasarpiṣā
pippalīnāṃ sahasrasya prayogo'yaṃ rasāyanam
piṣṭās tā balibhiḥ sevyāḥ śṛtā madhyabalair naraiḥ
cūrṇīkṛtā hrasvabalair yojyā doṣāmayān prati
daśapaippalikaḥ śreṣṭho madhyamaḥ ṣaṭ prakīrtitaḥ
prayogo yas triparyantaḥ sa kanīyān sa cābalaiḥ
bṛṃhaṇaṃ svaryam āyuṣyaṃ plīhodaravināśanam
vayasaḥ sthāpanaṃ medhyaṃ pippalīnāṃ rasāyanam
jaraṇānte 'bhayām ekāṃ prāgbhuktād dve vibhītake
bhuktvā tu madhusarpirbhyāṃ catvāryāmalakāni ca
prayojayan samām ekāṃ triphalāyā rasāyanam
jīved varṣaśataṃ pūrṇam ajaro 'vyādhireva ca
traiphalenāyasīṃ pātrīṃ kalkenālepayen navām
tam ahorātrikaṃ lepaṃ pibet kṣaudrodakāplutam
prabhūtasneham aśanaṃ jīrṇe tatra praśasyate
ajaro 'ruk samābhyāsāj jīvec caiva samāḥ śatam
madhukena tugākṣīryā pippalyā kṣaudrasarpiṣā
triphalā sitayā cāpi yuktā siddhaṃ rasāyanam
sarvalauhaiḥ suvarṇena vacayā madhusarpiṣā
viḍaṅgapippalībhyāṃ ca triphalā lavaṇena ca
saṃvatsaraprayogeṇa medhāsmṛtibalapradā
bhavatyāyuḥpradā dhanyā jarāroganibarhaṇī
anamlaṃ ca kaṣāyaṃ ca kaṭu pāke śilājatu
nātyuṣṇaśītaṃ dhātubhyaścaturbhyastasya sambhavaḥ
hemnaśca rajatāttāmrādvarāt kṛṣṇāyasādapi
rasāyanaṃ tadvidhibhistad vṛṣyaṃ tacca roganut
vātapittakaphaghnaiśca niryūhais tat subhāvitam
vīryotkarṣaṃ paraṃ yāti sarvairekaikaśo 'pi vā
prakṣiptoddhṛtam apy enat punas tat prakṣiped rase
koṣṇe saptāhametena vidhinā tasya bhāvanā
pūrvoktena vidhānena lohaiścūrṇīkṛtaiḥ saha
tatpītaṃ payasā dadyād dīrghamāyuḥ sukhānvitam
jarāvyādhipraśamanaṃ dehadārḍhyakaraṃ param
medhāsmṛtikaraṃ dhanyaṃ kṣīrāśī tatprayojayet
prayogaḥ saptasaptāhās trayaś caikaśca saptakaḥ
nirdiṣṭas trividhastasya paro madhyo'varastathā
palamardhapalaṃ karṣo mātrā tasya tridhā matā
jāterviśeṣaṃ savidhiṃ tasya vakṣyāmyataḥ param
hemādyāḥ sūryasaṃtaptāḥ sravanti giridhātavaḥ
jatvābhaṃ mṛdu mṛtsnācchaṃ yanmalaṃ tacchilājatu
madhuraśca satiktaśca japāpuṣpanibhaśca yaḥ
kaṭurvipāke śītaśca sa suvarṇasya nisravaḥ
rūpyasya kaṭukaḥ śvetaḥ śītaḥ svādu vipacyate
tāmrasya barhikaṇṭhābhastiktoṣṇaḥ pacyate kaṭu
yastu guggulukābhāsastiktako lavaṇānvitaḥ
kaṭurvipāke śītaśca sarvaśreṣṭhaḥ sa cāyasaḥ
gomūtragandhayaḥ sarve sarvakarmasu yaugikāḥ
rasāyanaprayogeṣu paścimastu viśiṣyate
yathākramaṃ vātapitte śleṣmapitte kaphe triṣu
viśeṣataḥ praśasyante malā hemādidhātujāḥ
śilājatuprayogeṣu vidāhīni gurūṇi ca
varjayet sarvakālaṃ tu kulatthānparivarjayet
te hy atyantaviruddhatvād aśmano bhedanāḥ param
loke dṛṣṭāstatasteṣāṃ prayogaḥ pratiṣidhyate
payāṃsi takrāṇi rasāḥ sayūṣās toyaṃ samūtrā vividhāḥ kaṣāyāḥ
āloḍanārthaṃ girijasya śastās te te prayojyāḥ prasamīkṣya kāryam
na so 'sti rogo bhuvi sādhyarūpaḥ śilāhvayaṃ yaṃ na jayet prasahya
tat kālayogairvidhibhiḥ prayuktaṃ svasthasya corjāṃ vipulāṃ dadāti
karapracitike pāde daśa ṣaṭ ca maharṣiṇā
rasāyanānāṃ siddhānāṃ saṃyogāḥ samudāhṛtāḥ
ityagniveśakṛte tantre carakapratisaṃskṛte cikitsāsthāne rasāyanādhyāye karapracitīyo nāma rasāyanapādastṛtīyaḥ
athāta āyurvedasamutthānīyaṃ rasāyanapādaṃ vyākhyāsyāmaḥ
iti ha smāha bhagavānātreyaḥ
ṛṣayaḥ khalu kadācicchālīnā yāyāvarāśca grāmyauṣadhyāhārāḥ santaḥ sāmpannikā mandaceṣṭā nātikalyāśca prāyeṇa babhūvuḥ
te sarvāsām itikartavyatānām asamarthāḥ santo grāmyavāsakṛtamātmadoṣaṃ matvā pūrvanivāsam apagatagrāmyadoṣaṃ śivaṃ puṇyam udāraṃ medhyam agamyam asukṛtibhir gaṅgāprabhavam amaragandharvakiṃnarānucaritam anekaratnanicayamacintyādbhutaprabhāvaṃ brahmarṣisiddhacāraṇānucaritaṃ divyatīrthauṣadhiprabhavam atiśaraṇyaṃ himavantam amarādhipatiguptaṃ jagmur bhṛgvaṅgiro'trivasiṣṭhakaśyapāgastyapulastyavāmadevāsitagautamaprabhṛtayo maharṣayaḥ
tān indraḥ sahasradṛg amaragurur abravītsvāgataṃ brahmavidāṃ jñānatapodhanānāṃ brahmarṣīṇām
asti nanu vo glānir aprabhāvatvaṃ vaisvaryaṃ vaivarṇyaṃ ca grāmyavāsakṛtam asukham asukhānubandhaṃ ca grāmyo hi vāso mūlam aśastānāṃ tat kṛtaḥ puṇyakṛdbhir anugrahaḥ prajānāṃ svaśarīramavekṣituṃ kālaḥ kālaścāyamāyurvedopadeśasya brahmarṣīṇām ātmanaḥ prajānāṃ cānugrahārtham āyurvedamaśvinau mahyaṃ prāyacchatāṃ prajāpatiraśvibhyāṃ prajāpataye brahmā prajānām alpam āyur jarāvyādhibahulam asukham asukhānubandham alpatvād alpatapodamaniyamadānādhyayanasaṃcayaṃ matvā puṇyatamam āyuḥprakarṣakaraṃ jarāvyādhipraśamanam ūrjaskaram amṛtaṃ śivaṃ śaraṇyamudāraṃ bhavanto mattaḥ śrotumarhatāthopadhārayituṃ prakāśayituṃ ca prajānugrahārthamārṣaṃ brahma ca prati maitrīṃ kāruṇyam ātmanaś cānuttamaṃ puṇyamudāraṃ brāhmamakṣayaṃ karmeti
tacchrutvā vibudhapativacanam ṛṣayaḥ sarva evāmaravaram ṛgbhis tuṣṭuvuḥ prahṛṣṭāśca tadvacanamabhinananduśceti
athendras tadāyurvedāmṛtam ṛṣibhyaḥ saṃkramyovāca etatsarvamanuṣṭheyam ayaṃ ca śivaḥ kālo rasāyanānāṃ divyāścauṣadhayo himavatprabhavāḥ prāptavīryāḥ tadyathā aindrī brāhmī payasyā kṣīrapuṣpī śrāvaṇī mahāśrāvaṇī śatāvarī vidārī jīvantī punarnavā nāgabalā sthirā vacā chattrā aticchatrā medā mahāmedā jīvanīyāścānyāḥ payasā prayuktāḥ ṣaṇmāsāt paramāyurvayaśca taruṇamanāmayatvaṃ svaravarṇasampadam upacayaṃ medhāṃ smṛtimuttamabalam iṣṭāṃścāparān bhāvān āvahanti siddhāḥ
brahmasuvarcalā nāmauṣadhir yā hiraṇyakṣīrā puṣkarasadṛśapattrā ādityaparṇī nāmauṣadhiryā sūryakāntā iti vijñāyate suvarṇakṣīrā sūryamaṇḍalākārapuṣpā ca nārīnāmauṣadhiḥ aśvabalā iti vijñāyate yā bilvajasadṛśapattrā kāṣṭhagodhā nāmauṣadhir godhākārā sarpānāmauṣadhiḥ sarpākārā somo nāmauṣadhirājaḥ pañcadaśaparvā sa soma iva hīyate vardhate ca padmā nāmauṣadhiḥ padmākārā padmaraktā padmagandhā ca ajānām auṣadhiḥ ajaśṛṅgī iti vijñāyate nīlā nāmauṣadhistu nīlakṣīrā nīlapuṣpā latāpratānabahuleti āsāmoṣadhīnāṃ yāṃ yāmevopalabheta tasyās tasyāḥ svarasasya sauhityaṃ gatvā snehabhāvitāyām ārdrapalāśadroṇyāṃ sapidhānāyāṃ digvāsāḥ śayīta tatra pralīyate ṣaṇmāsena punaḥ sambhavati tasyājaṃ payaḥ pratyavasthāpanaṃ ṣaṇmāsena devatānukārī bhavati vayovarṇasvarākṛtibalaprabhābhiḥ svayaṃ cāsya sarvavācogatāni prādurbhavanti divyaṃ cāsya cakṣuḥ śrotraṃ ca bhavati gatir yojanasahasraṃ daśavarṣasahasrāṇy āyur anupadravaṃ ceti
divyānāmoṣadhīnāṃ yaḥ prabhāvaḥ sa bhavadvidhaiḥ
śakyaḥ soḍhumaśakyastu syātsoḍhumakṛtātmabhiḥ
oṣadhīnāṃ prabhāveṇa tiṣṭhatāṃ sve ca karmaṇi
bhavatāṃ nikhilaṃ śreyaḥ sarvamevopapatsyate
vānaprasthairgṛhasthaiśca prayatairniyatātmabhiḥ
śakyā oṣadhayo hy etāḥ sevituṃ viṣayābhijāḥ
yāstu kṣetraguṇaisteṣāṃ madhyamena ca karmaṇā
mṛduvīryatarās tāsāṃ vidhirjñeyaḥ sa eva tu
paryeṣṭuṃ tāḥ prayoktuṃ vā ye 'samarthāḥ sukhārthinaḥ
rasāyanavidhisteṣāmayamanyaḥ praśasyate
balyānāṃ jīvanīyānāṃ bṛṃhaṇīyāś ca yā daśa
vayasaḥ sthāpanānāṃ ca khadirasyāsanasya ca
kharjūrāṇāṃ madhūkānāṃ mustānāmutpalasya ca
mṛdvīkānāṃ viḍaṅgānāṃ vacāyāścitrakasya ca
śatāvaryāḥ payasyāyāḥ pippalyā joṅgakasya ca
ṛddhyā nāgabalāyāśca dvāradāyā dhavasya ca
triphalākaṇṭakāryoś ca vidāryāścandanasya ca
ikṣūṇāṃ śaramūlānāṃ śrīparṇyāstiniśasya ca
rasāḥ pṛthak pṛthag grāhyāḥ palāśakṣāra eva ca
eṣāṃ palonmitān bhāgān payo gavyaṃ caturguṇam
dve pātre tilatailasya dve ca gavyasya sarpiṣaḥ
tat sādhyaṃ sarvam ekatra susiddhaṃ snehamuddharet
tatrāmalakacūrṇānāmāḍhakaṃ śatabhāvitam
svarasenaiva dātavyaṃ kṣaudrasyābhinavasya ca
śarkarācūrṇapātraṃ ca prasthamekaṃ pradāpayet
tugākṣīryāḥ sapippalyāḥ sthāpyaṃ saṃmūrchitaṃ ca tat
sucaukṣe mārttike kumbhe māsārdhaṃ ghṛtabhāvite
mātrāmagnisamāṃ tasya tata ūrdhvaṃ prayojayet
hematāmrapravālānām ayasaḥ sphaṭikasya ca
muktāvaiḍūryaśaṅkhānāṃ cūrṇānāṃ rajatasya ca
prakṣipya ṣoḍaśīṃ mātrāṃ vihāyāyāsamaithunam
jīrṇe jīrṇe ca bhuñjīta ṣaṣṭikaṃ kṣīrasarpiṣā
sarvarogapraśamanaṃ vṛṣyamāyuṣyam uttamam
sattvasmṛtiśarīrāgnibuddhīndriyabalapradam
paramūrjaskaraṃ caiva varṇasvarakaraṃ tathā
viṣālakṣmīpraśamanaṃ sarvavācogatapradam
siddhārthatāṃ cābhinavaṃ vayaśca prajāpriyatvaṃ ca yaśaśca loke
prayojyam icchadbhiridaṃ yathāvad rasāyanaṃ brāhmamudāravīryam
samarthānāmarogāṇāṃ dhīmatāṃ niyatātmanām
kuṭīpraveśaḥ kṣaṇināṃ paricchadavatāṃ hitaḥ
ato'nyathā tu ye teṣāṃ sauryamārutiko vidhiḥ
tayoḥ śreṣṭhataraḥ pūrvo vidhiḥ sa tu suduṣkaraḥ
rasāyanavidhibhraṃśājjāyeran vyādhayo yadi
yathāsvamauṣadhaṃ teṣāṃ kāryaṃ muktvā rasāyanam
satyavādinamakrodhaṃ nivṛttaṃ madyamaithunāt
ahiṃsakamanāyāsaṃ praśāntaṃ priyavādinam
japaśaucaparaṃ dhīraṃ dānanityaṃ tapasvinam
devagobrāhmaṇācāryaguruvṛddhārcane ratam
ānṛśaṃsyaparaṃ nityaṃ nityaṃ karuṇavedinam
samajāgaraṇasvapnaṃ nityaṃ kṣīraghṛtāśinam
deśakālapramāṇajñaṃ yuktijñam anahaṃkṛtam
śastācāram asaṃkīrṇam adhyātmapravaṇendriyam
upāsitāraṃ vṛddhānāmāstikānāṃ jitātmanām
dharmaśāstraparaṃ vidyānnaraṃ nityarasāyanam
guṇair etaiḥ samuditaiḥ prayuṅkte yo rasāyanam
rasāyanaguṇān sarvān yathoktān sa samaśnute
yathāsthūlam anirvāhya doṣāñchārīramānasān
rasāyanaguṇair jantur yujyate na kadācana
yogā hy āyuḥprakarṣārthā jarāroganibarhaṇāḥ
manaḥśarīraśuddhānāṃ sidhyanti prayatātmanām
tadetanna bhavedvācyaṃ sarvameva hatātmasu
arujebhyo 'dvijātibhyaḥ śuśrūṣā yeṣu nāsti ca
ye rasāyanasaṃyogā vṛṣyayogāśca ye matāḥ
yaccauṣadhaṃ vikārāṇāṃ sarvaṃ tadvaidyasaṃśrayam
prāṇācāryaṃ budhastasmāddhīmantaṃ vedapāragam
aśvināv iva devendraḥ pūjayed atiśaktitaḥ
aśvinau devabhiṣajau yajñavāhāv iti smṛtau
yajñasya hi śiraśchinnaṃ punastābhyāṃ samāhitam
praśīrṇā daśanāḥ pūṣṇo netre naṣṭe bhagasya ca
vajriṇaśca bhujastambhastābhyāmeva cikitsitaḥ
cikitsitaśca śītāṃśurgṛhīto rājayakṣmaṇā
somābhipatitaścandraḥ kṛtastābhyāṃ punaḥ sukhī
bhārgavaścyavanaḥ kāmī vṛddhaḥ san vikṛtiṃ gataḥ
vītavarṇasvaropetaḥ kṛtastābhyāṃ punaryuvā
etaiścānyaiśca bahubhiḥ karmabhir bhiṣaguttamau
babhūvaturbhṛśaṃ pūjyāv indrādīnāṃ mahātmanām
grahāḥ stotrāṇi mantrāṇi tathā nānāhavīṃṣi ca
dhūmrāśca paśavastābhyāṃ prakalpyante dvijātibhiḥ
prātaśca savane somaṃ śakro 'śvibhyāṃ sahāśnute
sautrāmaṇyāṃ ca bhagavānaśvibhyāṃ saha modate
indrāgnī cāśvinau caiva stūyante prāyaśo dvijaiḥ
stūyante vedavākyeṣu na tathānyā hi devatāḥ
ajarairamaraistāvadvibudhaiḥ sādhipair dhruvaiḥ
ete prayatairevamaśvinau bhiṣajāv iti
mṛtyuvyādhijarāvaśyair duḥkhaprāyaiḥ sukhārthibhiḥ
kiṃ punarbhiṣajo martyaiḥ pūjyāḥ syur nātiśaktitaḥ
śīlavānmatimān yukto dvijātiḥ śāstrapāragaḥ
prāṇibhirguruvatpūjyaḥ prāṇācāryaḥ sa hi smṛtaḥ
vidyāsamāptau bhiṣajo dvitīyā jātirucyate
aśnute vaidyaśabdaṃ hi na vaidyaḥ pūrvajanmanā
vidyāsamāptau brāhmaṃ vā sattvamārṣamathāpi vā
dhruvam āviśati jñānāt tasmād vaidyo dvijaḥ smṛtaḥ
nābhidhyāyenna cākrośed ahitaṃ na samācaret
prāṇācāryaṃ budhaḥ kaścid icchann āyur anitvaram
cikitsitastu saṃśrutya yo vāsaṃśrutya mānavaḥ
nopākaroti vaidyāya nāsti tasyeha niṣkṛtiḥ
bhiṣagapyāturān sarvān svasutāniva yatnavān
ābādhebhyo hi saṃrakṣed icchan dharmam anuttamam
dharmārthaṃ cārthakāmārthamāyurvedo maharṣibhiḥ
prakāśito dharmaparair icchadbhiḥ sthānamakṣaram
nārthārthaṃ nāpi kāmārthamatha bhūtadayāṃ prati
vartate yaścikitsāyāṃ sa sarvam ativartate
kurvate ye tu vṛttyarthaṃ cikitsāpaṇyavikrayam
te hitvā kāñcanaṃ rāśiṃ pāṃśurāśimupāsate
dāruṇaiḥ kṛṣyamāṇānāṃ gadair vaivasvatakṣayam
chittvā vaivasvatān pāśān jīvitaṃ yaḥ prayacchati
dharmārthadātā sadṛśastasya nehopalabhyate
na hi jīvitadānāddhi dānam anyad viśiṣyate
paro bhūtadayā dharma iti matvā cikitsayā
vartate yaḥ sa siddhārthaḥ sukham atyantam aśnute
āyurvedasamutthānaṃ divyauṣadhividhiṃ śubham
amṛtālpāntaraguṇaṃ siddhaṃ ratnarasāyanam
siddhebhyo brahmacāribhyo yaduvācāmareśvaraḥ
āyurvedasamutthāne tat sarvaṃ saṃprakāśitam
ityagniveśakṛte tantre carakapratisaṃskṛte cikitsitasthāne rasāyanādhyāye āyurvedasamutthānīyo nāma rasāyanapādaścaturthaḥ
athātaḥ saṃyogaśaramūlīyaṃ vājīkaraṇapādaṃ vyākhyāsyāmaḥ
iti ha smāha bhagavānātreyaḥ
vājīkaraṇam anvicchet puruṣo nityamātmavān
tadāyattau hi dharmārthau prītiśca yaśa eva ca
putrasyāyatanaṃ hy etadguṇāścaite sutāśrayāḥ
vājīkaraṇam agryaṃ ca kṣetraṃ strī yā praharṣiṇī
iṣṭā hy ekaikaśo 'py arthāḥ paraṃ prītikarāḥ smṛtāḥ
kiṃ punaḥ strīśarīre ye saṃghātena pratiṣṭhitāḥ
saṃghāto hīndriyārthānāṃ strīṣu nānyatra vidyate
stryāśrayo hīndriyārtho yaḥ sa prītijanano'dhikam
strīṣu prītirviśeṣeṇa strīṣv apatyaṃ pratiṣṭhitam
dharmārthau strīṣu lakṣmīśca strīṣu lokāḥ pratiṣṭhitāḥ
surūpā yauvanasthā yā lakṣaṇairyā vibhūṣitā
yā vaśyā śikṣitā yā ca sā strī vṛṣyatamā matā
nānābhaktyā tu lokasya daivayogācca yoṣitām
taṃ taṃ prāpya vivardhante naraṃ rūpādayo guṇāḥ
vayorūpavacohāvair yā yasya paramāṅganā
praviśatyāśu hṛdayaṃ daivād vā karmaṇo 'pi vā
hṛdayotsavarūpā yā yā samānamanaḥśayā
samānasattvā yā vaśyā yā yasya prīyate priyaiḥ
yā pāśabhūtā sarveṣām indriyāṇāṃ parairguṇaiḥ
yayā viyukto nistrīkam aratir manyate jagat
yasyā ṛte śarīraṃ nā dhatte śūnyam ivendriyaiḥ
śokodvegāratibhayair yāṃ dṛṣṭvā nābhibhūyate
yāti yāṃ prāpya visrambhaṃ dṛṣṭvā hṛṣyatyatīva yām
apūrvāmiva yāṃ yāti nityaṃ harṣātivegataḥ
gatvā gatvāpi bahuśo yāṃ tṛptiṃ naiva gacchati
sā strī vṛṣyatamā tasya nānābhāvā hi mānavāḥ
atulyagotrāṃ vṛṣyāṃ ca prahṛṣṭāṃ nirupadravām
śuddhasnātāṃ vrajennārīmapatyārthī nirāmayaḥ
acchāyaś caikaśākhaś ca niṣphalaśca yathā drumaḥ
aniṣṭagandhaścaikaśca nirapatyastathā naraḥ
citradīpaḥ saraḥ śuṣkam adhātur dhātusaṃnibhaḥ
niṣprajas tṛṇapūlīti mantavyaḥ puruṣākṛtiḥ
apratiṣṭhaśca nagnaśca śūnyaścaikendriyaśca nā
mantavyo niṣkriyaścaiva yasyāpatyaṃ na vidyate
bahumūrtir bahumukho bahuvyūho bahukriyaḥ
bahucakṣur bahujñāno bahvātmā ca bahuprajaḥ
maṅgalyo'yaṃ praśasyo'yaṃ dhanyo'yaṃ vīryavān ayam
bahuśākho'yamiti ca stūyate nā bahuprajaḥ
prītirbalaṃ sukhaṃ vṛttir vistāro vipulaṃ kulam
yaśo lokāḥ sukhodarkāstuṣṭiś cāpatyasaṃśritāḥ
tasmādapatyamanvicchan guṇāṃścāpatyasaṃśritān
vājīkaraṇanityaḥ syādicchan kāmasukhāni ca
upabhogasukhān siddhān vīryāpatyavivardhanān
vājīkaraṇasaṃyogān pravakṣyāmyata uttaram
śaramūlekṣumūlāni kāṇḍekṣuḥ sekṣubālikā
śatāvarī payasyā ca vidārī kaṇṭakārikā
jīvantī jīvako medā vīrā carṣabhako balā
ṛddhir gokṣurakaṃ rāsnā sātmaguptā punarnavā
eṣāṃ tripalikān bhāgān māṣāṇām āḍhakaṃ navam
vipācayejjaladroṇe caturbhāgaṃ ca śeṣayet
tatra peṣyāṇi madhukaṃ drākṣā phalgūni pippalī
ātmaguptā madhūkāni kharjūrāṇi śatāvarī
vidāryāmalakekṣūṇāṃ rasasya ca pṛthak pṛthak
sarpiṣaś cāḍhakaṃ dadyāt kṣīradroṇaṃ ca tadbhiṣak
sādhayedghṛtaśeṣaṃ ca supūtaṃ yojayet punaḥ
śarkarāyāstugākṣīryāś cūrṇaiḥ prasthonmitaiḥ pṛthak
palaiś caturbhir māgadhyāḥ palena maricasya ca
tvagelākesarāṇāṃ ca cūrṇair ardhapalonmitaiḥ
madhunaḥ kuḍavābhyāṃ ca dvābhyāṃ tatkārayedbhiṣak
palikā gulikāstyānāstā yathāgni prayojayet
eṣa vṛṣyaḥ paraṃ yogo bṛṃhaṇo balavardhanaḥ
anenāśva ivodīrṇo balī liṅgaṃ samarpayet
māṣāṇāmātmaguptāyā bījānāmāḍhakaṃ navam
jīvakarṣabhakau vīrāṃ medām ṛddhiṃ śatāvarīm
madhukaṃ cāśvagandhāṃ ca sādhayet kuḍavonmitām
rase tasmin ghṛtaprasthaṃ gavyaṃ daśaguṇaṃ payaḥ
vidārīṇāṃ rasaprasthaṃ prasthamikṣurasasya ca
dattvā mṛdvagninā sādhyaṃ siddhaṃ sarpirnidhāpayet
śarkarāyāstugākṣīryāḥ kṣaudrasya ca pṛthak pṛthak
bhāgāṃścatuṣpalāṃs tatra pippalyāścāvapet palam
palaṃ pūrvamato līḍhvā tato'nnam upayojayet
ya icchedakṣayaṃ śukraṃ śephasaś cottamaṃ balam
śarkarā māṣavidalāstugākṣīrī payo ghṛtam
godhūmacūrṇaṣaṣṭhāni sarpiṣy utkārikāṃ pacet
tāṃ nātipakvāṃ mṛditāṃ kaukkuṭe madhure rase
sugandhe prakṣiped uṣṇe yathā sāndrībhaved rasaḥ
eṣa piṇḍaraso vṛṣyaḥ pauṣṭiko balavardhanaḥ
anenāśva ivodīrṇo balī liṅgaṃ samarpayet
śikhitittirihaṃsānāmevaṃ piṇḍaraso mataḥ
balavarṇasvarakaraḥ pumāṃstena vṛṣāyate
ghṛtaṃ māṣān sabastāṇḍān sādhayenmāhiṣe rase
bharjayettaṃ rasaṃ pūtaṃ phalāmlaṃ navasarpiṣi
īṣat salavaṇaṃ yuktaṃ dhānyajīrakanāgaraiḥ
eṣa vṛṣyaśca balyaśca bṛṃhaṇaśca rasottamaḥ
caṭakāṃstittirirase tittirīn kaukkuṭe rase
kukkuṭān bārhiṇarase hāṃse bārhiṇameva ca
navasarpiṣi saṃtaptān phalāmlān kārayed rasān
madhurānvā yathāsātmyaṃ gandhāḍhyān balavardhanān
tṛptiṃ caṭakamāṃsānāṃ gatvā yo 'nupibet payaḥ
na tasya liṅgaśaithilyaṃ syānna śukrakṣayo niśi
māṣasūpeṇa yo bhuktvā ghṛtāḍhyaṃ ṣaṣṭikaudanam
payaḥ pibati rātriṃ sa kṛtsnāṃ jāgarti vegavān
na nā svapiti rātriṣu nityastabdhena śephasā
tṛptaḥ kukkuṭamāṃsānāṃ bhṛṣṭānāṃ nakraretasi
niḥsrāvya matsyāṇḍarasaṃ bhṛṣṭaṃ sarpiṣi bhakṣayet
haṃsabarhiṇadakṣāṇām evamaṇḍāni bhakṣayet
srotaḥsu śuddheṣvamale śarīre vṛṣyaṃ yadā nā mitamatti kāle
vṛṣāyate tena paraṃ manuṣyas tadbṛṃhaṇaṃ caiva balapradaṃ ca
tasmāt purā śodhanameva kāryaṃ balānurūpaṃ na hi vṛṣyayogāḥ
sidhyanti dehe maline prayuktāḥ kliṣṭe yathā vāsasi rāgayogāḥ
vājīkaraṇasāmarthyaṃ kṣetraṃ strī yasya caiva yā
ye doṣā nirapatyānāṃ guṇāḥ putravatāṃ ca ye
daśa pañca ca saṃyogā vīryāpatyavivardhanāḥ
uktāste śaramūlīye pāde puṣṭibalapradāḥ
ityagniveśakṛte tantre carakapratisaṃskṛte cikitsāsthāne vājīkaraṇādhyāye saṃyogaśaramūlīyo nāma vājīkaraṇapādaḥ prathamaḥ
athāta āsiktakṣīrikaṃ vājīkaraṇapādaṃ vyākhyāsyāmaḥ
iti ha smāha bhagavānātreyaḥ
āsiktakṣīram āpūrṇam aśuṣkaṃ śuddhaṣaṣṭikam
udūkhale samāpothya pīḍayet kṣīramarditam
gṛhītvā taṃ rasaṃ pūtaṃ gavyena payasā saha
bījānāmātmaguptāyā dhānyamāṣarasena ca
balāyāḥ śūrpaparṇyāśca jīvantyā jīvakasya ca
ṛddhyarṣabhakakākolīśvadaṃṣṭrāmadhukasya ca
śatāvaryā vidāryāśca drākṣākharjūrayor api
saṃyuktaṃ mātrayā vaidyaḥ sādhayettatra cāvapet
tugākṣīryāḥ samāṣāṇāṃ śālīnāṃ ṣaṣṭikasya ca
godhūmānāṃ ca cūrṇāni yaiḥ sa sāndrībhavedrasaḥ
sāndrībhūtaṃ ca kuryāt prabhūtamadhuśarkaram
guṭikā badaraistulyāstāś ca sarpiṣi bharjayet
tā yathāgni prayuñjānaḥ kṣīramāṃsarasāśanaḥ
paśyatyapatyaṃ vipulaṃ vṛddho 'pyātmajamakṣayam
caṭakānāṃ sahaṃsānāṃ dakṣāṇāṃ śikhināṃ tathā
śiśumārasya nakrasya bhiṣakśukrāṇi saṃharet
gavyaṃ sarpir varāhasya kuliṅgasya vasāmapi
ṣaṣṭikānāṃ ca cūrṇāni cūrṇaṃ godhūmakasya ca
ebhiḥ pūpalikāḥ kāryāḥ śaṣkulyo vartikāstathā
pūpā dhānāś ca vividhā bhakṣyāścānye pṛthagvidhāḥ
eṣāṃ prayogādbhakṣyāṇāṃ stabdhenāpūrṇaretasā
śephasā vājivadyāti yāvadicchaṃ striyo naraḥ
ātmaguptāphalaṃ māṣān kharjūrāṇi śatāvarīm
śṛṅgāṭakāni mṛdvīkāṃ sādhayetprasṛtonmitam
kṣīraprasthaṃ jalaprasthametat prasthāvaśeṣitam
śuddhena vāsasā pūtaṃ yojayet prasṛtais tribhiḥ
śarkarāyāstugākṣīryāḥ sarpiṣo 'bhinavasya ca
tat pāyayet sakṣaudraṃ ṣaṣṭikānnaṃ ca bhojayet
jarāparīto'pyabalo yogenānena vindati
naro'patyaṃ suvipulaṃ yuveva ca sa hṛṣyati
kharjūrīmastakaṃ māṣān payasyāṃ ca śatāvarīm
kharjūrāṇi madhūkāni mṛdvīkāmajaḍāphalam
palonmitāni matimān sādhayet salilāḍhake
tena pādāvaśeṣeṇa kṣīraprasthaṃ vipācayet
kṣīraśeṣeṇa tenādyād ghṛtāḍhyaṃ ṣaṣṭikaudanam
saśarkareṇa saṃyoga eṣa vṛṣyaḥ paraṃ smṛtaḥ
jīvakarṣabhakau medāṃ jīvantīṃ śrāvaṇīdvayam
kharjūraṃ madhukaṃ drākṣāṃ pippalīṃ viśvabheṣajam
śṛṅgāṭakaṃ vidārīṃ ca navaṃ sarpiḥ payo jalam
siddhaṃ ghṛtāvaśeṣaṃ taccharkarākṣaudrapādikam
ṣaṣṭikānnena saṃyuktamupayojyaṃ yathābalam
vṛṣyaṃ balyaṃ ca varṇyaṃ ca kaṇṭhyaṃ bṛṃhaṇam uttamam
dadhnaḥ saraṃ śaraccandrasaṃnibhaṃ doṣavarjitam
śarkarākṣaudramaricais tugākṣīryā ca buddhimān
yuktyā yuktaṃ sasūkṣmailaṃ nave kumbhe śucau paṭe
mārjitaṃ prakṣipecchīte ghṛtāḍhye ṣaṣṭikaudane
pibenmātrāṃ rasālāyāstaṃ bhuktvā ṣaṣṭikaudanam
varṇasvarabalopetaḥ pumāṃstena vṛṣāyate
candrāṃśukalpaṃ payasā ghṛtāḍhyaṃ ṣaṣṭikaudanam
śarkarāmadhusaṃyuktaṃ prayuñjāno vṛṣāyate
tapte sarpiṣi nakrāṇḍaṃ tāmracūḍāṇḍamiśritam
yuktaṃ ṣaṣṭikacūrṇena sarpiṣābhinavena ca
paktvā pūpalikāḥ khādedvāruṇīmaṇḍapo naraḥ
ya icchedaśvavad gantuṃ prasektuṃ gajavac ca yaḥ
etaiḥ prayogairvidhivadvapuṣmān vīryopapanno balavarṇayuktaḥ
harṣānvito vājivad aṣṭavarṣo bhavet samarthaśca varāṅganāsu
yadyacca kiṃcin manasaḥ priyaṃ syādramyā vanāntāḥ pulināni śailāḥ
iṣṭāḥ striyo bhūṣaṇagandhamālyaṃ priyā vayasyāśca tadatra yogyam
āsiktakṣīrike pāde ye yogāḥ parikīrtitāḥ
aṣṭāv apatyakāmaiste prayojyāḥ pauruṣārthibhiḥ
ityagniveśakṛte tantre carakapratisaṃskṛte cikitsāsthāne vājīkaraṇādhyāye āsiktakṣīriko nāma vājīkaraṇapādo dvitīyaḥ
athāto māṣaparṇabhṛtīyaṃ vājīkaraṇapādaṃ vyākhyāsyāmaḥ
iti ha smāha bhagavānātreyaḥ
māṣaparṇabhṛtāṃ dhenuṃ gṛṣṭiṃ puṣṭāṃ catuḥstanīm
samānavarṇavatsāṃ ca jīvadvatsāṃ ca buddhimān
rohiṇīmathavā kṛṣṇām ūrdhvaśṛṅgīm adāruṇām
ikṣvādām arjunādāṃ vā sāndrakṣīrāṃ ca dhārayet
kevalaṃ tu payastasyāḥ śṛtaṃ vāśṛtameva vā
śarkarākṣaudrasarpirbhiryuktaṃ tadvṛṣyamuttamam
śukralair jīvanīyaiśca bṛṃhaṇair balavardhanaiḥ
kṣīrasaṃjananaiścaiva payaḥ siddhaṃ pṛthak pṛthak
yuktaṃ godhūmacūrṇena saghṛtakṣaudraśarkaram
paryāyeṇa prayoktavyamicchatā śukramakṣayam
medāṃ payasyāṃ jīvantīṃ vidārīṃ kaṇṭakārikām
śvadaṃṣṭrāṃ kṣīrikāṃ māṣān godhūmāñchāliṣaṣṭikān
payasyardhodake paktvā kārṣikān āḍhakonmite
vivarjayet payaḥśeṣaṃ tatpūtaṃ kṣaudrasarpiṣā
yuktaṃ saśarkaraṃ pītvā vṛddhaḥ saptatiko 'pi vā
vipulaṃ labhate'patyaṃ yuveva ca sa hṛṣyati
maṇḍalairjātarūpasya tasyā eva payaḥ śṛtam
apatyajananaṃ siddhaṃ saghṛtakṣaudraśarkaram
triṃśat supiṣṭāḥ pippalyaḥ prakuñce tailasarpiṣoḥ
bhṛṣṭāḥ saśarkarakṣaudrāḥ kṣīradhārāvadohitāḥ
pītvā yathābalaṃ cordhvaṃ ṣaṣṭikaṃ kṣīrasarpiṣā
bhuktvā na rātrim astabdhaṃ liṅgaṃ paśyati nā kṣarat
śvadaṃṣṭrāyā vidāryāśca rase kṣīracaturguṇe
ghṛtāḍhyaḥ sādhito vṛṣyo māṣaṣaṣṭikapāyasaḥ
phalānāṃ jīvanīyānāṃ snigdhānāṃ rucikāriṇām
kuḍavaścūrṇitānāṃ syāt svayaṃguptāphalasya ca
kuḍavaścaiva māṣāṇāṃ dvau dvau ca tilamudgayoḥ
godhūmaśālicūrṇānāṃ kuḍavaḥ kuḍavo bhavet
sarpiṣaḥ kuḍavaścaikastat sarvaṃ kṣīramarditam
paktvā pūpalikāḥ khāded bahvyaḥ syur yasya yoṣitaḥ
ghṛtaṃ śatāvarīgarbhaṃ kṣīre daśaguṇe pacet
śarkarāpippalīkṣaudrayuktaṃ tadvṛṣyamuttamam
karṣaṃ madhukacūrṇasya ghṛtakṣaudrasamāṃśikam
prayuṅkte yaḥ payaścānu nityavegaḥ sa nā bhavet
ghṛtakṣīrāśano nirbhīr nirvyādhir nityago yuvā
saṃkalpapravaṇo nityaṃ naraḥ strīṣu vṛṣāyate
kṛtaikakṛtyāḥ siddhārthā ye cānyonyānuvartinaḥ
kalāsu kuśalāstulyāḥ sattvena vayasā ca ye
kulamāhātmyadākṣiṇyaśīlaśaucasamanvitāḥ
ye kāmanityā ye hṛṣṭā ye viśokā gatavyathāḥ
ye tulyaśīlā ye bhaktā ye priyā ye priyaṃvadāḥ
tair naraḥ saha visrabdhaḥ suvayasyair vṛṣāyate
abhyaṅgotsādanasnānagandhamālyavibhūṣaṇaiḥ
gṛhaśayyāsanasukhair vāsobhirahataiḥ priyaiḥ
vihaṃgānāṃ rutairiṣṭaiḥ strīṇāṃ cābharaṇasvanaiḥ
saṃvāhanair varastrīṇām iṣṭānāṃ ca vṛṣāyate
mattadvirephācaritāḥ sapadmāḥ salilāśayāḥ
jātyutpalasugandhīni śītagarbhagṛhāṇi ca
nadyaḥ phenottarīyāśca girayo nīlasānavaḥ
unnatir nīlameghānāṃ ramyacandrodayā niśāḥ
vāyavaḥ sukhasaṃsparśāḥ kumudākaragandhinaḥ
ratibhogakṣamā rātryaḥ saṃkocāguruvallabhāḥ
sukhāḥ sahāyāḥ parapuṣṭaghuṣṭāḥ phullā vanāntā viśadānnapānāḥ
gāndharvaśabdāśca sugandhayogāḥ sattvaṃ viśālaṃ nirupadravaṃ ca
siddhārthatā cābhinavaśca kāmaḥ strī cāyudhaṃ sarvamihātmajasya
vayo navaṃ jātamadaśca kālo harṣasya yoniḥ paramā narāṇām
praharṣayonayo yogā vyākhyātā daśa pañca ca
māṣaparṇabhṛtīye'smin pāde śukrabalapradāḥ
ityagniveśakṛte tantre carakapratisaṃskṛte cikitsāsthāne vājīkaraṇādhyāye māṣaparṇabhṛtīyo nāma vājīkaraṇapādastṛtīyaḥ
athātaḥ pumāñjātabalādikaṃ vājīkaraṇapādaṃ vyākhyāsyāmaḥ
iti ha smāha bhagavānātreyaḥ
pumān yathā jātabalo yāvadicchaṃ striyo vrajet
yathā cāpatyavān sadyo bhavet tad upadekṣyate
na hi jātabalāḥ sarve narāś cāpatyabhāginaḥ
bṛhaccharīrā balinaḥ santi nārīṣu durbalāḥ
santi cālpāśrayāḥ strīṣu balavanto bahuprajāḥ
prakṛtyā cābalāḥ santi santi cāmayadurbalāḥ
narāścaṭakavat kecid vrajanti bahuśaḥ striyam
gajavacca prasiñcanti kecin na bahugāminaḥ
kālayogabalāḥ kecit kecidabhyasanadhruvāḥ
kecitprayatnairvyajyante vṛṣāḥ kecit svabhāvataḥ
tasmāt prayogānvakṣyāmo durbalānāṃ balapradān
sukhopabhogān balināṃ bhūyaśca balavardhanān
pūrvaṃ śuddhaśarīrāṇāṃ nirūhaiḥ sānuvāsanaiḥ
balāpekṣī prayuñjīta śukrāpatyavivardhanān
ghṛtatailarasakṣīraśarkarāmadhusaṃyutāḥ
vastayaḥ saṃvidhātavyāḥ kṣīramāṃsarasāśinām
piṣṭvā varāhamāṃsāni dattvā maricasaindhave
kolavadgulikāḥ kṛtvā tapte sarpiṣi vartayet
vartanastambhitāstāśca prakṣepyāḥ kaukkuṭe rase
ghṛtāḍhye gandhapiśune dadhidāḍimasārike
yathā na bhindyād gulikās tathā taṃ sādhayed rasam
taṃ piban bhakṣayaṃs tāśca labhate śukramakṣayam
māṃsānām evam anyeṣāṃ medyānāṃ kārayedbhiṣak
guṭikāḥ sarasās tāsāṃ prayogaḥ śukravardhanaḥ
māṣānaṅkuritāñchuddhān vituṣān sājaḍāphalān
ghṛtāḍhye māhiṣarase dadhidāḍimasārike
prakṣipenmātrayā yukto dhānyajīrakanāgaraiḥ
bhuktaḥ pītaśca sa rasaḥ kurute śukramakṣayam
ārdrāṇi matsyamāṃsāni śapharīrvā subharjitāḥ
tapte sarpiṣi yaḥ khādetsa gacchet strīṣu na kṣayam
ghṛtabhṛṣṭān rase chāge rohitān phalasārike
anupītarasān snigdhānapatyārthī prayojayet
kuṭṭakaṃ matsyamāṃsānāṃ hiṅgusaindhavadhānyakaiḥ
yuktaṃ godhūmacūrṇena ghṛte pūpalikāḥ pacet
māhiṣe ca rase matsyān snigdhāmlalavaṇān pacet
rase cānugate māṃsaṃ pothayettatra cāvapet
maricaṃ jīrakaṃ dhānyamalpaṃ hiṅgu navaṃ ghṛtam
māṣapūpalikānāṃ tadgarbhārtham upakalpayet
etau pūpalikāyogau bṛṃhaṇau balavardhanau
harṣasaubhāgyadau putryau paraṃ śukrābhivardhanau
māṣātmaguptāgodhūmaśāliṣaṣṭikapaiṣṭikam
śarkarāyā vidāryāśca cūrṇamikṣurakasya ca
saṃyojya masṛṇe kṣīre ghṛte pūpalikāḥ pacet
payo'nupānāstāḥ śīghraṃ kurvanti vṛṣatāṃ parām
śarkarāyāstulaikā syādekā gavyasya sarpiṣaḥ
prastho vidāryāścūrṇasya pippalyāḥ prastha eva ca
ardhāḍhakaṃ tugākṣīryāḥ kṣaudrasyābhinavasya ca
tatsarvaṃ mūrchitaṃ tiṣṭhen mārttike ghṛtabhājane
mātrāmagnisamāṃ tasya prātaḥ prātaḥ prayojayet
eṣa vṛṣyaḥ paraṃ yogo balyo bṛṃhaṇa eva ca
śatāvaryā vidāryāśca tathā māṣātmaguptayoḥ
śvadaṃṣṭrāyāśca niṣkvāthāñjaleṣu ca pṛthak pṛthak
sādhayitvā ghṛtaprasthaṃ payasyaṣṭaguṇe punaḥ
śarkarāmadhuyuktaṃ tadapatyārthī prayojayet
ghṛtapātraṃ śataguṇe vidārīsvarase pacet
siddhaṃ punaḥ śataguṇe gavye payasi sādhayet
śarkarāyāstugākṣīryāḥ kṣaudrasyekṣurakasya ca
pippalyāḥ sājaḍāyāśca bhāgaiḥ pādāṃśikairyutam
guṭikāḥ kārayedvaidyo yathā sthūlamudumbaram
tāsāṃ prayogātpuruṣaḥ kuliṅga iva hṛṣyati
sitopalāpalaśataṃ tadardhaṃ navasarpiṣaḥ
kṣaudrapādena saṃyuktaṃ sādhayejjalapādikam
sāndraṃ godhūmacūrṇānāṃ pādaṃ stīrṇe śilātale
śucau ślakṣṇe samutkīrya mardanenopapādayet
śuddhā utkārikāḥ kāryāś candramaṇḍalasaṃnibhāḥ
tāsāṃ prayogādgajavannārīḥ saṃtarpayennaraḥ
yat kiṃcin madhuraṃ snigdhaṃ jīvanaṃ bṛṃhaṇaṃ guru
harṣaṇaṃ manasaścaiva sarvaṃ tadvṛṣyamucyate
dravyairevaṃvidhaistasmādbhāvitaḥ pramadāṃ vrajet
ātmavegena codīrṇaḥ strīguṇaiśca praharṣitaḥ
gatvā snātvā payaḥ pītvā rasaṃ vānu śayīta nā
tathāsyāpyāyate bhūyaḥ śukraṃ ca balameva ca
yathā mukulapuṣpasya sugandho nopalabhyate
labhyate tadvikāśāttu tathā śukraṃ hi dehinām
narte vai ṣoḍaśād varṣāt saptatyāḥ parato na ca
āyuṣkāmo naraḥ strībhiḥ saṃyogaṃ kartumarhati
atibālo hy asaṃpūrṇasarvadhātuḥ striyaṃ vrajan
upaśuṣyeta sahasā taḍāgamiva kājalam
śuṣkaṃ rūkṣaṃ yathā kāṣṭhaṃ jantudagdhaṃ vijarjaram
spṛṣṭamāśu viśīryeta tathā vṛddhaḥ striyo vrajan
jarayā cintayā śukraṃ vyādhibhiḥ karmakarṣaṇāt
kṣayaṃ gacchatyanaśanāt strīṇāṃ cātiniṣevaṇāt
kṣayādbhayādaviśrambhācchokātstrīdoṣadarśanāt
nārīṇāmarasajñatvād avicārād asevanāt
tṛptasyāpi striyo gantuṃ na śaktirupajāyate
dehasattvabalāpekṣī harṣaḥ śaktiśca harṣajā
rasa ikṣau yathā dadhni sarpistailaṃ tile yathā
sarvatrānugataṃ dehe śukraṃ saṃsparśane tathā
tat strīpuruṣasaṃyoge ceṣṭāsaṃkalpapīḍanāt
śukraṃ pracyavate sthānājjalamārdrātpaṭādiva
harṣāttarṣāt saratvācca paicchilyād gauravādapi
aṇupravaṇabhāvācca drutatvān mārutasya ca
aṣṭābhya ebhyo hetubhyaḥ śukraṃ dehāt prasicyate
carato viśvarūpasya rūpadravyaṃ yaducyate
bahalaṃ madhuraṃ snigdham avisraṃ guru picchilam
śuklaṃ ca yacchukraṃ phalavattadasaṃśayam
yena nārīṣu sāmarthyaṃ vājīvallabhate naraḥ
vrajeccābhyadhikaṃ yena vājīkaraṇameva tat
heturyogopadeśasya yogā dvādaśa cottamāḥ
yat pūrvaṃ maithunāt sevyaṃ sevyaṃ yanmaithunād anu
yadā na sevyāḥ pramadāḥ kṛtsnaḥ śukraviniścayaḥ
niruktaṃ ceha nirdiṣṭaṃ pumāñjātabalādike
ityagniveśakṛte tantre carakapratisaṃskṛte cikitsāsthāne vājīkaraṇādhyāye pumāñjātabalādiko nāma vājīkaraṇapādaścaturthaḥ
samāptaścāyaṃ dvitīyo vājīkaraṇādhyāyaḥ
