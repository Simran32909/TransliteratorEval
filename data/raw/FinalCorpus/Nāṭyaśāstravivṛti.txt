eva kramahetum abhidhāya rasaviṣayaṃ lakṣaṇasūtramāha vibhāvānubhāvavyabhicārisaṃyogād rasaniṣpattiḥ
atra bhaṭṭalollaṭaprabhṛtayas tāvad evaṃ vyācakhyuḥ vibhāvādibhiḥ saṃyogo'rthāt sthāyinas tato rasaniṣpattiḥ
tatra vibhāvaścittavṛtteḥ sthāyyātmikāyā utpattau kāraṇam
anubhāvāśca na rasajanyā atra vivakṣitāḥ
teṣāṃ rasakāraṇatvena gaṇanānarhatvāt
api tu bhāvānāmeva
ye'nubhāvāḥ vyabhicāriṇaśca cittavṛttyātmakatvāt yadyapi na sahabhāvinaḥ sthāyinā tathāpi vāsanātmaneha tasya vivakṣitāḥ
dṛṣṭānte'pi vyañjanādimadhye kasyacidvāsanātmakatā sthāyivat
anyasyodbhūtatā vyabhicārivat
tena sthāyyeva vibhāvānubhāvādibhirupacito rasaḥ
sthāyī bhavatvanupacitaḥ
sa cobhayorapi
mukhyayā vṛttyā rāmādau anukārye'nukartaryapi cānusaṃdhānabalād iti
cirantanānāṃ cāyameva pakṣaḥ
tathā hi daṇḍinā svālaṅkāralakṣaṇe 'bhyadhāyi
ratiḥ śṛṅgāratāṃ gatā
rūpabāhulyayogena iti
adhiruhya parāṃ koṭiṃ kopo raudrātmatāṃ gataḥ
ityādi ca
etanneti śrīśaṅkukaḥ
vibhāvādyayoge sthāyino liṅgābhāvenāvagatyanupapatter bhāvānāṃ pūrvam abhidheyatāprasaṅgāt sthitadaśāyāṃ lakṣaṇāntaravaiyarthyāt mandataratamamādhyasthyādyānantyāpatteḥ hāsyarase ṣoḍhātvābhāvaprāpteḥ kāmāvasthāsu daśasvasaṃkhyarasabhāvādiprasaṅgāt śokasya prathamaṃ tīvratvaṃ kālāttanumāndyadarśanaṃ krodhotsāharatīnām amarṣasthairyasevāviparyaye hrāsadarśanamiti viparyayasya dṛśyamānatvācca
tasmāddhetubhir vibhāvākhyaiḥ kāryaiścānubhāvātmabhiḥ sahacārirūpaiśca vyabhicāribhiḥ prayatnārjitatayā kṛtrimairapi tathānabhimanyamānair anukartṛsthatvena liṅgabalataḥ pratīyamānaḥ sthāyī bhāvo mukhyarāmādigatasthāyyanukaraṇarūpaḥ
anukaraṇarūpatvād eva ca nāmāntareṇa vyapadiṣṭo rasaḥ
vibhāvā hi kāvyabalānusaṃdheyāḥ
anubhāvāḥ śikṣātaḥ
vyabhicāriṇaḥ kṛtrimanijānubhāvārjanabalāt
sthāyī tu kāvyabalādapi nānusaṃdheyaḥ
ratiḥ śoka ityādayo hi śabdā ratyādikam abhidheyīkurvanty abhidhānatvena
na tu vācikābhinayarūpatayāvagamayanti
na hi vāgeva vācikam
api tu tayā nirvṛttam
aṅgairivāṅgikam
tena
vivṛddhātmāpyagādho'pi duranto'pi mahānapi
bāḍaveneva jaladhiḥ śokaḥ krodhena pīyate
iti
tathā śokena kṛtaḥ stambhaḥ tathā sthito yo'navasthitākrandaiḥ
hṛdayasphuṭanabhayārtair arditum abhyarthyate sacivaiḥ
ityevamādau na śoko'bhineyaḥ
api tvabhidheyaḥ
bhāti patito likhantyāḥ tasyā bāṣpāmbuśīkarakaṇaughaḥ
svedodgama iva karatalasaṃsparśādeṣa me vapuṣi
ityanena tu vākyena svārthamabhidadhatā udayanagataḥ suratātmā ratiḥ sthāyī bhāvo 'bhinīyate na tūcyate
avagamanaśaktir hy abhinayanaṃ vācakatvādanyā
ata eva sthāyipadaṃ sūtre bhinnavibhaktikamapi noktam
tena ratir anukriyamāṇā śṛṅgāra iti tadātmakatvaṃ tatprabhavatvaṃ ca yuktam
arthakriyāpi mithyājñānadṛṣṭā
maṇipradīpaprabhayormaṇibuddhyābhidhāvatoḥ
mithyājñānāviśeṣe'pi viśeṣo'rthakriyāṃ prati
iti
na cātra nartaka eva sukhīti pratipattiḥ
nāpyayameva rāma iti
na cāpyayaṃ na sukhīti
nāpi rāmaḥ syādvā na vāyamiti
na cāpi tatsadṛśa iti
kiṃtu samyaṅmithyāsaṃśayasādṛśyapratītibhyo vilakṣaṇā citraturagādinyāyena yaḥ sukhī rāmaḥ asāvayamiti pratītirastīti
tadāha
pratibhāti na sandeho na tattvaṃ na viparyayaḥ
dhīr asāvayam ityasti nāsāvevāyamityapi
viruddhabuddhisambhedād avivecitasamplavaḥ
yuktyā paryanuyujyeta sphurannanubhavaḥ kayā
iti
tad idam apyantastattvaśūnyaṃ na vimardakṣamam ityupādhyāyāḥ
tathāhi anukaraṇarūpo rasa iti yaducyate tatkiṃ sāmājikapratītyabhiprāyeṇa uta naṭābhiprāyeṇa kiṃ vā vastuvṛttavivecakavyākhyātṛbuddhisamavalambanena yathāhurvyākhyātāraḥ khalvevaṃ vivecayanti iti
atha bharatamunivacanānusāreṇādyaḥ pakṣo 'saṃgataḥ
kiṃciddhi pramāṇenopalabdhaṃ tadanukaraṇamiti śakyaṃ vaktum
yathā evamasau surāṃ pibati iti surāpānānukaraṇatvena payaḥpānaṃ pratyakṣāvalokitaṃ pratibhāti
iha ca naṭagataṃ kiṃ tadupalabdhaṃ sadanukaraṇatayā bhātīti cintyam
taccharīraṃ tanniṣṭhaṃ pratiśīrṣakādi romāñcakagadgadikādibhujākṣepavalanaprabhṛti bhrūkṣepakaṭākṣādikaṃ ca na rateścittavṛttirūpatayānukāratvena kasyacitpratibhāti
jaḍatvena bhinnendriyagrāhyatvena bhinnādhikaraṇatvena ca tato'tivailakṣaṇyāt
mukhyāvalokane ca tadanukaraṇapratibhāsaḥ
na ca rāmagatāṃ ratimupalabdhapūrviṇaḥ kecit
etena rāmānukāro naṭa ityapi nirastaḥ pravādaḥ
atha naṭagatā cittavṛttireva pratipannā satī ratyanukāraḥ śṛṅgāra ityucyate tatrāpi kimātmakatvena sā pratīyata iti cintyam
nanu pramadādibhiḥ kāraṇaiḥ kaṭākṣādibhiḥ kāryaiḥ dhṛtyādibhiśca sahacāribhirliṅgabhūtairyā laukikī kāryarūpā kāraṇarūpā sahacārirūpā ca cittavṛttiḥ pratītiyogyā tadātmakatvena sā naṭacittavṛttiḥ pratibhāti hanta tarhi ratyākāreṇaiva sā pratipanneti dūre ratyanukaraṇatāvācoyuktiḥ
nanu te vibhāvādayo 'nukārye pāramārthikāḥ
iha tvanukartari na tatheti viśeṣaḥ
astvevam
kiṃtu te hi vibhāvādayo 'tatkāraṇātatkāryātatsahacārarūpā api kāvyaśikṣādibalopakalpitāḥ kṛtrimāḥ santaḥ kiṃ kṛtrimatvena sāmājikaiḥ gṛhyante na vā
yadi gṛhyante tadā taiḥ kathaṃ rateravagatiḥ
nanvata eva tatpratīyamānaṃ ratyanukaraṇabuddheḥ kāraṇam
kāraṇāntaraprabhaveṣu hi kāryeṣu suśikṣitena na tathā jñāne vastvantarasyānumānaṃ tāvadyuktam
asuśikṣitena tu tasyaiva prasiddhasya kāraṇasya
yathā vṛścikaviśeṣādgomayasyaivānumānam
vṛścikasyaiva tatparaṃ mithyājñānam
yatrāpi liṅgajñānaṃ mithyā tatrāpi na tadābhāsānumānam ayuktam
na hi bāṣpāddhūmatvena jñātādanukārapratibhāsamānādapi liṅgāttadanukārānumānaṃ yuktam
dhūmānukāratvena hi jñāyamānān nīhārān nāṭyagnyanukārajapāpuṣpapratītir dṛṣṭā
nanvakruddho'pi naṭaḥ kruddha iva bhāti
satyam
kruddhena sadṛśaḥ
sādṛśyaṃ ca bhrukuṭyādibhiḥ
gauriva gavayena mukhādibhir iti
naitāvatānukāraḥ kaścit
na cāpi sāmājikānāṃ sādṛśyamatirasti
sāmājikānāṃ ca na bhāvaśūnyā nartake pratipattirityucyate
atha ca tadanukārapratibhāsa iti riktā vācoyuktiḥ
yaccoktaṃ rāmo'yamityasti pratipattiḥ tad api yadi tadātveti niścitaṃ taduttarakālabhāvibādhakavaidhuryābhāve kathaṃ na tattvajñānaṃ syāt
bādhakasadbhāve vā kathaṃ na mithyājñānam
vāstavena ca vṛtte bādhakānudaye'pi mithyājñānameva syāt
tena viruddhabuddhisaṃbhedād ityasat
nartakāntare'pi ca rāmo'yamiti pratipattirasti
tataśca rāmatvaṃ sāmānyarūpamityāyātam
yaccocyate vibhāvāḥ kāvyād anusaṃdhīyante iti tadapi na vidmaḥ
na hi mameyaṃ sītā kācit iti svātmīyatvena pratipattirnaṭasya
atha sāmājikasya tathā pratītiyogyāḥ kriyanta ityetadevānusaṃdhānam ucyate tarhi sthāyini sutarām anusaṃdhānaṃ syāt
tasyaiva hi mukhyatvena asminnayam iti sāmājikānāṃ pratipattiḥ
yattu vāgvācikam ityādinā bhedābhidhānasaṃrambhagarbhamahīyān abhinayarūpatāvivekaḥ kṛtaḥ sa uttaratra svāvasare carcayiṣyate
tasmāt sāmājikapratītyanusāreṇa sthāyyanukaraṇaṃ rasa ityasat
na cāpi naṭasyetthaṃ pratipattiḥ
rāmaṃ taccittavṛttiṃ vānukaromi iti
sadṛśakaraṇaṃ hi tāvadanukaraṇamanupalabdhaprakṛtinā na śakyaṃ kartum
atha paścātkaraṇamanukaraṇaṃ talloke 'py anukaraṇātmatātiprasaktā
atha na niyatasya kasyacidanukāraḥ api tūttamaprakṛteḥ śokamanukaroti tarhi keneti cintyam
na tāvacchokena tasya tadabhāvāt
na cāśrupātādinā śokasyānukāraḥ tadvailakṣaṇyādityuktam
iyattu syāt uttamaprakṛterye śokānubhāvāḥ tānanukaromīti
tatrāpi kasyottamaprakṛteḥ
yasya kasyaciditi cetso'pi viśiṣṭatāṃ vinā kathaṃ buddhāvāropayituṃ śakyaḥ
ya evaṃ roditīti cetsvātmāpi madhye naṭasyānupraviṣṭa iti galito'nukāryānukartṛbhāvaḥ
kiṃca naṭaḥ śikṣāvaśāt svavibhāvasmaraṇāc cittavṛttisādhāraṇībhāvena hṛdayasaṃvādāt kevalam anubhāvān pradarśayan kāvyamupacitakākuprabhṛtyupaskāreṇa paṭhaṃśceṣṭata ityetāvanmātre'sya pratītir natvanukāraṃ vedayate
kāntaveṣānukāravaddhi na rāmaceṣṭitasyānukāraḥ
etacca prathamādhyāye'pi darśitamasmābhiḥ
nāpi vastuvṛttānusāreṇa tadanukāratvam
anusaṃvedyamānasya vastuvṛttatvānupapatteḥ
yacca vastuvṛttaṃ taddarśayiṣyāmaḥ
na ca munivacanam evaṃvidhamasti kvacitsthāyyanukaraṇaṃ rasā iti
nāpi liṅgamatrārthe munerupalabhyate
pratyuta dhruvāgānatālavaicitryalāsyāṅgopajīvananirūpaṇādi viparyaye liṅgamiti saṃdhyaṅgādhyāyānte vitaniṣyāmaḥ
saptadvīpānukaraṇam ityādi tvanyathāpi śakyagamanikamiti
tadanukāre'pi ca kva nāmāntaraṃ kāntaveṣagatyanukaraṇādau
yaccocyate varṇakairharitālādibhiḥ saṃyujyamāna eva gaurityādi
tatra yadyabhivyajyamāna ityartho'bhipretaḥ
tadasat
na hi sindūrādibhiḥ pāramārthiko gaurabhivyajyate pradīpādibhir iva
kiṃtu tatsadṛśaḥ samūhaviśeṣo nirvartyate
ata eva hi sindūrādayo gavāvayavasaṃniveśasadṛśena saṃniveśaviśeṣeṇāvasthitā gosadṛgiti pratibhāsasya viṣayaḥ
naivaṃ vibhāvādisamūho ratisadṛśatāpratipattigrāhyaḥ
tasmādbhāvānukaraṇaṃ rasā ityasat
yena tvabhyadhāyi sukhaduḥkhajananaśaktiyuktā viṣayasāmagrī bāhyaiva
sāṃkhyadṛśā sukhaduḥkhasvabhāvo rasaḥ
tasyāṃ ca sāmagryāṃ dalasthānīyā vibhāvāḥ
saṃskārakāḥ anubhāvavyabhicāriṇaḥ
sthāyinastu tatsāmagrījanyā āntarāḥ sukhaduḥkhasvabhāvā iti
tena sthāyibhāvān rasatvam ityādāvupacāramaṅgīkurvatā granthavirodhaṃ svayameva budhyamānena dūṣaṇāviṣkaraṇamaurkhyāt prāmāṇiko janaḥ parirakṣita iti kimasyocyate
yattvatyantaṃ naḥ pratītivaiṣamyaprasaṅgādi tatkiṃ yadatrocyatām
bhaṭṭanāyakastvāha raso na pratīyate
notpadyate
nābhivyajyate
svagatatvena hi pratītau karuṇe duḥkhitvaṃ syāt
na ca sā pratītiryuktā
sītāderavibhāvatvāt svakāntāsmṛtyasaṃvedanāt
devatādau sādhāraṇīkaraṇāyogyatvāt
samudralaṅghanāder asādhāraṇyāt
na ca tadvato rāmasya smṛtiḥ
anupalabdhatvāt
na ca śabdānumānādibhyaḥ tatpratītau lokasya sarasatā prayuktā pratyakṣādiva
nāyakayugalakāvabhāse hi pratyuta lajjā jugupsāspṛhādisvocitacittavṛttyantarodayavyagratayākāśarasatvam athāpi syāt
tanna pratītiranubhavasmṛtyādirūpā rasasya yuktā
utpattāvapi tulyametaddūṣaṇam
śaktirūpatvena pūrvaṃ sthitasya paścādabhivyaktau viṣayārjanatāratamyāpattiḥ
svagatatvaparagatatvādi ca pūrvavad vikalpyam
tasmātkāvye doṣābhāvaguṇālaṃkāramayatvalakṣaṇena nāṭye caturvidhābhinayarūpeṇa nibiḍanijamohasaṃkaṭakāriṇā vibhāvādisādhāraṇīkaraṇātmanābhidhāto dvitīyenāṃśena bhāvakatvavyāpāreṇa bhāvyamāno raso 'nubhavasmṛtyādivilakṣaṇena rajastamo'nuvedhavaicitryabalād drutivistāravikāsalakṣaṇena sattvodrekaprakāśānandamayanijasaṃvidviśrāntilakṣaṇena parabrahmāsvādasavidhena bhogena paraṃ bhujyata iti
tatra pūrvapakṣo'yaṃ bhaṭṭalollaṭapakṣānabhyupagamād eva nābhyupagata iti taddūṣaṇam anutthānopahatam eva
pratītyādivyatiriktaśca saṃsāre ko bhoga iti na vidmaḥ
rasaneti cet
sāpi pratipattireva
kevalamupāyavailakṣaṇyānnāmāntaraṃ pratipadyatāṃ darśanānumitiśrutyupamitipratibhānādināmāntaravat
niṣpādanābhivyaktidvayānabhyupagame ca nityo vā asadvā rasa iti na tṛtīyā gatir asyām
na cāpratītaṃ vastvasti vyavahāre yogyam
athocyate pratītirititasya bhogīkaraṇam
tacca bhūtyādisvarūpam
tadastu
tathāpi na tāvanmātram
yāvanto hi rasāstāvanta eva rasanātmānaḥ pratītayo bhogīkaraṇasvabhāvāḥ
guṇānāṃ cāṅgāṅgivaicitryam anantaṃ kalpyamiti kartṛtveneyattā
abhidhā bhāvanā cānyā tadbhogīkṛtam eva ca
abhidhādhāmatāṃ yāte śabdārthālaṃkṛtī tataḥ
bhāvanābhāvya eṣo'pi śṛṅgārādigaṇo bhayat
tadbhogīkṛtarūpeṇa vyāpyate siddhimānnaraḥ
iti
yat kāvyena bhāvyante rasāḥ ityucyate tatra vibhāvādijanitacarvaṇātmakāsvādarūpapratyayagocaratāpādanam eva yadi bhāvanaṃ tadabhyupagamyata eva
yattūktam
saṃvedanākhyavyaṅgyaparasaṃvittigocaraḥ
āsvādanātmānubhavo rasaḥ kāvyārtha ucyate
iti
tatra vyajyamānatayā vyaṅgyo lakṣyate
anubhavena ca tadviṣaya iti mantavyam
nanvevaṃ kathaṃ rasatattvam āstām
adhunā raudrarasaṃ lakṣayati atha raudro nāmeti
ātmagrahaṇasyāyamāśayaḥ
anyāyakāritā prādhānyena krodhasya viṣayaḥ
tādṛśi ca jane sarvo 'pi manorathairapi rudhirapānamapi nāmādriyante
tathā cāha lokaḥ tādṛśo yadi labhyate tattadīyaṃ rudhiramapi pītvā na tṛpyate
mahākavinā bhāsenāpi svaprabandha uktaḥ
tretāyugaṃ taddhi na maithilī sā rāmasya rāgapadavī mṛdu cāsya cetaḥ
labdhā janastu yadi rāvaṇasya kāyaṃ protkṛtya tanna tilaśo na vitṛptigāmī
iti
tena hāsyavat sādhāraṇavibhāvatvāccarvaṇāpi krodhamayyeveti tadrasanācaraṇau raudraḥ krodhātmaka eva
udriktaṃ hantṛtvaṃ yeṣāṃ ta uddhatāḥ
tadveṣadhāriṇo ye naṭāste
prakṛtiścarvaṇodayahetur asya
atra vyācakṣate yuddhahetuka uddhatamanuṣyeṣu bhīmasenādiṣu rudhirapānādilakṣaṇaḥ
rakṣodānavāstu svabhāvaraudrā iti
tadasat
bhīmasya rudhirapānaṃ na yuddhahetukam
api tu viparyayeṇa
uddhatasvabhāvatvādeva hyasau krodhaparavaśaḥ sann anucitamapi pratijñātavān
tannirvāhāyaiva ca rākṣasādhiṣṭhānamasya kavinā veṇīsaṃhāre varṇitam
tasmātsarva evaite svabhāvāt krodhanāḥ
tadanusāriṇi naṭe raudra āsvādyata iti manuṣyaprakṛtiḥ
saṅgrāmahetuka iti cāyamarthaḥ yuddhasya kavinaṭapradarśyamānasya hetukaḥ kustitahetudhīrohitaḥ
tasyocito heturna krodhaḥ
tathā ca prādhānyena yuddhena vīra eva vyapadekṣyate
nanvete svabhāvakrodhanā api kim uddīpanam apekṣante
omityāha sa ceti
krodhādi parakartṛkam
āgharṣaṇaṃ dārādikhalīkaraṇam
avikṣepo deśajātyabhijanavidyākarmanindā
anṛtasya kasyāpyapasatyasya vacanam
upaghāto gṛhabhṛtyādyupamardanam
vākpāruṣyaṃ vadhādyupanyāsena tarjanam
abhidroho jighāṃsā
mātsaryaṃ guṇeṣvasūyā
ādigrahaṇād rājyāpaharaṇādi
etairutpadyate kavinā vibhāvatvena varṇyamānaiḥ
asya tāḍanādīni karmāṇi raktanayanādayo'nubhāvā iti pṛthaṅnirūpaṇaṃ tulye 'pyanubhāvatve viśeṣakhyāpanārtham
viśeṣastu pūrveṣāṃ vacanamātreṇa vyāvarṇanam
raṅge pratyakṣato 'pradarśanīyatvāt
yadvakṣyate
yuddhaṃ rājyabhraṃśo maraṇaṃ nagaroparodhanaṃ caiva
apratyakṣakṛtāni praveśakaiḥ saṃvidheyāni
iti
raktanayanādi raṅge pratyakṣeṇa kṛtam
praharaṇāharaṇaṃ tu pūrvatra pramādapaṭhitamiti kecit
idaṃ tu pṛthagabhidhāne tucchaṃ prayojanam
ayaṃ cātrāśayaḥ rakṣodānavoddhatamanuṣyā uddīpanahetubhir vināpi ceṣṭitamātraṃ yadapi kurvate narmagoṣṭhyādyapi ca tatra tāḍanādi pradhānam
tadvakṣyati yacca kiṃcidārabhante iti
uddīpanasambhave tāḍanādigrasta eva raktanayanādyadhikībhavati
ata eva punaḥśabdaḥ
tatra tāḍanaṃ talādyabhighātaḥ
pāṭanaṃ dvidhākaraṇam
pīḍanaṃ mardanam
chedanaṃ kartanam
bhedanaṃ parasparamityādiviyojanam
bhāve ṇyadantau
praharaṇānām ā samantāddharaṇam
atha bhayānakarasaprakaraṇam
vīrasya bhītāvayavapradhānatvād bhayānakaṃ lakṣayati atheti
vikṛto ravo'ṭṭahāsādiḥ
sattvānāṃ piśācānāṃ darśanam
trāsodvegau paragatau
śūnyāgārasyāraṇyasya ca gamanaṃ prāptiḥ
svajanasya yau vadhabandhau tayordarśanaṃ pratyakṣeṇa
śravaṇamāgamena
kathādi atikrāntayorapi punaranusaṃdhānena smaraṇam
vepituṃ pravṛttaṃ yatkaracaraṇaṃ ādikarmaiva bhayavyañjakaṃ vyādhyādivailakṣaṇyasūcanāt
pulako romakūponnatiḥ
svarasya bhedaḥ svabhāvaviparyayaḥ
gurunṛpayoriti
ayamāśayaḥ bhayaṃ tāvatstrīnīcabālādiṣu vakṣyate
nottamamadhyamaprakṛtiṣu
te'pi tu gurubhyo rājñaśca bhayaṃ darśayeyuḥ
tadabhāve 'pyevaṃ sutarāmuttamatvaṃ bhavati
aprabhutvaṃ cāmātyānām
yathāha svecchācārī bhīta evāsmi iti
anubhāvāśca tathā śliṣṭāstatra kiyante loke yena satyata eva bhīto'yamiti gurvādīnāṃ pratītir bhavati
asvābhāvikatvācca kṛtakatvaṃ bahutarakālānuvartanenāsvādyatvācca rasatvam
na ca vyabhicāritvam
taddhi tadā syādyadi svabhāvata eva na kiṃcitkālalavam utpādyate
gātrādīnāṃ bhedo varṇakarmasaṃsthānādiviparyayaḥ
vīkṣyam atikrāmyati vīkṣaṇaṃ kāndiśīkatvena nirlakṣacakṣuḥkṛtam
udvegaḥ calanam
sādo gātrāṇāṃ srastatā
mukhasya tāluni śoṣaḥ
hṛdayaspandanamativegena
iha bhayam ityabhineyamiti vīrarasa ityāryātaḥ sambadhyate
tā etā hyāryā ekapraghaṭṭakatayā pūrvācāryair lakṣaṇatvena paṭhitāḥ
muninā tu sukhasaṃgrahāya yathāsthānaṃ niveśitāḥ
sattvasamutthamiti
sattvaṃ manaḥsamādhānaṃ tajjanmakamiti naṭasyeyaṃ śikṣā
sā ca sarvaviṣayeti ṭīkākāraḥ
tadidamasat
kavinaṭaśikṣārthameva sarvamidaṃ prakaraṇam
loke vibhāvānubhāvābhinayādivyavahārābhāvāt
tasmād ayamatrārthaḥ etat tāvad bhayasvabhāvajaṃ rajastamaḥprakṛtīnāṃ nīcānāmityarthaḥ
ye'pi ca sattvapradhānāsteṣāṃ sattvasamutthaṃ prayatnakṛtamebhirevānubhāvaiḥ kāryam
kiṃtu mṛduceṣṭitaiḥ yatas tatkṛtakam
punaḥśabdo viśeṣadyotakaḥ
nanu ca rājādi kimiti gurvādibhyo bhayaṃ kṛtakaṃ darśayati
darśayitvā kimiti mṛdūn gātrakampanādīn pradarśayati
kimiti ca bhayānaka eva kṛtakatvamuktam
sarvasya hi kṛtakatvamuktaṃ bhavati
yathā veśyā dhanārthinīti kṛtakāṃ ratim ādarśayati ityāśaṅkya sādhāraṇamuttaram āha tathaiva kāryamiti
bhaye hi pradarśite gururvinītaṃ jānāti
mṛduceṣṭitatayā cādhamaprakṛtimenaṃ gaṇayati
kṛtakaṃ śṛṅgārāt veśyopadiṣṭānāṃ na kācitpuruṣārthasiddhiḥ
tenaiva hyuktena prakāreṇa kāryapuruṣārthaviśeṣo labhyate
yatra tu rājā na kṛtakaṃ parānugrahāya krodhavismayādīndarśayati tatra vyabhicāritaiva teṣāṃ na sthāyitetyetadarthaḥ sūcikāmeva guruvaṃśāntaraprasiddhām āryāṃ paṭhati karacaraṇeti
nityamiti
kṛtakatve 'kṛtakatve ca
iti bhayānakarasaprakaraṇam
