abhinavā nūtanā bhānavīyā bhānavaḥ sāvitrā raśmayo vo yuṣmabhyaṃ vibhūtyai samṛddhyai bhūyāsurbhavantu
kiṃ kurvantaḥ
sindūrareṇuśca sāndro bahalaḥ sindūrareṇuḥ sindūrarajastaddadhata iva
kiṃbhūtam
jambhasyārātirjambhārātiḥ śakrastasyebho hastī airāvaṇastasya kumbhau mastakau tayostau vā udbhavo yasyeti vigrahaḥ
etaduktaṃ bhavati ye svargasthāste udayarāgabhṛtas tān avalokyairāvaṇakumbhasthaṃ sindūrareṇuṃ dadhata iva manyante
udayaścāsau giriśca tasya taṭī tasyā dhātavo gairikādayasteṣāṃ dhārākāro dravo dhārādravaḥ prapātastasyevaughaiḥ pravāhaiḥ samūhairavicchinnaiḥ siktā ata eva raktā iva
udayagiristhānām evaṃ buddhirjāyate tulyakālaṃ samakālam āyāntyā āgacchantyā padmakhaṇḍadīptyā ivāruṇāḥ
sahaiva savitrā kamalavanānāṃ rugāgacchati
evaṃ dīptyā dharāsthānāṃ pratītir bhavati
kiṃ kurvanto bhānavaḥ
trailokyam udbhāsayantaḥ
abhinavatvaṃ teṣāṃ dikkaraṇāpekṣayā
te bhāskarasya karā vo yuṣmākaṃ kalyāṇaṃ kriyāsur vidheyāsuḥ
ye kamalavanodghāṭanaṃ kurvate padmakhaṇḍānāmunmīlanaṃ vidadhate
utprekṣate lakṣmīm ākraṣṭukāmā ivāpakraṣṭumanasa iva
yato lakṣmīṃ sadaiva kamalavaneṣu kṛtasaṃnidhānāmākraṣṭumiva
kiṃ kartum
dātuṃ vitāritum
kasmai
bhaktiprahvāya
bhaktyā prahvo namro bhaktiprahvastasmai
kīdṛśīṃ śriyam
mukulapuṭakuṭīkoṭarakroḍalīnām
mukulaśabdena kuḍmalamucyate
tasya yaḥ puṭaḥ sa eva kuṭī śāleva mukulapuṭakuṭī tasyāḥ koṭaramabhyantaraṃ tasya kroḍo'vanamrapradeśastatra līnāṃ saṃśliṣṭām
kīdṛśāḥ karāḥ
kālākārāndhakārānanapatitajagatsādhvasadhvaṃsakalyāḥ
kālasyevākāro yasya sa kālākāraḥ sa cāsāvandhakāraśca tasyānanaṃ mukhaṃ tatra patitaṃ yajjagattasya sādhvasaṃ bhayaṃ tasya dhvaṃso nāśastatra kalyāḥ paṭavaḥ samarthā eva
punaḥ kiṃlakṣaṇāḥ
kisalayarucayaḥ kisalayānāmiva ruciryeṣāṃ te'bhinavāṅkurabhāsaḥ
bradhnaḥ sūryastasya pādā raśmayaḥ pāntvavantu
kān
vo yuṣmān
kiṃ kurvantaḥ
ambhoruhāṇāṃ padmānāṃ garbheṣvabhyantareṣu śikhariṣu ca parvateṣu śitāgreṣu tīkṣṇaprānteṣu tulyaṃ samaṃ patanto gacchantaḥ
anyasya hi pādā yathā haritaśādvalopacitāyāṃ bhūmau nipatanti tathā na śarkarilāyāṃ kaṇṭakitāyāṃ vā
bradhnasya punarmārdavātiśayayukteṣu padmagarbheṣu tīkṣṇaśṛṅgeṣu ca parvateṣu samaṃ patanti
vāsarasya divasasya prārambhe mukhe tasyaiva vyuparatisamaye cāstamanakāle tathaiva sadṛśā ekarūpāḥ
tribhuvanaṃ bhavanaprāṅgaṇamiva tribhuvanabhavanaprāṅgaṇaṃ tasmiṃstrailokyaveśmājire niṣparyāyamavidyamānakramaṃ pravṛttāḥ prasṛtāḥ
anyasya hi pādāścaraṇā gṛhāṅgaṇe paryāyeṇa pravartante
tasya punaḥ samakālameva
ūṣmāṇam auṣṇyaṃ bhṛśaṃ bibhrato'tyarthaṃ dadhataḥ
utprekṣate saṃtatādhvaśramajamiva
saṃtataścāsāvadhvā ca saṃtatādhvā
adhvaśabdo'trādhikagamane vartate
tena śramastasmājjātastamiva
bhṛśamavicchinnaṃ gāḍhaṃ gamanakhedasaṃbhavamiva
anyo hi yaḥ pānthastasya pādā ūṣmāṇameva bibhrati dadhati
te raśmayo marīcayo maṅgalaṃ kalyāṇaṃ vo diśantu dadatu
yān kiraṇāṃstigmarocis tīkṣṇadīdhitiḥ sūryo vitanute vistārayati
kathaṃ yathā bhavati
atanu vistīrṇaṃ yathā bhavati
kiṃ kṛtvā
jantūnprāṇino vītāvṛtīn āvaraṇamāvṛtiḥ vītā gatā āvṛtiryeṣāṃ te tānsamavalokya samudvīkṣya
prākpūrvaṃ tamasyandhakāre prabhraśyati patati sati
kīdṛśe
uttarīyasyeva tviḍ yasya taduttarīyatviṭ tasminnaṃśukanibhe timire
kāniva
tantūn yathā
tantavaḥ sūtrāṇi yathā tān
yathā kaścit tantuvāyo 'tanupaṭān vitanute prāṇabhṛto vigatavāsaso dṛṣṭvā
te sāndrībhūya ghanatāṃ prāpyāmbaraṃ vāso'malaṃ vimalamutpādayanti evaṃ marīcayo'pi sāndrībhūya sadyastatkṣaṇamambaramākāśaṃ śaśvatsarvadā vimalam utpādayanti
kīdṛśam
kramaviśadadaśāśādaśālīviśālam
krameṇa paryāyeṇa viśadāḥ paripāṭyā spaṣṭā daśa ca tā āśāśca daśāśā daśa diśaḥ kramaviśadāśca tā daśāśāśca tā eva daśās tāsām ālī paṅktistayā viśālaṃ vistīrṇam
tadapi vāso daśālīviśālam
tīvrabhānorgabhastyudgamaḥ kiraṇodayo vo yuṣmākamanabhimatanude anabhimatam anabhīṣṭaṃ pāpaṃ śatrurvā tasya nodanaṃ nut tasyai stādbhavatāt
kīdṛśa iva
pūrvaṃ prathamaṃ pāvakena vahninā kṛtābhyudgatiriva
abhyudgamanam abhyudgatiḥ
vihitasvāgata iva
kiṃbhūtena pāvakena
bhāsvadgrāvodgatena bhāsvato grāvāṇo bhāsvadgrāvāṇo'rkopalāḥ sūryakāntābhidhānā maṇiviśeṣāstebhya udgato bhāsvadgrāvodgataḥ
te hi ravikaraspṛṣṭā agnimudvamanti
oṣadhiśabde nauṣadhisthaṃ teja ucyate
tātsthyāt
yathā girirdahyate panthāno muṣyanta iti
tat tiraskurvannabhibhavan
oṣadhīnāmīśa oṣadhīśaḥ
tasminnoṣadhīnāṃ bhartarīndau muṣitaruci muṣitā rugyasya sa tasminmuṣitaruci hatabhāsi śuceva śokeneva proṣitābhāḥ proṣitā ābhā yāsāmoṣadhīnāṃ tāstathoktāḥ
bhartari hatatejasi patnyaḥ śokena gatadhṛtayo bhavanti
prātaradrerudayācalanāmno dṛṣadaḥ śilā darśayanprakaṭayan
kathaṃbhūtā iva
pakṣacchedavraṇāsṛksruta iva
pakṣāṇāṃ chedaḥ pakṣacchedastena vraṇāsteṣāmasṛgrudhiraṃ pakṣacchedavraṇāsṛk tatsravantīti tāḥ
aṅgaruhakṣatajasrāviṇīryathā
yato gabhastyudgama ātāmro lohito 'tastadanurañjitāḥ śilā evamutprekṣyante
pūrvaṃ kila parvatāḥ pakṣavanto 'bhūvaṃsteṣām indras tāṃściccheda
gharmāṃśorādityasya ghṛṇayo mayūkhā vo yuṣmākamaṃhovighātaṃ pāpāpanodaṃ vidadhatu kurvantu
śīghraṃ tatkṣaṇam
kiṃviśiṣṭāḥ
dattārghā datto viśrāṇito'rgho yebhyaste
kaiḥ
siddhasaṃghaiḥ siddhā aṇimādiyuktāsteṣāṃ saṃghā vrātāstairiti
kiṃbhūto'sau gharmāṃśuḥ
yaḥ punarapi bhūyo'pi ghaṭayati karoti
kān
śīrṇaghrāṇāṅghripāṇīn
ghrāṇaṃ nāsā
aṅghrī pādau
pāṇī hastau
ghrāṇaṃ cāṅghrī ca pāṇī ceti samāhāradvaṃdvaḥ
śīrṇā ghrāṇāṅghripāṇayo yeṣāṃ sāmarthyādaṅgināṃ te tathoktān
tathā apaghanairaṅgairvraṇibhirupalakṣitān
ghargharāvyaktaghoṣān ghargharo jarjaro'vyakto'sphuṭo ghoṣo dhvaniryeṣām
ghrāṇādiluptatāyāṃ kaṇṭhauṣṭhādivraṇitāyāṃ ca kāraṇamupavarṇayannāha aghaughaiḥ pāpasamūhair dīrghāghrātāṃścirataragrastān
kiṃ kurvan
ullāghayan nirvyādhīkurvan
eko'sahāyaḥ
rudrādayo'pi sūryamūrtim ārūḍhā eva nīrogaṃ kurvantīti saṃbandhaḥ
kiṃbhūtasya bhānoḥ
antardviguṇaghanaghṛṇānighnanirvighnavṛtteḥ
antarmadhye cetasi dviguṇā ghanā bahulā ghṛṇā dayā
ghanā cāsau ghṛṇā ca ghanaghṛṇā
antardviguṇā cāsau ghanaghṛṇā ca tayā nighnā paravaśā nirvighnā antarāyarahitā vṛttiryasya sa tathoktaḥ
hāridaśvāḥ sūryasaṃbandhino 'ṃśavo raśmayo vo yuṣmākaṃ kṛcchrāṇi duḥkhāni harantvapanayantu
punarviśeṣyante ucchrāyahelopahasitaharayaḥ
ucchrāya uccaistvaṃ tasya yā helā līlā tayā upahasito viḍambitas tvatto'dhiko deśo'smāditi hasito harirviṣṇur yaiste
prārabdhavikramasya viṣṇoḥ sadṛśā iti tātparyārthaḥ
kiṃ kurvāṇāḥ
bibhrāṇā dhārayantaḥ
kim
vāmanatvaṃ kharvatvam
prathamamādau
athānantaraṃ prāṃśavo dīrghāstathaiva yathā bhagavānnārāyaṇaḥ prathamaṃ vikramakāle vāmanatvaṃ kṛtvā prāṃśurdīrghaḥ saṃjātaḥ
punarapi kiṃbhūtaḥ
krāntākāśāntarālāḥ
krāntaṃ vyāptam ākāśāntarālam ambaramadhyaṃ yaiste tathoktāḥ
tadanu anantaraṃ ca daśa diśo daśāśāḥ pūrayantaḥ pūrṇāḥ kurvantaḥ
tato'pi punar api viśvaṃ jagadaśnuvānā vyāpnuvantaḥ
āśu śīghram
kiṃ kṛtvā
ācchidyākṛṣyāpahṛtya
kutaḥ
dhvāntādandhakārāt
kasmādiva
devadviṣa iva suraśatroriva
balito balināmnaḥ anyatra balito balavataḥ
pañcamyantād ubhayasmāt tas
viṣṇor etat saṃbandhanīyam
so'pi vāmano bhūtvā prāṃśurabhūt
tadanu ca krāntagaganāntarālaḥ
tataḥ paripūritadaśadiśo baler viśvamācchidya vyāptavāniti
te mayūkhā raśmayaḥ kharāṃśoḥ savituḥ saṃbandhino vo yuṣmabhyaṃ sukhaṃ śarma diśantu dadatu
ye'ruṇasya sāratheraruṇatvaṃ lohitatvaṃ bahulaṃ ghanaṃ vidadhati kurvanti
kena
aruṇimnā lohitatvena
udgāḍhena prabalena
rathāśvānaneṣu syandanaturagavaktreṣu khalīnakṣatarudhirarucaḥ kavikāvraṇaśoṇitacchāyāḥ
mūrdhodbhūtau satyāṃ mastakotkampe sati
ye śailānāṃ parvatānāṃ śekharatvaṃ mukuṭatvaṃ tanvate vistārayanti
kiṃbhūtāḥ
śritaśikhariśikhāḥ santaḥ samāśritaparvatāgrabhāgāḥ
athavā śritāḥ śikhariṇyaḥ śikhā yaiste
kiṃ kurvantaḥ
preṅkhanto gacchantaḥ
kva
khe vyomni
khacitadinamukhāḥ spaṣṭīkṛtadivasaprārambhāḥ
dīptāṃśor ādityasya saṃbandhinyo gāvo dīdhitayo vo yuṣmākaṃ prītiṃ sukhamutpādayantu janayantu
kiṃbhūtāḥ
dattānandāḥ datto vitīrṇa ānando yābhistāḥ
kāsām
prajānāṃ lokānām
kaiḥ kṛtvā
payobhirjalaiḥ
samucitasamayākṛṣṭasṛṣṭaiḥ samucito yogyaḥ samayaḥ kālastatrākṛṣṭasṛṣṭaiḥ
bhūyo'pi viśeṣyante pūrvāhṇe viprakīrṇāḥ ahnaḥ pūrvo bhāgastatra vikṣiptāḥ
kva
diśi diśi sarvāsu dikṣu
viramatyahni yāti divase'stamanasamaye saṃhārabhājaḥ saṃhṛtimāśritāḥ
punarapi kiṃbhūtāḥ
dīrghaduḥkhaprabhavabhavabhayodanvaduttāranāvaḥ
dīrghaṃ ca tadduḥkhaṃ ca tasya prabhava utpattisthānaṃ sa cāsau bhavaśca saṃsārastasmād bhayaṃ tad evodanvān samudras tasmād uttāras tatra nāvo yānapātrāṇi
pāvanānāṃ pāvakānāṃ param utkṛṣṭam
kiṃbhūtāṃ prītim
aparimitāmaparyantām
gāva iti śliṣṭametadabhinnam
gāvo dhenavaścocyante
tā api payobhirdugdhaiḥ samucitasamayākṛṣṭasṛṣṭaiḥ prajānāṃ dattānandā bhavanti
pūrvāhṇe pratyuṣasi viprakīrṇā bhavanti
ahno'vasāne saṃhārabhājaḥ
dīrghaduḥkhaprabhavabhavabhayodanvaduttāranāvaśca dattāḥ satyaḥ sadyaḥ
tadīyaiḥ payobhirviprāgnitarpaṇair lokāḥ saṃsāraṃ tarantītyāgamavidaḥ
dinakarakiraṇā ravipādā bhavatāṃ kalmaṣasya pāpasya ketavo vināśakāḥ kalpantāṃ saṃpadyantām
nirvikalpamasaṃśayam
kriyāviśeṣaṇamidam
svaṃ ca cittaṃ ca svacittaṃ tasya prathitā pṛthutarā pṛthvī sā cāsau prārthanā ca tasyāḥ kalpavṛkṣāḥ
ye lokānāṃ prajānāṃ prabodhaṃ tattvajñānaṃ vidadhati kurvanti
bandhastrividhaḥ prākṛto vaikāriko dakṣiṇāsārūpaśceti
tena hi baddhā dehino na mucyante
tasya dhvaṃso nāśastatraikahetuḥ pradhānaṃ kāraṇam
kiṃbhūtānāṃ prajānām
śirasi mastake natirnamaskārastatra rasastenābaddho viracitaḥ saṃdhyāñjaliryaiste tathoktāsteṣām
kayeva
vipulāmbhojakhaṇḍāśayeva
vipulo vistīrṇo 'mbhojakhaṇḍaḥ kamalākaraḥ
vipulaścāsāvambhojakhaṇḍaśca tasyāśā tayeva
bandhadhvaṃsaikahetutāpi mukulāvasthāvighātaikakāraṇatā
prabodho jñānaṃ vikāsaśca
tīvrabhānorādityasya mayūkhāḥ kalmaṣātpāpādvo yuṣmāṃstrāyantāṃ rakṣantu
divasamukhasukhāḥ divasārambhe sukhakāriṇaḥ
svarūpakathanametat
punarapi ca nirūpyante rāyo dravyasya dhārāḥ prapātāḥ
kva
dhanāyāpadi dravyārthakāyapīḍāyām
dhanāyā dhanecchā tasyā āpatprārthanā dhanasya prāptistatrāpi
sapadi tatkṣaṇam
karālambabhūtā iti hasteṣvādāyottārayantītyarthaḥ
kva
prapāte narake durgatau
tattvālokaikadīpāḥ tattvasya paramārthasyāloke darśane ekadīpāḥ prakāśakatvāt
tridaśapatirindrastasya puraṃ nagaram amarāvatī tatra prasthitiḥ prasthānaṃ tatra vīthya eva panthāna eva
punarapi kīdṛśāḥ
nirvāṇodyogino mokṣotsukāste ca te yoginaśca teṣāṃ pragamo'punarāvṛttistasya nijā ātmīyā sā cāsau tanuśca tasyā dvārdvāraṃ tasyāṃ vetrāyamāṇāḥ pratīhārā ivācarantaḥ
ye hi siddhā yogino bhavanti te hi sūryatanudvāreṇa na skhalanamāsādayanti
udyuktānāṃ yogināṃ tu sūryatanurdvāḥ tatra dvāḥsthāḥ prayātuṃ na dadati
athavā pragacchantyaneneti pragamaḥ panthāḥ
nirvāṇodyogiyogināṃ pragamaścāsau nijatanudvāśceti tatsamāsaḥ
caṇḍarocīruco gharmaghṛṇipādāścintitānāṃ manorathānāmucitaṃ yogyaṃ vo yuṣmākaṃ ceṣṭantāṃ vyāpriyantāṃ saṃpādayantu vā
kiṃ kurvatyaḥ
ācarantyo vidadhatyaḥ
kiṃ tat
cārucūḍāmaṇitvaṃ manoharaśikhāratnatvam
kva
acale parvate
kiṃbhūte
prāci pūrvadiksaṃbandhini
prākprathamam
anaticiraṃ svalpakālam
kiṃbhūtāḥ
rocanāmbho rocanājalaṃ muñcantya iva
pracuraṃ prabhūtam
diśāmāśānāṃ carcanāya bhūṣaṇāya
tādarthye caturthī
uccakair atyartham
prathamam atilohitatvāccaṇḍāṃśurociṣaḥ śiroratnatvenotprekṣitāḥ
tadanu piśaṅgyaḥ satyo rocanāmbutveneti
punaḥ kiṃbhūtāḥ
arcyamānāḥ saspṛham īkṣyamāṇāḥ
kaiḥ
cakranāmnāṃ locanāñcalairnetraprāntaiḥ
avicalairniścalaiḥ
katham
caturaṃ vidagdhaṃ yathā bhavati
cāṭūtkaiścāṭukāṅkṣibhiḥ
cakravākāṇāṃ hi bhagavati gabhastimālinyabhyudite sati viyuktānāṃ parasparaṃ samāgamo bhavatīti sādaraṃ tadruco'rcyanta ityevamabhihitam
acaramā aprācīnāḥ
bhānoḥ saṃbandhīni dīdhitīnāṃ daśa śatāni sahasramiti yāvat
yuṣmākaṃ śivaṃ bhadraṃ dadhatu puṣṇantu kurvantu vā
anekārthatvāddhātūnāmiti
kiṃbhūtānītyāha yāni ekaṃ jyotirekaṃ tejaḥ pradhānamālokakāraṇam
punarapi kīdṛśāni
dṛśau dve cakṣuṣī dve
trijagati trailokye gaditāni kathitāni
kaiḥ
abjajāsyaiḥ kamalayonivadanaiḥ
kiyadbhiḥ
caturbhiścatuḥsaṃkhyopetaiḥ
bhūtānāṃ pṛthivyādīnāṃ pañcamam
pañcānāṃ bhūtānāṃ tejasi sati pañca saṃkhyā sampadyate
tathā ṛtuṣu vasantādiṣu ṣaṭsvalam atyarthaṃ nānāvidhānyuccāvacaprakārāṇi
tīvramandādibhedena bhidyamānatvāt
punarapi kiṃbhūtāni
saptatridaśamuninutāni tridaśamunayo devarṣayo'triprabhṛtayaḥ sapta ca te tridaśamunayaśca tairnutāni
bhūyo'pi kiṃbhūtāni
aṣṭadigbhāñji aṣṭāśāśritāni
pūrvāhṇe dinamukhe navatvaṃ pratyagratvaṃ yānti bhajante
pūrvaṃ jyotistvenaikatvam
punardṛktvena dvitvam
bhuvanatvena tritvam
caturṣu brahmavaktreṣu catuḥsaṃkhyātvam
pṛthivyādirūpatayā pañcadhā
vasantādisaṃkhyāyāḥ ṣaṭtvam
atriprabhṛtibhiḥ saptatvam
tīvramandādibhedena nānātvam
aṣṭadigbhāktvenāṣṭatvam
āśrayabhedādbhedaḥ
pūrvāhṇe navatvamiti śabdasāmyānnavatvaṃ navasaṃkhyāyogitā pradarśiteti
mārtaṇḍasya bhānorabhīśavo dīdhitayo vo yuṣmākamaśubhabhide'kalyāṇavināśāya bhavantu jāyantām
ciraṃ bahukālam
kiṃviśiṣṭāḥ
ye dharitryā bhuvo rasaṃ jalaṃ dhayanti pibanti
asakṛdanekavāram
kiṃbhūtā iva dhayanti
śoṣiṇa iva śoṣayuktā iva
śoṣiṇo'pi śramamiva dadhataḥ khedamiva dadhānā bibhrāṇāḥ
śramādhāne hetumāhāvṛttibhrāntaviśvāḥ
āvṛttyā paunaḥpunyena bhrāntaṃ paryaṭitaṃ viśvaṃ jagadyaiste tathoktāḥ
kva
grīṣme nidāghakāle
śoṣiṇaḥ svoṣmaṇeva
punarutprekṣate dāvāgnitaptā iva jalam atīva narā dhayanti tadvadete ityutprekṣitāḥ
te'bhīśavaḥ prāvṛṣi varṣākāle udvāntatoyā udgīrṇapayaskāḥ
kiṃbhūtāḥ
āttapānātiśayaruja iva āttā prāptā pānātiśayarug yaiste
himartau hemante'pracaṇḍā mandā apaṭavaḥ
yathā ko'pi pānīyapānātiśayāt prāptavedano mando bhavati tadvadete'pi
bhāsāṃ dīdhitīnāṃ daśaśatī gharmatviṣaḥ sūryasaṃbandhinī vo yuṣmabhyaṃ śarma sukhaṃ kalyāṇaṃ diśatu yacchatu
keva
śmaśruśreṇīva mukharomarājiriva
kiṃ kurvatī
kiṃcid udbhidyamānā udgacchantī
kasmin
dinamukhe
anyatra yūnāṃ mukhe udbhidyate
kiṃ kurvāṇā
tanvānā vistārayantī
kām
avasthām
kāsām
digvadhūnām
diśa eva vadhvastāsām
kīdṛśīm
samadhikamadhurālokaramyām
samadhikaḥ samyag adhiko madhuro mṛdurya ālokaḥ prakāśastena ramyām
punarapi kiṃbhūtā
ārūḍhaprauḍhileśotkalitakapilimā
prauḍhiḥ prauḍhatvaṃ tasyā leśaḥ ārūḍhaścāsau prauḍhileśaśceti samāsaḥ
tenotkalito vardhitaḥ kapilimā kapilatvaṃ yasyāḥ sā tathoktā
alaṃkṛtirbhūṣaṇam
kevalaiva ekaiva
kiṃbhūte dinamukhe
ujjṛmbhā vikāsinyambhojanetradyutiryatra tattathoktaṃ tatreti
śmaśruśreṇyā api sarvametatsaṃbandhanīyam
sāpi vadhūnāṃ samadhikamadhurāmālokaramyāmavasthāṃ vitanute
ārūḍhaprauḍhileśotkalitakapilimā bhavati
alaṃkṛtiścāsau kevalaiva mukhasya sampadyata ityādi samānam
timirariporādityasya sa tviṣāṃ bhāsāmudgama udayastrāṇāya rakṣāyai vo yuṣmākaṃ stādbhavatāt
tanīyān api tanutaro'pi
kiṃbhūtaḥ
yaḥ stutaḥ
kena
vṛṣabhāṅkena pinākinā
śaṅkineva
kimiti
maulīndor maulicandrasyaiṣo 'yaṃ dyutiṃ prabhāṃ mā moṣīnmā khaṇḍayatviti
dhātrā brahmaṇā ca yaḥ stuta iti saṃbandhaḥ
kiṃbhūto nutaḥ
pratyagreti
mā saṃkocaduḥsthitiṃ kāmapi kārṣīditīva
tathā kṛṣṇena viṣṇunā dhvāntakṛṣṇasvatanuparibhavatrasnuneva timiraśyāmanijaśarīraparibhūtitrasanaśīleneva
alamatyartham
ivaśabdaḥ sarvatrotprekṣāyām
eva dhvāntabhrāntyā mamaiva tanuṃ paribhūyāditīva
ādyairapi devaiḥ stuta iti mahattvaṃ raverdarśayati
te sahasratviṣaḥ sahasraraśmerusrā gabhastayo'nabhimataṃ duḥkhaṃ visraṃsayantu dhvaṃsayantu
vo yuṣmākam
drutaṃ śīghram
yaiḥ padminī jagaccoṣasi prātaḥkāle ucchvāsyate
dhvaṃsayitvā
kām
tamisrāmandhakāraṃ rātriṃ vā
kiṃ kurvadbhiḥ
vistīrṇaṃ pṛthulaṃ vyoma gaganam dīrghā āyatā daśa diśo daśāśāḥ sapadi tatkṣaṇaṃ vyastavelāmbhaso'bdhīn vikṣiptavelājalān samudrān kurvadbhiḥ
pṛthvīṃ ca dharāṃ kurvadbhiḥ
kathaṃbhūtām
dṛśyanānānaganagaranagābhogapṛthvīm
nagāḥ parvatāḥ nagarāṇi pattanāni nagā vṛkṣāste ca te nānāprakārāśceti samāsaḥ
dṛśyā upalabhyāḥ
dṛśyāśca te nānānaganagaranagās teṣām ābhogo vistārastena pṛthvīṃ vistīrṇām
