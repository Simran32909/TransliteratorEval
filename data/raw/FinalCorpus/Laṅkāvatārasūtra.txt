evaṃ mayā śrutam
ekasmin samaye bhagavāṃllaṅkāpure samudramalayaśikhare viharati sma nānāratnagotrapuṣpapratimaṇḍite mahatā bhikṣusaṅghena sārdhaṃ mahatā ca bodhisattvagaṇena nānābuddhakṣetrasaṃnipatitair bodhisattvairmahāsattvaiḥ anekasamādhivaśitābalābhijñāvikrīḍitair mahāmatibodhisattvapūrvaṃgamaiḥ sarvabuddhapāṇyabhiṣekābhiṣiktaiḥ svacittadṛśyagocaraparijñānārthakuśalair nānāsattvacittacaritrarūpanayavinayadhāribhiḥ pañcadharmasvabhāvavijñānanairātmyādvayagatiṃgataiḥ
tena khalu punaḥ samayena bhagavān sāgaranāgarājabhavanāt saptāhenottīrṇo'bhūt
anekaśakrabrahmanāgakanyākoṭibhiḥ pratyudgamyamāno laṅkāmalayamavalokya smitamakarot pūrvakairapi tathāgatairarhadbhiḥ samyaksaṃbuddhairasmiṃllaṅkāpurīmalayaśikhare svapratyātmāryajñānatarkadṛṣṭitīrthyaśrāvakapratyekabuddhāryaviṣaye tadbhāvito dharmo deśitaḥ
yannvahamapi atraiva rāvaṇaṃ yakṣādhipatimadhikṛtya etadevodbhāvayan dharmaṃ deśayeyam
aśrauṣīdrāvaṇo rākṣasādhipatistathāgatādhiṣṭhānāt bhagavān kila sāgaranāgarājabhavanāduttīrya anekaśakrabrahmanāgakanyākoṭibhiḥ parivṛtaḥ puraskṛtaḥ samudrataraṃgānavalokya ālayavijñānodadhipravṛttivijñānapavanaviṣaye preritāstebhyaḥ saṃnipatitebhyaścittānyavalokya tasminneva sthitaḥ udānamudānayati sma yannvahaṃ gatvā bhagavantamadhyeṣya laṅkāṃ praveśayeyam
tanme syāddīrgharātramarthāya hitāya sukhāya devānāṃ ca manuṣyāṇāṃ ca
atha rāvaṇo rākṣasādhipatiḥ saparivāraḥ pauṣpakaṃ vimānamadhiruhya yena bhagavāṃstenopajagāma
upetya vimānādavatīrya saparivāro bhagavantaṃ triṣkṛtvaḥ pradakṣiṇīkṛtya tūryatālāvacaraiḥ pravādyadbhir indranīlamayena daṇḍena vaiḍūryamusārapratyuptāṃ vīṇāṃ priyaṅgupāṇḍunā anarghyeṇa vastreṇa pārśvāvalambitāṃ kṛtvā ṣaḍjarṣabhagāndhāradhaivataniṣādamadhyamakaiśikagītasvaragrāmamūrchanādiyuktenānusārya salīlaṃ vīṇāmanupraviśya gāthābhigītairanugāyati sma
cittasvabhāvanayadharmavidhiṃ nairātmyaṃ dṛṣṭivigataṃ hyamalam
pratyātmavedyagatisūcanakaṃ deśehi nāyaka iha
śubhadharmasaṃcitatanuṃ sugataṃ nirmāṇanirmitapradarśanakam
pratyātmavedyagatidharmarataṃ laṅkāṃ hi gantuṃ samayo'dya mune
laṅkāmimāṃ pūrvajinādhyuṣitāṃ putraiśca teṣāṃ bahurūpadharaiḥ
deśehi nātha iha dharmavaraṃ śroṣyanti yakṣa bahurūpadharāḥ
atha rāvaṇo laṅkādhipatiḥ toṭakavṛttenānugāyya punarapi gāthābhigītenānugāyati sma saptarātreṇa bhagavān sāgarānmakarālayāt
sāgarendrasya bhavanāt samuttīrya taṭe sthitaḥ
sthitamātrasya buddhasya rāvaṇo hyapsaraiḥ saha
yakṣaiśca nānāvividhaiḥ śukasāraṇapaṇḍitaiḥ
ṛddhyā gatvā tamadhvānaṃ yatra tiṣṭhati nāyakaḥ
avatīrya pauṣpakādyānādvandya pūjya tathāgatam
nāma saṃśrāvayaṃstasmai jinendreṇa adhiṣṭhitaḥ
rāvaṇo'haṃ daśagrīvo rākṣasendra ihāgataḥ
anugṛhṇāhi me laṅkāṃ ye cāsmin puravāsinaḥ
pūrvairapi hi saṃbuddhaiḥ pratyātmagatigocaram
śikhare ratnakhacite puramadhye prakāśitam
bhagavānapi tatraiva śikhare ratnamaṇḍite
deśetu dharmaṃ virajaṃ jinaputraiḥ parīvṛtaḥ
śrotukāmā vayaṃ cādya ye ca laṅkānivāsinaḥ
deśanānayanirmuktaṃ pratyātmagatigocaram
laṅkāvatārasūtraṃ vai pūrvabuddhānuvarṇitam
smarāmi pūrvakairbuddhairjinaputrapuraskṛtaiḥ
sūtrametannigadyate bhagavānapi bhāṣatām
bhaviṣyantyanāgate kāle buddhā buddhasutāśca ye
etameva nayaṃ divyaṃ śikhare ratnabhūṣite
deśayiṣyanti yakṣāṇāmanukampāya nāyakāḥ
divyalaṅkāpurīramyāṃ nānāratnairvibhūṣitām
prāgbhāraiḥ śītalaiḥ ramyai ratnajālavitānakaiḥ
rāgadoṣavinirmuktāḥ pratyātmagaticintakāḥ
santyatra bhagavan yakṣāḥ pūrvabuddhaiḥ kṛtārthinaḥ
mahāyānanaye śraddhā niviṣṭānyonyayojakāḥ
yakṣiṇyo yakṣaputrāśca mahāyānabubhutsavaḥ
āyātu bhagavān śāstā laṅkāmalayaparvatam
kumbhakarṇapurogāśca rākṣasāḥ puravāsinaḥ
śroṣyanti pratyātmagatiṃ mahāyānaparāyaṇāḥ
kṛtādhikārā buddheṣu kariṣyantyadhunā ca vai
anukampārthaṃ mahyaṃ vai yāhi laṅkāṃ sutaiḥ saha
gṛhamapsaravargāśca hārāṇi vividhāni ca
ramyāṃ cāśokavanikāṃ pratigṛhṇa mahāmune
ājñākaro'haṃ buddhānāṃ ye ca teṣāṃ jinātmajāḥ
nāsti tadyanna deyaṃ me anukampa mahāmune
tasya tadvacanaṃ śrutvā uvāca tribhaveśvaraḥ
atītairapi yakṣendra nāyakai ratnaparvate
pratyātmadharmo nirdiṣṭaḥ tvaṃ caivāpyanukampitaḥ
anāgatāśca vakṣyanti girau ratnavibhūṣite
yogināṃ nilayo hyeṣa dṛṣṭadharmavihāriṇām
anukampyo'si yakṣendra sugatānāṃ mamāpi ca
adhivāsya bhagavāṃstūṣṇīṃ śamabuddhyā vyavasthitaḥ
ārūḍhaḥ puṣpake yāne rāvaṇenopanāmite
tatraiva rāvaṇo'nye ca jinaputrā viśāradāḥ
apsarairhāsyalāsādyaiḥ pūjyamānāḥ purīṃ gatāḥ
tatra gatvā purīṃ ramyāṃ punaḥ pūjāṃ pralabdhavān
rāvaṇādyairyakṣavargairyakṣiṇībhiśca pūjitaḥ
yakṣaputrairyakṣakanyābhī ratnajālaiśca pūjitaḥ
rāvaṇenāpi buddhasya hārā ratnavibhūṣitāḥ
jinasya jinaputrāṇāmuttamāṅgeṣu sthāpitāḥ
pragṛhya pūjāṃ bhagavān jinaputraiśca paṇḍitaiḥ
dharmaṃ vibhāvayāmāsa pratyātmagatigocaram
rāvaṇo yakṣavargāśca sampūjya vadatāṃ varam
mahāmatiṃ pūjayanti adhyeṣanti punaḥ punaḥ
tvaṃ praṣṭā sarvabuddhānāṃ pratyātmagatigocaram
ahaṃ hi śrotā yakṣāśca jinaputrāśca sanniha
adhyeṣayāmi tvā yakṣā jinaputrāśca paṇḍitāḥ
vādināṃ tvaṃ mahāvādī yogināṃ yogavāhakaḥ
adhyeṣayāmi tvāṃ bhaktyā nayaṃ pṛccha viśārada
tīrthyadoṣairvinirmuktaṃ pratyekajinaśrāvakaiḥ
pratyātmadharmatāśuddhaṃ buddhabhūmiprabhāvakam
nirmāya bhagavāṃstatra śikharānratnabhūṣitān
anyāni caiva divyāni ratnakoṭīralaṃkṛtāḥ
ekaikasmin girivare ātmabhāvaṃ vidarśayan
tatraiva rāvaṇo yakṣa ekaikasmin vyavasthitaḥ
atra tāḥ parṣadaḥ sarvā ekaikasmin hi dṛśyate
sarvakṣetrāṇi tatraiva ye ca teṣu vināyakāḥ
rākṣasendraśca tatraiva ye ca laṅkānivāsinaḥ
tatpratispardhinī laṅkā jinena abhinirmitā
anyāścāśokavanikā vanaśobhāśca tatra yāḥ
ekaikasmin girau nātho mahāmatipracoditaḥ
dharmaṃ dideśa yakṣāya pratyātmagatisūcakam
dideśa nikhilaṃ sūtraṃ śatasāhasrikaṃ girau
śāstā ca jinaputrāśca tatraivāntarhitāstataḥ
adrākṣīdrāvaṇo yakṣa ātmabhāvaṃ gṛhe sthitam
cinteti kimidaṃ ko'yaṃ deśitaṃ kena vā śrutam
kiṃ dṛṣṭaṃ kena vā dṛṣṭaṃ nagaro vā kva saugataḥ
tāni kṣetrāṇi te buddhā ratnaśobhāḥ kva saugatāḥ
svapno'yamatha vā māyā nagaraṃ gandharvaśabditam
timiro mṛgatṛṣṇā vā svapno vandhyāprasūyatam
alātacakradhūmo vā yadahaṃ dṛṣṭavāniha
atha vā dharmatā hyeṣā dharmāṇāṃ cittagocare
na ca bālāvabudhyante mohitā viśvakalpanaiḥ
na draṣṭā na ca draṣṭavyaṃ na vācyo nāpi vācakaḥ
anyatra hi vikalpo'yaṃ buddhadharmākṛtisthitiḥ
ye paśyanti yathādṛṣṭaṃ na te paśyanti nāyakam
apravṛttivikalpaśca yadā buddhaṃ na paśyati
apravṛttibhave buddhaḥ saṃbuddho yadi paśyati
samanantaraprativibuddhe parāvṛttāśraye svacittadṛśyamātrādhigame'vikalpapracārasthitasya laṅkādhipateḥ pūrvakuśalamūlasaṃcoditasya sarvaśāstravidagdhabuddher yathātathyadarśanasya aparapraṇeyasya svabuddhivicālanakuśalasya tarkadṛṣṭivyapetadarśanasya aparapraṇeyasya mahāyogayogino mahāviśvarūpadhāriṇaḥ upāyakauśalyagatiṃgatasya sarvabhūmyuttarottarasvalakṣaṇādhigamanakuśalasya cittamagomanovijñānasvabhāvavivekaratasya trisaṃtativyavacchinnadarśanasya sarvakāraṇatīrthyavyapetabuddheḥ tathā gatagarbhabuddhabhūmyadhyātmasamāpannasya sthitabuddhabuddher gaganādadhyātmavedyaśabdam aśrauṣīt sādhu sādhu laṅkādhipate sādhu khalu punastvaṃ laṅkādhipate
evaṃ śikṣitavyaṃ yoginā yathā tvaṃ śikṣase
evaṃ ca tathāgatā draṣṭavyāḥ dharmāśca yathā tvayā dṛṣṭāḥ
anyathā dṛśyamāne ucchedamāśrayaḥ
cittamanomanovijñānavigatena tvayā sarvadharmā vibhāvayitavyāḥ
antaścāriṇā na bāhyārthadṛṣṭyabhiniviṣṭena
na ca tvayā śrāvakapratyekabuddhatīrthādhigamapadārthagocarapatitadṛṣṭisamādhinā bhavitavyam
nākhyāyiketihāsaratena bhavitavyam
na svabhāvadṛṣṭinā na rājādhipatyamadapatitena na ṣaḍdhyānādidhyāyinā
eṣa laṅkādhipate abhisamayo mahāyoginā parapravādamathanānām akuśaladṛṣṭidālanānām ātmadṛṣṭivyāvartanakuśalānāṃ sūkṣmam abhivijñānaparāvṛttikuśalānāṃ jinaputrāṇāṃ mahāyānacaritānām
tathāgatasvapratyātmabhūmipraveśādhigamāya tvayā yogaḥ karaṇīyaḥ
evaṃ kriyamāṇe bhūyo 'pyuttarottaraviśodhako 'yaṃ laṅkādhipate mārgo yastvayā parigṛhītaḥ samādhikauśalasamāpattyā
na ca śrāvakapratyekabuddhatīrthyānupraveśasukhagocaro yathā bālatīrthayogayogibhiḥ kalpyate ātmagrāhadṛśyalakṣaṇābhiniviṣṭair bhūtaguṇadravyānucāribhir avidyāpratyayadṛṣṭyabhiniveśābhiniviṣṭaiḥ śūnyatotpādavikṣiptair vikalpābhiniviṣṭair lakṣyalakṣaṇapatitāśayaiḥ
viśvarūpagatiprāpako 'yaṃ laṅkādhipate svapratyātmagatibodhako 'yaṃ mahāyānādhigamaḥ
viśeṣabhavopapattipratilambhāya ca pravartate
paṭalakośavividhavijñānataraṃgavyāvartako'yaṃ laṅkādhipate mahāyānayogapraveśo na tīrthyayogāśrayapatanam
tīrthyayogo hi laṅkādhipate tīrthyānāmātmābhiniveśātpravartate
vijñānasvabhāvadvayārthānām abhiniveśadarśanād asaumyayogastīrthakarāṇām
tatsādhu laṅkādhipate etam evārtham anuvicintayeḥ
yathā vicintitavāṃstathāgatadarśanāt
etadeva tathāgatadarśanam
atha tasminnantare rāvaṇasyaitadabhavat yannvahaṃ punarapi bhagavantaṃ sarvayogavaśavartinaṃ tīrthyayogavyāvartakaṃ pratyātmagatigocarodbhāvakaṃ nairmitanairmāṇikavyapetam adhigamabuddhir yadyogināṃ yogābhisamayakāle samādhimukhe samāptānāmadhigamo bhavati
tasya ca adhigamādyoginā yogaśabdo nipātyate adhigamaneneti
tadahaṃ kāruṇikaṃ kleśendhanavikalpakṣayakaraṃ taṃ jinaputraiḥ parivṛtaṃ sarvasattvacittāśayānupraviṣṭaṃ sarvagataṃ sarvajñaṃ kriyālakṣaṇavinivṛttaṃ tayaivamṛddhyā paśyeyam taddarśanānnādhigatamadhigaccheyam adhigataṃ ca me nirvikalpācāraḥ sukhasamādhisamāpattivihārastathāgatagatibhūmiprāpako vivṛddhiṃ yāyāt
atha bhagavāṃstasyāṃ velāyāṃ laṅkādhipater anutpattikadharmakṣāntyadhigataṃ viditvā tayaiva śobhayā daśagrīvasyānukampayā punarapyātmānaṃ śikhare subahuratnakhacite ratnajālavitate darśayati sma
adrākṣīddaśagrīvo laṅkādhipatiḥ punarapi dṛṣṭānubhūtāṃ śobhāṃ śikhare tathāgatamarhantaṃ samyaksaṃbuddhaṃ dvātriṃśadvaralakṣaṇavibhūṣitatanum
svātmabhāvaṃ caikaikasmingirau tathāgatānāṃ purataḥ samyaksaṃbuddhānāṃ mahāmatinā sārdhaṃ tathāgatapratyātmagatigocarakathāṃ prakurvantaṃ yakṣaiḥ parivṛtaṃ tāṃ deśanāpāṭhakathāṃ kathayantam
te ca kṣetrāḥ sanāyakāḥ
atha bhagavān punarapi tasyāṃ velāyāṃ parṣadamavalokya buddhyā na māṃsacakṣuṣā siṃharājavadvijṛmbhya mahāhāsamahasat
ūrṇākośācca raśmiṃ niścāryamāṇaḥ pārśvorukaṭikāyācca śrīvatsātsarvaromakūpebhyo yugāntāgniriva dīpyamānaḥ tejasendradhanurudayabhāskaropamena prabhāmaṇḍalena dedīpyamānaḥ śakrabrahmalokapālairgaganatale nirīkṣyamāṇaḥ sumeruśṛṅgapratispardhini śikhare niṣaṇṇo mahāhāsamahasat
atha tasyā bodhisattvaparṣadaḥ teṣāṃ ca śakrabrahmādīnāmetad abhavat ko nu khalvatra hetuḥ kaḥ pratyayo yadbhagavān sarvadharmavaśavartī mahāhāsaṃ smitapūrvakaṃ hasati raśmīṃśca svavigrahebhyo niścārayati niścārya tūṣṇīmabhavat svapratyātmāryajñānagocarasamādhimukhe patitāśayo'vismitaḥ siṃhāvalokanatayā diśo'valokya rāvaṇasyaiva yogagatipracāram anuvicintayamānaḥ
atha khalu mahāmatirbodhisattvo mahāsattvaḥ pūrvamevādhyeṣito rāvaṇasyānukampāmupādāya tasyā bodhisattvaparṣadaścittāśayavicāramājñāya anāgatāṃ janatāṃ cāvalokya deśanāpāṭhābhiratānāṃ sattvānāṃ cittavibhramo bhaviṣyatīti yathārutārthābhiniviṣṭānāṃ sarvaśrāvakapratyekabuddhatīrthyayogabalābhiniviṣṭānāṃ tathāgatā api bhagavanto vinivṛttavijñānaviṣayā mahāhāsaṃ hasanti
teṣāṃ kautūhalavinivṛttyarthaṃ bhagavantaṃ paripṛcchati sma kaḥ khalvatra hetuḥ kaḥ pratyayaḥ smitasya pravṛttaye bhagavānāha sādhu sādhu mahāmate sādhu khalu punastvaṃ mahāmate lokasvabhāvamavalokya kudṛṣṭipatitānāṃ ca lokānāṃ traikālyacittāvabodhāya mā praṣṭumārabdhaḥ
evaṃ paṇḍitaiḥ paripṛcchanajātīyair bhavitavyaṃ svaparobhayārtham
eṣa mahāmate rāvaṇo laṅkādhipatiḥ pūrvakānapi tathāgatānarhataḥ samyaksaṃbuddhān praśnadvayaṃ pṛṣṭavān
māmapyetarhi praṣṭukāmo yadanālīḍhaṃ sarvaśrāvakapratyekabuddhatīrthyayogayogināṃ praśnadvayaprabhedagatilakṣaṇaṃ vibhāvayitum
ya eṣa praṣṭukāmo daśagrīvo'nāgatānapi jinān prakṣyati
jānanneva bhagavāṃllaṅkādhipatim etad avocat pṛccha tvaṃ laṅkādhipate
kṛtaste tathāgatenāvakāśaḥ
mā vilamba pracalitamaulin
yadyadevākāṅkṣasi ahaṃ te tasya tasyaiva praśnasya vyākaraṇena cittamārādhayiṣyāmi
yathā tvaṃ parāvṛttavikalpāśraye bhūmivipakṣakauśalena pravicayabuddhyā vicārayamāṇaḥ pratyātmanayalakṣaṇasamādhisukhavihāraṃ samādhibuddhaiḥ parigṛhītaḥ śamathasukhavyavasthitaḥ śrāvakapratyekabuddhasamādhipakṣān atikramya acalāsādhumatīdharmameghābhūmivyavasthito dharmanairātmyayathātathākuśalo mahāratnapadmavimāne samādhijinābhiṣekatāṃ pratilapsyase
tadanurūpaiḥ padmaiḥ svakāyavicitrādhiṣṭhānādhiṣṭhitais taiḥ padmaiḥ svakāyaṃ niṣaṇṇaṃ drakṣyasi anyonyavaktramukhanirīkṣaṇaṃ ca kariṣyasi
evamacintyo'sau viṣayaḥ yadekenābhinirhārakauśalenābhinirhṛtaś caryābhūmau sthitaḥ
upāyakauśalaparigrahābhinirhārābhinirhṛte tam acintyaviṣayam anuprāpsyasi bahurūpavikāratāṃ ca tathāgatabhūmim
yadadṛṣṭapūrvaṃ śrāvakapratyekabuddhatīrthyabrahmendropendrādibhis taṃ prāpsyasi
atha khalu laṅkādhipatirbhagavatā kṛtāvakāśa utthāya tasmād raśmivimalaprabhād ratnapadmasadṛśād ratnaśikharāt sāpsarogaṇaparivṛto vividhairanekavidhairnānāprakāraiḥ puṣpamālyagandhadhūpavilepanachattradhvajapatākāhārārdhahārakirīṭamukuṭair anyaiśca adṛṣṭaśrutapūrvairābharaṇaviśeṣair viśiṣṭais tūryatālāvacarair devanāgayakṣarākṣasagandharvakiṃnaramahoragamanuṣyātikrāntaiḥ sarvakāmadhātuparyāpannān vādyabhāṇḍānabhinirmāya ye cānyeṣu buddhakṣetreṣu tūryaviśeṣā dṛṣṭāḥ tānabhinirmāya bhagavantaṃ bodhisattvāṃśca ratnajālenāvaṣṭabhya nānāvastrocchritapatākaṃ kṛtvā sapta tālān gagane'bhyudgamya mahāpūjāmeghānabhipravṛṣya tūryatālāvacarāṇi nirnādya tasmādgaganādavatīrya sūryavidyutprabhe dvitīye mahāratnapadmālaṃkṛtau ratnaśikhare niṣasāda
niṣadya upacārātsmitapūrvaṃ bhagavatā kṛtāvakāśo bhagavantaṃ praśnadvayaṃ pṛcchati sma pṛṣṭā mayā pūrvakāstathāgatā arhantaḥ samyaksaṃbuddhāḥ
taiścāpi visarjitam
bhagavantamapyetarhi pṛcchāmi
deśanāpāṭhe cāyaṃ buddhaistvayā cāvaśyamanuvarṇitaṃ bhaviṣyati
nirmitanirmāṇabhāṣitamidaṃ bhagavandharmadvayam
na maunaistathāgatairbhāṣitam
maunā hi bhagavaṃstathāgatāḥ samādhisukhagocaramevodbhāvayanti
na ca gocaraṃ vikalpayanti
taṃ deśayanti
tatsādhu me bhagavān svayameva dharmavaśavartī dharmadvayaṃ tathāgato 'rhan samyaksaṃbuddho deśayatu
śroṣyantīme jinaputrā ahaṃ ca
bhagavānāha brūhi laṅkādhipate dharmadvayam
rākṣasendra āha kirīṭāṅgadahāravajrasūtrāvabaddhābharaṇatanuśobhāśobhita dharmā eva prahātavyāḥ prāgevādharmāḥ
tatkathaṃ bhagavan dharmadvayaṃ prahāṇaṃ bhavati ke cādharmā dharmāḥ kathaṃ sati dvitvaṃ prahāṇadharmāṇāṃ vikalpalakṣaṇapatitānāṃ vikalpasvabhāvābhāvānām abhautikabhautikānām ālayavijñānāparijñānād aviśeṣalakṣaṇānāṃ keśoṇḍukasvabhāvāvasthitānām aśuddhakṣayajñānaviṣayiṇām
tatkathaṃ teṣāṃ prahāṇam evaṃbhāvinām bhagavānāha nanu laṅkādhipate dṛṣṭo ghaṭādīnāṃ bhedanātmakānāṃ vināśadharmiṇāṃ bālavikalpagocaraiḥ prativibhāgaḥ
evamihāpi kiṃ na gṛhyate asti dharmādharmayoḥ prativibhāgo bālaprativikalpam upādāya na tvāryajñānādhigamaṃ prati darśanena
tiṣṭhantu tāvallaṅkādhipate ghaṭādayo bhāvā vicitralakṣaṇapatitā bālānāṃ na tvāryāṇām
ekasvābhāvikānām ekajvālodbhavaprajvālitānāṃ gṛhabhavanodyānaprāsādapratiṣṭhāpitānāṃ dṛṣṭaḥ prativibhāgaḥ indhanavaśāddīrghahrasvaprabhālpamahāviśeṣāśca
evamihāpi kiṃ na gṛhyate asti dharmādharmayoḥ prativibhāgaḥ
na kevalam agnijvālāyā ekasaṃtānapatitāyā dṛṣṭo'rciṣaśca prativibhāgaḥ
ekabījaprasūtānāṃ yatsaṃtānānām api laṅkādhipate nālāṅkuragaṇḍaparvapatrapalāśapuṣpaphalaśākhāviśeṣāḥ
evaṃ sarvadharmaprarohadharmiṇāṃ bāhyānām ādhyātmikānām apyavidyāniryātānāṃ skandhadhātvāyatanopagānāṃ sarvadharmāṇāṃ traidhātukopapannānāṃ dṛṣṭasukhasaṃsthānām abhilāpyagativiśeṣāḥ
vijñānānām ekalakṣaṇānāṃ viṣayābhigrahaṇapravṛttānāṃ dṛṣṭo hīnotkṛṣṭamadhyamaviśeṣo vyavadānāvyavadānataśca kuśalākuśalataśca
na kevalam eṣā laṅkādhipate dharmāṇāṃ prativibhāgaviśeṣaḥ yogināmapi yogamabhyasyatāṃ yogamārge pratyātmagatilakṣaṇaviśeṣo dṛṣṭaḥ
kimaṅga punar dharmādharmayoḥ prativikalpapravṛttayor viśeṣo na bhavati bhavatyeva
asti laṅkādhipate dharmādharmayoḥ prativibhāgo vikalpalakṣaṇatvāt
tatra laṅkādhipate dharmāḥ katame yaduta ete tīrthyaśrāvakapratyekabuddhabālavikalpakalpitāḥ
kāraṇato guṇadravyapūrvakā dharmā ityupadiśyante te prahātavyāḥ
na lakṣaṇataḥ prativikalpayitavyāḥ
svacittadṛśyadharmatābhiniveśānna santi ghaṭādayo dharmā bālaparikalpitā alabdhaśarīrāḥ
evaṃ vidarśanayā prativipaśyataḥ prahīṇā bhavanti
tatra adharmāḥ katame ye'labdhātmakā lakṣaṇavikalpāpracārā dharmā ahetukāḥ teṣāmapravṛttirdṛṣṭā bhūtābhūtataḥ
atha dharmasya prahāṇaṃ bhavati
punarapyalabdhātmakā dharmāḥ katame yaduta śaśakharoṣṭravājiviṣāṇavandhyāputraprabhṛtayo dharmāḥ
alabdhātmakatvānna lakṣaṇataḥ kalpyāḥ
te'nyatra saṃvyavahārārthā abhidhīyante nābhiniveśato yathā ghaṭādayaḥ
yathā te praheyā agrahaṇato vijñānena tathā vikalpabhāvā api praheyāḥ
ato dharmādharmayoḥ prahāṇaṃ bhavati
yaduktavānasi laṅkādhipate dharmādharmāḥ kathaṃ praheyā iti tadetaduktam
yadapyuktavānasi laṅkādhipate pūrvakā api tathāgatā arhantaḥ samyaksaṃbuddhā mayā pṛṣṭāḥ taiśca visarjitaṃ pūrvam
iti laṅkādhipate vikalpasyaitadadhivacanam
atīto'pyeva vikalpyate atītaḥ
evamanāgato'dhunāpi dharmatayā
nirvikalpāstathāgatāḥ sarvavikalpaprapañcātītāḥ
na yathā rūpasvabhāvo vikalpyate
anyatrājñānādhigamataḥ sukhārthaṃ vibhāvyate
prajñayā animittacāriṇaḥ
ato jñānātmakāstathāgatā jñānaśarīrāḥ
na kalpante na kalpyante
kena na kalpante manasā ātmato jīvataḥ pudgalataḥ
kathaṃ na vikalpante manovijñānena viṣayārthahetukena yathā rūpalakṣaṇasaṃsthānākārataśca
ato vikalpāvikalpāgatena bhavitavyam
api ca laṅkādhipate bhittikhacitavigrahasamaḥ sattvapracāraḥ
niśceṣṭo laṅkādhipate lokasaṃniveśaḥ karmakriyārahito 'sattvātsarvadharmāṇām
na cātra kaścicchṛṇoti śrūyate vā
nirmitapratimo hi laṅkādhipate lokasaṃniveśaḥ
na ca tīrthyabālayogino vibhāvayanti
ya evaṃ paśyati laṅkādhipate sa samyakpaśyati
anyathā paśyanto vikalpe carantīti
svavikalpā dvidhā gṛhṇanti
tadyathā darpaṇāntargataṃ svabimbapratibimbaṃ jale vā svāṅgacchāyā vā jyotsnādīpapradīpite vā gṛhe vā aṅgacchāyā pratiśrutkāni
atha svavikalpagrahaṇaṃ pratigṛhya dharmādharmaṃ prativikalpayanti
na ca dharmādharmayoḥ prahāṇena caranti
vikalpayanti puṣṇanti na praśamaṃ pratilabhante
ekāgrasyaitad adhivacanam tathāgatagarbhasvapratyātmāryajñānagocarasyaitat praveśo yatsamādhiḥ paramo jāyata iti
atha khalu mahāmatir bodhisattvo mahāsattvo mahāmatibodhisattvasahitaḥ sarvabuddhakṣetrānucārī buddhānubhāvena utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantaṃ gāthābhirabhyaṣṭāvīt
utpādabhaṅgarahito lokaḥ khapuṣpasaṃnibhaḥ
sadasannopalabdhaste prajñayā kṛpayā ca te
māyopamāḥ sarvadharmāḥ cittavijñānavarjitāḥ
sadasannopalabdhāste prajñayā kṛpayā ca te
śāśvatocchedavarjyaśca lokaḥ svapnopamaḥ sadā
sadasannopalabdhaste prajñayā kṛpayā ca te
māyāsvapnasvabhāvasya dharmakāyasya kaḥ stavaḥ
bhāvānāṃ niḥsvabhāvānāṃ yo'nutpādaḥ sa saṃbhavaḥ
indriyārthavisaṃyuktamadṛśyaṃ yasya darśanam
praśaṃsā yadi vā nindā tasyocyeta kathaṃ mune
dharmapudgalanairātmyaṃ kleśajñeyaṃ ca te sadā
viśuddham ā nimittena prajñayā kṛpayā ca te
na nirvāsi nirvāṇena nirvāṇaṃ tvayi saṃsthitam
buddhaboddhavyarahitaṃ sadasatpakṣavarjitam
ye paśyanti muniṃ śāntamevamutpattivarjitam
te bhonti nirupādānā ihāmutra nirañjanāḥ
atha khalu mahāmatir bodhisattvo mahāsattvo bhagavantamābhiḥ sārūpyābhir gāthābhir abhiṣṭutya svanāmagotraṃ bhagavate saṃśrāvayati sma
mahāmatirahaṃ bhagavan mahāyānagatiṃ gataḥ
aṣṭottaraṃ praśnaśataṃ pṛcchāmi vadatāṃ varam
tasya tadvacanaṃ śrutvā buddho lokavidāṃ varaḥ
nirīkṣya pariṣadaṃ sarvām alapī sugatātmajam
pṛcchantu māṃ jinasutāstvaṃ ca pṛccha mahāmate
ahaṃ te deśayiṣyāmi pratyātmagatigocaram
atha khalu mahāmatir bodhisattvo mahāsattvo bhagavatā kṛtāvakāśo bhagavataścaraṇayornipatya bhagavantaṃ praśnaṃ paripṛcchati sma
kathaṃ hi śudhyate tarkaḥ kasmāttarkaḥ pravartate
kathaṃ hi dṛśyate bhrāntiḥ kasmādbhrāntiḥ pravartate
kasmātkṣetrāṇi nirmāṇā lakṣaṇaṃ tīrthikāśca ye
nirābhāsaḥ kramaḥ kena jinaputrāśca te kutaḥ
muktasya gamanaṃ kutra baddhaḥ kaḥ kena mucyate
dhyāyināṃ viṣayaḥ ko'sau kathaṃ yānatrayaṃ bhavet
pratyaye jāyate kiṃ tatkāryaṃ kiṃ kāraṇaṃ ca kim
ubhayāntakathā kena kathaṃ vā sampravartate
ārūpyā ca samāpattirnirodhaśca kathaṃ bhavet
saṃjñānirodhaśca kathaṃ kathaṃ kasmāddhi mucyate
kriyā pravartate kena gamanaṃ dehadhāriṇām
kathaṃ dṛśyaṃ vibhāvaḥ kathaṃ kathaṃ bhūmiṣu vartate
nirbhidyettribhavaṃ ko'sau kiṃ sthānaṃ kā tanurbhavet
sthitaḥ pravartate kutra jinaputraḥ kathaṃ bhavet
abhijñā labhate kena vaśitāśca samādhayaḥ
samādhyate kathaṃ cittaṃ brūhi me jinapuṃgava
ālayaṃ ca kathaṃ kasmānmanovijñānameva ca
kathaṃ pravartate dṛśyaṃ kathaṃ dṛśyānnivartate
gotrāgotraṃ kathaṃ kena cittamātraṃ bhavetkatham
lakṣaṇasya vyavasthānaṃ nairātmyaṃ ca kathaṃ bhavet
kathaṃ na vidyate sattvaḥ saṃvṛtyā deśanā katham
kathaṃ śāśvatocchedadarśanaṃ na pravartate
kathaṃ hi tīrthikāstvaṃ ca lakṣaṇairna virudhyase
naiyāyikāḥ kathaṃ brūhi bhaviṣyanti anāgate
śūnyatā ca kathaṃ kena kṣaṇabhaṅgaśca te katham
kathaṃ pravartate garbhaḥ kathaṃ loko nirīhikaḥ
māyāsvapnopamaḥ kena kathaṃ gandharvasaṃnibhaḥ
marīcidakacandrābhaḥ kena loko bravīhi me
bodhyaṅgānāṃ kathaṃ kena bodhipakṣā bhavetkutaḥ
marāśca deśasaṃkṣobho bhavadṛṣṭiḥ kathaṃ bhavet
ajātamaniruddhaṃ ca kathaṃ khapuṣpasaṃnibham
kathaṃ ca budhyase lokaṃ kathaṃ brūṣe nirakṣaram
nirvikalpā bhavetkena kathaṃ ca gaganopamāḥ
tathatā bhavetkatividhā cittaṃ pāramitāḥ kati
bhūmikramo bhavetkena nirābhāsagatiśca kā
nairātmyaṃ ca dvidhā kena kathaṃ jñeyaṃ viśudhyati
jñānaṃ katividhaṃ nātha śīlaṃ sattvākarāṇi ca
kena pravartitā gotrāḥ suvarṇamaṇimuktajāḥ
abhilāpo jānikaḥ kena vaicitrasattvabhāvayoḥ
vidyāsthānakalāścaiva kathaṃ kena prakāśitam
gāthā bhavetkatividhā gadyaṃ padyaṃ bhavetkatham
kathaṃ yuktiḥ katividhā vyākhyānaṃ ca kathaṃvidham
annapānaṃ ca vaicitryaṃ maithunaṃ jāyate katham
rājā ca cakravartī ca maṇḍalī ca kathaṃ bhavet
rakṣyaṃ bhavetkathaṃ rājyaṃ devakāyāḥ kathaṃvidhāḥ
bhūnakṣatragaṇāḥ kena somabhāskarayoḥ katham
vidyāsthānaṃ bhavetkiṃ ca mokṣo yogī katividhaḥ
śiṣyo bhavetkatividha ācāryaśca bhavetkatham
buddho bhavetkatividho jātakāśca kathaṃvidhāḥ
māro bhavetkatividhaḥ pāṣaṇḍāśca katividhāḥ
svabhāvaste katividhaścittaṃ katividhaṃ bhavet
prajñaptimātraṃ ca kathaṃ brūhi me vadatāṃ vara
ghanāḥ khe pavanaṃ kena smṛtirmeghaḥ kathaṃ bhavet
taruvallyaḥ kathaṃ kena brūhi me tribhaveśvara
hayā gajā mṛgāḥ kena grahaṇaṃ yānti bāliśāḥ
uhoḍimā narāḥ kena brūhi me cittasārathe
ṣaḍṛtugrahaṇaṃ kena kathamicchantiko bhavet
strīpuṃnapuṃsakānāṃ ca kathaṃ janma vadāhi me
kathaṃ vyāvartate yogātkathaṃ yogaḥ pravartate
kathaṃ caivaṃvidhā yoge narāḥ sthāpyā vadāhi me
gatyāgatānāṃ sattvānāṃ kiṃ liṅgaṃ kiṃ ca lakṣaṇam
dhaneśvaraḥ kathaṃ kena brūhi me gaganopama
śākyavaṃśaḥ kathaṃ kena kathamikṣvākusaṃbhavaḥ
ṛṣirdīrghatapāḥ kena kathaṃ tena prabhāvitam
tvameva kasmātsarvatra sarvakṣetreṣu dṛśyase
nāmaiś citrais tathārūpair jinaputraiḥ parīvṛtaḥ
abhakṣyaṃ hi kathaṃ māṃsaṃ kathaṃ māṃsaṃ niṣidhyate
kravyādagotrasambhūtā māṃsaṃ bhakṣyanti kena vai
somabhāskarasaṃsthānā merupadmopamāḥ katham
śrīvatsasiṃhasaṃsthānāḥ kṣetrāḥ kena vadāhi me
vyatyastā adhamūrdhāśca indrajālopamāḥ katham
sarvaratnamayāḥ kṣetrāḥ kathaṃ kena vadāhi me
vīṇāpaṇavasaṃsthānā nānāpuṣpaphalopamāḥ
ādityacandravirajāḥ kathaṃ kena vadāhi me
kena nirmāṇikā buddhāḥ kena buddhā vipākajāḥ
tathatā jñānabuddhā vai kathaṃ kena vadāhi me
kāmadhātau kathaṃ kena na vibuddho vadāhi me
akaniṣṭhe kimarthaṃ tu vītarāgeṣu budhyase
nirvṛte sugate ko'sau śāsanaṃ dhārayiṣyati
kiyatsthāyī bhavecchāstā kiyantaṃ sthāsyate nayaḥ
siddhāntaste katividho dṛṣṭiścāpi kathaṃvidhā
vinayo bhikṣubhāvaśca kathaṃ kena vadāhi me
parāvṛttigataṃ kena nirābhāsagataṃ katham
pratyekajinaputrāṇāṃ śrāvakāṇāṃ vadāhi me
abhijñā laukikāḥ kena bhavellokottarā katham
cittaṃ hi bhūmayaḥ sapta kathaṃ kena vadāhi me
saṃghaste syātkatividhaḥ saṃghabhedaḥ kathaṃ bhavet
cikitsāśāstraṃ sattvānāṃ kathaṃ kena vadāhi me
kāśyapaḥ ṛkuchandaśca konākamunirapyaham
bhāṣase jinaputrāṇāṃ vada kasmānmahāmune
asatyātmakathā kena nityanāśakathā katham
kasmāttattvaṃ na sarvatra cittamātraṃ prabhāṣase
naranārīvanaṃ kena harītakyāmalīvanam
kailāsaścakravālaśca vajrasaṃhananā katham
acalāstadantare vai ke nānāratnopaśobhitāḥ
ṛṣigandharvasaṃkīrṇāḥ kathaṃ kena vadāhi me
idaṃ śrutvā mahāvīro buddho lokavidāṃ varaḥ
mahāyānamayaṃ cittaṃ buddhānāṃ hṛdayaṃ balam
sādhu sādhu mahāprajña mahāmate nibodhase
bhāṣiṣyāmyanupūrveṇa yattvayā paripṛcchitam
utpādamatha notpādaṃ nirvāṇaṃ śūnyalakṣaṇam
saṃkrāntimasvabhāvatvaṃ buddhāḥ pāramitāsutāḥ
śrāvakā jinaputrāśca tīrthyā hyārūpyacāriṇaḥ
merusamudrā hyacalā dvīpāḥ kṣetrāṇi medinī
nakṣatrā bhāskaraḥ somastīrthyā devāsurāstathā
vimokṣā vaśitābhijñā balā dhyānāḥ samādhayaḥ
nirodhā ṛddhipādāśca bodhyaṅgā mārga eva ca
dhyānāni cāpramāṇāni skandhā gatyāgatāni ca
samāpattirnirodhāśca vyutthānaṃ cittadeśanā
cittaṃ manaśca vijñānaṃ nairātmyaṃ dharmapañcakam
svabhāvaḥ kalpanā kalpyaṃ dṛśyaṃ dṛṣṭidvayaṃ katham
yānākarāṇi gotrāṇi suvarṇamaṇimuktijāḥ
icchantikā mahābhūtā bhramarā ekabuddhatā
jñānaṃ jñeyo gamaṃ prāptiḥ sattvānāṃ ca bhavābhavam
hayā gajā mṛgāḥ kena grahaṇaṃ brūhi me katham
dṛṣṭāntahetubhiryuktaḥ siddhānto deśanā katham
kāryaṃ ca kāraṇaṃ kena nānābhrāntistathā nayam
cittamātraṃ na dṛśyo'sti bhūmīnāṃ nāsti vai kramaḥ
nirābhāsaparāvṛttiśataṃ kena bravīṣi me
cikitsāśāstraṃ śilpāśca kalāvidyāgamaṃ tathā
acalānāṃ tathā meroḥ pramāṇaṃ hi kṣiteḥ katham
udadheścandrasūryāṇāṃ pramāṇaṃ brūhi me katham
sattvadehe kati rajāṃsi hīnotkṛṣṭamadhyamāḥ
kṣetre kṣetre rajāḥ kṛtto dhanvo dhanve bhavetkati
haste dhanuḥkrame krośe yojane hyardhayojane
śaśavātāyanaṃ likṣā eḍakaṃ hi yavāḥ kati
prasthe hi syādyavāḥ kyantaḥ prasthārdhe ca yavāḥ kati
droṇe khāryāṃ tathā lakṣāḥ koṭyo vai bimbarāḥ kati
sarṣape hyaṇavaḥ kyanto rakṣikā sarṣapāḥ kati
katirakṣiko bhavenmāṣo dharaṇaṃ māṣakāḥ kati
karṣo hi dharaṇāḥ kyantaḥ palaṃ vai kati kārṣikā
etena piṇḍalakṣaṇaṃ meruḥ katipalo bhavet
evaṃ hi pṛccha māṃ putra anyathā kiṃ nu pṛcchasi
pratyekaśrāvakāṇāṃ hi buddhānāṃ ca jinaurasām
katyaṇuko bhavetkāyaḥ kiṃ nu eva na pṛcchasi
vahneḥ śikhā katyaṇukā pavane hyaṇavaḥ kati
indriye indriye kyanto romakūpe bhruvoḥ kati
dhaneśvarā narāḥ kena rājānaścakravartinaḥ
rājyaṃ ca taiḥ kathaṃ rakṣyaṃ mokṣaścaiṣāṃ kathaṃ bhavet
gadyaṃ padyaṃ kathaṃ brūṣe maithunaṃ lokaviśrutā
annapānasya vaicitryaṃ naranārivanāḥ katham
vajrasaṃhananāḥ kena hyacalā brūhi me katham
māyāsvapnanibhāḥ kena mṛgatṛṣṇopamāḥ katham
ghanānāṃ saṃbhavaḥ kutra ṛtūnāṃ ca kuto bhavet
rasānāṃ rasatā kasmātkasmātstrīpuṃnapuṃsakam
śobhāśca jinaputrāśca kutra me pṛccha māṃ suta
kathaṃ hi acalā divyā ṛṣigandharvamaṇḍitāḥ
muktasya gamanaṃ kutra baddhaḥ kaḥ kena mucyate
dhyāyināṃ viṣayaḥ ko'sau nirmāṇastīrthakāni ca
asatsadakriyā kena kathaṃ dṛśyaṃ nivartate
kathaṃ hi śudhyate tarkaḥ kena tarkaḥ pravartate
kriyā pravartate kena gamanaṃ brūhi me katham
saṃjñāyāśchedanaṃ kena samādhiḥ kena cocyate
vidārya tribhavaṃ ko'sau kiṃ sthānaṃ kā tanurbhavet
asatyātmakathā kena saṃvṛtyā deśanā katham
lakṣaṇaṃ pṛcchase kena nairātmyaṃ pṛcchase katham
garbhā naiyāyikāḥ kena pṛcchase māṃ jinaurasāḥ
śāśvatocchedadṛṣṭiśca kena cittaṃ samādhyate
abhilāpastathā jñānaṃ śīlaṃ gotraṃ jinaurasāḥ
yuktavyākhyā guruśiṣyaḥ sattvānāṃ citratā katham
annapānaṃ nabho meghā mārāḥ prajñaptimātrakam
taruvallyaḥ kathaṃ kena pṛcchase māṃ jinaurasa
kṣetrāṇi citratā kena ṛṣirdīrghatapāstathā
vaṃśaḥ kaste guruḥ kena pṛcchase māṃ jinaurasa
uhoḍimā narā yoge kāmadhātau na budhyase
siddhānto hyakaniṣṭheṣu yuktiṃ pṛcchasi me katham
abhijñāṃ laukikāṃ kena kathaṃ bhikṣutvameva ca
nairmāṇikān vipākasthān buddhān pṛcchasi me katham
tathatājñānabuddhā vai saṃghāścaiva kathaṃ bhavet
vīṇāpaṇavapuṣpābhāḥ kṣetrā lokavivarjitāḥ
cittaṃ hi bhūmayaḥ sapta pṛcchase māṃ jinaurasa
etāṃścānyāṃśca subahūn praśnān pṛcchasi māṃ suta
ekaikaṃ lakṣaṇairyuktaṃ dṛṣṭidoṣavivarjitam
siddhāntaṃ deśanāṃ vakṣye sahasā tvaṃ śṛṇohi me
upanyāsaṃ kariṣyāmi padānāṃ śṛṇu me suta
aṣṭottaraṃ padaśataṃ yathā buddhānuvarṇitam
atha khalu mahāmatir bodhisattvo mahāsattvo bhagavantametadavocatkatamadbhagavan aṣṭottarapadaśatam bhagavānāha utpādapadam anutpādapadam nityapadamanityapadam lakṣaṇapadam alakṣaṇapadam sthityanyathātvapadam asthityanyathātvapadaṃ kṣaṇikapadam akṣaṇikapadaṃ svabhāvapadam asvabhāvapadam śūnyatāpadam aśūnyatāpadam ucchedapadam anucchedapadaṃ cittapadam acittapadam madhyamapadam amadhyamapadaṃ śāśvatapadam aśāśvatapadam pratyayapadam apratyayapadam hetupadamahetupadam kleśapadam akleśapadam tṛṣṇāpadam atṛṣṇāpadam upāyapadam anupāyapadam kauśalyapadam akauśalyapadam śuddhipadam aśuddhipadam yuktipadam ayuktipadam dṛṣṭāntapadam adṛṣṭāntapadam śiṣyapadam aśiṣyapadam gurupadam agurupadam gotrapadam agotrapadam yānatrayapadam ayānatrayapadam nirābhāsapadam anirābhāsapadam praṇidhānapadam apraṇidhānapadam trimaṇḍalapadam atrimaṇḍalapadam nimittapadam animittapadam sadasatpakṣapadam asadasatpakṣapadam ubhayapadam anubhayapadam svapratyātmāryajñānapadam asvapratyātmāryajñānapadam dṛṣṭadharmasukhapadam adṛṣṭadharmasukhapadam kṣetrapadam akṣetrapadam aṇupadam anaṇupadam jalapadam ajalapadam dhanvapadam adhanvapadam bhūtapadam abhūtapadam saṃkhyāgaṇitapadam asaṃkhyāgaṇitapadam abhijñāpadam anabhijñāpadam khedapadam akhedapadam ghanapadam aghanapadam śilpakalāvidyāpadam aśilpakalāvidyāpadam vāyupadam avāyupadam bhūmipadam abhūmipadam cintyapadam acintyapadam prajñaptipadam aprajñaptipadam svabhāvapadam asvabhāvapadam skandhapadam askandhapadam sattvapadam asattvapadam buddhipadam abuddhipadam nirvāṇapadam anirvāṇapadam jñeyapadamajñeyapadam tīrthyapadam atīrthyapadam ḍamarapadam aḍamarapadam māyāpadam amāyāpadam svapnapadamasvapnapadam marīcipadam amarīcipadam bimbapadam abimbapadam cakrapadam acakrapadam gandharvapadam agandharvapadam devapadamadevapadam annapānapadamanannapānapadam maithunapadam amaithunapadam dṛṣṭapadam adṛṣṭapadam pāramitāpadam apāramitāpadam śīlapadam aśīlapadam somabhāskaranakṣatrapadam asomabhāskaranakṣatrapadam satyapadamasatyapadam phalapadam aphalapadam nirodhapadam anirodhapadam nirodhavyutthānapadam anirodhavyutthānapadam cikitsāpadam acikitsāpadam lakṣaṇapadam alakṣaṇapadam aṅgapadam anaṅgapadam kalāvidyāpadam akalāvidyāpadam dhyānapadamadhyānapadam bhrāntipadam abhrāntipadam dṛśyapadam adṛśyapadam rakṣyapadam arakṣyapadam vaṃśapadam avaṃśapadam ṛṣipadam anarṣipadam rājyapadam arājyapadam grahaṇapadam agrahaṇapadam ratnapadam aratnapadam vyākaraṇapadam avyākaraṇapadam icchantikapadam anicchantikapadam strīpuṃnapuṃsakapadam astrīpuṃnapuṃsakapadam rasapadamarasapadam kriyāpadam akriyāpadam dehapadamadehapadam tarkapadam atarkapadam calapadam acalapadam indriyapadam anindriyapadam saṃskṛtapadam asaṃskṛtapadam hetuphalapadamahetuphalapadam kaniṣṭhapadamakaniṣṭhapadam ṛtupadam anṛtupadam drumagulmalatāvitānapadam adrumagulmalatāvitānapadam vaicitryapadam avaicitryapadaṃ deśanāvatārapadam adeśanāvatārapadam vinayapadam avinayapadaṃ bhikṣupadam abhikṣupadam adhiṣṭhānapadam anādhadhiṣṭhānapadam akṣarapadam anakṣarapadam
idaṃ tanmahāmate aṣṭottaraṃ padaśataṃ pūrvabuddhānuvarṇitam
atha khalu mahāmatirbodhisattvo mahāsattvaḥ punarapi bhagavantametadavocat katividho bhagavan vijñānānāmutpādasthitinirodho bhavati bhagavānāha dvividho mahāmate vijñānānām utpattisthitinirodho bhavati na ca tārkikā avabudhyante yaduta prabandhanirodho lakṣaṇanirodhaśca
dvividha utpādo vijñānānām prabandhotpādo lakṣaṇotpādaśca
dvividhā sthitiḥ prabandhasthitirlakṣaṇasthitiśca
trividhaṃ vijñānaṃ pravṛttilakṣaṇaṃ karmalakṣaṇaṃ jātilakṣaṇaṃ ca
dvividhaṃ mahāmate vijñānaṃ saṃkṣepeṇa aṣṭalakṣaṇoktaṃ khyātivijñānaṃ vastuprativikalpavijñānaṃ ca
yathā mahāmate darpaṇasya rūpagrahaṇam evaṃ khyātivijñānasyākhyāsyati
khyātivijñānaṃ ca mahāmate vastuprativikalpavijñānaṃ ca
dve'pyete'bhinnalakṣaṇe'nyonyahetuke
tatra khyātivijñānaṃ mahāmate acintyavāsanāpariṇāmahetukam
vastuprativikalpavijñānaṃ ca mahāmate viṣayavikalpahetukam anādikālaprapañcavāsanāhetukaṃ ca
tatra sarvendriyavijñānanirodho mahāmate yaduta ālayavijñānasya abhūtaparikalpavāsanāvaicitryanirodhaḥ
eṣa hi mahāmate lakṣaṇanirodhaḥ
prabandhanirodhaḥ punarmahāmate yasmācca pravartate
yasmāditi mahāmate yadāśrayeṇa yadālambanena ca
tatra yadāśrayam anādikālaprapañcadauṣṭhulyavāsanā yadālambanaṃ svacittadṛśyavijñānaviṣaye vikalpāḥ
tadyathā mahāmate mṛtparamāṇubhyo mṛtpiṇḍaḥ na cānyo nānanyaḥ tathā suvarṇaṃ bhūṣaṇāt
yadi ca mahāmate mṛtpiṇḍo mṛtparamāṇubhyo'nyaḥ syāt tairnārabdhaḥ syāt
sa cārabdhastairmṛtparamāṇubhiḥ tasmānnānyaḥ
athānanyaḥ syāt mṛtpiṇḍaparamāṇvoḥ pratibhāgo na syāt
evameva mahāmate pravṛttivijñānānyālayavijñānajātilakṣaṇād anyāni syuḥ anālayavijñānahetukāni syuḥ
athānanyāni pravṛttivijñānanirodhe ālayavijñānavirodhaḥ syāt sa ca na bhavati svajātilakṣaṇanirodhaḥ
tasmānmahāmate na svajātilakṣaṇanirodho vijñānānāṃ kiṃ tu karmalakṣaṇanirodhaḥ
svajātilakṣaṇe punarnirudhyamāne ālayavijñānanirodhaḥ syāt
ālayavijñāne punarnirudhyamāne nirviśiṣṭastīrthakarocchedavāde nāyaṃ vādaḥ syāt
tīrthakarāṇāṃ mahāmate ayaṃ vādo yaduta viṣayagrahaṇoparamād vijñānaprabandhoparamo bhavati
vijñānaprabandhoparamād anādikālaprabandhavyucchittiḥ syāt
kāraṇataśca mahāmate tīrthakarāḥ prabandhapravṛttiṃ varṇayanti
na cakṣurvijñānasya rūpālokasamudayata utpattiṃ varṇayanti anyatra kāraṇataḥ
kāraṇaṃ punarmahāmate pradhānapuruṣeśvarakālāṇupravādāḥ
punaraparaṃ mahāmate saptavidho bhāvasvabhāvo bhavati yaduta samudayasvabhāvo bhāvasvabhāvo lakṣaṇasvabhāvo mahābhūtasvabhāvo hetusvabhāvaḥ pratyayasvabhāvo niṣpattisvabhāvaśca saptamaḥ
punaraparaṃ mahāmate saptavidhaḥ paramārtho yaduta cittagocaro jñānagocaraḥ prajñāgocaro dṛṣṭidvayagocaro dṛṣṭidvayātikrāntagocaraḥ sutabhūmyanukramaṇagocaras tathāgatasya pratyātmagatigocaraḥ
etanmahāmate atītānāgatapratyutpannānāṃ tathāgatānāmarhatāṃ samyaksaṃbuddhānāṃ bhāvasvabhāvaparamārthahṛdayaṃ yena samanvāgatāstathāgatā laukikalokottaratamān dharmānāryeṇa prajñācakṣuṣā svasāmānyalakṣaṇapatitān vyavasthāpayanti
tathā ca vyavasthāpayanti yathā tīrthakaravādakudṛṣṭisādhāraṇā na bhavanti
kathaṃ ca mahāmate tīrthakaravādakudṛṣṭisādhāraṇā bhavanti yaduta svacittaviṣayavikalpadṛṣṭyanavabodhanadvijñānānām
svacittadṛśyamātrānavatāreṇa mahāmate bālapṛthagjanā bhāvābhāvasvabhāvaparamārthadṛṣṭidvayavādino bhavanti
punaraparaṃ mahāmate vikalpabhavatrayaduḥkhavinivartanamajñānatṛṣṇākarmapratyayavinivṛttiṃ svacittadṛśyamāyāviṣayānudarśanaṃ bhāṣiṣye
ye kecinmahāmate śramaṇā vā brāhmaṇā vā abhūtvā śraddhāhetuphalābhivyaktidravyaṃ ca kālāvasthitaṃ pratyayeṣu ca skandhadhātvāyatanānām utpādasthitiṃ cecchanti bhūtvā ca vyayam te mahāmate saṃtatikriyotpādabhaṅgabhavanirvāṇamārgakarmaphalasatyavināśocchedavādino bhavanti
tatkasya hetoḥ yadidaṃ pratyakṣānupalabdherādyadarśanābhāvāt
tadyathā mahāmate ghaṭakapālābhāvo ghaṭakṛtyaṃ na karoti nāpi dagdhabījamaṅkurakṛtyaṃ karoti evameva mahāmate ye skandhadhātvāyatanabhāvā niruddhā nirudhyante nirotsyante svacittadṛśyavikalpadarśanāhetutvānnāsti nairantaryapravṛttiḥ
yadi punarmahāmate abhūtvā śraddhāvijñānānāṃ trisaṃgatipratyayakriyāyogenotpattirabhaviṣyat asatāmapi mahāmate kūrmaromnāmutpattirabhaviṣyat sikatābhyo vā tailasya
pratijñāhānir niyamanirodhaśca mahāmate prasajyate kriyākarmakaraṇavaiyarthyaṃ ca sadasato bruvataḥ
teṣāmapi mahāmate trisaṃgatipratyayakriyāyogenopadeśo vidyate hetuphalasvalakṣaṇatayā atītānāgatapratyutpannāsatsallakṣaṇāstitāṃ yuktyāgamaistarkabhūmau vartamānāḥ svadṛṣṭidoṣavāsanatayā nirdekṣyanti
evameva mahāmate bālapṛthagjanāḥ kudṛṣṭidaṣṭā viṣamamatayo'jñaiḥ praṇītaṃ sarvapraṇītamiti vakṣyanti
ye punaranye mahāmate śramaṇā vā brāhmaṇā vā niḥsvabhāvaghanālātacakragandharvanagarānutpādamāyāmarīcyudakacandrasvapnasvabhāvabāhyacittadṛśyavikalpānādikālaprapañcadarśanena svacittavikalpapratyayavinivṛttirahitāḥ parikalpitābhidhānalakṣyalakṣaṇābhidheyarahitā dehabhogapratiṣṭhāsamālayavijñānaviṣayagrāhyagrāhakavisaṃyuktaṃ nirābhāsagocaramutpādasthitibhaṅgavarjyaṃ svacittotpādānugataṃ vibhāvayiṣyanti nacirātte mahāmate bodhisattvā mahāsattvāḥ saṃsāranirvāṇasamatāprāptā bhaviṣyanti
mahākaruṇopāyakauśalyānābhogagatena mahāmate prayogena sarvasattvamāyāpratibimbasamatayā anārabdhapratyayatayā adhyātmabāhyaviṣayavimuktatayā cittabāhyādarśanatayā animittādhiṣṭhānānugatā anupūrveṇa bhūmikramasamādhiviṣayānugamanatayā traidhātukasvacittatayā adhimuktitaḥ prativibhāvayamānā māyopamasamādhiṃ pratilabhante
svacittanirābhāsamātrāvatāreṇa prajñāpāramitāvihārānuprāptā utpādakriyāyogavirahitāḥ samādhivajrabimbopamaṃ tathāgatakāyānugataṃ tathatānirmāṇānugataṃ balābhijñāvaśitākṛpākaruṇopāyamaṇḍitaṃ sarvabuddhakṣetratīrthyāyatanopagataṃ cittamanomanovijñānarahitaṃ parāvṛttyānuśrayānupūrvakaṃ tathāgatakāyaṃ mahāmate te bodhisattvāḥ pratilapsyante
tasmāttarhi mahāmate bodhisattvair mahāsattvaistathāgatakāyānugamena pratilābhinā skandhadhātvāyatanacittahetupratyayakriyāyogotpādasthitibhaṅgavikalpaprapañcarahitair bhavitavyaṃ cittamātrānusāribhiḥ
anādikālāprapañcadauṣṭhulyavikalpavāsanahetukaṃ tribhavaṃ paśyato nirābhāsabuddhabhūmyanutpādasmaraṇatayā pratyātmāryadharmagatiṃ gataḥ svacittavaśavartī anābhogacaryāgatiṃgato viśvarūpamaṇisadṛśaḥ sūkṣmaiḥ sattvacittānupraveśakair nirmāṇavigrahaiś cittamātrāvadhāraṇatayā bhūmikramānusaṃdhau pratiṣṭhāpayati
tasmāttarhi mahāmate bodhisattvena mahāsattvena svasiddhāntakuśalena punarapi mahāmatirāha deśayatu me bhagavān cittamanomanovijñānapañcadharmasvabhāvalakṣaṇakusumadharmaparyāyaṃ buddhabodhisattvānuyātaṃ svacittadṛśyagocaravisaṃyojanaṃ sarvabhāṣyayuktitattvalakṣaṇavidāraṇaṃ sarvabuddhapravacanahṛdayaṃ laṅkāpurigirimalaye nivāsino bodhisattvān ārabhyodadhitaraṃgālayavijñānagocaraṃ dharmakāyaṃ tathāgatānugītaṃ prabhāṣasva
atha khalu bhagavān punareva mahāmatiṃ bodhisattvaṃ mahāsattvametadavocat caturbhirmahāmate kāraṇaiścakṣurvijñānaṃ pravartate
katamaiścaturbhiḥ yaduta svacittadṛśyagrahaṇānavabodhato 'nādikālaprapañcadauṣṭhulyarūpavāsanābhiniveśato vijñānaprakṛtisvabhāvato vicitrarūpalakṣaṇakautūhalataḥ
ebhirmahāmate caturbhiḥ kāraṇairoghāntarajalasthānīyād ālayavijñānāt pravṛttivijñānataraṃga utpadyate
yathā mahāmate cakṣurvijñāne evaṃ sarvendriyaparamāṇuromakūpeṣu yugapatpravṛttikramaviṣayādarśabimbadarśanavat udadheḥ pavanāhatā iva mahāmate viṣayapavanacittodadhitaraṃgā avyucchinnahetukriyālakṣaṇā anyonyavinirmuktāḥ karmajātilakṣaṇasuvinibaddharūpasvabhāvānavadhāriṇo mahāmate pañca vijñānakāyāḥ pravartante
saha taireva mahāmate pañcabhirvijñānakāyair hetuviṣayaparicchedalakṣaṇāvadhārakaṃ nāma manovijñānaṃ taddhetujaśarīraṃ pravartate
na ca teṣāṃ tasya caivaṃ bhavati vayamatrānyonyahetukāḥ svacittadṛśyavikalpābhiniveśapravṛttā iti
atha ca anyonyābhinnalakṣaṇasahitāḥ pravartante vijñaptiviṣayaparicchede
tathā ca pravartamānāḥ pravartante yathā samāpannasyāpi yoginaḥ sūkṣmagativāsanāpravṛttā na prajñāyante
yoginā caivaṃ bhavati nirodhya vijñānāni samāpatsyāmahe iti
te cāniruddhaireva vijñānaiḥ samāpadyante vāsanābījānirodhādaniruddhāḥ viṣayapravṛttagrahaṇavaikalyānniruddhāḥ
evaṃ sūkṣmo mahāmate ālayavijñānagatipracāro yattathāgataṃ sthāpayitvā bhūmipratiṣṭhitāṃśca bodhisattvān na sukaramanyaiḥ śrāvakapratyekabuddhatīrthyayogayogibhir adhigantuṃ samādhiprajñābalādhānato'pi vā paricchettum
anyatra bhūmilakṣaṇaprajñājñānakauśalapadaprabhedaviniścayajinānantakuśalamūlopacayasvacittadṛśyavikalpaprapañcavirahitair vanagahanaguhālayāntargatair mahāmate hīnotkṛṣṭamadhyamayogayogibhirna śakyaṃ svacittavikalpadṛśyadhārādraṣṭranantakṣetrajinābhiṣekavaśitābalābhijñāsamādhayaḥ prāptum
kalyāṇamitrajinapuraskṛtairmahāmate śakyaṃ cittamanovijñānaṃ svacittadṛśyasvabhāvagocaravikalpasaṃsārabhavodadhiṃ karmatṛṣṇājñānahetukaṃ tartum
ata etasmāt kāraṇānmahāmate yoginā kalyāṇamitrajinayoge yogaḥ prārabdhavyaḥ
atha khalu bhagavāṃstasyāṃ velāyāmimā gāthā abhāṣata
taraṃgā hyudadher yadvat pavanapratyayeritāḥ
nṛtyamānāḥ pravartante vyucchedaśca na vidyate
ālayaughastathā nityaṃ viṣayapavaneritaḥ
citraistaraṃgavijñānairnṛtyamānaḥ pravartate
nīle rakte'tha lavaṇe śaṅkhe kṣīre ca śārkare
kaṣāyaiḥ phalapuṣpādyaiḥ kiraṇā yathā bhāskare
na cānyena ca nānanyena taraṃgā hyudadhermatāḥ
vijñānāni tathā sapta cittena saha saṃyutāḥ
udadheḥ pariṇāmo'sau taraṃgāṇāṃ vicitratā
ālayaṃ hi tathā citraṃ vijñānākhyaṃ pravartate
cittaṃ manaśca vijñānaṃ lakṣaṇārthaṃ prakalpyate
abhinnalakṣaṇā hyaṣṭau na lakṣyā na ca lakṣaṇam
udadheśca taraṃgāṇāṃ yathā nāsti viśeṣaṇam
vijñānānāṃ tathā cittaiḥ pariṇāmo na labhyate
cittena cīyate karma manasā ca vicīyate
vijñānena vijānāti dṛśyaṃ kalpeti pañcabhiḥ
nīlaraktaprakāraṃ hi vijñānaṃ khyāyate nṛṇām
taraṃgacittasādharmyaṃ vada kasmānmahāmate
nīlaraktaprakāraṃ hi taraṃgeṣu na vidyate
vṛttiśca varṇyate cittaṃ lakṣaṇārthaṃ hi bāliśān
na tasya vidyate vṛttiḥ svacittaṃ grāhyavarjitam
grāhye sati hi vai grāhastaraṃgaiḥ saha sādhyate
dehabhogapratiṣṭhānaṃ vijñānaṃ khyāyate nṛṇām
tenāsya dṛśyate vṛttistaraṃgaiḥ saha sādṛśā
udadhistaraṃgabhāvena nṛtyamāno vibhāvyate
ālayasya tathā vṛttiḥ kasmādbuddhyā na gamyate
bālānāṃ buddhivaikalyādālayaṃ hyudadhiryathā
taraṃgavṛttisādharmyaṃ dṛṣṭāntenopanīyate
udeti bhāskaro yadvatsamahīnottame jine
tathā tvaṃ lokapradyota tattvaṃ deśesi bāliśān
kṛtvā dharmeṣvavasthānaṃ kasmāttattvaṃ na bhāṣase
bhāṣase yadi vā tattvaṃ citte tattvaṃ na vidyate
udadheryathā taraṃgā hi darpaṇe supine yathā
dṛśyanti yugapatkāle tathā cittaṃ svagocare
vaikalyādviṣayāṇāṃ hi kramavṛttyā pravartate
vijñānena vijānāti manasā manyate punaḥ
pañcānāṃ khyāyate dṛśyaṃ kramo nāsti samāhite
citrācāryo yathā kaścic citrāntevāsiko'pi vā
citrārthe nāmayedraṅgān deśayāmi tathā hyaham
raṅge na vidyate citraṃ na bhūmau na ca bhājane
sattvānāṃ karṣaṇārthāya raṅgaiścitraṃ vikalpyate
deśanā vyabhicāraṃ ca tattvaṃ hyakṣaravarjitam
kṛtvā dharmeṣvavasthānaṃ tattvaṃ deśemi yoginām
tattvaṃ pratyātmagatikaṃ kalpyakalpena varjitam
deśemi jinaputrāṇāṃ neyaṃ bālānāṃ deśanā
vicitrā hi yathā māyā dṛśyate na ca vidyate
deśanāpi tathā citrā deśyate 'vyabhicāriṇī
deśanā hi yadanyasya tadanyasyāpyadeśanā
āture āture yadvadbhiṣagdravyaṃ prayacchati
buddhā hi tadvatsattvānāṃ cittamātraṃ vadanti vai
tārkikāṇāmaviṣayaṃ śrāvakāṇāṃ na caiva hi
yaṃ deśayanti vai nāthāḥ pratyātmagatigocaram
punaraparaṃ mahāmate bodhisattvena svacittadṛśyagrāhyagrāhakavikalpagocaraṃ parijñātukāmena saṃgaṇikāsaṃsargamiddhanivaraṇavigatena bhavitavyam
prathamamadhyamapaścādrātrajāgarikāyogam anuyuktena bhavitavyam
kutīrthyaśāstrākhyāyikāśrāvakapratyekabuddhayānalakṣaṇavirahitena ca bhavitavyam
svacittadṛśyavikalpalakṣaṇagatiṃgatena ca bhavitavyaṃ bodhisattvena mahāsattvena
punaraparaṃ mahāmate bodhisattvena mahāsattvena cittavijñānaprajñālakṣaṇavyavasthāyāṃ sthitvā upariṣṭādāryajñānalakṣaṇatrayayogaḥ karaṇīyaḥ
tatropariṣṭādāryajñānalakṣaṇatrayaṃ mahāmate katamat yaduta nirābhāsalakṣaṇaṃ sarvabuddhasvapraṇidhānādhiṣṭhānalakṣaṇaṃ pratyātmāryajñānagatilakṣaṇaṃ ca
yānyadhigamya yogī khañjagardabha iva cittaprajñājñānalakṣaṇaṃ hitvā jinasutāṣṭamīṃ prāpya bhūmiṃ taduttare lakṣaṇatraye yogamāpadyate
tatra nirābhāsalakṣaṇaṃ punarmahāmate sarvaśrāvakapratyekabuddhatīrthalakṣaṇaparicayātpravartate
adhiṣṭhānalakṣaṇaṃ punarmahāmate pūrvabuddhasvapraṇidhānādhiṣṭhānataḥ pravartate
pratyātmāryajñānagatilakṣaṇaṃ punarmahāmate sarvadharmalakṣaṇānabhiniveśato māyopamasamādhikāyapratilambhād buddhabhūmigatigamanapracārāt pravartate
etanmahāmate āryāṇāṃ lakṣaṇatrayaṃ yenāryeṇa lakṣatrayeṇa samanvāgatā āryāḥ svapratyātmāryajñānagatigocaramadhigacchanti
tasmāttarhi mahāmate āryajñānalakṣaṇatrayayogaḥ karaṇīyaḥ
atha khalu mahāmatirbodhisattvo mahāsattvaḥ punareva tasyā bodhisattvaparṣadaścittāśayavicāramājñāya āryajñānavastupravicayaṃ nāma dharmaparyāyaṃ sarvabuddhādhiṣṭhānādhiṣṭhito bhagavantaṃ paripṛcchati sma deśayatu me bhagavānāryajñānavastupravicayaṃ nāma dharmaparyāyam aṣṭottarapadaśataprabhedāśrayam yamāśritya tathāgatā arhantaḥ samyaksaṃbuddhā bodhisattvānāṃ mahāsattvānāṃ svasāmānyalakṣaṇapatitānāṃ parikalpitasvabhāvagatiprabhedaṃ deśayanti yena parikalpitasvabhāvagatiprabhedena suprativibhāgaviddhena pudgaladharmanairātmyapracāraṃ prativiśodhya bhūmiṣu kṛtavidyāḥ sarvaśrāvakapratyekabuddhatīrthakaradhyānasamādhisamāpattisukhamatikramya tathāgatācintyaviṣayapracāragatipracāraṃ pañcadharmasvabhāvagativinivṛttaṃ tathāgataṃ dharmakāyaṃ prajñājñānasunibaddhadharmaṃ māyāviṣayābhinivṛttaṃ sarvabuddhakṣetratuṣitabhavanākaniṣṭhālayopagaṃ tathāgatakāyaṃ pratilabheran
bhagavānāha iha mahāmate eke tīrthyātīrthyadṛṣṭayo nāstitvābhiniviṣṭā vikalpabuddhihetukṣayasvabhāvābhāvānnāsti śaśasya viṣāṇaṃ vikalpayanti
yathā śaśaviṣāṇaṃ nāsti evaṃ sarvadharmāḥ
anye punarmahāmate bhūtaguṇāṇudravyasaṃsthānasaṃniveśaviśeṣaṃ dṛṣṭvā nāstiśaśaśṛṅgābhiniveśābhiniviṣṭā asti gośṛṅgamiti kalpayanti
te mahāmate antadvayadṛṣṭipatitāścittamātrānavadhāritamatayaḥ
svacittadhātuvikalpena te puṣṇanti
dehabhogapratiṣṭhāgativikalpamātre mahāmate śaśaśṛṅgaṃ nāstyastivinivṛttaṃ na kalpayettathā mahāmate sarvabhāvānāṃ nāstyastivinivṛttaṃ kalpayitavyam
ye punarmahāmate nāstyastivinivṛttā nāsti śaśaśṛṅgaṃ na kalpayanti tairanyonyāpekṣahetutvānnāsti śaśaviṣāṇamiti na kalpayitavyam
āparamāṇupravicayād vastvanupalabdhabhāvānmahāmate āryajñānagocaravinivṛttamasti gośṛṅgamiti na kalpayitavyam
atha khalu mahāmatirbodhisattvo mahāsattvo bhagavantametadavocat nanu bhagavan vikalpasyāpravṛttilakṣaṇaṃ dṛṣṭvā anumimīmahe vikalpāpravṛttyapekṣaṃ tasya nāstitvam
bhagavānāha na hi mahāmate vikalpāpravṛttyapekṣaṃ tasya nāstitvam
tatkasya hetoḥ vikalpasya tatpravṛttihetutvāt
tadviṣāṇāśrayapravṛtto hi mahāmate vikalpaḥ
yasmādviṣāṇāśrayapravṛtto mahāmate vikalpaḥ tasmādāśrayahetutvādanyānanyavivarjitatvānna hi tadapekṣaṃ nāstitvaṃ śaśaviṣāṇasya
yadi punarmahāmate vikalpo'nyaḥ syācchaśaviṣāṇādaviṣāṇahetukaḥ syāt
athānanyaḥ syāt taddhetukatvād āparamāṇupravicayānupalabdher viṣāṇādananyatvāt tadabhāvaḥ syāt
tadubhayabhāvābhāvātkasya kimapekṣya nāstitvaṃ bhavati atha na bhavati mahāmate apekṣya nāstitvaṃ śaśaviṣāṇasya astitvamapekṣya nāstitvaṃ śaśaviṣāṇaṃ na kalpayitavyaṃ viṣamahetutvānmahāmate nāstyastitvam siddhirna bhavati nāstyastitvavādinām
anye punarmahāmate tīrthakaradṛṣṭayo rūpakāraṇasaṃsthānābhiniveśābhiniviṣṭā ākāśabhāvāparicchedakuśalā rūpamākāśabhāvavigataṃ paricchedaṃ dṛṣṭvā vikalpayanti
ākāśameva ca mahāmate rūpam
rūpabhūtānupraveśānmahāmate rūpamevākāśam
ādheyādhāravyavasthānabhāvena mahāmate rūpākāśakāraṇayoḥ pravibhāgaḥ pratyetavyaḥ
bhūtāni mahāmate pravartamānāni parasparasvalakṣaṇabhedabhinnāni ākāśe cāpratiṣṭhitāni
na ca teṣvākāśaṃ nāsti
evameva śaśasya viṣāṇaṃ mahāmate goviṣāṇamapekṣya bhavati
goviṣāṇaṃ punarmahāmate aṇuśo vibhajyamānaṃ punarapyaṇavo vibhajyamānā aṇutvalakṣaṇe nāvatiṣṭhante
tasya kimapekṣya nāstitvaṃ bhavati athānyadapekṣya vastu tadapyevaṃdharmi
atha khalu bhagavān punarapi mahāmatiṃ bodhisattvaṃ mahāsattvametadavocat śaśagośṛṅgākāśarūpadṛṣṭivikalpavigatena mahāmate bhavitavyam tadanyaiśca bodhisattvaiḥ
svacittadṛśyavikalpānugamamanasā ca mahāmate bhavitavyam
sarvajinasutakṣetramaṇḍale ca tvayā svacittadṛśyayogopadeśaḥ karaṇīyaḥ
atha khalu bhagavāṃstasyāṃ velāyāmimā gāthā abhāṣata
dṛśyaṃ na vidyate cittaṃ cittaṃ dṛśyātpravartate
devabhogapratiṣṭhānamālayaṃ khyāyate nṛṇām
cittaṃ manaśca vijñānaṃ svabhāvaṃ dharmapañcakam
nairātmyaṃ dvitayaṃ śuddhaṃ prabhāṣante vināyakāḥ
dīrghahrasvādisambandham anyonyataḥ pravartate
astitvasādhakaṃ nāsti asti nāstitvasādhakam
aṇuśo bhajyamānaṃ hi naiva rūpaṃ vikalpayet
cittamātraṃ vyavasthānaṃ kudṛṣṭyā na prasīdati
tārkikāṇāmaviṣayaḥ śrāvakāṇāṃ na caiva hi
ye deśayanti vai nāthāḥ pratyātmagatigocaram
atha khalu mahāmatirbodhisattvo mahāsattvaḥ punarapi svacittadṛśyadhārāviśuddhyarthaṃ bhagavantam adhyeṣate sma kathaṃ bhagavansvacittadṛśyadhārā viśudhyati yugapatkramavṛttyā vā bhagavānāha kramavṛttyā mahāmate svacittadṛśyadhārā viśudhyati na yugapat
tadyathā mahāmate āmraphalāni kramaśaḥ pacyante na yugapat evameva mahāmate svacittadṛśyadhārā sattvānāṃ kramaśo viśudhyati na yugapat
tadyathā mahāmate kumbhakāraḥ kramaśo bhāṇḍāni kurute na yugapat evameva mahāmate tathāgataḥ sattvānāṃ svacittadṛśyadhārāṃ kramaśo viśodhayati na yugapat
tadyathā mahāmate pṛthivyāṃ tṛṇagulmauṣadhivanaspatayaḥ kramavṛttyā virohanti na yugapat evameva mahāmate sattvānāṃ tathāgataḥ kramaśaḥ svacittadṛśyadhārāṃ viśodhayati na yugapat
tadyathā mahāmate hāsyalāsyagītavāditravīṇālekhyayogyāḥ kramaśaḥ pravartante na yugapat evameva mahāmate tathāgataḥ sarvasattvānāṃ kramaśaḥ svacittadṛśyadhārāṃ viśodhayati na yugapat
tadyathā mahāmate darpaṇāntargatāḥ sarvarūpāvabhāsāḥ saṃdṛśyante nirvikalpā yugapat evameva mahāmate svacittadṛśyadhārāṃ yugapat tathāgataḥ sarvasattvānāṃ viśodhayati nirvikalpāṃ nirābhāsagocarām
tadyathā mahāmate somādityamaṇḍalaṃ yugapatsarvarūpāvabhāsān kiraṇaiḥ prakāśayati evameva mahāmate tathāgataḥ svacittadṛśyadauṣṭhulyavāsanāvigatānāṃ sattvānāṃ yugapadacintyajñānajinagocaraviṣayaṃ saṃdarśayati
tadyathā mahāmate ālayavijñānaṃ svacittadṛśyadehapratiṣṭhābhogaviṣayaṃ yugapadvibhāvayati evameva mahāmate niṣyandabuddho yugapatsattvagocaraṃ paripācya ākaniṣṭhabhavanavimānālayayogaṃ yogināmarpayati
tadyathā mahāmate dharmatābuddho yugapan niṣyandanirmāṇakiraṇair virājate evameva mahāmate pratyātmāryagatidharmalakṣaṇaṃ bhāvābhāvakudṛṣṭivinivartanatayā yugapadvirājate
punaraparaṃ mahāmate dharmatāniṣyandabuddhaḥ svasāmānyalakṣaṇapatitāt sarvadharmāt svacittadṛśyavāsanāhetulakṣaṇopanibaddhāt parikalpitasvabhāvābhiniveśahetukānatadātmakavividhamāyāraṅgapuruṣavaicitryābhiniveśānupalabdhito mahāmate deśayati
punaraparaṃ mahāmate parikalpitasvabhāvavṛttilakṣaṇaṃ paratantrasvabhāvābhiniveśataḥ pravartate
tadyathā tṛṇakāṣṭhagulmalatāśrayānmāyāvidyāpuruṣasaṃyogāt sarvasattvarūpadhāriṇaṃ māyāpuruṣavigraham abhiniṣpannaikasattvaśarīraṃ vividhakalpavikalpitaṃ khyāyate tathā khyāyannapi mahāmate tadātmako na bhavati evameva mahāmate paratantrasvabhāve parikalpitasvabhāve vividhavikalpacittavicitralakṣaṇaṃ khyāyate
vastuparikalpalakṣaṇābhiniveśavāsanātparikalpayan mahāmate parikalpitasvabhāvalakṣaṇaṃ bhavati
eṣā mahāmate niṣyandabuddhadeśanā
dharmatābuddhaḥ punarmahāmate cittasvabhāvalakṣaṇavisaṃyuktāṃ pratyātmāryagatigocaravyavasthāṃ karoti
nirmitanirmāṇabuddhaḥ punarmahāmate dānaśīladhyānasamādhicitraprajñājñānaskandhadhātvāyatanavimokṣavijñānagatilakṣaṇaprabhedapracāraṃ vyavasthāpayati
tīrthyadṛṣṭyā ca rūpyasamatikramaṇalakṣaṇaṃ deśayati
dharmatābuddhaḥ punarmahāmate nirālambaḥ
ālambavigataṃ sarvakriyendriyapramāṇalakṣaṇavinivṛttamaviṣayaṃ bālaśrāvakapratyekabuddhatīrthaṃkarātmakalakṣaṇābhiniveśābhiniviṣṭānām
tasmāttarhi mahāmate pratyātmāryagativiśeṣalakṣaṇe yogaḥ karaṇīyaḥ
svacittalakṣaṇadṛśyavinivṛttidṛṣṭinā ca te bhavitavyam
punaraparaṃ mahāmate dvividhaṃ śrāvakayānanayaprabhedalakṣaṇaṃ yaduta pratyātmāryādhigamaviśeṣalakṣaṇaṃ ca bhāvavikalpasvabhāvābhiniveśalakṣaṇaṃ ca
tatra mahāmate pratyātmāryādhigamaviśeṣalakṣaṇaṃ śrāvakāṇāṃ katamat yaduta śūnyatānātmaduḥkhānityaviṣayasatyavairāgyopaśamāt
skandhadhātvāyatanasvasāmānyalakṣaṇabāhyārthavināśalakṣaṇād yathābhūtaparijñānāccittaṃ samādhīyate
svacittaṃ samādhāya dhyānavimokṣasamādhimārgaphalasamāpattivimuktivāsanācintyapariṇaticyutivigataṃ pratyātmāryagatilakṣaṇasukhavihāraṃ mahāmate adhigacchanti śrāvakāḥ
etanmahāmate śrāvakāṇāṃ pratyātmāryagatilakṣaṇam
etaddhi mahāmate śrāvakāṇāṃ pratyātmāryādhigamavihārasukhamadhigamya bodhisattvena mahāsattvena nirodhasukhaṃ samāpattisukhaṃ ca sattvakriyāpekṣayā pūrvasvapraṇidhānābhinirhṛtatayā ca na sākṣātkaraṇīyam
etanmahāmate śrāvakāṇāṃ pratyātmāryagatilakṣaṇasukhaṃ yatra bodhisattvena mahāsattvena pratyātmāryagatilakṣaṇasukhe na śikṣitavyam
bhāvavikalpasvabhāvābhiniveśaḥ punarmahāmate śrāvakāṇāṃ katamaḥ yaduta nīlapītoṣṇadravacalakaṭhināni mahābhūtānyakriyāpravṛttāni svasāmānyalakṣaṇayuktyāgamapramāṇasuvinibaddhāni dṛṣṭvā tatsvabhāvābhiniveśavikalpaḥ pravartate
etanmahāmate bodhisattvenādhigamya vyāvartayitavyam
dharmanairātmyalakṣaṇānupraveśatayā pudgalanairātmyalakṣaṇadṛṣṭiṃ nivārya bhūmikramānusaṃdhau pratiṣṭhāpayitavyam
etanmahāmate śrāvakāṇāṃ bhāvavikalpasvabhāvābhiniveśalakṣaṇaṃ yaduktam idaṃ tatpratyuktam
atha khalu mahāmatirbodhisattvo mahāsattvo bhagavantametadavocat nityamacintyaṃ ca bhagavatā pratyātmāryagatigocaraṃ paramārthagocaraṃ ca prabhāṣitam
nanu bhagavaṃstīrthakarā api nityācintyavādinaḥ kāraṇānām bhagavānāha na mahāmate tīrthakarāṇāṃ kāraṇasya nityācintyatāṃ prāpnoti
tatkasya hetoḥ tīrthakarāṇāṃ mahāmate nityācintyaṃ na hetusvalakṣaṇayuktam
yasya mahāmate nityācintyaṃ na hetusvalakṣaṇayuktam tatkathakenābhivyajyate nityamacintyamiti nityācintyavādaḥ punarmahāmate yadi hetusvalakṣaṇayuktaḥ syāt nityaṃ kāraṇādhīnahetulakṣaṇatvānnityam acintyaṃ na bhavati
mama tu mahāmate paramārthanityācintyaṃ paramārthalakṣaṇahetuyuktaṃ bhāvābhāvavigataṃ pratyātmāryādhigamalakṣaṇatvāl lakṣaṇavatparamārthajñānahetutvāc ca hetumadbhāvābhāvavigatatvād akṛtakākāśanirvāṇanirodhadṛṣṭāntasādharmyānnityam
ata etanmahāmate tīrthakaranityācintyavādatulyaṃ na bhavati
nityācintyataiveyaṃ mahāmate tathāgatānāṃ pratyātmāryajñānādhigamatathatā
tasmāttarhi mahāmate bodhisattvena mahāsattvena nityācintyapratyātmāryajñānādhigamāya yogaḥ karaṇīyaḥ
punaraparaṃ mahāmate nityācintyatā tīrthakarāṇām anityabhāvavilakṣaṇahetutvāt
na svakṛtahetulakṣaṇaprabhāvitatvānnityam
yadi punarmahāmate tīrthakarāṇāṃ nityācintyatā kṛtakabhāvābhāvādanityatāṃ dṛṣṭvā anumānabuddhyā nityaṃ samāpyate tenaiva hetunā mamāpi mahāmate kṛtakabhāvābhāvādanityatāṃ dṛṣṭvā nityamahetūpadeśāt
yadi punarmahāmate hetulakṣaṇasaṃyuktaṃ nityācintyatā tīrthakarāṇāṃ hetubhāvasvalakṣaṇabhāvābhāvācchaśaviṣāṇatulyā mahāmate nityācintyatā vāgvikalpamātrā ca mahāmate tīrthakarāṇāṃ prasajyate
tatkasya hetoḥ yaduta vāgvikalpamātraṃ hi mahāmate śaśaviṣāṇaṃ svahetulakṣaṇābhāvāt
mama tu mahāmate nityācintyatā pratyātmāryādhigamalakṣaṇahetutvāt kṛtakabhāvābhāvavarjitatvānnityam na bāhyabhāvābhāvanityānityānupramāṇān nityam
yasya punarmahāmate bāhyābhāvān nityānumānānnityācintyatvānnityam tasyā nityācintyatāyāḥ svahetulakṣaṇaṃ na jānīte
pratyātmādhigamāryajñānagocaralakṣaṇaṃ bahirdhā te mahāmate asaṃkathyāḥ
punaraparaṃ mahāmate saṃsāravikalpaduḥkhabhayabhītā nirvāṇam anveṣante
saṃsāranirvāṇayoraviśeṣajñāḥ sarvabhāvavikalpābhāvād indriyāṇām anāgataviṣayoparamācca mahāmate nirvāṇaṃ vikalpayanti na pratyātmagativijñānālayaṃ parāvṛttipūrvakaṃ mahāmate
ataste mahāmate mohapuruṣā yānatrayavādino bhavanti na cittamātragatinirābhāsavādinaḥ
ataste mahāmate atītānāgatapratyutpannānāṃ tathāgatānāṃ svacittadṛśyagocarānabhijñā bāhyacittadṛśyagocarābhiniviṣṭāḥ
te saṃsāragaticakre punarmahāmate caṅkramyante
punaraparaṃ mahāmate anutpannān sarvadharmān atītānāgatapratyutpannās tathāgatā bhāṣante
tatkasya hetoḥ yaduta svacittadṛśyabhāvābhāvāt sadasator utpattivirahitatvānmahāmate anutpannāḥ sarvabhāvāḥ
śaśahayakharoṣṭraviṣāṇatulyā mahāmate sarvadharmāḥ
bālapṛthagjanābhūtaparikalpitasvabhāvavikalpitatvān mahāmate anutpannāḥ sarvabhāvāḥ
pratyātmāryajñānagatigocaro hi mahāmate sarvabhāvasvabhāvalakṣaṇotpādaḥ na bālapṛthagjanavikalpadvayagocarasvabhāvaḥ
dehabhogapratiṣṭhāgatisvabhāvalakṣaṇaṃ mahāmate ālayavijñānaṃ grāhyagrāhakalakṣaṇena pravartamānaṃ bālā utpādasthitibhaṅgadṛṣṭidvayapatitāśayā utpādaṃ sarvabhāvānāṃ sadasatorvikalpayanti
atra te mahāmate yogaḥ karaṇīyaḥ
punaraparaṃ mahāmate pañcābhisamayagotrāṇi
katamāni pañca yaduta śrāvakayānābhisamayagotraṃ pratyekabuddhayānābhisamayagotraṃ tathāgatayānābhisamayagotram aniyataikataragotram agotraṃ ca pañcamam
kathaṃ punarmahāmate śrāvakayānābhisamayagotraṃ pratyetavyam yaḥ skandhadhātvāyatanasvasāmānyalakṣaṇaparijñānādhigame deśyamāne romāñcitatanurbhavati
lakṣaṇaparicayajñāne cāsya buddhiḥ praskandati na pratītyasamutpādāvinirbhāgalakṣaṇaparicaye
idaṃ mahāmate śrāvakayānābhisamayagotram
yaḥ śrāvakayānābhisamayaṃ dṛṣṭvā ṣaṭpañcamyāṃ bhūmau paryutthānakleśaprahīṇo vāsanakleśāprahīṇo 'cintyācyutigataḥ samyaksiṃhanādaṃ nadati kṣīṇā me jātiḥ uṣitaṃ brahmacaryam ityevamādi nigadya pudgalanairātmyaparicayād yāvannirvāṇabuddhir bhavati
anye punarmahāmate ātmasattvajīvapoṣapuruṣapudgalasattvāvabodhānnirvāṇam anveṣante
anye punarmahāmate kāraṇādhīnān sarvadharmān dṛṣṭvā nirvāṇagatibuddhayo bhavanti
dharmanairātmyadarśanābhāvānnāsti mokṣo mahāmate
eṣā mahāmate śrāvakayānābhisamayagotrakasyāniryāṇaniryāṇabuddhiḥ
atra te mahāmate kudṛṣṭivyāvṛttyarthaṃ yogaḥ karaṇīyaḥ
tatra mahāmate pratyekabuddhayānābhisamayagotrakaḥ yaḥ pratyekābhisamaye deśyamāne aśruhṛṣṭaromāñcitatanurbhavati
asaṃsargapratyayād bhāvābhiniveśabahuvividhasvakāyavaicitryarddhivyastayamakaprātihāryadarśane nirdiśyamāne 'nunīyate sa pratyekabuddhayānābhisamayagotraka iti viditvā pratyekabuddhayānābhisamayānurūpā kathā karaṇīyā
etanmahāmate pratyekabuddhayānābhisamayagotrakasya lakṣaṇam
tatra mahāmate tathāgatayānābhisamayagotraṃ trividham yaduta svabhāvaniḥsvabhāvadharmābhisamayagotram adhigamasvapratyātmāryābhisamayagotram bāhyabuddhakṣetraudāryābhisamayagotraṃ ca
yadā punarmahāmate trayāṇāmapyeṣāmanyatame deśyamāne svacittadṛśyadehālayabhogapratiṣṭhācintyaviṣaye deśyamāne nottrasati na saṃtrasati na saṃtrāsamāpadyate veditavyamayaṃ tathāgatayānābhisamayagotraka iti
etanmahāmate tathāgatayānābhisamayagotrakasya lakṣaṇam
aniyatagotrakaḥ punarmahāmate triṣvapyeteṣu deśyamāneṣu yatrānunīyate tatrānuyojyaḥ syāt
parikarmabhūmiriyaṃ mahāmate gotravyavasthā
nirābhāsabhūmyavakramaṇatayā vyavasthā kriyate
pratyātmālaye tu svakleśavāsanāśuddhasya dharmanairātmyadarśanāt samādhisukhavihāraṃ prāpya śrāvako jinakāyatāṃ pratilapsyate
atha khalu bhagavāṃstasyāṃ velāyāmimā gāthā abhāṣata
srotāpattiphalaṃ caiva sakṛdāgāminastathā
anāgāmiphalaṃ caiva arhattvaṃ cittavibhramam
triyānamekayānaṃ ca ayānaṃ ca vadāmyaham
bālānāṃ mandabuddhīnām āryāṇāṃ ca viviktatām
dvāraṃ hi paramārthasya vijñaptirdvayavarjitā
yānatrayavyavasthānaṃ nirābhāse sthite kutaḥ
dhyānāni cāpramāṇāni ārūpyāśca samādhayaḥ
saṃjñānirodho nikhilaṃ cittamātre na vidyate
tatrecchantikānāṃ punarmahāmate anicchantikatāmokṣaṃ kena pravartate yaduta sarvakuśalamūlotsargataśca sattvānādikālapraṇidhānataśca
tatra sarvakuśalamūlotsargaḥ katamaḥ yaduta bodhisattvapiṭakanikṣepo'bhyākhyānaṃ ca naite sūtrāntā vinayamokṣānukūlā iti bruvataḥ sarvakuśalamūlotsargatvānna nirvāyate
dvitīyaḥ punarmahāmate bodhisattvo mahāsattva evaṃ bhavapraṇidhānopāyapūrvakatvānnāparinirvṛtaiḥ sarvasattvaiḥ parinirvāsyāmīti tato na parinirvāti
etanmahāmate aparinirvāṇadharmakāṇāṃ lakṣaṇaṃ yenecchantikagatiṃ samadhigacchanti
punarapi mahāmatirāha katamo'tra bhagavan atyantato na parinirvāti bhagavānāha bodhisattvecchantiko'tra mahāmate ādiparinirvṛtān sarvadharmān viditvā atyantato na parinirvāti
na punaḥ sarvakuśalamūlotsargecchantikaḥ
sarvakuśalamūlotsargecchantiko hi mahāmate punarapi tathāgatādhiṣṭhānātkadācitkarhicitkuśalamūlān vyutthāpayati
tatkasya hetoḥ yaduta aparityaktā hi mahāmate tathāgatānāṃ sarvasattvāḥ
ata etasmātkāraṇānmahāmate bodhisattvecchantiko na parinirvātīti
punaraparaṃ mahāmate bodhisattvena mahāsattvena svabhāvalakṣaṇatrayakuśalena bhavitavyam
tatra mahāmate parikalpitasvabhāvo nimittātpravartate
kathaṃ punarmahāmate parikalpitasvabhāvo nimittātpravartate tatra mahāmate paratantrasvabhāvo vastunimittalakṣaṇākāraḥ khyāyate
tatra mahāmate vastunimittalakṣaṇābhiniveśaḥ punardviprakāraḥ
parikalpitasvabhāvaṃ vyavasthāpayanti tathāgatā arhantaḥ samyaksaṃbuddhā nāmābhiniveśalakṣaṇena ca nāmavastunimittābhiniveśalakṣaṇena ca
tatra vastunimittābhiniveśalakṣaṇaṃ punarmahāmate yaduta adhyātmabāhyadharmābhiniveśaḥ
nimittalakṣaṇābhiniveśaḥ punar yaduta teṣveva ādhyātmikabāhyeṣu dharmeṣu svasāmānyalakṣaṇaparijñānāvabodhaḥ
etanmahāmate dviprakāraṃ parikalpitasvabhāvasya lakṣaṇam
yadāśrayālambanāt pravartate tatparatantram
tatra mahāmate pariniṣpannasvabhāvaḥ katamaḥ yaduta nimittanāmavastulakṣaṇavikalpavirahitaṃ tathatāryajñānagatigamanapratyātmāryajñānagatigocaraḥ
eṣa mahāmate pariniṣpannasvabhāvas tathāgatagarbhahṛdayam
atha khalu bhagavāṃstasyāṃ velāyāmimāṃ gāthāmabhāṣata
nimittaṃ nāma saṃkalpaḥ svabhāvadvayalakṣaṇam
samyagjñānaṃ hi tathatā pariniṣpannalakṣaṇam
eṣa mahāmate pañcadharmasvabhāvalakṣaṇapravicayo nāma dharmaparyāyaḥ pratyātmāryajñānagatigocaraḥ yatra tvayā anyaiśca bodhisattvaiḥ śikṣitavyam
punaraparaṃ mahāmate bodhisattvena mahāsattvena nairātmyadvayalakṣaṇapravicayakuśalena bhavitavyam
tatra mahāmate katamannairātmyadvayalakṣaṇam yaduta ātmātmīyarahitaskandhadhātvāyatanakadambakam ajñānakarmatṛṣṇāprabhavaṃ cakṣuṣā rūpādigrahaṇābhiniveśātpravartamānaṃ vijñānaṃ sarvendriyaiḥ svacittadṛśyabhājanadehālayasvacittavikalpavikalpitaṃ vijñāpayati
nadībījadīpavāyumeghasadṛśakṣaṇaparamparābhedabhinnaṃ capalaṃ vānaramakṣikāsadṛśam acaukṣamacaukṣaviṣayacāryanātho'nala ivātṛptam anādikālaprapañcaviṣayavāsanārahitam araghaṭṭacakrayantracakravat saṃsārabhavagaticakre vicitradeharūpadhārimāyāvetālayantrapratimaṃ pravartamānaṃ pravartate
yadatra mahāmate lakṣaṇakauśalajñānam idamucyate pudgalanairātmyajñānam
tatra mahāmate dharmanairātmyajñānaṃ katamat yaduta skandhadhātvāyatanānāṃ parikalpitalakṣaṇasvabhāvāvabodhaḥ
yathā mahāmate skandhadhātvāyatanānyātmavirahitāni skandhasamūhamātraṃ hetukarmatṛṣṇāsūtropanibaddhamanyonyapratyayatayā pravartate nirīham tathā skandhā api mahāmate svasāmānyalakṣaṇavirahitā abhūtaparikalpalakṣaṇavicitraprabhāvitā bālairvikalpyante na tvāryaiḥ
cittamanomanovijñānapañcadharmasvabhāvarahitān mahāmate sarvadharmān vibhāvayan bodhisattvo mahāsattvo dharmanairātmyakuśalo bhavati
dharmanairātmyakuśalaḥ punarmahāmate bodhisattvo mahāsattvo nacirātprathamāṃ bodhisattvabhūmiṃ nirābhāsapravicayāṃ pratilabhate
bhūmilakṣaṇapravicayāvabodhāt pramuditānantaram anupūrvaṃ navasu bhūmiṣu kṛtavidyo mahādharmameghāṃ pratilabhate
sa tasyāṃ pratiṣṭhito'nekaratnamuktopaśobhite mahāpadmarāje padmakṛtau mahāratnavimāne māyāsvabhāvagocaraparicayābhinirvṛtte niṣaṇṇaḥ tadanurūpairjinaputraiḥ parivṛtaḥ sarvabuddhakṣetrāgatair buddhapāṇyabhiṣekaiś cakravartiputravadabhiṣicyate
buddhasutabhūmim atikramya pratyātmāryadharmagatigamanatvāt tathāgato dharmakāyavaśavartī bhaviṣyati dharmanairātmyadarśanāt
etanmahāmate sarvadharmanairātmyalakṣaṇam
atra te mahāmate śikṣitavyam anyaiśca bodhisattvairmahāsattvaiḥ
atha khalu mahāmatirbodhisattvo mahāsattvaḥ punarapi bhagavantametadavocat samāropāpavādalakṣaṇaṃ me bhagavān deśayatu yathāhaṃ ca anye ca bodhisattvāḥ samāropāpavādakudṛṣṭivarjitamatayaḥ kṣipram anuttarāṃ samyaksaṃbodhim abhisaṃbudhyeran
abhisaṃbudhya śāśvatasamāropāpavādocchedadṛṣṭivivarjitās tava buddhanetrīṃ nāpavadiṣyante
atha khalu bhagavān punarapi mahāmaterbodhisattvasya mahāsattvasyādhyeṣaṇāṃ viditvā imāṃ gāthāmabhāṣata
samāropāpavādo hi cittamātre na vidyate
dehabhogapratiṣṭhābhaṃ ye cittaṃ nābhijānate
samāropāpavādeṣu te caranty avipaścitaḥ
atha khalu bhagavānetameva gāthārthamuddyotayan punarapyetad avocat caturvidho mahāmate asatsamāropaḥ
katamaścaturvidhaḥ yaduta asallakṣaṇasamāropo 'saddṛṣṭisamāropo 'taddhetusamāropo 'sadbhāvasamāropaḥ
eṣa hi mahāmate caturvidhaḥ samāropaḥ
apavādaḥ punarmahāmate katamaḥ yaduta asyaiva kudṛṣṭisamāropasyānupalabdhipravicayābhāvād apavādo bhavati
etaddhi mahāmate samāropāpavādasya lakṣaṇam
punaraparaṃ mahāmate asallakṣaṇasamāropasya lakṣaṇaṃ katamat yaduta skandhadhātvāyatanānām asatsvasāmānyalakṣaṇābhiniveśaḥ idam evamidaṃ nānyatheti
etaddhi mahāmate asallakṣaṇasamāropasya lakṣaṇam
eṣa hi mahāmate asallakṣaṇasamāropavikalpo 'nādikālaprapañcadauṣṭhulyavicitravāsanābhiniveśāt pravartate
etaddhi mahāmate asallakṣaṇasamāropasya lakṣaṇam
asaddṛṣṭisamāropaḥ punarmahāmate yasteṣveva skandhadhātvāyataneṣv ātmajīvajantupoṣapuruṣapudgaladṛṣṭisamāropaḥ
ayamucyate mahāmate asaddṛṣṭisamāropaḥ
asaddhetusamāropaḥ punarmahāmate yaduta ahetusamutpannaṃ prāgvijñānaṃ paścād abhūtvā māyāvadanutpannaṃ pūrvaṃ cakṣūrūpālokasmṛtipūrvakaṃ pravartate
pravṛtya bhūtvā ca punarvinaśyati
eṣa mahāmate asaddhetusamāropaḥ
asadbhāvasamāropaḥ punarmahāmate yaduta ākāśanirodhanirvāṇākṛtakabhāvābhiniveśasamāropaḥ
ete ca mahāmate bhāvābhāvavinivṛttāḥ
śaśahayakharoṣṭraviṣāṇakeśoṇḍukaprakhyā mahāmate sarvadharmāḥ sadasatpakṣavigatāḥ
samāropāpavādāśca bālairvikalpyante svacittadṛśyamātrānavadhāritamatibhir na tvāryaiḥ
etanmahāmate asadbhāvavikalpasamāropāpavādasya lakṣaṇam
tasmāttarhi mahāmate samāropāpavādadṛṣṭivigatena bhavitavyam
punaraparaṃ mahāmate bodhisattvāś cittamanomanovijñānapañcadharmasvabhāvanairātmyalakṣaṇadvayagatiṃ gatvā parahitahetor anekarūpaveṣadhāriṇo bhavanti
parikalpitasvabhāvā iva paratantrāśayā viśvarūpacintāmaṇisadṛśāḥ sarvabuddhakṣetraparṣanmaṇḍalagatā māyāsvapnapratibhāsapratibimbodakacandragatisamān utpādabhaṅgaśāśvatocchedarahitān sarvadharmān saṃmukhaṃ sarvatathāgatebhyaḥ sarvaśrāvakapratyekabuddhayānavirahān dharmadeśanāṃ śṛṇvanti samādhimukhaśatasahasrāṇi ca pratilabhante
yāvadanekāni samādhikoṭīniyutaśatasahasrāṇi pratilabhya taiḥ samādhibhiḥ kṣetrātkṣetraṃ saṃkrāmanti
buddhapūjābhiyuktāśca sarvopapattidevabhavanālayeṣu ratnatrayamupadeśya buddharūpamāsthāya śrāvakagaṇabodhisattvagaṇaparivṛtāḥ svacittadṛśyamātrāvatāraṇatayā bāhyabhāvābhāvopadeśaṃ kurvanti sadasatpakṣavinivṛttyartham
atha khalu bhagavāṃstasyāṃ velāyāmimāṃ gāthāmabhāṣata
cittamātraṃ yadā lokaṃ prapaśyanti jinātmajāḥ
tadā nairmāṇikaṃ kāyaṃ kriyāsaṃskāravarjitam
labhante te balābhijñāvaśitaiḥ saha saṃyutam
atha khalu mahāmatirbodhisattvo mahāsattvaḥ punarapi bhagavantam adhyeṣate sma deśayatu bhagavān śūnyatānutpādādvayaniḥsvabhāvalakṣaṇaṃ sarvadharmāṇām yena śūnyatānutpādādvayaniḥsvabhāvalakṣaṇāvabodhena ahaṃ ca anye ca bodhisattvā mahāsattvā nāstyastivikalpavarjitāḥ kṣipramanuttarāṃ samyaksaṃbodhimabhisaṃbudhyeran
atha khalu bhagavān mahāmatiṃ bodhisattvaṃ mahāsattvametadavocattena hi mahāmate śṛṇu tatsādhu ca suṣṭhu ca manasi kuru
bhāṣiṣye'haṃ te
sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt
bhagavānetadavocat śūnyatā śūnyateti mahāmate parikalpitasvabhāvapadametat
parikalpitasvabhāvābhiniveśena punarmahāmate śūnyatānutpādābhāvādvayaniḥsvabhāvabhāvavādino bhavanti
tatra mahāmate saṃkṣepeṇa saptavidhā śūnyatā
yaduta lakṣaṇaśūnyatā bhāvasvabhāvaśūnyatā apracaritaśūnyatā pracaritaśūnyatā sarvadharmanirabhilāpyaśūnyatā paramārthāryajñānamahāśūnyatā itaretaraśūnyatā ca saptamī
tatra mahāmate lakṣaṇaśūnyatā katamā yaduta svasāmānyalakṣaṇaśūnyāḥ sarvabhāvāḥ
parasparasamūhāpekṣitatvāt pravicayavibhāgābhāvān mahāmate svasāmānyalakṣaṇasyāpravṛttiḥ
svaparobhayābhāvācca mahāmate lakṣaṇaṃ nāvatiṣṭhate
atastaducyate svalakṣaṇaśūnyāḥ sarvabhāvā iti
bhāvasvabhāvaśūnyatā punarmahāmate katamā yaduta svayaṃ svabhāvābhāvotpattito mahāmate bhāvasvabhāvaśūnyatā bhavati sarvadharmāṇām
tenocyate bhāvasvabhāvaśūnyateti
apracaritaśūnyatā punarmahāmate katamā yaduta apracaritapūrvaṃ nirvāṇaṃ skandheṣu
tenocyate apracaritaśūnyateti
pracaritaśūnyatā punarmahāmate katamā yaduta skandhā ātmātmīyarahitā hetuyuktikriyākarmayogaiḥ pravartamānāḥ pravartante
tenocyate pracaritaśūnyateti
sarvadharmanirabhilāpyaśūnyatā punarmahāmate katamā yaduta parikalpitasvabhāvān abhilāpyatvānnirabhilāpyaśūnyāḥ sarvadharmāḥ
tenocyate nirabhilāpyaśūnyateti
paramārthāryajñānamahāśūnyatā punarmahāmate katamā yaduta svapratyātmāryajñānādhigamaḥ sarvadṛṣṭidoṣavāsanābhiḥ śūnyaḥ
tenocyate paramārthāryajñānamahāśūnyateti
itaretaraśūnyatā punarmahāmate katamā yaduta yadyatra nāsti tattena śūnyamityucyate
tadyathā mahāmate śṛgālamātuḥ prāsāde hastigavaiḍakādyā na santi
aśūnyaṃ ca bhikṣubhiriti bhāṣitaṃ mayā
sa ca taiḥ śūnya ityucyate
na ca punarmahāmate prāsādaḥ prāsādabhāvato nāsti bhikṣavaśca bhikṣubhāvato na santi
na ca te'nyatra hastigavaiḍakādyā bhāvā nāvatiṣṭhante
idaṃ mahāmate svasāmānyalakṣaṇaṃ sarvadharmāṇām
itaretaraṃ tu na saṃvidyate
tenocyate itaretaraśūnyateti
eṣā mahāmate saptavidhā śūnyatā
eṣā ca mahāmate itaretaraśūnyatā sarvajaghanyā
sā ca tvayā parivarjayitavyā
na svayamutpadyate na ca punarmahāmate te notpadyante anyatra samādhyavasthāyām
tenocyante anutpannā niḥsvabhāvāḥ
anutpattiṃ saṃdhāya mahāmate niḥsvabhāvāḥ sarvabhāvāḥ
kṣaṇasaṃtatiprabandhābhāvācca anyathābhāvadarśanānmahāmate niḥsvabhāvāḥ sarvabhāvāḥ
tenocyate niḥsvabhāvāḥ sarvabhāvā iti
advayalakṣaṇaṃ punarmahāmate katamat yaduta chāyātapavaddīrghahrasvakṛṣṇaśuklavan mahāmate dvayaprabhāvitā na pṛthakpṛthak
evaṃ saṃsāranirvāṇavanmahāmate sarvadharmā advayāḥ
na yatra mahāmate nirvāṇaṃ tatra saṃsāraḥ
na ca yatra saṃsārastatra nirvāṇam vilakṣaṇahetusadbhāvāt
tenocyate advayāḥ saṃsāraparinirvāṇavat sarvadharmā iti
tasmāttarhi mahāmate śūnyatānutpādādvayaniḥsvabhāvalakṣaṇe yogaḥ karaṇīyaḥ
atha khalu bhagavāṃstasyāṃ velāyāmime gāthe abhāṣata
deśemi śūnyatāṃ nityaṃ śāśvatocchedavarjitām
saṃsāraṃ svapnamāyākhyaṃ na ca karma vinaśyati
ākāśamatha nirvāṇaṃ nirodhaṃ dvayameva ca
bālāḥ kalpentyakṛtakānāryā nāstyastivarjitān
atha khalu bhagavān punarapi mahāmatiṃ bodhisattvaṃ mahāsattvam etadavocad etaddhi mahāmate śūnyatānutpādādvayaniḥsvabhāvalakṣaṇaṃ sarvabuddhānāṃ sarvasūtrāntagatam
yatra kvacitsūtrānte 'yamevārtho vibhāvayitavyaḥ
eṣa hi mahāmate sūtrāntaḥ sarvasattvāśayadeśanārthavyabhicāriṇī na sā tattvapratyavasthānakathā
tadyathā mahāmate mṛgatṛṣṇikā mṛgollāpinī udakabhāvābhiniveśenābhiniveśyate tasyāṃ codakaṃ nāsti evameva mahāmate sarvasūtrāntadeśanā dharmā bālānāṃ svavikalpasaṃtoṣaṇam na tu sā tattvāryajñānavyavasthānakathā
tasmāttarhi mahāmate arthānusāriṇā bhavitavyaṃ na deśanābhilāpābhiniviṣṭena
atha khalu mahāmatirbodhisattvo mahāsattvo bhagavantametadavocattathāgatagarbhaḥ punarbhagavatā sūtrāntapāṭhe'nuvarṇitaḥ
sa ca kila tvayā prakṛtiprabhāsvaraviśuddhyādiviśuddha eva varṇyate dvātriṃśallakṣaṇadharaḥ sarvasattvadehāntargataḥ
mahārghamūlyaratnaṃ malinavastupariveṣṭitamiva skandhadhātvāyatanavastuveṣṭito rāgadveṣamohābhūtaparikalpamalamalino nityo dhruvaḥ śivaḥ śāśvataśca bhagavatā varṇitaḥ
tatkathamayaṃ bhagavaṃstīrthakarātmavādatulyastathāgatagarbhavādo na bhavati tīrthakarā api bhagavan nityaḥ kartā nirguṇo vibhuravyaya ityātmavādopadeśaṃ kurvanti
bhagavānāha na hi mahāmate tīrthakarātmavādatulyo mama tathāgatagarbhopadeśaḥ
kiṃ tu mahāmate tathāgatāḥ śūnyatābhūtakoṭinirvāṇānutpādānimittāpraṇihitādyānāṃ mahāmate padārthānāṃ tathāgatagarbhopadeśaṃ kṛtvā tathāgatā arhantaḥ samyaksaṃbuddhā bālānāṃ nairātmyasaṃtrāsapadavivarjanārthaṃ nirvikalpanirābhāsagocaraṃ tathāgatagarbhamukhopadeśena deśayanti
na cātra mahāmate anāgatapratyutpannaiḥ bodhisattvairmahāsattvairātmābhiniveśaḥ kartavyaḥ
tadyathā mahāmate kumbhakāra ekasmānmṛtparamāṇurāśervividhāni bhāṇḍāni karoti hastaśilpadaṇḍodakasūtraprayatnayogāt evameva mahāmate tathāgatāstadeva dharmanairātmyaṃ sarvavikalpalakṣaṇavinivṛttaṃ vividhaiḥ prajñopāyakauśalyayogair garbhopadeśena vā nairātmyopadeśena vā kumbhakāravaccitraiḥ padavyañjanaparyāyair deśayante
etasmātkāraṇānmahāmate tīrthakarātmavādopadeśatulyastathāgatagarbhopadeśo na bhavati
evaṃ hi mahāmate tathāgatagarbhopadeśamātmavādābhiniviṣṭānāṃ tīrthakarāṇāmākarṣaṇārthaṃ tathāgatagarbhopadeśena nirdiśanti kathaṃ bata abhūtātmavikalpadṛṣṭipatitāśayā vimokṣatrayagocarapatitāśayopetāḥ kṣipramanuttarāṃ samyaksaṃbodhimabhisaṃbudhyeranniti
etadarthaṃ mahāmate tathāgatā arhantaḥ samyaksaṃbuddhās tathāgatagarbhopadeśaṃ kurvanti
ata etanna bhavati tīrthakarātmavādatulyam
tasmāttarhi mahāmate tīrthakaradṛṣṭivinivṛttyarthaṃ tathāgatanairātmyagarbhānusāriṇā ca te bhavitavyam
atha khalu bhagavāṃstasyāṃ velāyāmimāṃ gāthāmabhāṣata
pudgalaḥ saṃtatiḥ skandhāḥ pratyayā aṇavastathā
pradhānamīśvaraḥ kartā cittamātraṃ vikalpyate
atha khalu mahāmatirbodhisattvo'nāgatāṃ janatāṃ samālokya punarapi bhagavantamadhyeṣate sma deśayatu me bhagavān yogābhisamayaṃ yathā bodhisattvā mahāsattvā mahāyogayogino bhavanti
bhagavānāha caturbhirmahāmate dharmaiḥ samanvāgatā bodhisattvā mahāyogayogino bhavanti
katamaiścaturbhiḥ yaduta svacittadṛśyavibhāvanatayā ca utpādasthitibhaṅgadṛṣṭivivarjanatayā ca bāhyabhāvābhāvopalakṣaṇatayā ca svapratyātmāryajñānādhigamābhilakṣaṇatayā ca
ebhirmahāmate caturbhirdharmaiḥ samanvāgatā bodhisattvā mahāsattvā mahāyogayogino bhavanti
tatra kathaṃ mahāmate bodhisattvo mahāsattvaḥ svacittadṛśyavibhāvanākuśalo bhavati yaduta sa evaṃ pratyavekṣate svacittamātramidaṃ traidhātukamātmātmīyarahitaṃ nirīham āyūhaniyūhavigatam anādikālaprapañcadauṣṭhulyavāsanābhiniveśavāsitaṃ traidhātukavicitrarūpopacāropanibaddhaṃ dehabhogapratiṣṭhāgativikalpānugataṃ vikalpyate khyāyate ca
evaṃ hi mahāmate bodhisattvo mahāsattvaḥ svacittadṛśyavibhāvanākuśalo bhavati
kathaṃ punarmahāmate bodhisattvo mahāsattva utpādasthitibhaṅgadṛṣṭivivarjito bhavati yaduta māyāsvapnarūpajanmasadṛśāḥ sarvabhāvāḥ svaparobhayābhāvān notpadyante
svacittamātrānusāritvād bāhyabhāvābhāvadarśanād vijñānānāmapravṛttiṃ dṛṣṭvā pratyayānāmakūṭarāśitvaṃ ca vikalpapratyayodbhavaṃ traidhātukaṃ paśyanto 'dhyātmabāhyasarvadharmānupalabdhibhir niḥsvabhāvadarśanād utpādadṛṣṭivinivṛttau māyādidharmasvabhāvānugamād anutpattikadharmakṣāntiṃ pratilabhante
aṣṭamyāṃ bhūmau sthitāś cittamanomanovijñānapañcadharmasvabhāvanairātmyadvayagatiparāvṛttyadhigamān manomayakāyaṃ pratilabhante
mahāmatirāha manomayakāya iti bhagavan kena kāraṇena bhagavānāha manomaya iti mahāmate manovad apratihataśīghragāmitvān manomaya ityucyate
tadyathā mahāmate mano'pratihataṃ girikuḍyanadīvṛkṣādiṣvanekāni yojanaśatasahasrāṇi pūrvadṛṣṭānubhūtān viṣayānanusmaran svacittaprabandhāvicchinnaśarīramapratihatagati pravartate evameva mahāmate manomayakāyasahapratilambhena māyopamasamena samādhinā balavaśitābhijñānalakṣaṇakusumitam āryagatinikāyasahajo mana iva pravartate'pratihatagatiḥ pūrvapraṇidhānaviṣayān anusmaran sattvaparipākārtham
evaṃ hi mahāmate bodhisattvo mahāsattva utpādasthitibhaṅgadṛṣṭivivarjito bhavati
tatra kathaṃ mahāmate bodhisattvo mahāsattvo bāhyabhāvābhāvopalakṣaṇakuśalo bhavati yaduta marīcisvapnakeśoṇḍukaprakhyā mahāmate sarvabhāvāḥ
anādikālaprapañcadauṣṭhulyavicitravipākavikalpavāsanābhiniveśahetukāḥ sarvabhāvasvabhāvā iti saṃpaśyan pratyātmāryajñānagativiṣayam abhilaṣate
ebhirmahāmate caturbhirdharmaiḥ samanvāgatā bodhisattvā mahāsattvā mahāyogayogino bhavanti
atra te mahāmate yogaḥ karaṇīyaḥ
atha khalu mahāmatirbodhisattvaḥ punarapi bhagavantamadhyeṣate sma deśayatu me bhagavān hetupratyayalakṣaṇaṃ sarvadharmāṇām yena hetupratyayalakṣaṇāvabodhena ahaṃ ca anye ca bodhisattvā mahāsattvāḥ sadasaddṛṣṭivikalparahitāḥ sarvabhāvanākramaṃ yugapadutpattiṃ na kalpayeyuḥ
bhagavānāha dviprakāraṃ mahāmate pratītyasamutpādahetulakṣaṇaṃ sarvadharmāṇāṃ yaduta bāhyaṃ ca ādhyātmikaṃ ca
tatra bāhyapratītyasamutpādo mahāmate
mṛtpiṇḍadaṇḍacakrasūtrodakapuruṣaprayatnādipratyayair mahāmate ghaṭa utpadyate
yathā ca mahāmate ghaṭo mṛtpiṇḍādeva tantubhyaḥ paṭāḥ vīraṇebhyaḥ kaṭāḥ bījādaṅkuraḥ manthādipuruṣaprayatnayogāddadhno navanīta utpadyate evameva mahāmate bāhyaḥ pratītyasamutpādaḥ pūrvottarottaro draṣṭavyam
tatra ādhyātmikaḥ pratītyasamutpādo yaduta avidyā tṛṣṇā karmetyevamādyā mahāmate dharmāḥ pratītyasamutpādasaṃjñāṃ pratilabhante
ebhya utpannā mahāmate skandhadhātvāyatanākhyā dharmāḥ pratītyasamutpādasaṃjñāṃ pratilabhante
te cāviśiṣṭāḥ kalpyante ca bālaiḥ
tatra heturmahāmate ṣaḍvidhaḥ
yaduta bhaviṣyaddhetuḥ saṃbandhaheturlakṣaṇahetuḥ kāraṇahetur vyañjanahetur upekṣāhetur mahāmate ṣaṣṭhaḥ
tatra bhaviṣyaddheturmahāmate hetukṛtyaṃ karotyadhyātmabāhyotpattau dharmāṇām
saṃbandhahetuḥ punarmahāmate ālambanakṛtyaṃ karotyadhyātmikabāhyotpattau skandhabījādīnām
lakṣaṇahetuḥ punaraparaṃ mahāmate anantarakriyālakṣaṇoparibaddhaṃ janayati
kāraṇahetuḥ punarmahāmate ādhipatyādhikārakṛtyaṃ karoti cakravartinṛpavat
vyañjanahetuḥ punarmahāmate utpannasya vikalpasya bhāvasya lakṣaṇoddyotanakṛtyaṃ karoti pradīpavadrūpādīnām
upekṣāhetuḥ punarmahāmate vinivṛttikāle prabandhakriyāvyucchittiṃ karotyavikalpotpattau
ete hi mahāmate svavikalpakalpitā bālapṛthagjanairna kramavṛttyā na yugapatpravartante
tat kasya hetoḥ yadi punarmahāmate yugapatpravarteran kāryakāraṇavibhāgo na syād apratilabdhahetulakṣaṇatvāt
atha kramavṛttyā pravarteran alabdhasya lakṣaṇātmakatvātkramavṛttyā na pravartate
ajātaputrapitṛśabdavan mahāmate kramavṛttisaṃbandhayogā na ghaṭante
tārkikāṇāṃ hetvārambaṇanirantarādhipatipratyayādibhir janyajanakatvānmahāmate kramavṛttyā notpadyante
parikalpitasvabhāvābhiniveśalakṣaṇānmahāmate yugapan notpadyante
svacittadṛśyadehabhogapraviṣṭhānatvāt svasāmānyalakṣaṇabāhyabhāvābhāvān mahāmate krameṇa yugapadvā notpadyante
anyatra svacittadṛśyavikalpavikalpitatvād vijñānaṃ pravartate
tasmāttarhi mahāmate hetupratyayakriyāyogalakṣaṇakramayugapaddṛṣṭivigatena te bhavitavyam
tatredam ucyate
na hyatrotpadyate kiṃcitpratyayairna nirudhyate
utpadyante nirudhyante pratyayā eva kalpitāḥ
na bhaṅgotpādasaṃkleśaḥ pratyayānāṃ nivāryate
yatra bālā vikalpanti pratyayaiḥ sa nivāryate
yaccāsataḥ pratyayeṣu dharmāṇāṃ nāsti saṃbhavaḥ
vāsanairbhrāmitaṃ cittaṃ tribhave khyāyate yataḥ
nābhūtvā jāyate kiṃcitpratyayairna virudhyate
vandhyāsutākāśapuṣpaṃ yadā paśyanti saṃskṛtam
tadā grāhaśca grāhyaṃ ca bhrāntiṃ dṛṣṭvā nivartate
na cotpādya na cotpannaḥ pratyayo'pi na kiṃcana
saṃvidyate kvacitkecidvyavahārastu kathyate
atha khalu mahāmatirbodhisattvo mahāsattvaḥ punarapi bhagavantametadavocad deśayatu me bhagavān vāgvikalpalakṣaṇahṛdayaṃ nāma dharmaparyāyaṃ yena vāgvikalpalakṣaṇahṛdayena bhagavan suprativibhāgavinibaddhena ahaṃ ca anye ca bodhisattvā mahāsattvā abhilāpābhilāpyārthadvayagatiṃgatāḥ kṣipramanuttarāṃ samyaksaṃbodhimabhisaṃbudhya abhilāpābhilāpyārthadvayagatiṃ sarvasattvānāṃ viśodhayeyuḥ
bhagavānāha tena hi mahāmate śṛṇu sādhu ca suṣṭhu ca manasi kuru
bhāṣiṣye'haṃ te
sādhu bhagavan iti mahāmatirbodhisattvo mahāsattvo bhagavataḥ pratyaśrauṣīt
bhagavānasyaitadavocat caturvidhaṃ mahāmate vāgvikalpalakṣaṇaṃ bhavati
yaduta lakṣaṇavāk svapnavāk dauṣṭhulyavikalpābhiniveśavāk anādivikalpavāk
tatra mahāmate lakṣaṇavāk svavikalparūpanimittābhiniveśātpravartate
svapnavāk punarmahāmate pūrvānubhūtaviṣayānusmaraṇāt prativibuddhaviṣayābhāvācca pravartate
dauṣṭhulyavikalpābhiniveśavāk punarmahāmate śatrupūrvakṛtakarmānusmaraṇātpravartate
anādikālavikalpavāk punarmahāmate anādikālaprapañcābhiniveśadauṣṭhulyasvabījavāsanātaḥ pravartate
etaddhi mahāmate caturvidhaṃ vāgvikalpalakṣaṇamiti me yaduktam idaṃ tatpratyuktam
atha khalu mahāmatirbodhisattvo mahāsattvaḥ punarapi bhagavantametamevārthamadhyeṣate sma deśayatu me bhagavān punarapi vāgvikalpābhivyaktigocaram
kutra kasmāt kathaṃ kena bhagavan nṛṇāṃ vāgvijñaptivikalpaḥ pravartate bhagavānāha śira uronāsākaṇṭhatālvoṣṭhajihvādantasamavāyān mahāmate vāk pravartamānā pravartate
mahāmatirāha kiṃ punarbhagavan vāg vikalpādanyā uta ananyā bhagavānāha na hi mahāmate vāg vikalpādanyā nānanyā
tatkasya hetoḥ yaduta taddhetūtpattilakṣaṇatvānmahāmate vāgvikalpaḥ pravartate
yadi punarmahāmate vāg vikalpādanyā syāt avikalpahetukī syāt
athānanyā syāt arthābhivyaktitvād vāṅ na kuryāt
sā ca kurute
tasmānnānyā nānanyā
punarapi mahāmatirāha kiṃ punarbhagavan vacanameva paramārthaḥ uta yadvacanenābhilapyate sa paramārthaḥ bhagavānāha na mahāmate vacanaṃ paramārthaḥ na ca yadvacanenābhilapyate sa paramārthaḥ
tatkasya hetoḥ yaduta paramārthāryasukhābhilāpapraveśitvāt paramārthasya vacanaṃ na paramārthaḥ
paramārthastu mahāmate āryajñānapratyātmagatigamyo na vāgvikalpabuddhigocaraḥ
tena vikalpo nodbhāvayati paramārtham
vacanaṃ punarmahāmate utpannapradhvaṃsi capalaṃ parasparapratyayahetusamutpannam
yacca mahāmate parasparapratyayahetusamutpannaṃ tatparamārthaṃ nodbhāvayati
svaparalakṣaṇābhāvānmahāmate bāhyalakṣaṇaṃ nodbhāvayati
punaraparaṃ mahāmate svacittadṛśyamātrānusāritvād vividhavicitralakṣaṇabāhyabhāvābhāvād vāgvikalpaḥ paramārthaṃ na vikalpayati
tasmāttarhi mahāmate vāgvicitrā vikalparahitena te bhavitavyam
tatredamucyate
sarvabhāvo'svabhāvo hi sadvacanaṃ tathāpyasat
śūnyatāśūnyatārthaṃ vā bālo'paśyan vidhāvati
sarvabhāvasvabhāvā ca vacanamapi nṛṇām
kalpanā sāpi nāsti nirvāṇaṃ svapnatulyam
bhavaṃ parīkṣeta na saṃsāre nāpi nirvāyāt
rājā śreṣṭhī yathā putrān vicitrairmṛnmayairmṛgaiḥ
pralobhya krīḍayitvā ca bhūtān dadyāttato mṛgān
tathāhaṃ lakṣaṇaiścitrairdharmāṇāṃ pratibimbakaiḥ
pratyātmavedyāṃ putrebhyo bhūtakoṭiṃ vadāmyaham
atha khalu mahāmatirbodhisattvo mahāsattvaḥ punarapi bhagavantametadavocat deśayatu me bhagavān nāstyastitvaikatvānyatvobhayanobhayanaivāstinanāstinityānityavarjitaṃ sarvatīrthyāgatipracāram āryapratyātmajñānagatigamyaṃ parikalpitasvasāmānyalakṣaṇavinivṛttaṃ paramārthatattvāvatāraṃ bhūmyanusaṃdhikramottarottaraviśuddhilakṣaṇaṃ tathāgatabhūmyanupraveśalakṣaṇam anābhogapūrvapraṇidhānaviśvarūpamaṇisadṛśaviṣayānantalakṣaṇapracārasvacittadṛśyagocaragativibhāgalakṣaṇaṃ sarvadharmāṇām
yathā ca ahaṃ ca anye ca bodhisattvā mahāsattvā evamādiṣu parikalpitasvabhāvasvasāmānyalakṣaṇavinivṛttadṛṣṭayaḥ kṣipramanuttarāṃ samyaksaṃbodhimabhisaṃbudhya sarvasattvānāṃ sarvaguṇasaṃpattīḥ paripūrayema
bhagavānāha sādhu sādhu mahāmate sādhu khalu punastvaṃ mahāmate yattvametamartham adhyeṣitavyaṃ manyase
bahujanahitāya tvaṃ mahāmate pratipanno bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca
tena hi mahāmate śṛṇu sādhu ca suṣṭhu ca manasi kuru
bhāṣiṣye'haṃ te
sādhu bhagavanniti mahāmatirbodhisattvo mahāsattvo bhagavataḥ
pratyaśrauṣīt
bhagavāṃstasyaitadavocat svacittadṛśyamātrānavabodhānmahāmate bālapṛthagjanā bāhyavicitrabhāvābhiniveśena ca nāstyastitvaikatvānyatvobhayanaivāstinanāstinityānityasvabhāvavāsanāhetuvikalpābhiniveśena vikalpayanti
tadyathā mahāmate mṛgatṛṣṇodakaṃ mṛgā udakabhāvena vikalpya grīṣmābhitaptāḥ pātukāmatayā pradhāvanti svacittadṛṣṭibhrāntyanavabodhānna prajānanti nātrodakamiti evameva mahāmate bālapṛthagjanā anādikālavividhaprapañcavikalpavāsitamatayo rāgadveṣamohāgnitāpitamanaso vicitrarūpaviṣayābhilāṣiṇaḥ utpādabhaṅgasthitidṛṣṭyāśayā ādhyātmikabāhyabhāvābhāvākuśalāḥ
te ekatvānyatvanāstyastitvagrāhe prapatanti
tadyathā mahāmate gandharvanagare'viduṣām anagare nagarasaṃjñā bhavati
sā ca nagarākṛtir anādikālanagarabījavāsanābhiniveśāt khyāti
tacca nagaraṃ nānagaraṃ na nagaram
evameva mahāmate anādikālatīrthyaprapañcavādavāsanābhiniviṣṭāḥ ekatvānyatvāstitvanāstitvavādān abhiniviśante svacittadṛśyamātrānavadhāritamatayaḥ
tadyathā mahāmate kaścideva puruṣaḥ śayitaḥ svapnāntare strīpuruṣahastyaśvarathapadātigrāmanagaranigamagomahiṣavanodyānavividhagirinadītaḍāgopaśobhitaṃ janapadam antaḥpuraṃ praviśya prativibudhyeta
sa prativibuddhaḥ saṃs tadeva janapadamantaḥpuraṃ samanusmaret
tatkiṃ manyase mahāmate api nu sa puruṣaḥ paṇḍitajātīyo bhavet yastadabhūtaṃ svapnavaicitryam anusmaret āha no hīdaṃ bhagavan
bhagavānāha evameva mahāmate bālapṛthagjanāḥ kudṛṣṭidaṣṭāstīrthyamatayaḥ svapnatulyātsvacittadṛśyabhāvānna prativijānante ekatvānyatvanāstyastitvadṛṣṭiṃ samāśrayante
tadyathā mahāmate citrakarakṛtapradeśā animnonnatāḥ santo nimnonnatā bālaiḥ kalpyante evameva mahāmate bhaviṣyantyanāgate'dhvani tīrthyadṛṣṭivāsanāśayaprativikalpapuṣṭāḥ
te ekatvānyatvobhayānubhayavādābhiniviṣṭāḥ svayaṃ naṣṭā anyānapi sadasatpakṣaviviktānutpādavādino nāstikā iti vakṣyanti
ete hetuphalāpavādino durdarśanonmūlatahetukuśalaśuklapakṣāḥ
ete śreyo'rthibhir dūrataḥ parivarjyā iti vakṣyante
te ca svaparobhayadṛṣṭipatitāśayā nāstyastitvavikalpasamāropāpavādakudṛṣṭipatitāśayā narakaparāyaṇā bhaviṣyanti
tadyathā mahāmate taimirikāḥ keśoṇḍukaṃ dṛṣṭvā parasparam ācakṣate idaṃ citramidaṃ citramiti paśyantu bho mārṣāḥ
tacca keśoṇḍukam ubhayānutpannatayā na bhāvo nābhāvo darśanādarśanataḥ
evam eva mahāmate tīrthyakudṛṣṭivikalpāśayābhiniviṣṭāḥ sadasatpakṣaikatvānyatvobhayānubhayatvavādābhiniviṣṭāḥ saddharmāpavādakā ātmānaṃ parāṃśca vinipātayiṣyanti
tadyathā mahāmate acakramalātacakraṃ bālaiścakrabhāvena parikalpyate na paṇḍitaiḥ evameva mahāmate kudṛṣṭitīrthyāśayapatitā ekatvānyatvobhayānubhayatvaṃ parikalpayiṣyanti sarvabhāvotpattau
tadyathā mahāmate deve pravarṣati jalabudbudakāḥ sphaṭikamaṇisadṛśāḥ khyāyante
tatra ca bālāḥ sphaṭikamaṇibhāvam abhiniveśya pradhāvanti
te ca mahāmate udakabudbudakā na maṇayo nāmaṇayo grahaṇāgrahaṇataḥ
evameva mahāmate tīrthyadṛṣṭivikalpāśayavāsanāvāsitā asataścotpādaṃ varṇayiṣyanti pratyayaiḥ sataśca vināśam
punaraparaṃ mahāmate pramāṇatrayāvayavapratyavasthānaṃ kṛtvā āryajñānapratyātmādhigamyaṃ svabhāvadvayavinirmuktaṃ vastu svabhāvato vidyata iti vikalpayiṣyanti
na ca mahāmate cittamanomanovijñānacittaparāvṛttyāśrayāṇāṃ svacittadṛśyagrāhyagrāhakavikalpaprahīṇānāṃ tathāgatabhūmipratyātmāryajñānagatānāṃ yogināṃ bhāvābhāvasaṃjñā pravartate
yadi punarmahāmate yoginām evaṃgativiṣayāṇāṃ bhāvābhāvagrāhaḥ pravartate sa evaiṣāmātmagrāhaḥ poṣagrāhaḥ puruṣagrāhaḥ pudgalagrāhaḥ syāt
yā punareva mahāmate bhāvasvabhāvasvasāmānyalakṣaṇadeśanā eṣā mahāmate nairmāṇikabuddhadeśanā na dharmatābuddhadeśanā
deśanā punarmahāmate bālāśayagatadṛṣṭipravṛttā na ca pratyavasthānagatisvabhāvadharmāryajñānapratyātmādhigamasamādhisukhavihāram udbhāvayati
tadyathā mahāmate jalāntargatā vṛkṣacchāyā khyāyate
sā ca na chāyā nāchāyā vṛkṣasaṃsthānāsaṃsthānataḥ evameva mahāmate tīrthyadṛṣṭivāsanāvāsitavikalpā ekatvānyatvobhayatvānubhayatvanāstyastitvaṃ vikalpayiṣyanti svacittadṛśyamātrānavadhāritamatayaḥ
tadyathā mahāmate darpaṇāntargatāni sarvarūpapratibimbakāni khyāyante yathā pratyayataḥ svavikalpanācca na tāni bimbāni nābimbāni bimbābimbadarśanataḥ
atha ca te mahāmate svacittadṛśyavikalpāḥ khyāyante bālānāṃ bimbākṛtayaḥ
evameva mahāmate svacittapratibimbāni khyāyante ekatvānyatvobhayānubhayadṛṣṭyākāreṇa
tadyathā mahāmate pratiśrutkā puruṣanadīpavanasaṃyogāt pravartamānā anuśrūyate
sā ca na bhāvā nābhāvā ghoṣāghoṣaśravaṇataḥ evameva mahāmate nāstyastitvaikatvānyatvobhayanobhayadṛṣṭisvacittavāsanāvikalpāḥ khyāyante
tadyathā mahāmate nistṛṇagulmalatāvanāyāṃ medinyām ādityasaṃyogānmṛgatṛṣṇikāstaraṃgavat syandante
te ca na bhāvā nābhāvā lobhyālobhyataḥ
evameva mahāmate bālānām anādikālaprapañcadauṣṭhulyavāsanāvāsitaṃ vikalpavijñānam utpādasthitibhaṅgaikatvānyatvobhayānubhayanāstyastyāryapratyātmajñānavastumukhena mṛgatṛṣṇikāvat taraṅgāyate
tadyathā mahāmate vetālayantrapuruṣau niḥsattvau piśācayuktiyogāt spandanakriyāṃ kurvāte
tatra ca asadvikalpe bālā abhiniviśante gamanāgamanataḥ
evameva mahāmate bālapṛthagjanāḥ kudṛṣṭitīrthyāśayapatitā ekatvānyatvavādān abhiniviśante
sa ca asadbhūtasamāropaḥ
tasmāttarhi mahāmate utpādasthitibhaṅgaikatvānyatvobhayānubhayanāstyastyāryapratyātmavastvadhigam avikalparahitena bhavitavyam
tatredamucyate
jalavṛkṣacchāyāsadṛśāḥ skandhā vijñānapañcamāḥ
māyāsvapnopamādṛśā vijñaptyā mā vikalpayate
keśoṇḍukaprakhyamidaṃ marīcyudakavibhramat
tribhavaṃ svapnamāyākhyaṃ vibhāvento vimucyate
mṛgatṛṣṇā yathā grīṣme spandate cittamohanī
mṛgā gṛhṇanti pānīyaṃ na cāsyāṃ vastu vidyate
tathā vijñānabījaṃ hi spandate dṛṣṭigocare
bālā gṛhṇanti jāyantaṃ timiraṃ taimirā yathā
anādigatisaṃsāre bhāvagrāhopagūhitam
bālaḥ kīle yathā kīlaṃ pralobhya vinivartayet
māyāvetālayantrābhaṃ svapnavidyudghanaṃ sadā
trisaṃtativyavacchinnaṃ jagatpaśya vimucyate
na hyatra kācidvijñaptirmarīcīnāṃ yathā nabhe
evaṃ dharmān vijānanto na kiṃcitpratijānate
vijñaptirnāmamātreyaṃ lakṣaṇena na vidyate
skandhāḥ keśoṇḍukākārā yatra cāsau vikalpyate
cittaṃ keśoṇḍukaṃ māyā svapnaṃ gandharvameva ca
alātaṃ mṛgatṛṣṇā ca asantaḥ khyāti vai nṛṇām
nityānityaṃ tathaikatvamubhayaṃ nobhayaṃ tathā
anādidoṣasambandhād bālāḥ kalpanti mohitāḥ
darpaṇe udake netre bhāṇḍeṣu ca maṇīṣu ca
bimbaṃ hi dṛśyate teṣu bimbaṃ nāsti ca kutracid
bhāvābhāsaṃ tathā cittaṃ mṛgatṛṣṇā yathā nabhe
dṛśyate citrarūpeṇa svapne vandhyauraso yathā
punaraparaṃ mahāmate catuṣṭayavinirmuktā tathāgatānāṃ dharmadeśanā yaduta ekatvānyatvobhayānubhayapakṣavivarjitā nāstyastisamāropāpavādavinirmuktā
asatyapratītyasamutpādanirodhamārgavimokṣapravṛttipūrvakā mahāmate tathāgatānāṃ dharmadeśanā
na prakṛtīśvarahetuyadṛcchāṇukālasvabhāvopanibaddhā mahāmate tathāgatānāṃ dharmadeśanā
punaraparaṃ mahāmate kleśajñeyāvaraṇadvayaviśuddhyarthaṃ sārthavāhavadānupūrvyā aṣṭottare nirābhāsapadaśate pratiṣṭhāpayanti yānabhūmyaṅgasuvibhāgalakṣaṇe ca
punaraparaṃ mahāmate caturvidhaṃ dhyānam
katamaccaturvidham yaduta bālopacārikaṃ dhyānam arthapravicayaṃ dhyānam tathatālambanaṃ dhyānam tāthāgataṃ caturthaṃ dhyānam
tatra mahāmate bālopacārikaṃ dhyānaṃ katamat yaduta śrāvakapratyekabuddhayogayogināṃ pudgalanairātmyabhāvasvasāmānyabimbasaṃkalānityaduḥkhāśubhalakṣaṇābhiniveśapūrvakam evamidaṃ lakṣaṇaṃ nānyatheti paśyataḥ pūrvottarottarata ā saṃjñānirodhād bālopacārikaṃ bhavati
tatra arthapravicayadhyānaṃ punarmahāmate katamat yaduta pudgalanairātmyasvasāmānyalakṣaṇabāhyatīrthakarasvaparobhayābhāvaṃ kṛtvā dharmanairātmyabhūmilakṣaṇārthaṃ pravicayānupūrvakam arthapravicayadhyānaṃ bhavati
tatra tathatālambanaṃ dhyānaṃ mahāmate katamat yaduta parikalpitanairātmyadvayavikalpayathābhūtāvasthānād apravṛtter vikalpasya tathatālambanamiti vadāmi
tāthāgataṃ punarmahāmate dhyānaṃ katamat yaduta tāthāgatabhūmyākārapraveśaṃ pratyātmāryajñānalakṣaṇatrayasukhavihārācintyasattvakṛtyakaraṇatayā tāthāgataṃ dhyānamiti vadāmi
tatredam ucyate
arthapravicayaṃ dhyānaṃ dhyānaṃ bālopacārikam
tathatālambanaṃ dhyānaṃ dhyānaṃ tāthāgataṃ śubham
somabhāskarasaṃsthānaṃ padmapātālasādṛśam
gaganāgnicitrasadṛśaṃ yogī yuñjan prapaśyati
nimittāni ca citrāṇi tīrthamārgaṃ nayanti te
śrāvakatve nipātanti pratyekajinagocare
vidhūya sarvāṇyetāni nirābhāsaṃ yadā bhavet
tadā buddhakarādityāḥ sarvakṣetrāḥ samāgatāḥ
śiro hi tasya mārjanti nimittaṃ tathatānugam
atha khalu mahāmatirbodhisattvo mahāsattvaḥ punarapi bhagavantam etadavocat nirvāṇaṃ nirvāṇamiti bhagavannucyate
kasyaitadbhagavannadhivacanaṃ yaduta nirvāṇamiti bhagavānāha sarvavijñānasvabhāvavāsanālayamanomanovijñānadṛṣṭivāsanāparāvṛttir nirvāṇamityucyate sarvabuddhair mayā ca nirvāṇagatisvabhāvaśūnyatāvastugocaram
punaraparaṃ mahāmate nirvāṇam āryajñānapratyātmagatigocaraṃ śāśvatocchedavikalpabhāvābhāvavivarjitam
kathaṃ na śāśvatam yaduta svasāmānyalakṣaṇavikalpaprahīṇam ato na śāśvatam
tatrānucchedo yaduta sarvārthā atītānāgatapratyutpannāḥ pratyātmamapi gacchanti ato nocchedaḥ
punarmahāmate mahāparinirvāṇaṃ na nāśo na maraṇam
yadi punarmahāmate mahāparinirvāṇaṃ maraṇaṃ syāt punarapi janmaprabandhaḥ syāt
atha vināśaḥ syāt saṃskṛtalakṣaṇapatitaṃ syāt
ata etasmātkāraṇānmahāmate mahāparinirvāṇaṃ na nāśaṃ na maraṇam
cyutivigataṃ maraṇamadhigacchanti yoginaḥ
punaraparaṃ mahāmate mahāparinirvāṇam aprahīṇāsaṃprāptito 'nucchedāśāśvatato naikārthato nānārthato nirvāṇamityucyate
punaraparaṃ mahāmate śrāvakapratyekabuddhānāṃ nirvāṇaṃ svasāmānyalakṣaṇāvabodhād asaṃsargataḥ
viṣayāviparyāsadarśanād vikalpo na pravartate
tatasteṣāṃ tatra nirvāṇabuddhir bhavati
punar aparaṃ mahāmate dviprakāraṃ svabhāvadvayalakṣaṇaṃ bhavati
katamat dviprakāram yaduta abhilāpasvabhāvābhiniveśataśca vastusvabhāvābhiniveśataśca
tatra mahāmate abhilāpasvabhāvābhiniveśo 'nādikālavākprapañcavāsanābhiniveśāt pravartate
tatra vastusvabhāvābhiniveśaḥ punar mahāmate svacittadṛśyamātrānavabodhāt pravartate
punaraparaṃ mahāmate adhiṣṭhānadvayādhiṣṭhitā bodhisattvāstathāgatānām arhatāṃ samyaksaṃbuddhānāṃ caraṇayornipatya praśnān paripṛcchanti
katamenādhiṣṭhānadvayenādhiṣṭhitāḥ yaduta samādhisamāpattyadhiṣṭhānena sarvakāyamukhapāṇyabhiṣekādhiṣṭhānena ca
tatra mahāmate bodhisattvā mahāsattvāḥ prathamāyāṃ bhūmau buddhādhiṣṭhānādhiṣṭhitā mahāyānaprabhāsaṃ nāma bodhisattvasamādhiṃ samāpadyante
samanantarasamāpannānāṃ ca teṣāṃ bodhisattvānāṃ mahāsattvānāṃ mahāyānaprabhāsaṃ bodhisattvasamādhim atha daśadiglokadhātuvyavasthitāstathāgatā arhantaḥ samyaksaṃbuddhā mukhānyupadarśya sarvakāyamukhavācāsaṃdarśanenādhiṣṭhānaṃ kurvanti
yathā mahāmate vajragarbhasya bodhisattvasya mahāsattvasya anyeṣāṃ ca tādṛglakṣaṇaguṇasamanvāgatānāṃ bodhisattvānāṃ mahāsattvānām evaṃ mahāmate prathamāyāṃ bhūmau bodhisattvā mahāsattvāḥ samādhisamāpattyadhiṣṭhānaṃ pratilabhante
kalpaśatasahasraṃ saṃcitaiḥ kuśalamūlairanupūrveṇa bhūmipakṣavipakṣalakṣaṇagatiṃgatā dharmameghāyāṃ bodhisattvabhūmau mahāpadmavimānāsanasthasya bodhisattvasya mahāsattvasya tadanurūpair bodhisattvair mahāsattvaiḥ parivṛtasya sarvaratnābharaṇavibhūṣitakirīṭasya haritālakanakacampakacandrāṃśumayūkhapadmasadṛśā daśadiglokadhātvāgatā jinakarāstasya bodhisattvasya mahāsattvasya padmavimānāsanasthasya mūrdhanyabhiṣiñcanti vaśavarticakravartīndrarājavat sarvakāyamukhapāṇyabhiṣekena
sa ca bodhisattvaste ca bodhisattvāḥ pāṇyabhiṣekādhiṣṭhānādhiṣṭhitā ityucyante
etanmahāmate bodhisattvānāṃ mahāsattvānām adhiṣṭhānadvayam yenādhiṣṭhānadvayenādhiṣṭhitā bodhisattvā mahāsattvāḥ sarvabuddhamukhānyavalokayanti
anyatrāvyavalokyās tathāgatā arhantaḥ samyaksaṃbuddhāḥ
punaraparaṃ mahāmate yatkiṃcid bodhisattvānāṃ mahāsattvānāṃ pratibhāti samādhyṛddhideśanākāreṇa tat sarvabuddhādhiṣṭhānadvayādhiṣṭhitānām
yadi punarmahāmate bodhisattvānāṃ mahāsattvānām adhiṣṭhānamantareṇa pratibhānaṃ pratibhāyāt bālapṛthagjanānāmapi mahāmate pratibhānaṃ pratibhāyāt
tatkasya hetoḥ yaduta adhiṣṭhānānadhiṣṭhitatvāt
tṛṇagulmavṛkṣaparvatā api mahāmate vividhāni ca vādyabhāṇḍāni nagarabhavanagṛhavimānāsanasthānāni tathāgatapraveśādhiṣṭhānena pravādyante
kiṃ punarmahāmate sacetanā mūkāndhabadhirā api mahāmate svadoṣebhyo vimucyante
evaṃ mahāguṇaviśeṣaṃ mahāmate tathāgatādhiṣṭhānam
punaraparaṃ mahāmatirāha kiṃ punarbhagavaṃstathāgatā arhantaḥ samyaksaṃbuddhā bodhisattvānāṃ mahāsattvānāṃ samādhisamāpattyavasthānakāle viśeṣabhūmau ca abhiṣekādhiṣṭhānaṃ prakurvanti bhagavānāha mārakarmakleśaviyuktārthaṃ śrāvakadhyānabhūmyaprapatanatayā ca tathāgatabhūmipratyātmādhigamanatayā ca prāptadharmādhigamavivṛddhaye ca
etena mahāmate kāraṇena tathāgatā arhantaḥ samyaksaṃbuddhā bodhisattvānāṃ mahāsattvānām adhiṣṭhānairadhitiṣṭhanti
anadhiṣṭhitāśca mahāmate bodhisattvā mahāsattvāḥ kutīrthyaśrāvakamārāśayapatitā nānuttarāṃ samyaksaṃbodhim abhisaṃbudhyeran
atastena kāraṇena bodhisattvā mahāsattvāstathāgatairarhadbhiḥ samyaksaṃbuddhair anugṛhyante
tatredamucyate
adhiṣṭhānaṃ narendrāṇāṃ praṇidhānairviśodhitam
abhiṣekasamādhyādyāḥ prathamāddaśamāya vai
atha khalu mahāmatirbodhisattvaḥ punar api bhagavantam etadavocat pratītyasamutpādaṃ punarbhagavatā deśayatā kāraṇavyapadeśa eva kṛto na svanayaprakṛtyavasthānakathā
tīrthakarā api bhagavan kāraṇata utpattiṃ varṇayanti yaduta pradhāneśvarapuruṣakālāṇupratyayebhyo bhāvānām utpattayaḥ
kiṃ tu bhagavatā pratyayaparyāyāntareṇotpattir varṇyate bhāvānām
na ca siddhāntaviśeṣāntaram
sadasato hi bhagavaṃstīrthakarā apyutpattiṃ varṇayanti bhūtvā ca vināśaṃ pratyayairbhāvānām
yadapyuktaṃ bhagavatā avidyāpratyayāḥ saṃskārā yāvajjarāmaraṇamiti ahetuvādavyapadeśa eṣa bhagavatānuvarṇitaḥ na sa hetuvādaḥ
yugapadvyavasthitānāṃ bhagavann etadbhavati asmin satīdaṃ bhavatīti na kramavṛttyapekṣāvasthitānām
kiṃ tu tīrthakaravyapadeśa eva bhagavan viśiṣyate na tvadīyam
tatkasya hetoḥ tīrthakarāṇāṃ hi bhagavan kāraṇam apratītyasamutpannaṃ kāryam abhinirvartayati
tava tu bhagavan kāraṇamapi kāryāpekṣaṃ kāryamapi kāraṇāpekṣam
hetupratyayasaṃkaraśca evamanyonyānavasthā prasajyate
ahetutvaṃ ca bhagavan lokasya asmin satīdaṃ bruvataḥ
bhagavānāha na mahāmate mamāhetukakāraṇavādo hetupratyayasaṃkaraśca prasajyate asmin satīdaṃ bruvataḥ grāhyagrāhakābhāvāt svacittadṛśyamātrāvabodhāt
ye tu mahāmate grāhyagrāhakābhiniviṣṭāḥ svacittadṛśyamātraṃ nāvabudhyante bāhyasvaviṣayabhāvābhāvatvena teṣāṃ mahāmate eṣa doṣaḥ prasajyate na tu mama pratītyakāraṇavyapadeśaṃ kurvataḥ
punaraparaṃ mahāmatirāha nanu bhagavan abhilāpasadbhāvātsanti sarvabhāvāḥ
yadi punarbhagavan bhāvā na syuḥ abhilāpo na pravartate
pravartate ca
tasmādabhilāpasadbhāvād bhagavan santi sarvabhāvāḥ
bhagavānāha asatāmapi mahāmate bhāvānāmabhilāpaḥ kriyate
yaduta śaśaviṣāṇakūrmaromavandhyāputrādīnāṃ loke dṛṣṭo'bhilāpaḥ
te ca mahāmate na bhāvā nābhāvāḥ abhilapyante ca
tadyadavocastvaṃ mahāmate abhilāpasadbhāvātsanti sarvabhāvā iti sa hi vādaḥ prahīṇaḥ
na ca mahāmate sarvabuddhakṣetreṣu prasiddho'bhilāpaḥ
abhilāpo mahāmate kṛtakaḥ
