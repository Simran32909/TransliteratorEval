kailāsaśikharāsīnaṃ devadevaṃ jagatpatim
papraccha pārvatī devī tattvaṃ paramadurlabham
pārvaty uvāca
maṇīnāṃ lakṣaṇaṃ deva kathayasva prasādataḥ
yena siddhiṃ labhante 'tra sādhakā gatakalmaṣāḥ
mahādeva mahāghora kurvanti ripumardanam
kavitvaṃ dīrghajīvitvaṃ kurute 'tra yathā prabho
aṣṭau guṇāḥ phalaṃ yatra tvatprasādān maheśvara
jñānamārgaṃ ca mokṣam ca śūlarogaṃ ca dāruṇam
cakṣūrogaṃ śirorogaṃ viṣopadravam eva ca
sphuṭaṃ vada yathā prabho prasādān me maheśvara
uvāca śaṃkaro devi yat tvayā paripṛcchyate
yan na kasyacid ākhyātaṃ tad vadāmi varānane
purāhaṃ viṣṇunā yukto brahmaṇā saha sundari
śuklatīrthe gato devi revātīre suśobhane
ratnaparvatanāmā ca tatra tiṣṭhati bhūdharaḥ
indreṇa sthāpito devi sarvadevasukhaṃkaraḥ
tasya darśanamātreṇa sarvapāpaiḥ pramucyate
rogī rogavinirmukto jāyate nātra saṃśayaḥ
devyā āyatane ye tu citāṃ dahanti mānavāḥ
te yānti paramaṃ sthānaṃ śivadarśanasaṃyutam
aṣṭamyāṃ snāti yaḥ kuṇḍe pūjayitvā tataḥ śivam
sarvapāpavinirmukto mama lokaṃ sameti saḥ
itthaṃ devagaṇāḥ sarve kuṇḍe snātvā kṣaṇaṃ sthitāḥ
pavitradehāḥ śrīmantaḥ punaḥ kedāram āgatāḥ
garutmatsthāpitaṃ liṅgaṃ sarvapāpavimocakam
tasya darśanamātraṃ hi brahmahatyāṃ vyapohati
aṣṭamyāṃ ca caturdaśyāṃ pūrṇamāsyāṃ viśeṣataḥ
yaḥ pūjayati puṇyātmā mama lokaṃ sa gacchati
kedāraṃ pūjayed yas tu puṇyātmā bhāgyabhājanam
sarvārthasiddhisampannaṃ prāpnoti paramaṃ padam
indreṇa sthāpitaṃ vajraṃ kośaś ca dhanadena tu
mayāpi sthāpitā mantrāḥ kathitaṃ te varānane
garutmataḥ samudgārān maṇikalā mahānadī
viniḥsṛtā mahātejāḥ sarvapāpapraṇāśinī
tasyāḥ prabhāvato devi maṇayaḥ śubhalakṣaṇāḥ
bhogadā mokṣadāś caiva rogadoṣavighātakāḥ
śrīdevy uvāca
maṇīnāṃ lakṣaṇaṃ brūhi yathāsti vṛṣabhadhvaja
kenopāyena te grāhyā devapūjā kathaṃ vibho
kīdṛśaṃ ca vrataṃ kāryaṃ kiṃ dānaṃ kasya pūjanam
kā ca bhaktikriyā kāryā deva me vada bhairava
śrībhairava uvāca
kedārabhavanaṃ gatvā kalaśānāṃ śatāṣṭakam
śrīmatkedāranāthāya manasā kṛtabhāvanaḥ
kṣetrapālaṃ yathāśaktyā upahārair anuttamaiḥ
pūjayitvā prayatnena sādhakaḥ phalakāṅkṣayā
evaṃ pūjya mahābhaktyā praṇamya ca punaḥ punaḥ
baliṃ dadyād vidhānena dikṣu sarvāsu yatnataḥ
śivasthāne tu kartavyo japaḥ surasamarcite
tato gatvā mahānadyāṃ maṇiratnāni vīkṣate
mantrasaṃnaddhakāyaś ca gojihvālepabhūṣitaḥ
atha teṣāṃ maṇīnāṃ tu kartavyaṃ suparīkṣaṇam
gopitaṃ yan mayā pūrvaṃ tan me nigadataḥ śṛṇu
sutaptahemavarṇābho nīlarekhāsamanvitaḥ
śvetarekhādharo nityaṃ pītarekhāsamāyutaḥ
āraktarekhāsaṃyuktaḥ kṛṣṇarekhāvibhūṣitaḥ
etaiś cihnaiḥ samāyukto nīlakaṇṭha iti smṛtaḥ
dadāti vipulān bhogān jñānamārgaṃ sudurlabham
kavitvaṃ dīrghajīvitvaṃ kurute nātra saṃśayaḥ
tārābho hemavarṇābhaḥ caturbinduvibhūṣitaḥ
kṛṣṇabindudharo yas tu biḍālasamarocanaḥ
sa bhaveddhanalābhāya nātra kāryā vicāraṇā
raktapādapavarṇābha indranīlasamadyutiḥ
śvetarekhāsamāyukto hy arthakārye mahādyutiḥ
sa viṣṇur iti vikhyātaḥ sarvaiśvaryaphalapradaḥ
śuddhasphaṭikasaṃkāśo nīlarekhāvibhūṣitaḥ
kṛṣṇabindudharaḥ śuklaḥ sa maṇiḥ sarvakāmadaḥ
pītaś ca śvetarekhaś ca maṇiḥ svacchaś ca dṛśyate
guṇānām ākaraḥ so hi bahurogān nihanti ca
yaḥ pārāvatakaṇṭhābhaḥ samprāpto bindubhiḥ sitaiḥ
āstīkasya kulotpannaḥ sa maṇir viṣadarpahā
sāraṅgākṣisamo mahādyutidharo mattebhanetrākṛtiḥ
śvetair bindubhir anvito varatanur bhāsvān maṇir bindukaḥ
tatprakṣālitavāripānavidhinā naśyed viṣaṃ dāruṇaṃ
yat sarvaṃ vinatāsuto bahuvidhaṃ hanyād viṣaṃ dāruṇam
saṃgrāme jayate ripūn bahuvidhān bhogān maṇir yacchati
kiṃcin nīlapadas tato 'ruṇaruciḥ kiṃcicca vidyutprabhaḥ
kiṃcil locanasuprabho bahuvidharekhāyuto vartulaḥ
vikhyātaḥ sa mahāmaṇir viṣaharo baddho narāṇāṃ kare
bhūtaṃ nāśayatīha somasadṛśas tasmāt pṛthivyāṃ priyaḥ
nānāratnasamadyutir bahuvidhai rekhāgaṇair aṅkitaḥ
śuddho bindugaṇair yutaḥ savimalo nāgendradarpāpahaḥ
satyaṃ kāñcanavittalābhakaraṇe sṛṣṭo mayāsau maṇiḥ
prakhyātaś ca sa siddhajanmajananaiḥ puṇyaiḥ satāṃ gocaraḥ
nīlavarṇo bhaved yas tu bindupañcakabhūṣitaḥ
viśuddhāṅgo 'ruṇo vṛttaḥ prasiddho vinatāsutaḥ
sindūravarṇasaṃkāśo yasyāṅge rekhā kāśitā
kṛṣṇavarṇas tu vijñeyo niḥśeṣaviṣamardanaḥ
kāṃsyavarṇo bhaved yas tu nānārekhāsamākulaḥ
nānābindusamākīrṇo jvaratāpaṃ vyapohati
pītavarṇo bhaved yas tu dvirekhaḥ sitabindukaḥ
sujīrṇavṛścikasyāpi viṣaṃ hanti sudāruṇam
śvetā pītā samā rekhā indranīlasamadyutiḥ
netrarogaṃ ca śūlaṃ ca jalapānād vyapohati
haridvarṇo bhaved yas tu śvetarekhāvibhūṣitaḥ
pītarekhāsamāyukto niḥśeṣagaralāpahaḥ
pītagodhūmavarṇo yo gajanetrākṛtiḥ punaḥ
śvetabindudharo nityaṃ bhūtasyājīrṇanāśakaḥ
raktāṅgaḥ śuddharekhaś ca ardhāṅge kṛṣṇa eva ca
sa maṇī raktaśūlaṃ ca netraśūlaṃ vyapohati
śuddhasphaṭikasaṃkāśaḥ kiṃciccāraktapītakaḥ
vṛścikānāṃ viṣaṃ hanti sa maṇiḥ sarvakāmadaḥ
ratkam ardhaṃ ca kṛṣṇārdhaṃ śvetaṃ kiṃcid bhaved yadi
evaṃrūpo bhaved yas tu sarpādiviṣanāśanaḥ
raktāṅgo raktarekhaś ca āvartaiḥ śobhanair yutaḥ
sa maṇir garuḍo jñeyaḥ sarpādiviṣanāśanaḥ
pītāṅgaḥ kṛṣṇarekhaś ca nānābindusamākulaḥ
evaṃrūpo bhaved yas tu mahāsarpaviṣāpahaḥ
pītāṅgaḥ pītarekhaś ca raktarekhāvibhūṣitaḥ
sarvavyādhiharaḥ śvetaḥ kathitas tu varānane
kūṣmāṇḍīpuṣpasaṃkāśo nānārūpas tu bindubhiḥ
sarvavyādhiharo jñeyaḥ samastaviṣamardanaḥ
raktavarṇā bhavantīha nānābindusamākulāḥ
tejasvino 'tirūpāś ca sarve te viṣamardakāḥ
bindunābho mahākāntiḥ kṛṣṇabinduvibhūṣitaḥ
sarvarogavināśo 'yam kathitas te varānane
māñjiṣṭhapītavarṇābhas tāmrabindusamanvitaḥ
sarvavyādhiharo nityaṃ bhūtajvaravināśanaḥ
dāḍimīpuṣpasaṃkāśaḥ kṛṣṇabinduvibhūṣitaḥ
saubhāgyajananaḥ śrīmān bhramarekhāyutaḥ priye
kundapuṣpapratīkāśas tulyatve vartulaḥ priye
evaṃrūpeṇa saṃyuktaḥ samastaviṣamardakaḥ
gajanetrākṛtir yas tu biḍālākṣisamaprabhaḥ
tārkṣyatulyamahātejāḥ pūjanīyo yathārcitaḥ
tīrthakaraḥ sutejāśca dyutimān iti dṛśyate
samastaviṣaho jñeyaḥ sa maṇir jīyate dhruvam
