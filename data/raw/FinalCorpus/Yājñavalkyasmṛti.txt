yogīśvaraṃ yājñavalkyaṃ sampūjya munayo 'bruvan
varṇāśrametarāṇāṃ no brūhi dharmān aśeṣataḥ
mithilāsthaḥ sa yogīndraḥ kṣaṇaṃ dhyātvābravīn munīn
yasmin deśe mṛgaḥ kṛṣṇas tasmin dharmān nibodhata
purāṇanyāyamīmāṃsādharmaśāstrāṅgamiśritāḥ
vedāḥ sthānāni vidyānāṃ dharmasya ca caturdaśa
manvatriviṣṇuhārītayājñavalkyośano'ṅgirāḥ
yamāpastambasaṃvartāḥ kātyāyanabṛhaspatī
parāśaravyāsaśaṅkhalikhitā dakṣagautamau
śātātapo vasiṣṭhaś ca dharmaśāstraprayojakāḥ
deśe kāla upāyena dravyaṃ śraddhāsamanvitam
pātre pradīyate yat tat sakalaṃ dharmalakṣaṇam
śrutiḥ smṛtiḥ sadācāraḥ svasya ca priyam ātmanaḥ
samyaksaṃkalpajaḥ kāmo dharmamūlam idaṃ smṛtam
ijyācāradamāhiṃsādānasvādhyāyakarmaṇām
ayaṃ tu paramo dharmo yad yogenātmadarśanam
catvāro vedadharmajñāḥ parṣat traividyam eva vā
sā brūte yaṃ sa dharmaḥ syād eko vādhyātmavittamaḥ
brahmakṣatriyaviṭśūdrā varṇās tv ādyās trayo dvijāḥ
niṣekādyāḥ śmaśānāntās teṣāṃ vai mantrataḥ kriyāḥ
garbhādhānam ṛtau puṃsaḥ savanaṃ spandanāt purā
ṣaṣṭhe 'ṣṭame vā sīmanto māsy ete jātakarma ca
ahany ekādaśe nāma caturthe māsi niṣkramaḥ
ṣaṣṭhe 'nnaprāśanaṃ māsi cūḍā kāryā yathākulam
evam enaḥ śamaṃ yāti bījagarbhasamudbhavam
tūṣṇīm etāḥ kriyāḥ strīṇāṃ vivāhas tu samantrakaḥ
garbhāṣṭame 'ṣṭame vābde brāhmaṇasyopanāyanam
rājñām ekādaśe saike viśām eke yathākulam
upanīya guruḥ śiṣyaṃ mahāvyāhṛtipūrvakam
vedam adhyāpayed enaṃ śaucācārāṃś ca śikṣayet
divāsaṃdhyāsu karṇasthabrahmasūtrodaṅmukhaḥ
kuryān mūtrapurīṣe ca rātrau ced dakṣiṇāmukhaḥ
gṛhītaśiśnaś cotthāya mṛdbhir abhyuddhṛtair jalaiḥ
gandhalepakṣayakaraṃ śaucaṃ kuryād atandritaḥ
antarjānu śucau deśa upaviṣṭa udaṅmukhaḥ
prāg vā brāhmeṇa tīrthena dvijo nityam upaspṛśet
kaniṣṭhādeśinyaṅguṣṭhamūlāny agraṃ karasya ca
prajāpatipitṛbrahmadevatīrthāny anukramāt
triḥ prāśyāpo dvir unmṛjya khāny adbhiḥ samupaspṛśet
adbhis tu prakṛtisthābhir hīnābhiḥ phenabudbudaiḥ
hṛtkaṇṭhatālugābhis tu yathāsaṃkhyaṃ dvijātayaḥ
śudhyeran strī ca śūdraś ca sakṛt spṛṣṭābhir antataḥ
snānam abdaivatair mantrair mārjanaṃ prāṇasaṃyamaḥ
sūryasya cāpy upasthānaṃ gāyatryāḥ pratyahaṃ japaḥ
gāyatrīṃ śirasā sārdhaṃ japed vyāhṛtipūrvikām
pratipraṇavasaṃyuktāṃ trir ayaṃ prāṇasaṃyamaḥ
prāṇān āyamya saṃprokṣya tṛcenābdaivatena tu
japann āsīta sāvitrīṃ pratyag ā tārakodayāt
saṃdhyāṃ prāk prātar evaṃ hi tiṣṭhed ā sūryadarśanāt
agnikāryaṃ tataḥ kuryāt saṃdhyayor ubhayor api
tato 'bhivādayed vṛddhān asāv aham iti bruvan
guruṃ caivāpy upāsīta svādhyāyārthaṃ samāhitaḥ
āhūtaś cāpy adhīyīta labdhaṃ cāsmai nivedayet
hitaṃ tasyācaren nityaṃ manovākkāyakarmabhiḥ
kṛtajñādrohimedhāviśucikalyānasūyakāḥ
adhyāpyā dharmataḥ sādhu śaktāptajñānavittadāḥ
daṇḍājinopavītāni mekhalāṃ caiva dhārayet
brāhmaṇeṣu cared bhaikṣam anindyeṣv ātmavṛttaye
ādimadhyāvasāneṣu bhavacchabdopalakṣitā
brāhmaṇakṣatriyaviśāṃ bhaikṣacaryā yathākramam
kṛtāgnikāryo bhuñjīta vāgyato gurvanujñayā
āpośānakriyāpūrvaṃ satkṛtyānnam akutsayan
brahmacarye sthito naikam annam adyād anāpadi
brāhmaṇaḥ kāmam aśnīyāc chrāddhe vratam apīḍayan
madhumāṃsāñjanocchiṣṭaśuktastrīprāṇihiṃsanam
bhāskarālokanāślīlaparivādādi varjayet
sa gurur yaḥ kriyāḥ kṛtvā vedam asmai prayacchati
upanīya dadad vedam ācāryaḥ sa udāhṛtaḥ
ekadeśam upādhyāya ṛtvig yajñakṛd ucyate
ete mānyā yathāpūrvam ebhyo mātā garīyasī
prativedaṃ brahmacaryaṃ dvādaśābdāni pañca vā
grahaṇāntikam ity eke keśāntaś caiva ṣoḍaśe
ā ṣoḍaśād ā dvāviṃśāccaturviṃśācca vatsarāt
brahmakṣatraviśāṃ kālaupanāyanikaḥ paraḥ
ata ūrdhvaṃ patanty ete sarvadharmabahiṣkṛtāḥ
sāvitrīpatitā vrātyā vrātyastomād ṛte kratoḥ
mātur yad agre jāyante dvitīyaṃ mauñjibandhanāt
brāhmaṇakṣatriyaviśas tasmād ete dvijāḥ smṛtāḥ
yajñānāṃ tapasāṃ caiva śubhānāṃ caiva karmaṇām
veda eva dvijātīnāṃ niḥśreyasakaraḥ paraḥ
madhunā payasā caiva sa devāṃs tarpayed dvijaḥ
pitṝn madhughṛtābhyāṃ ca ṛco 'dhīte ca yo 'nvaham
yajūṃṣi śaktito 'dhīte yo 'nvahaṃ sa ghṛtāmṛtaiḥ
prīṇāti devān ājyena madhunā ca pitṝṃs tathā
sa tu somaghṛtair devāṃs tarpayed yo 'nvahaṃ paṭhet
sāmāni tṛptiṃ kuryāc ca pitṝṇāṃ madhusarpiṣā
medasā tarpayed devān atharvāṅgirasaḥ paṭhan
pitṝṃś ca madhusarpirbhyām anvahaṃ śaktito dvijaḥ
vākovākyaṃ purāṇaṃ ca nārāśaṃsīś ca gāthikāḥ
itihāsāṃs tathā vidyāḥ śaktyādhīte hi yo 'nvaham
māṃsakṣīraudanamadhutarpaṇaṃ sa divaukasām
karoti tṛptiṃ kuryāc ca pitṝṇāṃ madhusarpiṣā
te tṛptās tarpayanty enaṃ sarvakāmaphalaiḥ śubhaiḥ
yaṃ yaṃ kratum adhīte ca tasya tasyāpnuyāt phalam
trir vittapūrṇapṛthivīdānasya phalam aśnute
tapasaś ca parasyeha nityaṃ svādhyāyavān dvijaḥ
naiṣṭhiko brahmacārī tu vased ācāryasaṃnidhau
tadabhāve 'sya tanaye patnyāṃ vaiśvānare 'pi vā
anena vidhinā dehaṃ sādayan vijitendriyaḥ
brahmalokam avāpnoti na cehājāyate punaḥ
gurave tu varaṃ dattvā snāyād vā tadanujñayā
vedaṃ vratāni vā pāraṃ nītvā hy ubhayam eva vā
aviplutabrahmacaryo lakṣaṇyāṃ striyam udvahet
ananyapūrvikāṃ kāntām asapiṇḍāṃ yavīyasīm
arogiṇīṃ bhrātṛmatīm asamānārṣagotrajām
pañcamāt saptamād ūrdhvaṃ mātṛtaḥ pitṛtas tathā
daśapūruṣavikhyātācchrotriyāṇāṃ mahākulāt
sphītād api na saṃcārirogadoṣasamanvitāt
etair eva guṇair yuktaḥ savarṇaḥ śrotriyo varaḥ
yatnāt parīkṣitaḥ puṃstve yuvā dhīmān janapriyaḥ
yad ucyate dvijātīnāṃ śūdrād dāropasaṃgrahaḥ
naitan mama mataṃ yasmāt tatrāyaṃ jāyate svayam
tisro varṇānupūrvyeṇa dve tathaikā yathākramam
brāhmaṇakṣatriyaviśāṃ bhāryā svā śūdrajanmanaḥ
brāhmo vivāha āhūya dīyate śaktyalaṃkṛtā
tajjaḥ punāty ubhayataḥ puruṣān ekaviṃśatim
yajñastha ṛtvije daiva ādāyārṣas tu godvayam
caturdaśa prathamajaḥ punāty uttarajaś ca ṣaṭ
ity uktvā caratāṃ dharmaṃ saha yā dīyate 'rthine
sa kāyaḥ pāvayet tajjaḥ ṣaṭ ṣaḍvaṃśyān sahātmanā
āsuro draviṇādānād gāndharvaḥ samayān mithaḥ
rākṣaso yuddhaharaṇāt paiśācaḥ kanyakāchalāt
pāṇir grāhyaḥ savarṇāsu gṛhṇīyāt kṣatriyā śaram
vaiśyā pratodam ādadyād vedane tv agrajanmanaḥ
pitā pitāmaho bhrātā sakulyo jananī tathā
kanyāpradaḥ pūrvanāśe prakṛtisthaḥ paraḥ paraḥ
aprayacchan samāpnoti bhrūṇahatyām ṛtāv ṛtau
gamyaṃ tv abhāve dātṝṇāṃ kanyā kuryāt svayaṃvaram
sakṛt pradīyate kanyā haraṃs tāṃ coradaṇḍabhāk
dattām api haret pūrvāc chreyāṃś ced vara āvrajet
anākhyāya dadad doṣaṃ daṇḍya uttamasāhasam
aduṣṭāṃ tu tyajan daṇḍyo dūṣayaṃs tu mṛṣā śatam
akṣatā ca kṣatā caiva punarbhūḥ saṃskṛtā punaḥ
svairiṇī yā patiṃ hitvā savarṇaṃ kāmataḥ śrayet
aputrāṃ gurvanujñāto devaraḥ putrakāmyayā
sapiṇḍo vā sagotro vā ghṛtābhyakta ṛtāv iyāt
ā garbhasaṃbhavād gacchet patitas tv anyathā bhavet
anena vidhinā jātaḥ kṣetrajo 'sya bhavet sutaḥ
hṛtādhikārāṃ malināṃ piṇḍamātropajīvinām
paribhūtām adhaḥśayyāṃ vāsayed vyabhicāriṇīm
somaḥ śaucaṃ dadāv āsāṃ gandharvaś ca śubhāṃ giram
pāvakaḥ sarvamedhyatvaṃ medhyā vai yoṣito hy ataḥ
vyabhicārād ṛtau śuddhir garbhe tyāgo vidhīyate
garbhabhartṛvadhādau ca tathā mahati pātake
surāpī vyādhitā dhūrtā vandhyārthaghny apriyaṃvadā
strīprasūś cādhivettavyā puruṣadveṣiṇī tathā
adhivinnā tu bhartavyā mahad eno 'nyathā bhavet
yatrānukūlyaṃ daṃpatyos trivargas tatra vardhate
mṛte jīvati vā patyau yā nānyam upagacchati
seha kīrtim avāpnoti modate comayā saha
ājñāsaṃpādinīṃ dakṣāṃ vīrasūṃ priyavādinīm
tyajan dāpyas tṛtīyāṃśam adravyo bharaṇaṃ striyāḥ
strībhir bhartṛvacaḥ kāryam eṣa dharmaḥ paraḥ striyāḥ
ā śuddheḥ sampratīkṣyo hi mahāpātakadūṣitaḥ
lokānantyaṃ divaḥ prāptiḥ putrapautraprapautrakaiḥ
yasmāt tasmāt striyaḥ sevyāḥ kartavyāś ca surakṣitāḥ
ṣoḍaśartuniśāḥ strīṇāṃ tasmin yugmāsu saṃviśet
brahmacāry eva parvāṇy ādyāś catasras tu varjayet
evaṃ gacchan striyaṃ kṣāmāṃ maghāṃ mūlaṃ ca varjayet
sustha indau sakṛt putraṃ lakṣaṇyaṃ janayet pumān
yathākāmī bhaved vāpi strīṇāṃ varam anusmaran
svadāranirataś caiva striyo rakṣyā yataḥ smṛtāḥ
bhartṛbhrātṛpitṛjñātiśvaśrūśvaśuradevaraiḥ
bandhubhiś ca striyaḥ pūjyā bhūṣaṇācchādanāśanaiḥ
saṃyatopaskarā dakṣā hṛṣṭā vyayaparāṅmukhī
kuryācchvaśurayoḥ pādavandanaṃ bhartṛtatparā
krīḍāṃ śarīrasaṃskāraṃ samājotsavadarśanam
hāsyaṃ paragṛhe yānaṃ tyajet proṣitabhartṛkā
rakṣet kanyāṃ pitā vinnāṃ patiḥ putrās tu vārddhake
abhāve jñātayas teṣāṃ na svātantryaṃ kvacit striyāḥ
pitṛmātṛsutabhrātṛśvaśrūśvaśuramātulaiḥ
hīnā na syād vinā bhartrā garhaṇīyānyathā bhavet
patipriyahite yuktā svācārā vijitendriyā
seha kīrtim avāpnoti pretya cānuttamāṃ gatim
satyām anyāṃ savarṇāyāṃ dharmakāryaṃ na kārayet
savarṇāsu vidhau dharmye jyeṣṭhayā na vinetarā
dāhayitvāgnihotreṇa striyaṃ vṛttavatīṃ patiḥ
āhared vidhivad dārān agnīṃś caivāvilambayan
savarṇebhyaḥ savarṇāsu jāyante hi sajātayaḥ
anindyeṣu vivāheṣu putrāḥ saṃtānavardhanāḥ
viprān mūrdhāvasikto hi kṣatriyāyāṃ viśaḥ striyām
ambaṣṭhaḥ śūdryāṃ niṣādo jātaḥ pāraśavo 'pi vā
vaiśyāśūdryos tu rājanyān māhiṣyograu sutau smṛtau
vaiśyāt tu karaṇaḥ śūdryāṃ vinnāsv eṣa vidhiḥ smṛtaḥ
brāhmaṇyāṃ kṣatriyāt sūto vaiśyād vaidehakas tathā
śūdrāj jātas tu caṇḍālaḥ sarvadharmabahiṣkṛtaḥ
kṣatriyā māgadhaṃ vaiśyācchūdrāt kṣattāram eva ca
śūdrād āyogavaṃ vaiśyā janayāmāsa vai sutam
māhiṣyeṇa karaṇyāṃ tu rathakāraḥ prajāyate
asatsantas tu vijñeyāḥ pratilomānulomajāḥ
jātyutkarṣo yuge jñeyaḥ saptame pañcame 'pi vā
vyatyaye karmaṇāṃ sāmyaṃ pūrvavaccādharottaram
karma smārtaṃ vivāhāgnau kurvīta pratyahaṃ gṛhī
dāyakālāhṛte vāpi śrautaṃ vaitānikāgniṣu
śarīracintāṃ nirvartya kṛtaśaucavidhir dvijaḥ
prātaḥsaṃdhyām upāsīta dantadhāvanapūrvakam
hutvāgnīn sūryadaivatyān japen mantrān samāhitaḥ
vedārthān adhigacchec ca śāstrāṇi vividhāni ca
upeyād īśvaraṃ caiva yogakṣemārthasiddhaye
snātvā devān pitṝṃś caiva tarpayed arcayet tathā
vedātharvapurāṇāni setihāsāni śaktitaḥ
japayajñaprasiddhyarthaṃ vidyāṃ cādhyātmikīṃ japet
balikarmasvadhāhomasvādhyāyātithisatkriyāḥ
bhūtapitramarabrahmamanuṣyāṇāṃ mahāmakhāḥ
devebhyaś ca hutād annāc cheṣād bhūtabaliṃ haret
annaṃ bhūmau śvacāṇḍālavāyasebhyaś ca nikṣipet
annaṃ pitṛmanuṣyebhyo deyam apy anvahaṃ jalam
svādhyāyaṃ satataṃ kuryān na paced annam ātmane
bālasvavāsinīvṛddhagarbhiṇyāturakanyakāḥ
saṃbhojyātithibhṛtyāṃś ca daṃpatyoḥ śeṣabhojanam
ā pośanenopariṣṭād adhastād aśnatā tathā
anagnam amṛtaṃ caiva kāryam annaṃ dvijanmanā
atithitvena varṇānāṃ deyaṃ śaktyānupūrvaśaḥ
apraṇodyo 'tithiḥ sāyam api vāgbhūtṛṇodakaiḥ
satkṛtya bhikṣave bhikṣā dātavyā savratāya ca
bhojayec cāgatān kāle sakhisaṃbandhibāndhavān
mahokṣaṃ vā mahājaṃ vā śrotriyāyopakalpayet
satkriyānvāsanaṃ svādu bhojanaṃ sūnṛtaṃ vacaḥ
pratisaṃvatsaraṃ tv arghyāḥ snātakācāryapārthivāḥ
priyo vivāhyaś ca tathā yajñaṃ praty ṛtvijaḥ punaḥ
adhvanīno 'tithir jñeyaḥ śrotriyo vedapāragaḥ
mānyāv etau gṛhasthasya brahmalokam abhīpsataḥ
parapākarucir na syād anindyāmantraṇād ṛte
vākpāṇipādacāpalyaṃ varjayeccātibhojanam
atithiṃ śrotriyaṃ tṛptam ā sīmantam anuvrajet
ahaḥśeṣaṃ sahāsīta śiṣṭair iṣṭaiś ca bandhubhiḥ
upāsya paścimāṃ saṃdhyāṃ hutvāgnīṃs tān upāsya ca
bhṛtyaiḥ parivṛto bhuktvā nātitṛptyātha saṃviśet
brāhme muhūrte cotthāya cintayed ātmano hitam
dharmārthakāmān sve kāle yathāśakti na hāpayet
vidyākarmavayobandhuvittair mānyā yathākramam
etaiḥ prabhūtaiḥ śūdro 'pi vārddhake mānam arhati
vṛddhabhārinṛpasnātastrīrogivaracakriṇām
panthā deyo nṛpas teṣāṃ mānyaḥ snātaś ca bhūpateḥ
ijyādhyayanadānāni vaiśyasya kṣatriyasya ca
pratigraho 'dhiko vipre yājanādhyāpane tathā
pradhānaṃ kṣatriye karma prajānāṃ paripālanam
kusīdakṛṣivāṇijyapāśupālyaṃ viśaḥ smṛtam
śūdrasya dvijaśuśrūṣā tayājīvan vaṇig bhavet
śilpair vā vividhair jīved dvijātihitam ācaran
bhāryāratiḥ śucir bhṛtyabhartā śrāddhakriyārataḥ
namaskāreṇa mantreṇa pañcayajñān na hāpayet
ahiṃsā satyam asteyaṃ śaucam indriyanigrahaḥ
dānaṃ damo dayā kṣāntiḥ sarveṣāṃ dharmasādhanam
vayobuddhyarthavāgveṣaśrutābhijanakarmaṇām
ācaret sadṛśīṃ vṛttim ajihmām aśaṭhāṃ tathā
traivārṣikādhikānno yaḥ sa hi somaṃ pibed dvijaḥ
prāksaumikīḥ kriyāḥ kuryād yasyānnaṃ vārṣikaṃ bhavet
pratisaṃvatsaraṃ somaḥ paśuḥ pratyayanaṃ tathā
kartavyāgrayaṇeṣṭiś ca cāturmāsyāni caiva hi
eṣām asaṃbhave kuryād iṣṭiṃ vaiśvānarīṃ dvijaḥ
hīnakalpaṃ na kurvīta sati dravye phalapradam
cāṇḍālo jāyate yajñakaraṇācchūdrabhikṣitāt
yajñārthaṃ labdham adadad bhāsaḥ kāko 'pi vā bhavet
kuśūlakumbhīdhānyo vā tryāhiko 'śvastano 'pi vā
jīved vāpi śiloñchena śreyān eṣāṃ paraḥ paraḥ
na svādhyāyavirodhyartham īheta na yatas tataḥ
na viruddhaprasaṅgena saṃtoṣī ca bhavet sadā
rājāntevāsiyājyebhyaḥ sīdann icched dhanaṃ kṣudhā
dambhihaitukapākhaṇḍibakavṛttīṃś ca varjayet
śuklāmbaradharo nīcakeśaśmaśrunakhaḥ śuciḥ
na bhāryādarśane 'śnīyān naikavāsā na saṃsthitaḥ
na saṃśayaṃ prapadyeta nākasmād apriyaṃ vadet
nāhitaṃ nānṛtaṃ caiva na stenaḥ syān na vārddhuṣī
dākṣāyaṇī brahmasūtrī veṇumān sakamaṇḍaluḥ
kuryāt pradakṣiṇaṃ devamṛdgovipravanaspatīn
na tu mehen nadīchāyāvartmagoṣṭhāmbubhasmasu
na pratyagnyarkagosomasaṃdhyāmbustrīdvijanmanaḥ
nekṣetārkaṃ na nagnāṃ strīṃ na ca saṃsṛṣṭamaithunām
na ca mūtraṃ purīṣaṃ vā nāśucī rāhutārakāḥ
ayaṃ me vajra ity evaṃ sarvaṃ mantram udīrayet
varṣaty aprāvṛto gacchet svapet pratyakśirā na ca
ṣṭhīvanāsṛkśakṛnmūtraretāṃsy apsu na nikṣipet
pādau pratāpayen nāgnau na cainam abhilaṅghayet
jalaṃ piben nāñjalinā na śayānaṃ prabodhayet
nākṣaiḥ krīḍen na dharmaghnair vyādhitair vā na saṃviśet
viruddhaṃ varjayet karma pretadhūmaṃ nadītaram
keśabhasmatuṣāṅgārakapāleṣu ca saṃsthitim
nācakṣīta dhayantīṃ gāṃ nādvāreṇa viśet kvacit
na rājñaḥ pratigṛhṇīyāl lubdhasyocchāstravartinaḥ
pratigrahe sūnicakridhvajiveśyānarādhipāḥ
duṣṭā daśaguṇaṃ pūrvāt pūrvād ete yathākramam
adhyāyānām upākarma śrāvaṇyāṃ śravaṇena vā
hastenauṣadhibhāve vā pañcamyāṃ śrāvaṇasya tu
pauṣamāsasya rohiṇyām aṣṭakāyām athāpi vā
jalānte chandasāṃ kuryād utsargaṃ vidhivad bahiḥ
tryahaṃ preteṣv anadhyāyaḥ śiṣyartviggurubandhuṣu
upākarmaṇi cotsarge svaśākhāśrotriye tathā
saṃdhyāgarjitanirghātabhūkampolkānipātane
samāpya vedaṃ dyuniśam āraṇyakam adhītya ca
pañcadaśyāṃ caturdaśyām aṣṭamyāṃ rāhusūtake
ṛtusaṃdhiṣu bhuktvā vā śrāddhikaṃ pratigṛhya ca
paśumaṇḍūkanakulaśvāhimārjāramūṣakaiḥ
kṛte 'nantare tv ahorātraṃ śakrapāte tathocchraye
śvakroṣṭṛgardabholūkasāmabāṇārtaniḥsvane
amedhyaśavaśūdrāntyaśmaśānapatitāntike
deśe 'śucāv ātmani ca vidyutstanitasaṃplave
bhuktvārdrapāṇir ambho'ntar ardharātre 'timārute
pāṃsupravarṣe digdāhe saṃdhyānīhārabhītiṣu
dhāvataḥ pūtigandhe ca śiṣṭe ca gṛham āgate
kharoṣṭrayānahastyaśvanauvṛkṣeriṇarohaṇe
saptatriṃśadanadhyāyān etāṃs tātkālikān viduḥ
devartviksnātakācāryarājñāṃ chāyāṃ parastriyāḥ
nākrāmed raktaviṇmūtraṣṭhīvanodvartanādi ca
viprāhikṣatriyātmāno nāvajñeyāḥ kadācana
ā mṛtyoḥ śriyam ākāṅkṣen na kaṃcin marmaṇi spṛśet
dūrād ucchiṣṭaviṇmūtrapādāmbhāṃsi samutsṛjet
śrutismṛtyuditaṃ samyaṅ nityam ācāram ācaret
gobrāhmaṇānalānnāni nocchiṣṭo na padā spṛśet
na nindātāḍane kuryāt putraṃ śiṣyaṃ ca tāḍayet
karmaṇā manasā vācā yatnād dharmaṃ samācaret
asvargyaṃ lokavidviṣṭaṃ dharmyam apy ācaren na tu
mātṛpitratithibhrātṛjāmisaṃbandhimātulaiḥ
vṛddhabālāturācāryavaidyasaṃśritabāndhavaiḥ
ṛtvikpurohitāpatyabhāryādāsasanābhibhiḥ
vivādaṃ varjayitvā tu sarvāṃl lokāñ jayed gṛhī
pañca piṇḍān anuddhṛtya na snāyāt paravāriṣu
snāyān nadīdevakhātahradaprasravaṇeṣu ca
paraśayyāsanodyānagṛhayānāni varjayet
adattāny agnihīnasya nānnam adyād anāpadi
kadaryabaddhacaurāṇāṃ klībaraṅgāvatāriṇām
vaiṇābhiśastavārddhuṣyagaṇikāgaṇadīkṣiṇām
cikitsakāturakruddhapuṃścalīmattavidviṣām
krūrograpatitavrātyadāmbhikocchiṣṭabhojinām
avīrāstrīsvarṇakārastrījitagrāmayājinām
śastravikrayikarmāratantuvāyaśvavṛttinām
nṛśaṃsarājarajakakṛtaghnavadhajīvinām
cailadhāvasurājīvasahopapativeśmanām
piśunānṛtinoś caiva tathā cākrikabandinām
eṣām annaṃ na bhoktavyaṃ somavikrayiṇas tathā
śūdreṣu dāsagopālakulamitrārdhasīriṇaḥ
bhojyānnāḥ nāpitaś caiva yaś cātmānaṃ nivedayet
anarcitaṃ vṛthāmāṃsaṃ keśakīṭasamanvitam
śuktaṃ paryuṣitocchiṣṭaṃ śvaspṛṣṭaṃ patitekṣitam
udakyāspṛṣṭasaṃghuṣṭaṃ paryāyānnaṃ ca varjayet
goghrātaṃ śakunocchiṣṭaṃ padā spṛṣṭaṃ ca kāmataḥ
annaṃ paryuṣitaṃ bhojyaṃ snehāktaṃ cirasaṃsthitam
asnehā api godhūmayavagorasavikriyāḥ
saṃdhinyanirdaśāvatsāgopayaḥ parivarjayet
auṣṭram aikaśaphaṃ straiṇam āraṇyakam athāvikam
devatārthaṃ haviḥ śigruṃ lohitān vraścanāṃs tathā
anupākṛtamāṃsāni viḍjāni kavakāni ca
kravyādapakṣidātyūhaśukapratudaṭiṭṭibhān
sārasaikaśaphān haṃsān sarvāṃś ca grāmavāsinaḥ
koyaṣṭiplavacakrāhvabalākābakaviṣkirān
kalaviṅkaṃ sakākolaṃ kuraraṃ rajjudālakam
jālapādān khañjarīṭān ajñātāṃś ca mṛgadvijān
cāṣāṃś ca raktapādāṃś ca saunaṃ vallūram eva ca
matsyāṃś ca kāmato jagdhvā sopavāsas tryahaṃ vaset
palāṇḍuṃ viḍvarāhaṃ ca chattrākaṃ grāmakukkuṭam
laśunaṃ gṛñjanaṃ caiva jagdhvā cāndrāyaṇaṃ caret
bhakṣyāḥ pañcanakhāḥ sedhāgodhākacchapaśallakāḥ
śaśaś ca matsyeṣv api hi siṃhatuṇḍakarohitāḥ
tathā pāṭhīnarājīvasaśalkāś ca dvijātibhiḥ
ataḥ śṛṇudhvaṃ māṃsasya vidhiṃ bhakṣaṇavarjane
prāṇātyaye tathā śrāddhe prokṣite dvijakāmyayā
devān pitṝn samabhyarcya khādan māṃsaṃ na doṣabhāk
vaset sa narake ghore dināni paśuromabhiḥ
saṃmitāni durācāro yo hanty avidhinā paśūn
sarvān kāmān avāpnoti hayamedhaphalaṃ tathā
gṛhe 'pi nivasan vipro munir māṃsavivarjanāt
sauvarṇarājatābjānām ūrdhvapātragrahāśmanām
śākarajjumūlaphalavāsovidalacarmaṇām
pātrāṇāṃ camasānāṃ ca vāriṇā śuddhir iṣyate
carusruksruvasasnehapātrāṇy uṣṇena vāriṇā
sphyaśūrpājinadhānyānāṃ musalolūkhalānasām
prokṣaṇaṃ saṃhatānāṃ ca bahūnāṃ dhānyavāsasām
takṣaṇaṃ dāruśṛṅgāsthnāṃ govālaiḥ phalasaṃbhuvām
mārjanaṃ yajñapātrāṇāṃ pāṇinā yajñakarmaṇi
soṣarodakagomūtraiḥ śudhyaty āvikakauśikam
saśrīphalair aṃśupaṭṭaṃ sāriṣṭaiḥ kutapaṃ tathā
sagaurasarṣapaiḥ kṣaumaṃ punaḥpākān mahīmayam
kāruhastaḥ śuciḥ paṇyaṃ bhaikṣaṃ yoṣinmukhaṃ tathā
bhūśuddhir mārjanād dāhāt kālād gokramaṇāt tathā
sekād ullekhanāl lepād gṛhaṃ mārjanalepanāt
goghrāte 'nne tathā keśamakṣikākīṭadūṣite
salilaṃ bhasma mṛd vāpi prakṣeptavyaṃ viśuddhaye
trapusīsakatāmrāṇāṃ kṣārāmlodakavāribhiḥ
bhasmādbhiḥ kāṃsyalohānāṃ śuddhiḥ plāvo dravasya ca
amedhyāktasya mṛttoyaiḥ śuddhir gandhādikarṣaṇāt
vākśastam ambunirṇiktam ajñātaṃ ca sadā śuci
śuci gotṛptikṛt toyaṃ prakṛtisthaṃ mahīgatam
tathā māṃsaṃ śvacaṇḍālakravyādādinipātitam
raśmir agnī rajaśchāyā gaur aśvo vasudhānilaḥ
vipruṣo makṣikāḥ sparśe vatsaḥ prasnavane śuciḥ
ajāśvayor mukhaṃ medhyaṃ na gor na narajā malāḥ
panthānaś ca viśudhyanti somasūryāṃśumārutaiḥ
mukhajā vipruṣo medhyās tathācamanabindavaḥ
śmaśru cāsyagataṃ dantasaktaṃ tyaktvā tataḥ śuciḥ
snātvā pītvā kṣute supte bhuktvā rathyopasarpaṇe
ācāntaḥ punar ācāmed vāso viparidhāya ca
rathyākardamatoyāni spṛṣṭāny antyaśvavāyasaiḥ
mārutenaiva śudhyanti pakveṣṭakacitāni ca
tapas taptvāsṛjad brahmā brāhmaṇān vedaguptaye
tṛptyarthaṃ pitṛdevānāṃ dharmasaṃrakṣaṇāya ca
sarvasya prabhavo viprāḥ śrutādhyayanaśīlinaḥ
tebhyaḥ kriyāparāḥ śreṣṭhās tebhyo 'py adhyātmavittamāḥ
na vidyayā kevalayā tapasā vāpi pātratā
yatra vṛttam ime cobhe taddhi pātraṃ prakīrtitam
gobhūtilahiraṇyādi pātre dātavyam arcitam
nāpātre viduṣā kiṃcid ātmanaḥ śreya icchatā
vidyātapobhyāṃ hīnena na tu grāhyaḥ pratigrahaḥ
gṛhṇan pradātāram adho nayaty ātmānam eva ca
dātavyaṃ pratyahaṃ pātre nimitteṣu viśeṣataḥ
yācitenāpi dātavyaṃ śraddhāpūtaṃ svaśaktitaḥ
hemaśṛṅgī śaphai raupyaiḥ suśīlā vastrasaṃyutā
sakāṃsyapātrā dātavyā kṣīriṇī gauḥ sadakṣiṇā
dātāsyāḥ svargam āpnoti vatsarān romasaṃmitān
kapilā cet tārayati bhūyaś cāsaptamaṃ kulam
savatsāromatulyāni yugāny ubhayatomukhīm
dātāsyāḥ svargam āpnoti pūrveṇa vidhinā dadat
yāvad vatsasya pādau dvau mukhaṃ yonyāṃ ca dṛśyate
tāvad gauḥ pṛthivī jñeyā yāvad garbhaṃ na muñcati
yathākathaṃcid dattvā gāṃ dhenuṃ vādhenum eva vā
arogām aparikliṣṭāṃ dātā svarge mahīyate
śrāntasaṃvāhanaṃ rogiparicaryā surārcanam
pādaśaucaṃ dvijocchiṣṭamārjanaṃ gopradānavat
bhūdīpāṃś cānnavastrāmbhastilasarpiḥpratiśrayān
naiveśikaṃ svarṇadhuryaṃ dattvā svarge mahīyate
gṛhadhānyābhayopānacchatramālyānulepanam
yānaṃ vṛkṣaṃ priyaṃ śayyāṃ dattvātyantaṃ sukhī bhavet
sarvadharmamayaṃ brahma pradānebhyo 'dhikaṃ yataḥ
tad dadat samavāpnoti brahmalokam avicyutam
pratigrahasamartho 'pi nādatte yaḥ pratigraham
ye lokā dānaśīlānāṃ sa tān āpnoti puṣkalān
kuśāḥ śākaṃ payo matsyā gandhāḥ puṣpaṃ dadhi kṣitiḥ
māṃsaṃ śayyāsanaṃ dhānāḥ pratyākheyaṃ na vāri ca
ayācitāhṛtaṃ grāhyam api duṣkṛtakarmaṇaḥ
anyatra kulaṭāṣaṇḍhapatitebhyas tathā dviṣaḥ
devātithiarcanakṛte gurubhṛtyārtham eva vā
sarvataḥ pratigṛhṇīyād ātmavṛttyartham eva ca
amāvāsyāṣṭakā vṛddhiḥ kṛṣṇapakṣo 'yanadvayam
dravyaṃ brāhmaṇasaṃpattir viṣuvat sūryasaṃkramaḥ
vyatīpāto gajacchāyā grahaṇaṃ candrasūryayoḥ
śrāddhaṃ prati ruciś caite śrāddhakālāḥ prakīrtitāḥ
agryaḥ sarveṣu vedeṣu śrotriyo brahmavid yuvā
vedārthavij jyeṣṭhasāmā trimadhus trisuparṇakaḥ
svasrīyartvijjāmātṛyājyaśvaśuramātulāḥ
triṇāciketadauhitraśiṣyasaṃbandhibāndhavāḥ
karmaniṣṭhās taponiṣṭhāḥ pañcāgnir brahmacāriṇaḥ
pitṛmātṛparāś caiva brāhmaṇāḥ śrāddhasaṃpadaḥ
rogī hīnātiriktāṅgaḥ kāṇaḥ paunarbhavas tathā
avakīrṇī kuṇḍagolau kunakhī śyāvadantakaḥ
bhṛtakādhyāpakaḥ klībaḥ kanyādūṣy abhiśastakaḥ
mitradhruk piśunaḥ somavikrayī parivindakaḥ
mātāpitṛgurutyāgī kuṇḍāśī vṛṣalātmajaḥ
parapūrvāpatiḥ stenaḥ karmaduṣṭāś ca ninditāḥ
nimantrayeta pūrvedyur brāhmaṇān ātmavān śuciḥ
taiś cāpi saṃyatair bhāvyaṃ manovākkāyakarmabhiḥ
aparāhṇe samabhyarcya svāgatenāgatāṃs tu tān
pavitrapāṇir ācāntān āsaneṣūpaveśayet
yugmān daive yathāśakti pitrye 'yugmāṃs tathaiva ca
paristṛte śucau deśe dakṣiṇāpravaṇe tathā
dvau daive prāk trayaḥ pitrya udag ekaikam eva vā
mātāmahānām apy evaṃ tantraṃ vā vaiśvadevikam
pāṇiprakṣālanaṃ dattvā viṣṭarārthaṃ kuśān api
āvāhayed anujñāto viśve devāsa ity ṛcā
yavair anvavakīryātha bhājane sapavitrake
śaṃ no devyā payaḥ kṣiptvā yavo 'sīti yavāṃs tathā
yā divyā iti mantreṇa hasteṣv arghyaṃ vinikṣipet
dattvā udakaṃ gandhamālyaṃ dhūpadānaṃ sadīpakam
tathācchādanadānaṃ ca karaśaucārtham ambu ca
apasavyaṃ tataḥ kṛtvā pitṝṇām apradakṣiṇam
dviguṇāṃs tu kuśān dattvā hy uṣantas tvety ṛcā pitṝn
āvāhya tadanujñāto japed āyantu nas tataḥ
apahatā iti tilān vikīrya ca samantataḥ
yavārthās tu tilaiḥ kāryāḥ kuryād arghyādi pūrvavat
dattvā arghyaṃ saṃsravāṃs teṣāṃ pātre kṛtvā vidhānataḥ
pitṛbhyaḥ sthānam asīti nyubjaṃ pātraṃ karoty adhaḥ
agnau kariṣyann ādāya pṛcchaty annaṃ ghṛtaplutam
kuruṣvety abhyanujñāto hutvāgnau pitṛyajñavat
hutaśeṣaṃ pradadyāt tu bhājaneṣu samāhitaḥ
yathālābhopapanneṣu raupyeṣu ca viśeṣataḥ
dattvānnaṃ pṛthivīpātram iti pātrābhimantraṇam
kṛtvedaṃ viṣṇur ity anne dvijāṅguṣṭhaṃ niveśayet
savyāhṛtikāṃ gāyatrīṃ madhu vātā iti tryṛcam
japtvā yathāsukhaṃ vācyaṃ bhuñjīraṃs te 'pi vāgyatāḥ
annam iṣṭaṃ haviṣyaṃ ca dadyād akrodhano 'tvaraḥ
ā tṛptes tu pavitrāṇi japtvā pūrvajapaṃ tathā
annam ādāya tṛptāḥ stha śeṣaṃ caivānumānya ca
tad annaṃ vikired bhūmau dadyāc cāpaḥ sakṛt sakṛt
sarvam annam upādāya satilaṃ dakṣiṇāmukhaḥ
ucchiṣṭasaṃnidhau piṇḍān dadyād vai pitṛyajñavat
mātāmahānām apy evaṃ dadyād ācamanaṃ tataḥ
svastivācyaṃ tataḥ kuryād akṣayyodakam eva ca
dattvā tu dakṣiṇāṃ śaktyā svadhākāram udāharet
vācyatām ity anujñātaḥ prakṛtebhyaḥ svadhocyatām
brūyur astu svadhety ukte bhūmau siñcet tato jalam
viśve devāś ca prīyantāṃ vipraiś cokta idaṃ japet
dātāro no 'bhivardhantāṃ vedāḥ saṃtatir eva ca
śraddhā ca no mā vyagamad bahu deyaṃ ca no 'stv iti
ity uktvoktvā priyā vācaḥ praṇipatya visarjayet
vāje vāja iti prītaḥ pitṛpūrvaṃ visarjanam
yasmiṃs tu saṃsravāḥ pūrvam arghyapātre niveśitāḥ
pitṛpātraṃ taduttānaṃ kṛtvā viprān visarjayet
pradakṣiṇam anuvrajya bhuñjīta pitṛsevitam
brahmacārī bhavet tāṃ tu rajanīṃ brāhmaṇaiḥ saha
evaṃ pradakṣiṇāvṛtko vṛddhau nāndīmukhān pitṝn
yajeta dadhi karkandhumiśrān piṇḍān yavaiḥ kriyāḥ
ekoddiṣṭaṃ devahīnam ekārghyaikapavitrakam
āvāhanāgnaukaraṇarahitaṃ hy apasavyavat
upatiṣṭhatām akṣayyasthāne vipravisarjane
abhiramyatām iti vaded brūyus te 'bhiratāḥ sma ha
gandhodakatilair yuktaṃ kuryāt pātracatuṣṭayam
arghyārthaṃ pitṛpātreṣu pretapātraṃ prasecayet
ye samānā iti dvābhyāṃ śeṣaṃ pūrvavad ācaret
etat sapiṇḍīkaraṇam ekoddiṣṭaṃ striyā api
arvāksapiṇḍīkaraṇaṃ yasya saṃvatsarād bhavet
tasyāpy annaṃ sodakumbhaṃ dadyāt saṃvatsaraṃ dvije
mṛte 'hani prakartavyaṃ pratimāsaṃ tu vatsaram
pratisaṃvatsaraṃ caivam ādyam ekādaśe 'hani
piṇḍāṃs tu go'javiprebhyo dadyād agnau jale 'pi vā
prakṣipet satsu vipreṣu dvijocchiṣṭaṃ na mārjayet
haviṣyānnena vai māsaṃ pāyasena tu vatsaram
aiṇarauravavārāhaśāśair māṃsair yathākramam
māsavṛddhyābhitṛpyanti dattair iha pitāmahāḥ
khaḍdāmiṣaṃ mahāśalkaṃ madhu munyannam eva vā
lauhāmiṣaṃ mahāśākaṃ māṃsaṃ vārdhrīṇasasya ca
yad dadāti gayāsthaś ca sarvam ānantyam aśnute
tathā varṣātrayodaśyāṃ maghāsu ca viśeṣataḥ
kanyāṃ kanyāvedinaś ca paśūn vai satsutān api
dyūtaṃ kṛṣiṃ vāṇijyāṃ ca dviśaphaikaśaphāṃs tathā
brahmavarcasvinaḥ putrān svarṇarūpye sakupyake
jñātiśraiṣṭhyaṃ sarvakāmān āpnoti śrāddhadaḥ sadā
pratipatprabhṛtiṣv ekāṃ varjayitvā caturdaśīm
śastreṇa tu hatā ye vai tebhyas tatra pradīyate
svargaṃ hy apatyam ojaś ca śauryaṃ kṣetraṃ balaṃ tathā
putraṃ śraiṣṭhyaṃ ca saubhāgyaṃ samṛddhiṃ mukhyatāṃ śubham
pravṛttacakratāṃ caiva vāṇijyaprabhṛtīn api
arogitvaṃ yaśo vītaśokatāṃ paramāṃ gatim
dhanaṃ vedān bhiṣaksiddhiṃ kupyaṃ gā apy ajāvikam
aśvān āyuś ca vidhivad yaḥ śrāddhaṃ samprayacchati
kṛttikādibharaṇyantaṃ sa kāmān āpnuyād imān
āstikaḥ śraddadhānaś ca vyapetamadamatsaraḥ
vasurudrāditisutāḥ pitaraḥ śrāddhadevatāḥ
prīṇayanti manuṣyāṇāṃ pitṝn śrāddhena tarpitāḥ
āyuḥ prajāṃ dhanaṃ vidyāṃ svargaṃ mokṣaṃ sukhāni ca
prayacchanti tathā rājyaṃ prītā nṝṇāṃ pitāmahāḥ
vināyakaḥ karmavighnasiddhyarthaṃ viniyojitaḥ
gaṇānām ādhipatye ca rudreṇa brahmaṇā tathā
tenopasṛṣṭo yas tasya lakṣaṇāni nibodhata
svapne 'vagāhate 'tyarthaṃ jalaṃ muṇḍāṃś ca paśyati
kāṣāyavāsasaś caiva kravyādāṃś cādhirohati
antyajair gardabhair uṣṭraiḥ sahaikatrāvatiṣṭhate
vrajann api tathātmānaṃ manyate 'nugataṃ paraiḥ
vimanā viphalārambhaḥ saṃsīdaty animittataḥ
tenopasṛṣṭo labhate na rājyaṃ rājanandanaḥ
kumārī ca na bhartāram apatyaṃ garbham aṅganā
ācāryatvaṃ śrotriyaśca na śiṣyo 'dhyayanaṃ tathā
vaṇiglābhaṃ na cāpnoti kṛṣiṃ cāpi kṛṣīvalaḥ
snapanaṃ tasya kartavyaṃ puṇye 'hni vidhipūrvakam
gaurasarṣapakalkena sājyenotsāditasya ca
sarvauṣadhaiḥ sarvagandhair viliptaśirasas tathā
bhadrāsanopaviṣṭasya svastivācyā dvijāḥ śubhāḥ
aśvasthānād gajasthānād valmīkāt saṃgamāddhradāt
mṛttikāṃ rocanāṃ gandhān gugguluṃ cāpsu nikṣipet
yā āhṛtā hy ekavarṇaiś caturbhiḥ kalaśair hradāt
carmaṇy ānaḍuhe rakte sthāpyaṃ bhadrāsanaṃ tataḥ
sahasrākṣaṃ śatadhāram ṛṣibhiḥ pāvanaṃ kṛtam
tena tvām abhiṣiñcāmi pāvamānyaḥ punantu te
bhagaṃ te varuṇo rājā bhagaṃ sūryo bṛhaspatiḥ
bhagam indraś ca vāyuś ca bhagaṃ saptarṣayo daduḥ
yat te keśeṣu daurbhāgyaṃ sīmante yac ca mūrdhani
lalāṭe karṇayor akṣṇor āpas tad ghnantu sarvadā
snātasya sārṣapaṃ tailaṃ sruveṇaudumbareṇa tu
juhuyān mūrdhani kuśān savyena parigṛhya ca
mitaś ca sammitaścaiva tathā śālakaṭaṅkaṭau
kūśmāṇḍo rājaputraś cety ante svāhāsamanvitaiḥ
nāmabhir balimantraiś ca namaskārasamanvitaiḥ
dadyāc catuṣpathe śūrpe kuśān āstīrya sarvataḥ
kṛtākṛtāṃs taṇḍulāṃś ca palalaudanam eva ca
matsyān pakvāṃs tathaivāmān māṃsam etāvad eva tu
puṣpaṃ citraṃ sugandhaṃ ca surāṃ ca trividhām api
mūlakaṃ pūrikāpūpāṃs tathaivoṇḍerakasrajaḥ
dadhy annaṃ pāyasaṃ caiva guḍapiṣṭaṃ samodakam
etān sarvān samāhṛtya bhūmau kṛtvā tataḥ śiraḥ
vināyakasya jananīm upatiṣṭhet tato 'mbikām
dūrvāsarṣapapuṣpāṇāṃ dattvārghyaṃ pūrṇam añjalim
rūpaṃ dehi yaśo dehi bhagaṃ bhavati dehi me
putrān dehi dhanaṃ dehi sarvakāmāṃś ca dehi me
tataḥ śuklāmbaradharaḥ śuklamālyānulepanaḥ
brāhmaṇān bhojayed dadyād vastrayugmaṃ guror api
evaṃ vināyakaṃ pūjya grahāṃś caiva vidhānataḥ
karmaṇāṃ phalam āpnoti śriyaṃ cāpnoty anuttamām
ādityasya sadā pūjāṃ tilakaṃ svāminas tathā
mahāgaṇapateś caiva kurvan siddhim avāpnuyāt
śrīkāmaḥ śāntikāmo vā grahayajñaṃ samācaret
vṛṣṭyāyuḥpuṣṭikāmo vā tathaivābhicarann api
sūryaḥ somo mahīputraḥ somaputro bṛhaspatiḥ
śukraḥ śanaiścaro rāhuḥ ketuś ceti grahāḥ smṛtāḥ
tāmrakāt sphaṭikād raktacandanāt svarṇakād ubhau
rājatād ayasaḥ sīsāt kāṃsyāt kāryā grahāḥ kramāt
svavarṇair vā paṭe lekhyā gandhair maṇḍalakeṣu vā
yathāvarṇaṃ pradeyāni vāsāṃsi kusumāni ca
gandhāś ca balayaś caiva dhūpo deyaś ca gugguluḥ
kartavyā mantravantaś ca caravaḥ pratidaivatam
ākṛṣṇena imaṃ devā agnir mūrdhā divaḥ kakut
udbudhyasveti ca ṛco yathāsaṃkhyaṃ prakīrtitāḥ
bṛhaspate 'ti yad aryas tathaivānnāt parisrutaḥ
śaṃ no devīs tathā kāṇḍāt ketuṃ kṛṇvann imāṃs tathā
arkaḥ palāśaḥ khadiro 'pāmārgo 'tha pippalaḥ
udumbaraḥ śamī dūrvā kuśāś ca samidhaḥ kramāt
ekaikasya tv aṣṭaśatam aṣṭāviṃśatir eva vā
hotavyā madhusarpirbhyāṃ dadhnā kṣīreṇa vā yutāḥ
guḍaudanaṃ pāyasaṃ ca haviṣyaṃ kṣīraṣāṣṭikam
dadhyodanaṃ haviś cūrṇaṃ māṃsaṃ citrānnam eva ca
dadyād grahakramād evaṃ dvijebhyo bhojanaṃ budhaḥ
śaktito vā yathālābhaṃ satkṛtya vidhipūrvakam
dhenuḥ śaṅkhas tathānaḍvān hema vāso hayaḥ kramāt
kṛṣṇā gaur āyasaṃ chāga etā vai dakṣiṇāḥ smṛtāḥ
yaś ca yasya yadā duḥsthaḥ sa taṃ yatnena pūjayet
brahmaṇaiṣāṃ varo dattaḥ pūjitāḥ pūjayiṣyatha
grahādhīnā narendrāṇām ucchrāyāḥ patanāni ca
bhāvābhāvau ca jagatas tasmāt pūjyatamā grahāḥ
grahāṇām idam ātithyaṃ kuryāt saṃvatsarād api
ārogyabalasampanno jīvet sa śaradaḥ śatam
mahotsāhaḥ sthūlalakṣaḥ kṛtajño vṛddhasevakaḥ
vinītaḥ sattvasampannaḥ kulīnaḥ satyavāk śuciḥ
adīrghasūtraḥ smṛtimān akṣudro 'paruṣas tathā
dhārmiko 'vyasanaś caiva prājñaḥ śūro rahasyavit
svarandhragoptānvīkṣikyāṃ daṇḍanītyāṃ tathaiva ca
vinītas tv atha vārtāyāṃ trayyāṃ caiva narādhipaḥ
sa mantriṇaḥ prakurvīta prājñān maulān sthirān śucīn
taiḥ sārdhaṃ cintayed rājyaṃ vipreṇātha tataḥ svayam
purohitaṃ prakurvīta daivajñam uditoditam
daṇḍanītyāṃ ca kuśalam atharvāṅgirase tathā
śrautasmārtakriyāhetor vṛṇuyād eva cartvijaḥ
yajñāṃś caiva prakurvīta vidhivad bhūridakṣiṇān
bhogāṃś ca dadyād viprebhyo vasūni vividhāni ca
akṣayo 'yaṃ nidhī rājñāṃ yad vipreṣūpapāditam
askannam avyathaṃ caiva prāyaścittair adūṣitam
agneḥ sakāśād viprāgnau hutaṃ śreṣṭham ihocyate
alabdham īhed dharmeṇa labdhaṃ yatnena pālayet
pālitaṃ vardhayen nītyā vṛddhaṃ pātreṣu nikṣipet
dattvā bhūmiṃ nibandhaṃ vā kṛtvā lekhyaṃ tu kārayet
āgāmibhadranṛpatiparijñānāya pārthivaḥ
paṭe vā tāmrapaṭṭe vā svamudroparicihnitam
abhilekhyātmano vaṃśyān ātmānaṃ ca mahīpatiḥ
pratigrahaparīmāṇaṃ dānacchedopavarṇanam
svahastakālasampannaṃ śāsanaṃ kārayet sthiram
ramyaṃ paśavyam ājīvyaṃ jāṅgalaṃ deśam āvaset
tatra durgāṇi kurvīta janakośātmaguptaye
tatra tatra ca niṣṇātān adhyakṣān kuśalān śucīn
prakuryād āyakarmāntavyayakarmasu codyatān
nātaḥ parataro dharmo nṛpāṇāṃ yad raṇārjitam
viprebhyo dīyate dravyaṃ prajābhyaś cābhayaṃ sadā
ya āhaveṣu vadhyante bhūmyartham aparāṅmukhāḥ
akūṭair āyudhair yānti te svargaṃ yogino yathā
padāni kratutulyāni bhagneṣv avinivartinām
rājā sukṛtam ādatte hatānāṃ vipalāyinām
tavāhaṃvādinaṃ klībaṃ nirhetiṃ parasaṃgatam
na hanyād vinivṛttaṃ ca yuddhaprekṣaṇakādikam
kṛtarakṣaḥ samutthāya paśyed āyavyayau svayam
vyavahārāṃs tato dṛṣṭvā snātvā bhuñjīta kāmataḥ
hiraṇyaṃ vyāpṛtānītaṃ bhāṇḍāgāreṣu nikṣipet
paśyec cārāṃs tato dūtān preṣayen mantrisaṃgataḥ
tataḥ svairavihārī syān mantribhir vā samāgataḥ
balānāṃ darśanaṃ kṛtvā senānyā saha cintayet
saṃdhyām upāsya śṛṇuyāc cārāṇāṃ gūḍhabhāṣitam
gītanṛtyaiś ca bhuñjīta paṭhet svādhyāyam eva ca
saṃviśet tūryaghoṣeṇa pratibudhyet tathaiva ca
śāstrāṇi cintayed buddhyā sarvakartavyatās tathā
preṣayec ca tataś cārān sveṣv anyeṣu ca sādarān
ṛtvikpurohitācāryair āśīrbhir abhinanditaḥ
dṛṣṭvā jyotirvido vaidyān dadyād gāṃ kāñcanaṃ mahīm
naiveśikāni ca tataḥ śrotriyebhyo gṛhāṇi ca
brāhmaṇeṣu kṣamī snigdheṣv ajihmaḥ krodhano 'riṣu
syād rājā bhṛtyavargeṣu prajāsu ca yathā pitā
puṇyāt ṣaḍbhāgam ādatte nyāyena paripālayan
sarvadānādhikaṃ yasmāt prajānāṃ paripālanam
cāṭataskaradurvṛttamahāsāhasikādibhiḥ
pīḍyamānāḥ prajā rakṣet kāyasthaiś ca viśeṣataḥ
arakṣyamāṇāḥ kurvanti yatkiṃcit kilbiṣaṃ prajāḥ
tasmāt tu nṛpater ardhaṃ yasmād gṛhṇāty asau karān
ye rāṣṭrādhikṛtās teṣāṃ cārair jñātvā viceṣṭitam
sādhūn saṃmānayed rājā viparītāṃś ca ghātayet
utkocajīvino dravyahīnān kṛtvā vivāsayet
saddānamānasatkārān śrotriyān vāsayet sadā
anyāyena nṛpo rāṣṭrāt svakośaṃ yo 'bhivardhayet
so 'cirād vigataśrīko nāśam eti sabāndhavaḥ
prajāpīḍanasaṃtāpāt samudbhūto hutāśanaḥ
rājñaḥ kulaṃ śriyaṃ prāṇāṃś cādagdhvā na nivartate
ya eva nṛpater dharmaḥ svarāṣṭraparipālane
tam eva kṛtsnam āpnoti pararāṣṭraṃ vaśaṃ nayan
yasmin deśe ya ācāro vyavahāraḥ kulasthitiḥ
tathaiva paripālyo 'sau yadā vaśam upāgataḥ
mantramūlaṃ yato rājyaṃ tasmān mantraṃ surakṣitam
kuryād yathāsya na viduḥ karmaṇām ā phalodayāt
arir mitram udāsīno 'nantaras tatparaḥ paraḥ
kramaśo maṇḍalaṃ cintyaṃ sāmādibhir upakramaiḥ
upāyāḥ sāma dānaṃ ca bhedo daṇḍas tathaiva ca
samyakprayuktāḥ sidhyeyur daṇḍas tv agatikā gatiḥ
saṃdhiṃ ca vigrahaṃ yānam āsanaṃ saṃśrayaṃ tathā
dvaidhībhāvaṃ guṇān etān yathāvat parikalpayet
yadā sasyaguṇopetaṃ pararāṣṭraṃ tadā vrajet
paraś ca hīna ātmā ca hṛṣṭavāhanapūruṣaḥ
daive puruṣakāre ca karmasiddhir vyavasthitā
tatra daivam abhivyaktaṃ pauruṣaṃ paurvadehikam
kecid daivāt svabhāvād vā kālāt puruṣakārataḥ
saṃyoge kecid icchanti phalaṃ kuśalabuddhayaḥ
yathā hy ekena cakreṇa rathasya na gatir bhavet
evaṃ puruṣakāreṇa vinā daivaṃ na sidhyati
hiraṇyabhūmilābhebhyo mitralabdhir varā yataḥ
ato yateta tatprāptyai rakṣet satyaṃ samāhitaḥ
svāmy amātyā jano durgaṃ kośo daṇḍas tathaiva ca
mitrāṇy etāḥ prakṛtayo rājyaṃ saptāṅgam ucyate
tad avāpya nṛpo daṇḍaṃ durvṛtteṣu nipātayet
dharmo hi daṇḍarūpeṇa brahmaṇā nirmitaḥ purā
sa netuṃ nyāyato 'śakyo lubdhenākṛtabuddhinā
satyasaṃdhena śucinā susahāyena dhīmatā
yathāśāstraṃ prayuktaḥ san sadevāsuramānavam
jagad ānandayet sarvam anyathā tat prakopayet
adharmadaṇḍanaṃ svargakīrtilokavināśanam
samyak tu daṇḍanaṃ rājñaḥ svargakīrtijayāvaham
api bhrātā suto 'rghyo vā śvaśuro mātulo 'pi vā
nādaṇḍyo nāma rājño 'sti dharmād vicalitaḥ svakāt
yo daṇḍyān daṇḍayed rājā samyag vadhyāṃś ca ghātayet
iṣṭaṃ syāt kratubhis tena samāptavaradakṣiṇaiḥ
iti saṃcintya nṛpatiḥ kratutulyaphalaṃ pṛthak
vyavahārān svayaṃ paśyet sabhyaiḥ parivṛto 'nvaham
kulāni jātīḥ śreṇīś ca gaṇān jānapadān api
svadharmāc calitān rājā vinīya sthāpayet pathi
jālasūryamarīcisthaṃ trasareṇū rajaḥ smṛtam
te 'ṣṭau likṣā tu tās tisro rājasarṣapa ucyate
gauras tu te trayaḥ ṣaṭ te yavo madhyas tu te trayaḥ
kṛṣṇalaḥ pañca te māṣas te suvarṇas tu ṣoḍaśa
palaṃ suvarṇāś catvāraḥ pañca vāpi prakīrtitam
dve kṛṣṇale rūpyamāṣo dharaṇaṃ ṣoḍaśaiva te
śatamānaṃ tu daśabhir dharaṇaiḥ palam eva tu
niṣkaṃ suvarṇāś catvāraḥ kārṣikas tāmrikaḥ paṇaḥ
sāśītipaṇasāhasro daṇḍa uttamasāhasaḥ
tadardhaṃ madhyamaḥ proktas tadardham adhamaḥ smṛtaḥ
dhigdaṇḍas tv atha vāgdaṇḍo dhanadaṇḍo vadhas tathā
yojyā vyastāḥ samastā vā hy aparādhavaśād ime
jñātvāparādhaṃ deśaṃ ca kālaṃ balam athāpi vā
vayaḥ karma ca vittaṃ ca daṇḍaṃ daṇḍyeṣu pātayet
vyavahārān nṛpaḥ paśyed vidvadbhir brāhmaṇaiḥ saha
dharmaśāstrānusāreṇa krodhalobhavivarjitaḥ
śrutādhyayanasampannā dharmajñāḥ satyavādinaḥ
rājñā sabhāsadaḥ kāryā ripau mitre ca ye samāḥ
apaśyatā kāryavaśād vyavahārān nṛpeṇa tu
sabhyaiḥ saha niyoktavyo brāhmaṇaḥ sarvadharmavit
rāgāl lobhād bhayād vāpi smṛtyapetādikāriṇaḥ
sabhyāḥ pṛthak pṛthag daṇḍyā vivādād dviguṇaṃ damam
smṛtyācāravyapetena mārgeṇādharṣitaḥ paraiḥ
āvedayati ced rājñe vyavahārapadaṃ hi tat
pratyarthino 'grato lekhyaṃ yathāveditam arthinā
samāmāsatadardhāharnāmajātyādicihnitam
śrutārthasyottaraṃ lekhyaṃ pūrvāvedakasaṃnidhau
tato 'rthī lekhayet sadyaḥ pratijñātārthasādhanam
tatsiddhau siddhim āpnoti viparītam ato 'nyathā
catuṣpād vyavahāro 'yaṃ vivādeṣūpadarśitaḥ
abhiyogam anistīrya nainaṃ pratyabhiyojayet
abhiyuktaṃ ca nānyena noktaṃ viprakṛtiṃ nayet
kuryāt pratyabhiyogaṃ ca kalahe sāhaseṣu ca
ubhayoḥ pratibhūr grāhyaḥ samarthaḥ kāryanirṇaye
nihnave bhāvito dadyād dhanaṃ rājñe ca tatsamam
mithyābhiyogī dviguṇam abhiyogād dhanaṃ vahet
sāhasasteyapāruṣyago'bhiśāpātyaye striyām
vivādayet sadya eva kālo 'nyatrecchayā smṛtaḥ
deśād deśāntaraṃ yāti sṛkkiṇī parileḍhi ca
lalāṭaṃ svidyate cāsya mukhaṃ vaivarṇyam eti ca
pariśuṣyatskhaladvākyo viruddhaṃ bahu bhāṣite
vākcakṣuḥ pūjayati no tathauṣṭhau nirbhujaty api
svabhāvād vikṛtiṃ gacchen manovākkāyakarmabhiḥ
abhiyoge 'tha sākṣye vā duṣṭaḥ sa parikīrtitaḥ
saṃdigdhārthaṃ svatantro yaḥ sādhayed yaś ca niṣpatet
na cāhūto vadet kiṃciddhīno daṇḍyaś ca sa smṛtaḥ
sākṣiṣūbhayataḥ satsu sākṣiṇaḥ pūrvavādinaḥ
pūrvapakṣe 'dharībhūte bhavanty uttaravādinaḥ
sapaṇaś ced vivādaḥ syāt tatra hīnaṃ tu dāpayet
daṇḍaṃ ca svapaṇaṃ caiva dhanine dhanam eva ca
chalaṃ nirasya bhūtena vyavahārān nayen nṛpaḥ
bhūtam apy anupanyastaṃ hīyate vyavahārataḥ
nihnute likhitaṃ naikam ekadeśe vibhāvitaḥ
dāpyaḥ sarvaṃ nṛpeṇārthaṃ na grāhyas tv aniveditaḥ
smṛtyor virodhe nyāyas tu balavān vyavahārataḥ
arthaśāstrāt tu balavad dharmaśāstram iti sthitiḥ
pramāṇaṃ likhitaṃ bhuktiḥ sākṣiṇaś ceti kīrtitam
eṣām anyatamābhāve divyānyatamam ucyate
sarveṣv arthavivādeṣu balavaty uttarā kriyā
ādhau pratigrahe krīte pūrvā tu balavattarā
paśyato 'bruvato bhūmer hānir viṃśativārṣikī
pareṇa bhujyamānāyā dhanasya daśavārṣikī
ādhisīmopanikṣepajaḍabāladhanair vinā
tathopanidhirājastrīśrotriyāṇāṃ dhanair api
ādhyādīnāṃ vihartāraṃ dhanine dāpayed dhanam
daṇḍaṃ ca tatsamaṃ rājñe śaktyapekṣam athāpi vā
āgamo 'bhyadhiko bhogād vinā pūrvakramāgatāt
āgame 'pi balaṃ naiva bhuktiḥ stokāpi yatra no
āgamas tu kṛto yena so 'bhiyuktas tam uddharet
na tatsutas tatsuto vā bhuktis tatra garīyasī
yo 'bhiyuktaḥ paretaḥ syāt tasya rikthī tam uddharet
na tatra kāraṇaṃ bhuktir āgamena vinākṛtā
nṛpeṇādhikṛtāḥ pūgāḥ śreṇayo 'tha kulāni ca
pūrvaṃ pūrvaṃ guru jñeyaṃ vyavahāravidhau nṛṇām
balopādhivinirvṛttān vyavahārān nivartayet
strīnaktamantarāgārabahiḥśatrukṛtāṃs tathā
mattonmattārtavyasanibālabhītādiyojitaḥ
asaṃbaddhakṛtaś caiva vyavahāro na sidhyati
pranaṣṭādhigataṃ deyaṃ nṛpeṇa dhanine dhanam
vibhāvayen na celliṅgais tatsamaṃ daṇḍam arhati
rājā labdhvā nidhiṃ dadyād dvijebhyo 'rdhaṃ dvijaḥ punaḥ
vidvān aśeṣam ādadyāt sa sarvasya prabhur yataḥ
itareṇa nidhau labdhe rājā ṣaṣṭhāṃśam āharet
aniveditavijñāto dāpyas taṃ daṇḍam eva ca
deyaṃ caurahṛtaṃ dravyaṃ rājñā jānapadāya tu
adadaddhi samāpnoti kilbiṣaṃ yasya tasya tat
aśītibhāgo vṛddhiḥ syān māsi māsi sabandhake
varṇakramācchataṃ dvitricatuṣpañcakam anyathā
kāntāragās tu daśakaṃ sāmudrā viṃśakaṃ śatam
dadyur vā svakṛtāṃ vṛddhiṃ sarve sarvāsu jātiṣu
saṃtatis tu paśustrīṇāṃ rasasyāṣṭaguṇā parā
vastradhānyahiraṇyānāṃ catustridviguṇā parā
prapannaṃ sādhayann arthaṃ na vācyo nṛpater bhavet
sādhyamāno nṛpaṃ gacchan daṇḍyo dāpyaś ca taddhanam
gṛhītānukramād dāpyo dhaninām adhamarṇikaḥ
dattvā tu brāhmaṇāyaiva nṛpates tadanantaram
rājñādhamarṇiko dāpyaḥ sādhitād daśakaṃ śatam
pañcakaṃ ca śataṃ dāpyaḥ prāptārtho hy uttamarṇikaḥ
hīnajātiṃ parikṣīṇam ṛṇārthaṃ karma kārayet
brāhmaṇas tu parikṣīṇaḥ śanair dāpyo yathodayam
dīyamānaṃ na gṛhṇāti prayuktaṃ yaḥ svakaṃ dhanam
madhyasthasthāpitaṃ cet syād vardhate na tataḥ param
avibhaktaiḥ kuṭumbārthe yad ṛṇaṃ tu kṛtaṃ bhavet
dadyus tad rikthinaḥ prete proṣite vā kuṭumbini
na yoṣitpatiputrābhyāṃ na putreṇa kṛtaṃ pitā
dadyād ṛte kuṭumbārthān na patiḥ strīkṛtaṃ tathā
surākāmadyūtakṛtaṃ daṇḍaśulkāvaśiṣṭakam
vṛthādānaṃ tathaiveha putro dadyān na paitṛkam
gopaśauṇḍikaśailūṣarajakavyādhayoṣitām
ṛṇaṃ dadyāt patis teṣāṃ yasmād vṛttis tadāśrayā
pratipannaṃ striyā deyaṃ patyā vā saha yat kṛtam
svayaṃkṛtaṃ vā yad ṛṇaṃ nānyat strī dātum arhati
pitari proṣite prete vyasanābhiplute 'pi vā
putrapautrair ṛṇaṃ deyaṃ nihnave sākṣibhāvitam
rikthagrāha ṛṇaṃ dāpyo yoṣidgrāhas tathaiva ca
putro 'nanyāśritadravyaḥ putrahīnasya rikthinaḥ
bhrātṝṇām atha daṃpatyoḥ pituḥ putrasya caiva hi
prātibhāvyam ṛṇaṃ sākṣyam avibhakte na tu smṛtam
darśane pratyaye dāne prātibhāvyaṃ vidhīyate
ādyau tu vitathe dāpyāv itarasya sutā api
darśanapratibhūr yatra mṛtaḥ prātyayiko 'pi vā
na tatputrā ṛṇaṃ dadyur dadyur dānāya yaḥ sthitaḥ
bahavaḥ syur yadi svāṃśair dadyuḥ pratibhuvo dhanam
ekacchāyāśriteṣv eṣu dhanikasya yathāruci
pratibhūr dāpito yat tu prakāśaṃ dhanino dhanam
dviguṇaṃ pratidātavyam ṛṇikais tasya tad bhavet
saṃtatiḥ strīpaśuṣv eva dhānyaṃ triguṇam eva ca
vastraṃ caturguṇaṃ proktaṃ rasaś cāṣṭaguṇas tathā
ādhiḥ praṇaśyed dviguṇe dhane yadi na mokṣyate
kāle kālakṛto naśyet phalabhogyo na naśyati
gopyādhibhoge no vṛddhiḥ sopakāre ca hāpite
naṣṭo deyo vinaṣṭaś ca daivarājakṛtād ṛte
ādheḥ svīkaraṇāt siddhī rakṣyamāṇo 'py asāratām
yātaś ced anya ādheyo dhanabhāg vā dhanī bhavet
caritrabandhakakṛtaṃ sa vṛddhyā dāpayed dhanam
satyaṃkārakṛtaṃ dravyaṃ dviguṇaṃ pratidāpayet
upasthitasya moktavya ādhiḥ steno 'nyathā bhavet
prayojake 'sati dhanaṃ kule nyasyādhim āpnuyāt
tatkālakṛtamūlyo vā tatra tiṣṭhed avṛddhikaḥ
vinā dhāraṇakād vāpi vikrīṇīta sasākṣikam
yadā tu dviguṇībhūtam ṛṇam ādhau tadā khalu
mocya ādhis tadutpanne praviṣṭe dviguṇe dhane
vāsanastham anākhyāya haste 'nyasya yad arpyate
dravyaṃ tad aupanidhikaṃ pratideyaṃ tathaiva tat
na dāpyo 'pahṛtaṃ taṃ tu rājadaivikataskaraiḥ
bhreṣaś cen mārgite 'datte dāpyo daṇḍaṃ ca tatsamam
ājīvan svecchayā daṇḍyo dāpyas taṃ cāpi sodayam
yācitānvāhitanyāsanikṣepādiṣv ayaṃ vidhiḥ
tapasvino dānaśīlāḥ kulīnāḥ satyavādinaḥ
dharmapradhānā ṛjavaḥ putravanto dhanānvitāḥ
tryavarāḥ sākṣiṇo jñeyāḥ śrautasmārtakriyāparāḥ
yathājāti yathāvarṇaṃ sarve sarveṣu vā smṛtāḥ
strībālavṛddhakitavamattonmattābhiśastakāḥ
raṅgāvatāripākhaṇḍikūṭakṛdvikalendriyāḥ
patitāptārthasaṃbandhisahāyariputaskarāḥ
sāhasī dṛṣṭadoṣaś ca nirdhūtādyās tv asākṣiṇaḥ
ubhayānumataḥ sākṣī bhavaty eko 'pi dharmavit
sarvaḥ sākṣī saṃgrahaṇe cauryapāruṣyasāhase
sākṣiṇaḥ śrāvayed vādiprativādisamīpagān
ye pātakakṛtāṃ lokā mahāpātakināṃ tathā
agnidānāṃ ca ye lokā ye ca strībālaghātinām
sa tān sarvān avāpnoti yaḥ sākṣyam anṛtaṃ vadet
sukṛtaṃ yat tvayā kiṃcij janmāntaraśataiḥ kṛtam
tat sarvaṃ tasya jānīhi yaṃ parājayase mṛṣā
abruvan hi naraḥ sākṣyam ṛṇaṃ sadaśabandhakam
rājñā sarvaṃ pradāpyaḥ syāt ṣaṭcatvāriṃśake 'hani
na dadāti hi yaḥ sākṣyaṃ jānann api narādhamaḥ
sa kūṭasākṣiṇāṃ pāpais tulyo daṇḍena caiva hi
dvaidhe bahūnāṃ vacanaṃ sameṣu guṇināṃ tathā
guṇidvaidhe tu vacanaṃ grāhyaṃ ye guṇavattamāḥ
yasyocuḥ sākṣiṇaḥ satyāṃ pratijñāṃ sa jayī bhavet
anyathā vādino yasya dhruvas tasya parājayaḥ
ukte 'pi sākṣibhiḥ sākṣye yady anye guṇavattamāḥ
dviguṇā vānyathā brūyuḥ kūṭāḥ syuḥ pūrvasākṣiṇaḥ
pṛthak pṛthag daṇḍanīyāḥ kūṭakṛtsākṣiṇas tathā
vivādād dviguṇaṃ daṇḍaṃ vivāsyo brāhmaṇaḥ smṛtaḥ
yaḥ sākṣyaṃ śrāvito 'nyebhyo nihnute tat tamovṛtaḥ
sa dāpyo 'ṣṭaguṇaṃ daṇḍaṃ brāhmaṇaṃ tu vivāsayet
varṇināṃ hi vadho yatra tatra sākṣy anṛtaṃ vadet
tatpāvanāya nirvāpyaś caruḥ sārasvato dvijaiḥ
yaḥ kaścid artho niṣṇātaḥ svarucyā tu parasparam
lekhyaṃ tu sākṣimat kāryaṃ tasmin dhanikapūrvakam
samāmāsatadardhāharnāmajātisvagotrakaiḥ
sabrahmacārikātmīyapitṛnāmādicihnitam
samāpte 'rthe ṛṇī nāma svahastena niveśayet
mataṃ me 'mukaputrasya yad atropari lekhitam
sākṣiṇaś ca svahastena pitṛnāmakapūrvakam
atrāham amukaḥ sākṣī likheyur iti te samāḥ
ubhayābhyarthitenaitan mayā hy amukasūnunā
likhitaṃ hy amukeneti lekhako 'nte tato likhet
vināpi sākṣibhir lekhyaṃ svahastalikhitaṃ tu yat
tat pramāṇaṃ smṛtaṃ lekhyaṃ balopadhikṛtād ṛte
ṛṇaṃ lekhyakṛtaṃ deyaṃ puruṣais tribhir eva tu
ādhis tu bhujyate tāvad yāvat tan na pradīyate
deśāntarasthe durlekhye naṣṭonmṛṣṭe hṛte tathā
bhinne dagdhe 'thavā chinne lekhyam anyat tu kārayet
saṃdigdhalekhyaśuddhiḥ syāt svahastalikhitādibhiḥ
yuktiprāptikriyācihnasaṃbandhāgamahetubhiḥ
lekhyasya pṛṣṭhe 'bhilikhed dattvā dattvarṇiko dhanam
dhanī vopagataṃ dadyāt svahastaparicihnitam
dattvarṇaṃ pāṭayel lekhyaṃ śuddhyai vānyat tu kārayet
sākṣimac ca bhaved yad vā tad dātavyaṃ sasākṣikam
tulāgnyāpo viṣaṃ kośo divyānīha viśuddhaye
mahābhiyogeṣv etāni śīrṣakasthe 'bhiyoktari
rucyā vānyataraḥ kuryād itaro vartayec chiraḥ
vināpi śīrṣakāt kuryān nṛpadrohe 'tha pātake
sacailaṃ snātam āhūya sūryodaya upoṣitam
kārayet sarvadivyāni nṛpabrāhmaṇasaṃnidhau
tulā strībālavṛddhāndhapaṅgubrāhmaṇarogiṇām
agnir jalaṃ vā śūdrasya yavāḥ sapta viṣasya vā
nāsahasrād dharet phālaṃ na viṣaṃ na tulāṃ tathā
nṛpārtheṣv abhiśāpe ca vaheyuḥ śucayaḥ sadā
tulādhāraṇavidvadbhir abhiyuktas tulāśritaḥ
pratimānasamībhūto rekhāṃ kṛtvāvatāritaḥ
tvaṃ tule satyadhāmāsi purā devair vinirmitā
tat satyaṃ vada kalyāṇi saṃśayān māṃ vimocaya
yady asmi pāpakṛn mātas tato māṃ tvam adho naya
śuddhaś ced gamayordhvaṃ māṃ tulām ity abhimantrayet
karau vimṛditavrīher lakṣayitvā tato nyaset
saptāśvatthasya patrāṇi tāvat sūtreṇa veṣṭayet
tvam agne sarvabhūtānām antaś carasi pāvaka
sākṣivat puṇyapāpebhyo brūhi satyaṃ kave mama
tasyety uktavato lauhaṃ pañcāśatpalikaṃ samam
agnivarṇaṃ nyaset piṇḍaṃ hastayor ubhayor api
sa tam ādāya saptaiva maṇḍalāni śanair vrajet
ṣoḍaśāṅgulakaṃ jñeyaṃ maṇḍalaṃ tāvadantaram
muktvāgniṃ mṛditavrīhir adagdhaḥ śuddhim āpnuyāt
antarā patite piṇḍe saṃdehe vā punar haret
satyena mābhirakṣa tvaṃ varuṇety abhiśāpya kam
nābhidaghnodakasthasya gṛhītvorū jalaṃ vaśet
samakālam iṣuṃ muktam ānīyānyo javī naraḥ
gate tasmin nimagnāṅgaṃ paśyeccecchuddhim āpnuyāt
tvaṃ viṣa brahmaṇaḥ putraḥ satyadharme vyavasthitaḥ
trāyasvāsmād abhīśāpāt satyena bhava me 'mṛtam
evam uktvā viṣaṃ śārṅgaṃ bhakṣayeddhimaśailajam
yasya vegair vinā jīryecchuddhiṃ tasya vinirdiśet
devān ugrān samabhyarcya tatsnānodakam āharet
saṃsrāvya pāyayet tasmājjalaṃ tu prasṛtitrayam
arvāk caturdaśād ahno yasya no rājadaivikam
vyasanaṃ jāyate ghoraṃ sa śuddhaḥ syān na saṃśayaḥ
vibhāgaṃ cet pitā kuryād icchayā vibhajet sutān
jyeṣṭhaṃ vā śreṣṭhabhāgena sarve vā syuḥ samāṃśinaḥ
yadi kuryāt samān aṃśān patnyaḥ kāryāḥ samāṃśikāḥ
na dattaṃ strīdhanaṃ yāsāṃ bhartrā vā śvaśureṇa vā
śaktasyānīhamānasya kiṃcid dattvā pṛthak kriyā
nyūnādhikavibhaktānāṃ dharmyaḥ pitṛkṛtaḥ smṛtaḥ
vibhajeran sutāḥ pitror ūrdhvaṃ riktham ṛṇaṃ samam
mātur duhitaraḥ śeṣam ṛṇāt tābhya ṛte 'nvayaḥ
pitṛdravyāvirodhena yad anyat svayam arjitam
maitramaudvāhikaṃ caiva dāyādānāṃ na tad bhavet
kramād abhyāgataṃ dravyaṃ hṛtam apyuddharet tu yaḥ
dāyādebhyo na tad dadyād vidyayā labdham eva ca
sāmānyārthasamutthāne vibhāgas tu samaḥ smṛtaḥ
anekapitṛkāṇāṃ tu pitṛto bhāgakalpanā
bhūr yā pitāmahopāttā nibandho dravyam eva vā
tatra syāt sadṛśaṃ svāmyaṃ pituḥ putrasya caiva hi
vibhakteṣu suto jātaḥ savarṇāyāṃ vibhāgabhāk
dṛśyād vā tadvibhāgaḥ syād āyavyayaviśodhitāt
pitṛbhyāṃ yasya tad dattaṃ tat tasyaiva dhanaṃ bhavet
pitur ūrdhvaṃ vibhajatāṃ mātāpy aṃśaṃ samaṃ haret
asaṃskṛtās tu saṃskāryā bhrātṛbhiḥ pūrvasaṃskṛtaiḥ
bhaginyaś ca nijād aṃśād dattvāṃśaṃ tu turīyakam
catustridvyekabhāgāḥ syur varṇaśo brāhmaṇātmajāḥ
kṣatrajās tridvyekabhāgā viḍjās tu dvyekabhāginaḥ
anyonyāpahṛtaṃ dravyaṃ vibhakte yat tu dṛśyate
tat punas te samair aṃśair vibhajerann iti sthitiḥ
aputreṇa parakṣetre niyogotpāditaḥ sutaḥ
ubhayor apy asau rikthī piṇḍadātā ca dharmataḥ
auraso dharmapatnījas tatsamaḥ putrikāsutaḥ
kṣetrajaḥ kṣetrajātas tu sagotreṇetareṇa vā
gṛhe pracchanna utpanno gūḍhajas tu sutaḥ smṛtaḥ
kānīnaḥ kanyakājāto mātāmahasuto mataḥ
akṣatāyāṃ kṣatāyāṃ vā jātaḥ paunarbhavaḥ sutaḥ
dadyān mātā pitā vā yaṃ sa putro dattako bhavet
krītaś ca tābhyāṃ vikrītaḥ kṛtrimaḥ syāt svayaṃkṛtaḥ
dattvātmā tu svayaṃdatto garbhe vinnaḥ sahoḍhajaḥ
utsṛṣṭo gṛhyate yas tu so 'paviddho bhavet sutaḥ
piṇḍado 'ṃśaharaś caiṣāṃ pūrvābhāve paraḥ paraḥ
sajātīyeṣv ayaṃ proktas tanayeṣu mayā vidhiḥ
jāto 'pi dāsyāṃ śūdreṇa kāmato 'ṃśaharo bhavet
mṛte pitari kuryus taṃ bhrātaras tv ardhabhāgikam
abhrātṛko haret sarvaṃ duhitṝṇāṃ sutād ṛte
patnī duhitaraś caiva pitarau bhrātaras tathā
tatsutā gotrajā bandhuśiṣyasabrahmacāriṇaḥ
eṣām abhāve pūrvasya dhanabhāg uttarottaraḥ
svaryātasya hy aputrasya sarvavarṇeṣv ayaṃ vidhiḥ
vānaprasthayatibrahmacāriṇāṃ rikthabhāginaḥ
krameṇācāryasacchiṣyadharmabhrātrekatīrthinaḥ
saṃsṛṣṭinas tu saṃsṛṣṭī sodarasya tu sodaraḥ
dadyād apaharec cāṃśaṃ jātasya ca mṛtasya ca
anyodaryas tu saṃsṛṣṭī nānyodaryo dhanaṃ haret
asaṃsṛṣṭy api vādadyāt saṃsṛṣṭo nānyamātṛjaḥ
klībo 'tha patitas tajjaḥ paṅgur unmattako jaḍaḥ
andho 'cikitsyarogādyā bhartavyāḥ syur niraṃśakāḥ
aurasāḥ kṣetrajās tveṣāṃ nirdoṣā bhāgahāriṇaḥ
sutāś caiṣāṃ prabhartavyā yāvad vai bhartṛsātkṛtāḥ
aputrā yoṣitaś caiṣāṃ bhartavyāḥ sādhuvṛttayaḥ
nirvāsyā vyabhicāriṇyaḥ pratikūlās tathaiva ca
pitṛmātṛpatibhrātṛdattam adhyagnyupāgatam
ādhivedanikādyaṃ ca strīdhanaṃ parikīrtitam
bandhudattaṃ tathā śulkam anvādheyakam eva ca
atītāyām aprajasi bāndhavās tad avāpnuyuḥ
aprajastrīdhanaṃ bhartur brāhmādiṣu caturṣv api
duhitṝṇāṃ prasūtā ceccheṣeṣu pitṛgāmi tat
dattvā kanyāṃ haran daṇḍyo vyayaṃ dadyācca sodayam
mṛtāyāṃ dattam ādadyāt pariśodhyobhayavyayam
durbhikṣe dharmakārye ca vyādhau sampratirodhake
gṛhītaṃ strīdhanaṃ bhartā na striyai dātum arhati
adhivinnastriyai dadyād ādhivedanikaṃ samam
na dattaṃ strīdhanaṃ yasyai datte tvardhaṃ prakalpayet
vibhāganihnave jñātibandhusākṣyabhilekhitaiḥ
vibhāgabhāvanā jñeyā gṛhakṣetraiś ca yautakaiḥ
sīmno vivāde kṣetrasya sāmantāḥ sthavirādayaḥ
gopāḥ sīmākṛṣāṇā ye sarve ca vanagocarāḥ
nayeyur ete sīmānaṃ sthalāṅgāratuṣadrumaiḥ
setuvalmīkanimnāsthicaityādyair upalakṣitām
sāmantā vā samagrāmāś catvāro 'ṣṭau daśāpi vā
raktasragvasanāḥ sīmāṃ nayeyuḥ kṣitidhāriṇaḥ
anṛte tu pṛthag daṇḍyā rājñā madhyamasāhasam
abhāve jñātṛcihnānāṃ rājā sīmnaḥ pravartitā
ārāmāyatanagrāmanipānodyānaveśmasu
eṣa eva vidhir jñeyo varṣāmbupravahādiṣu
maryādāyāḥ prabhede ca sīmātikramaṇe tathā
kṣetrasya haraṇe daṇḍā adhamottamamadhyamāḥ
na niṣedhyo 'lpabādhas tu setuḥ kalyāṇakārakaḥ
parabhūmiṃ haran kūpaḥ svalpakṣetro bahūdakaḥ
svāmine yo 'nivedyaiva kṣetre setuṃ pravartayet
utpanne svāmino bhogas tadabhāve mahīpateḥ
phālāhatam api kṣetraṃ na kuryād yo na kārayet
sa pradāpyaḥ kṛṣṭaphalaṃ kṣetram anyena kārayet
māṣān aṣṭau tu mahiṣī sasyaghātasya kāriṇī
daṇḍanīyā tadardhaṃ tu gaus tadardham ajāvikam
bhakṣayitvopaviṣṭānāṃ yathoktād dviguṇo damaḥ
samam eṣāṃ vivīte 'pi kharoṣṭraṃ mahiṣīsamam
yāvat sasyaṃ vinaśyet tu tāvat syāt kṣetriṇaḥ phalam
gopas tāḍyaś ca gomī tu pūrvoktaṃ daṇḍam arhati
pathi grāmavivītānte kṣetre doṣo na vidyate
akāmataḥ kāmacāre cauravad daṇḍam arhati
mahokṣotsṛṣṭapaśavaḥ sūtikāgantukādayaḥ
pālo yeṣāṃ na te mocyā daivarājapariplutāḥ
yathārpitān paśūn gopaḥ sāyaṃ pratyarpayet tathā
pramādamṛtanaṣṭāṃś ca pradāpyaḥ kṛtavetanaḥ
pāladoṣavināśe tu pāle daṇḍo vidhīyate
ardhatrayodaśapaṇaḥ svāmino dravyam eva ca
grāmyecchayā gopracāro bhūmirājavaśena vā
dvijas tṛṇaidhaḥpuṣpāṇi sarvataḥ sarvadā haret
dhanuḥśataṃ parīṇāho grāme kṣetrāntaraṃ bhavet
dve śate kharvaṭasya syān nagarasya catuḥśatam
svaṃ labhetānyavikrītaṃ kretur doṣo 'prakāśite
hīnād raho hīnamūlye velāhīne ca taskaraḥ
naṣṭāpahṛtam āsādya hartāraṃ grāhayen naram
deśakālātipattau ca gṛhītvā svayam arpayet
vikretur darśanāc chuddhiḥ svāmī dravyaṃ nṛpo damam
kretā mūlyam avāpnoti tasmād yas tasya vikrayī
āgamenopabhogena naṣṭaṃ bhāvyam ato 'nyathā
pañcabandho damas tasya rājñe tenāvibhāvite
hṛtaṃ pranaṣṭaṃ yo dravyaṃ parahastād avāpnuyāt
anivedya nṛpe daṇḍyaḥ sa tu ṣaṇṇavatiṃ paṇān
śaulkikaiḥ sthānapālair vā naṣṭāpahṛtam āhṛtam
arvāk saṃvatsarāt svāmī hareta parato nṛpaḥ
paṇān ekaśaphe dadyāc caturaḥ pañca mānuṣe
mahiṣoṣṭragavāṃ dvau dvau pādaṃ pādam ajāvike
svaṃ kuṭumbāvirodhena deyaṃ dārasutād ṛte
nānvaye sati sarvasvaṃ yac cānyasmai pratiśrutam
pratigrahaḥ prakāśaḥ syāt sthāvarasya viśeṣataḥ
deyaṃ pratiśrutaṃ caiva dattvā nāpaharet punaḥ
daśaikapañcasaptāhamāsatryahārdhamāsikam
bījāyovāhyaratnastrīdohyapuṃsāṃ parīkṣaṇam
agnau suvarṇam akṣīṇaṃ rajate dvipalaṃ śate
aṣṭau trapuṇi sīse ca tāmre pañca daśāyasi
śate daśapalā vṛddhir aurṇe kārpāsasautrike
madhye pañcapalā vṛddhiḥ sūkṣme tu tripalā matā
kārmike romabaddhe ca triṃśadbhāgaḥ kṣayo mataḥ
na kṣayo na ca vṛddhiś ca kauśeye vālkaleṣu ca
deśaṃ kālaṃ ca bhogaṃ ca jñātvā naṣṭe balābalam
dravyāṇāṃ kuśalā brūyur yat tad dāpyam asaṃśayam
balāddāsīkṛtaś caurair vikrītaś cāpi mucyate
svāmiprāṇaprado bhaktatyāgāt tanniṣkrayād api
pravrajyāvasito rājño dāsa ā maraṇāntikam
varṇānām ānulomyena dāsyaṃ na pratilomataḥ
kṛtaśilpo 'pi nivaset kṛtakālaṃ guror gṛhe
antevāsī guruprāptabhojanas tatphalapradaḥ
rājā kṛtvā pure sthānaṃ brāhmaṇān nyasya tatra tu
traividyaṃ vṛttimad brūyāt svadharmaḥ pālyatām iti
nijadharmāvirodhena yas tu samayiko bhavet
so 'pi yatnena saṃrakṣyo dharmo rājakṛtaś ca yaḥ
gaṇadravyaṃ hared yas tu saṃvidaṃ laṅghayec ca yaḥ
sarvasvaharaṇaṃ kṛtvā taṃ rāṣṭrād vipravāsayet
kartavyaṃ vacanaṃ sarvaiḥ samūhahitavādinām
yas tatra viparītaḥ syāt sa dāpyaḥ prathamaṃ damam
samūhakārya āyātān kṛtakāryān visarjayet
sa dānamānasatkāraiḥ pūjayitvā mahīpatiḥ
samūhakāryaprahito yallabheta tad arpayet
ekādaśaguṇaṃ dāpyo yady asau nārpayet svayam
dharmajñāḥ śucayo 'lubdhā bhaveyuḥ kāryacintakāḥ
kartavyaṃ vacanaṃ teṣāṃ samūhahitavādinām
śreṇinaigamapākhaṇḍagaṇānām apyayaṃ vidhiḥ
bhedaṃ caiṣāṃ nṛpo rakṣet pūrvavṛttiṃ ca pālayet
gṛhītavetanaḥ karma tyajan dviguṇam āvahet
agṛhīte samaṃ dāpyo bhṛtyai rakṣya upaskaraḥ
dāpyas tu daśamaṃ bhāgaṃ vāṇijyapaśusasyataḥ
aniścitya bhṛtiṃ yas tu kārayet sa mahīkṣitā
deśaṃ kālaṃ ca yo 'tīyāllābhaṃ kuryācca yo 'nyathā
tatra syāt svāminaś chando 'dhikaṃ deyaṃ kṛte 'dhike
yo yāvat kurute karma tāvat tasya tu vetanam
ubhayor apy asādhyaṃ cet sādhye kuryād yathāśrutam
arājadaivikaṃ naṣṭaṃ bhāṇḍaṃ dāpyastu vāhakaḥ
prasthānavighnakṛc caiva pradāpyo dviguṇāṃ bhṛtim
prakrānte saptamaṃ bhāgaṃ caturthaṃ pathi saṃtyajan
bhṛtim ardhapathe sarvāṃ pradāpyas tyājako 'pi ca
glahe śatikavṛddhes tu sabhikaḥ pañcakaṃ śatam
gṛhṇīyād dhūrtakitavād itarād daśakaṃ śatam
sa samyakpālito dadyād rājñe bhāgaṃ yathākṛtam
jitam udgrāhayejjetre dadyāt satyaṃ vacaḥ kṣamī
prāpte nṛpatinā bhāge prasiddhe dhūrtamaṇḍale
jitaṃ sasabhike sthāne dāpayed anyathā na tu
draṣṭāro vyavahārāṇāṃ sākṣiṇaśca ta eva hi
rājñā sacihnaṃ nirvāsyāḥ kūṭākṣopadhidevinaḥ
dyūtam ekamukhaṃ kāryaṃ taskarajñānakāraṇāt
eṣa eva vidhir jñeyaḥ prāṇidyūte samāhvaye
satyāsatyānyathāstotrair nyūnāṅgendriyarogiṇām
kṣepaṃ karoti ced daṇḍyaḥ paṇān ardhatrayodaśān
abhigantāsmi bhaginīṃ mātaraṃ vā taveti ha
śapantaṃ dāpayed rājā pañcaviṃśatikaṃ damam
ardho 'dharmeṣu dviguṇaḥ parastrīṣūttameṣu ca
daṇḍapraṇayanaṃ kāryaṃ varṇajātyuttarādharaiḥ
prātilomyāpavādeṣu dviguṇatriguṇā damāḥ
varṇānām ānulomyena tasmād ardhārdhahānitaḥ
bāhugrīvānetrasakthivināśe vācike damaḥ
satyas tadardhikaḥ pādanāsākarṇakarādiṣu
aśaktas tu vadann evaṃ daṇḍanīyaḥ paṇān daśa
tathā śaktaḥ pratibhuvaṃ dāpyaḥ kṣemāya tasya tu
patanīyakṛte kṣepe daṇḍo madhyamasāhasaḥ
upapātakayukte tu dāpyaḥ prathamasāhasam
traividyanṛpadevānāṃ kṣepa uttamasāhasaḥ
madhyamo jātipūgānāṃ prathamo grāmadeśayoḥ
asākṣikahate cihnair yuktibhiś cāgamena ca
draṣṭavyo vyavahāras tu kūṭacihnakṛto bhayāt
bhasmapaṅkarajaḥsparśe daṇḍo daśapaṇaḥ smṛtaḥ
amedhyapārṣṇiniṣṭhyūtasparśane dviguṇas tataḥ
sameṣv evaṃ parastrīṣu dviguṇas tūttameṣu ca
hīneṣv ardhadamo mohamadādibhir adaṇḍanam
viprapīḍākaraṃ chedyam aṅgam abrāhmaṇasya tu
udgūrṇe prathamo daṇḍaḥ saṃsparśe tu tadardhikaḥ
udgūrṇe hastapāde tu daśaviṃśatikau damau
parasparaṃ tu sarveṣāṃ śastre madhyamasāhasaḥ
pādakeśāṃśukakarolluñcaneṣu paṇān daśa
pīḍākarṣāṃśukāveṣṭapādādhyāse śataṃ damaḥ
śoṇitena vinā duḥkhaṃ kurvan kāṣṭhādibhir naraḥ
dvātriṃśataṃ paṇān daṇḍyo dviguṇaṃ darśane 'sṛjaḥ
karapādadato bhaṅge chedane karṇanāsayoḥ
madhyo daṇḍo vraṇodbhede mṛtakalpahate tathā
ceṣṭābhojanavāgrodhe netrādipratibhedane
kaṃdharābāhusakthnāṃ ca bhaṅge madhyamasāhasaḥ
ekaṃ ghnatāṃ bahūnāṃ ca yathoktād dviguṇo damaḥ
kalahāpahṛtaṃ deyaṃ daṇḍaśca dviguṇas tataḥ
duḥkham utpādayed yas tu sa samutthānajaṃ vyayam
dāpyo daṇḍaṃ ca yo yasmin kalahe samudāhṛtaḥ
abhighāte tathā chede bhede kuḍyāvapātane
paṇān dāpyaḥ pañca daśa viṃśatiṃ tadvyayaṃ tathā
duḥkhotpādi gṛhe dravyaṃ kṣipan prāṇaharaṃ tathā
ṣoḍaśādyaḥ paṇān dāpyo dvitīyo madhyamaṃ damam
duḥkhe ca śoṇitotpāde śākhāṅgacchedane tathā
daṇḍaḥ kṣudrapaśūnāṃ tu dvipaṇaprabhṛtiḥ kramāt
liṅgasya chedane mṛtyau madhyamo mūlyam eva ca
mahāpaśūnām eteṣu sthāneṣu dviguṇo damaḥ
prarohiśākhināṃ śākhāskandhasarvavidāraṇe
upajīvyadrumāṇāṃ ca viṃśater dviguṇo damaḥ
caityaśmaśānasīmāsu puṇyasthāne surālaye
jātadrumāṇāṃ dviguṇo damo vṛkṣe ca viśrute
gulmagucchakṣupalatāpratānauṣadhivīrudhām
pūrvasmṛtād ardhadaṇḍaḥ sthāneṣūkteṣu kartane
sāmānyadravyaprasabhaharaṇāt sāhasaṃ smṛtam
tanmūlyād dviguṇo daṇḍo nihnave tu caturguṇaḥ
yaḥ sāhasaṃ kārayati sa dāpyo dviguṇaṃ damam
yaś caivam uktvāhaṃ dātā kārayet sa caturguṇam
arghyākṣepātikramakṛd bhrātṛbhāryāprahārakaḥ
saṃdiṣṭasyāpradātā ca samudragṛhabhedakṛt
sāmantakulikādīnām apakārasya kārakaḥ
pañcāśatpaṇiko daṇḍa eṣām iti viniścayaḥ
svacchandavidhavāgāmī vikruṣṭe 'nabhidhāvakaḥ
akāraṇe ca vikroṣṭā caṇḍālaś cottamān spṛśet
śūdrapravrajitānāṃ ca daive pitrye ca bhojakaḥ
ayuktaṃ śapathaṃ kurvann ayogyo yogyakarmakṛt
vṛṣakṣudrapaśūnāṃ ca puṃstvasya pratighātakṛt
sādhāraṇasyāpalāpī dāsīgarbhavināśakṛt
pitṛputrasvasṛbhrātṛdaṃpatyācāryaśiṣyakāḥ
eṣām apatitānyonyatyāgī ca śatadaṇḍabhāk
vasānastrīn paṇān daṇḍyo nejakas tu parāṃśukam
vikrayāvakrayādhānayāciteṣu paṇān daśa
pitāputravirodhe tu sākṣiṇāṃ tripaṇo damaḥ
antare ca tayor yaḥ syāt tasyāpy aṣṭaguṇo damaḥ
tulāśāsanamānānāṃ kūṭakṛnnāṇakasya ca
ebhiś ca vyavahartā yaḥ sa dāpyo damam uttamam
akūṭaṃ kūṭakaṃ brūte kūṭaṃ yaś cāpy akūṭakam
sa nāṇakaparīkṣī tu dāpya uttamasāhasam
bhiṣaṅ mithyācaran daṇḍyas tiryakṣu prathamaṃ damam
mānuṣe madhyamaṃ rājapuruṣeṣūttamaṃ damam
abandhyaṃ yaś ca badhnāti baddhaṃ yaś ca pramuñcati
aprāptavyavahāraṃ ca sa dāpyo damam uttamam
mānena tulayā vāpi yo 'ṃśam aṣṭamakaṃ haret
daṇḍaṃ sa dāpyo dviśataṃ vṛddhau hānau ca kalpitam
bheṣajasnehalavaṇagandhadhānyaguḍādiṣu
paṇyeṣu prakṣipan hīnaṃ paṇān dāpyas tu ṣoḍaśa
mṛccarmamaṇisūtrāyaḥkāṣṭhavalkalavāsasām
ajātau jātikaraṇe vikreyāṣṭaguṇo damaḥ
samudgaparivartaṃ ca sārabhāṇḍaṃ ca kṛtrimam
ādhānaṃ vikrayaṃ vāpi nayato daṇḍakalpanā
bhinne paṇe ca pañcāśatpaṇe tu śatam ucyate
dvipaṇe dviśato daṇḍo mūlyavṛddhau ca vṛddhimān
sambhūya kurvatām arghaṃ saṃbādhaṃ kāruśilpinām
arghasya hrāsaṃ vṛddhiṃ vā jānato dama uttamaḥ
sambhūya vaṇijāṃ paṇyam anargheṇoparundhatām
vikrīṇatāṃ vā vihito daṇḍa uttamasāhasaḥ
rājani sthāpyate yo 'rghaḥ pratyahaṃ tena vikrayaḥ
krayo vā niḥsravas tasmād vaṇijāṃ lābhakṛt smṛtaḥ
svadeśapaṇye tu śataṃ vaṇig gṛhṇīta pañcakam
daśakaṃ pāradeśye tu yaḥ sadyaḥ krayavikrayī
paṇyasyopari saṃsthāpya vyayaṃ paṇyasamudbhavam
argho 'nugrahakṛt kāryaḥ kretur vikretur eva ca
gṛhītamūlyaṃ yaḥ paṇyaṃ kretur naiva prayacchati
sodayaṃ tasya dāpyo 'sau diglābhaṃ vā digāgate
vikrītam api vikreyaṃ pūrvakretaryagṛhṇati
hāniś cet kretṛdoṣeṇa kretur eva hi sā bhavet
rājadaivopaghātena paṇye doṣam upāgate
hānir vikretur evāsau yācitasyāprayacchataḥ
anyahaste ca vikrīya duṣṭaṃ vāduṣṭavad yadi
vikrīṇīte damas tatra mūlyāt tu dviguṇo bhavet
kṣayaṃ vṛddhiṃ ca vaṇijā paṇyānām avijānatā
krītvā nānuśayaḥ kāryaḥ kurvan ṣaḍbhāgadaṇḍabhāk
samavāyena vaṇijāṃ lābhārthaṃ karma kurvatām
lābhālābhau yathādravyaṃ yathā vā saṃvidā kṛtau
pratiṣiddham anādiṣṭaṃ pramādād yac ca nāśitam
sa tad dadyād viplavācca rakṣitād daśamāṃśabhāk
arghaprakṣepaṇād viṃśaṃ bhāgaṃ śulkaṃ nṛpo haret
vyāsiddhaṃ rājayogyaṃ ca vikrītaṃ rājagāmi tat
mithyā vadan parīmāṇaṃ śulkasthānād apāsaran
dāpyas tv aṣṭaguṇaṃ yaś ca savyājakrayavikrayī
tarikaḥ sthalajaṃ śulkaṃ gṛhṇan dāpyaḥ paṇān daśa
brāhmaṇaprātiveśyānām etad evānimantraṇe
deśāntaragate prete dravyaṃ dāyādabāndhavāḥ
jñātayo vā hareyus tadāgatās tair vinā nṛpaḥ
jihmaṃ tyajeyur nirlābham aśakto 'nyena kārayet
anena vidhir ākhyāta ṛtvikkarṣakakarmiṇām
grāhakair gṛhyate cauro loptreṇātha padena vā
pūrvakarmāparādhī ca tathā cāśuddhavāsakaḥ
anye 'pi śaṅkayā grāhyā jātināmādinihnavaiḥ
dyūtastrīpānasaktāś ca śuṣkabhinnamukhasvarāḥ
paradravyagṛhāṇāṃ ca pṛcchakā gūḍhacāriṇaḥ
nirāyā vyayavantaś ca vinaṣṭadravyavikrayāḥ
gṛhītaḥ śaṅkayā caurye nātmānaṃ ced viśodhayet
dāpayitvā hṛtaṃ dravyaṃ cauradaṇḍena daṇḍayet
cauraṃ pradāpyāpahṛtaṃ ghātayed vividhair vadhaiḥ
sacihnaṃ brāhmaṇaṃ kṛtvā svarāṣṭrād vipravāsayet
ghātite 'pahṛte doṣo grāmabhartur anirgate
vivītabhartus tu pathi cauroddhartur avītake
svasīmni dadyād grāmas tu padaṃ vā yatra gacchati
pañcagrāmī bahiḥ krośād daśagrāmy athavā punaḥ
bandigrāhāṃs tathā vājikuñjarāṇāṃ ca hāriṇaḥ
prasahyaghātinaś caiva śūlān āropayen narān
utkṣepakagranthibhedau karasaṃdaṃśahīnakau
kāryau dvitīyāparādhe karapādaikahīnakau
kṣudramadhyamahādravyaharaṇe sārato damaḥ
deśakālavayaḥśakti saṃcintyaṃ daṇḍakarmaṇi
bhaktāvakāśāgnyudakamantropakaraṇavyayān
dattvā caurasya vā hantur jānato dama uttamaḥ
śastrāvapāte garbhasya pātane cottamo damaḥ
uttamo vādhamo vāpi puruṣastrīpramāpaṇe
vipraduṣṭāṃ striyaṃ caiva puruṣaghnīm agarbhiṇīm
setubhedakarīṃ cāpsu śilāṃ baddhvā praveśayet
viṣāgnidāṃ patigurunijāpatyapramāpaṇīm
vikarṇakaranāsauṣṭhīṃ kṛtvā gobhiḥ pramāpayet
avijñātahatasyāśu kalahaṃ sutabāndhavāḥ
praṣṭavyā yoṣitaś cāsya parapuṃsi ratāḥ pṛthak
strīdravyavṛttikāmo vā kena vāyaṃ gataḥ saha
mṛtyudeśasamāsannaṃ pṛcched vāpi janaṃ śanaiḥ
kṣetraveśmavanagrāmavivītakhaladāhakāḥ
rājapatnyabhigāmī ca dagdhavyās tu kaṭāgninā
pumān saṃgrahaṇe grāhyaḥ keśākeśi parastriyā
sadyo vā kāmajaiś cihnaiḥ pratipattau dvayos tathā
nīvīstanaprāvaraṇasakthikeśāvamarśanam
adeśakālasaṃbhāṣaṃ sahaikāsanam eva ca
strī niṣedhe śataṃ dadyād dviśataṃ tu damaṃ pumān
pratiṣedhe tayor daṇḍo yathā saṃgrahaṇe tathā
sajātāv uttamo daṇḍa ānulomye tu madhyamaḥ
prātilomye vadhaḥ puṃso nāryāḥ karṇādikartanam
alaṃkṛtāṃ haran kanyām uttamaṃ hy anyathādhamam
daṇḍaṃ dadyāt savarṇāsu prātilomye vadhaḥ smṛtaḥ
sakāmāsv anulomāsu na doṣas tv anyathā damaḥ
dūṣaṇe tu karaccheda uttamāyāṃ vadhas tathā
śataṃ strīdūṣaṇe dadyād dve tu mithyābhiśaṃsane
paśūn gacchan śataṃ dāpyo hīnāṃ strīṃ gāṃ ca madhyamam
avaruddhāsu dāsīṣu bhujiṣyāsu tathaiva ca
gamyāsv api pumān dāpyaḥ pañcāśatpaṇikaṃ damam
prasahya dāsyabhigame daṇḍo daśapaṇaḥ smṛtaḥ
bahūnāṃ yady akāmāsau caturviṃśatikaḥ pṛthak
gṛhītavetanā veśyā necchantī dviguṇaṃ vahet
agṛhīte samaṃ dāpyaḥ pumān apy evam eva hi
ayonau gacchato yoṣāṃ puruṣaṃ vābhimehataḥ
caturviṃśatiko daṇḍas tathā pravrajitāgame
antyābhigamane tv aṅkyaḥ kubandhena pravāsayet
śūdras tathāntya eva syād antyasyāryāgame vadhaḥ
ūnaṃ vābhyadhikaṃ vāpi likhed yo rājaśāsanam
pāradārikacauraṃ vā muñcato daṇḍa uttamaḥ
abhakṣyeṇa dvijaṃ dūṣyo daṇḍya uttamasāhasam
madhyamaṃ kṣatriyaṃ vaiśyaṃ prathamaṃ śūdram ardhikam
kūṭasvarṇavyavahārī vimāṃsasya ca vikrayī
tryaṅgahīnas tu kartavyo dāpyaś cottamasāhasam
catuṣpādakṛto doṣo nāpehīti prajalpataḥ
kāṣṭhaloṣṭeṣupāṣāṇabāhuyugyakṛtas tathā
chinnanasyena yānena tathā bhagnayugādinā
paścāc caivāpasaratā hiṃsane svāmy adoṣabhāk
śakto 'py amokṣayan svāmī daṃṣṭriṇāṃ śṛṅgiṇāṃ tathā
prathamaṃ sāhasaṃ dadyād vikruṣṭe dviguṇaṃ tathā
jāraṃ caurety abhivadan dāpyaḥ pañcaśataṃ damam
upajīvya dhanaṃ muñcaṃs tad evāṣṭaguṇīkṛtam
rājño 'niṣṭapravaktāraṃ tasyaivākrośakāriṇam
tanmantrasya ca bhettāraṃ chittvā jihvāṃ pravāsayet
mṛtāṅgalagnavikretur guros tāḍayitus tathā
rājayānāsanāroḍhur daṇḍa uttamasāhasaḥ
dvinetrabhedino rājadviṣṭādeśakṛtas tathā
vipratvena ca śūdrasya jīvato 'ṣṭaśato damaḥ
durdṛṣṭāṃs tu punar dṛṣṭvā vyavahārān nṛpeṇa tu
sabhyāḥ sajayino daṇḍyā vivādād dviguṇaṃ damam
yo manyetājito 'smīti nyāyenāpi parājitaḥ
tam āyāntaṃ punar jitvā dāpayed dviguṇaṃ damam
rājñānyāyena yo daṇḍo gṛhīto varuṇāya tam
nivedya dadyād viprebhyaḥ svayaṃ triṃśadguṇīkṛtam
ūnadvivarṣaṃ nikhanen na kuryād udakaṃ tataḥ
ā śmaśānād anuvrajya itaro jñātibhir vṛtaḥ
yamasūktaṃ tathā gāthā japadbhir laukikāgninā
sa dagdhavya upetaś ced āhitāgnyāvṛtārthavat
saptamād daśamād vāpi jñātayo 'bhyupayanty apaḥ
apa naḥ śośucad agham anena pitṛdiṅmukhāḥ
evaṃ mātāmahācāryapretānām udakakriyā
kāmodakaṃ sakhiprattāsvasrīyaśvaśurartvijām
sakṛt prasiñcanty udakaṃ nāmagotreṇa vāgyatāḥ
na brahmacāriṇaḥ kuryur udakaṃ patitās tathā
pākhaṇḍyanāśritāḥ stenā bhartṛghnyaḥ kāmagādikāḥ
surāpya ātmatyāginyo nāśaucodakabhājanāḥ
kṛtodakān samuttīrṇān mṛduśādvalasaṃsthitān
snātān apavadeyus tān itihāsaiḥ purātanaiḥ
mānuṣye kadalīstambhaniḥsāre sāramārgaṇam
karoti yaḥ sa saṃmūḍho jalabudbudasaṃnibhe
pañcadhā saṃbhṛtaḥ kāyo yadi pañcatvam āgataḥ
karmabhiḥ svaśarīrotthais tatra kā paridevanā
gantrī vasumatī nāśam udadhir daivatāni ca
phenaprakhyaḥ kathaṃ nāśaṃ martyaloko na yāsyati
śleṣmāśru bāndhavair muktaṃ preto bhuṅkte yato 'vaśaḥ
ato na roditavyaṃ hi kriyāḥ kāryāḥ svaśaktitaḥ
iti saṃśrutya gaccheyur gṛhaṃ bālapuraḥsarāḥ
vidaśya nimbapatrāṇi niyatā dvāri veśmanaḥ
ācamyāgnyādi salilaṃ gomayaṃ gaurasarṣapān
praviśeyuḥ samālabhya kṛtvāśmani padaṃ śanaiḥ
praveśanādikaṃ karma pretasaṃsparśinām api
icchatāṃ tatkṣaṇācchuddhiḥ pareṣāṃ snānasaṃyamān
ācāryapitṛupādhyāyān nirhṛtyāpi vratī vratī
saṃkaṭānnaṃ ca nāśnīyān na ca taiḥ saha saṃvaset
krītalabdhāśanā bhūmau svapeyus te pṛthak kṣitau
piṇḍayajñāvṛtā deyaṃ pretāyānnaṃ dinatrayam
jalam ekāham ākāśe sthāpyaṃ kṣīraṃ ca mṛnmaye
vaitānaupāsanāḥ kāryāḥ kriyāś ca śruticodanāt
trirātraṃ daśarātraṃ vā śāvam āśaucam iṣyate
ūnadvivarṣa ubhayoḥ sūtakaṃ mātur eva hi
pitros tu sūtakaṃ mātus tad asṛgdarśanād dhruvam
tad ahar na praduṣyeta pūrveṣāṃ janmakāraṇāt
antarā janmamaraṇe śeṣāhobhir viśudhyati
garbhasrāve māsatulyā niśāḥ śuddhes tu kāraṇam
hatānāṃ nṛpagoviprair anvakṣaṃ cātmaghātinām
proṣite kālaśeṣaḥ syāt pūrṇe dattvodakaṃ śuciḥ
kṣatrasya dvādaśāhāni viśaḥ pañcadaśaiva tu
triṃśaddināni śūdrasya tadardhaṃ nyāyavartinaḥ
ā dantajanmanaḥ sadyā acūḍān naiśikī smṛtā
trirātram ā vratādeśād daśarātram ataḥ param
ahas tv adattakanyāsu bāleṣu ca viśodhanam
gurvantevāsyanūcānam ātulaśrotriyeṣu ca
anauraseṣu putreṣu bhāryāsv anyagatāsu ca
nivāsarājani prete tad ahaḥ śuddhikāraṇam
brāhmaṇenānugantavyo na śūdro na dvijaḥ kvacit
anugamyāmbhasi snātvā spṛṣṭvāgniṃ ghṛtabhuk śuciḥ
mahīpatīnāṃ nāśaucaṃ hatānāṃ vidyutā tathā
gobrāhmaṇārthaṃ saṃgrāme yasya cecchati bhūmipaḥ
ṛtvijāṃ dīkṣitānāṃ ca yajñiyaṃ karma kurvatām
satrivratibrahmacāridātṛbrahmavidāṃ tathā
dāne vivāhe yajñe ca saṃgrāme deśaviplave
āpadyapi hi kaṣṭāyāṃ sadyaḥ śaucaṃ vidhīyate
udakyāśucibhiḥ snāyāt saṃspṛṣṭas tair upaspṛśet
abliṅgāni japeccaiva gāyatrīṃ manasā sakṛt
kālo 'gniḥ karma mṛd vāyur mano jñānaṃ tapo jalam
paścāt tāpo nirāhāraḥ sarve 'mī śuddhihetavaḥ
akāryakāriṇāṃ dānaṃ vego nadyāś ca śuddhikṛt
śodhyasya mṛcca toyaṃ ca saṃnyāso vai dvijanmanām
tapo vedavidāṃ kṣāntir viduṣāṃ varṣmaṇo jalam
japaḥ pracchannapānānāṃ manasaḥ satyam ucyate
bhūtātmanas tapovidye buddher jñānaṃ viśodhanam
kṣetrajñasyeśvarajñānād viśuddhiḥ paramā matā
kṣātreṇa karmaṇā jīved viśāṃ vāpy āpadi dvijaḥ
nistīrya tām athātmānaṃ pāvayitvā nyaset pathi
phalopalakṣaumasomamanuṣyāpūpavīrudhaḥ
tilaudanarasakṣārān dadhi kṣīraṃ ghṛtaṃ jalam
śastrāsavamadhūcchiṣṭaṃ madhu lākṣā ca barhiṣaḥ
mṛccarmapuṣpakutapakeśatakraviṣakṣitiḥ
kauśeyanīlalavaṇamāṃsaikaśaphasīsakān
śakārdrauṣadhipiṇyākapaśugandhāṃs tathaiva ca
vaiśyavṛttyāpi jīvan no vikrīṇīta kadācana
dharmārthaṃ vikrayaṃ neyās tilā dhānyena tatsamāḥ
lākṣālavaṇamāṃsāni patanīyāni vikraye
pāyo dadhi ca madyaṃ ca hīnavarṇakarāṇi tu
āpadgataḥ sampragṛhṇan bhuñjāno vā yatas tataḥ
na lipyetainasā vipro jvalanārkasamo hi saḥ
kṛṣiḥ śilpaṃ bhṛtir vidyā kusīdaṃ śakaṭaṃ giriḥ
sevānūpaṃ nṛpo bhaikṣam āpattau jīvanāni tu
bubhukṣitas tryahaṃ sthitvā dhānyam abrāhmaṇāddharet
pratigṛhya tad ākhyeyam abhiyuktena dharmataḥ
tasya vṛttaṃ kulaṃ śīlaṃ śrutam adhyayanaṃ tapaḥ
jñātvā rājā kuṭumbaṃ ca dharmyāṃ vṛttiṃ prakalpayet
sutavinyastapatnīkas tayā vānugato vanam
vānaprastho brahmacārī sāgniḥ sopāsano vrajet
aphālakṛṣṭenāgnīṃś ca pitṝn devātithīn api
bhṛtyāṃś ca tarpayet śmaśrujaṭālomabhṛd ātmavān
ahno māsasya ṣaṇṇāṃ vā tathā saṃvatsarasya vā
arthasya saṃcayaṃ kuryāt kṛtam āśvayuje tyajet
dāntas triṣavaṇasnāyī nivṛttaś ca pratigrahāt
svādhyāyavān dānaśīlaḥ sarvasattvahite rataḥ
dantolūkhalikaḥ kālapakvāśī vāśmakuṭṭakaḥ
śrautraṃ smārtaṃ phalasnehaiḥ karma kuryāt tathā kriyāḥ
cāndrāyaṇair nayet kālaṃ kṛcchrair vā vartayet sadā
pakṣe gate vāpy aśnīyān māse vāhani vā gate
svapyād bhūmau śucī rātrau divā samprapadair nayet
sthānāsanavihārair vā yogābhyāsena vā tathā
grīṣme pañcāgnimadhyastho varṣāsu sthaṇḍileśayaḥ
ārdravāsās tu hemante śaktyā vāpi tapaś caret
yaḥ kaṇṭakair vitudati candanair yaś ca limpati
akruddho 'parituṣṭaś ca samastasya ca tasya ca
agnīn vāpy ātmasātkṛtvā vṛkṣāvāso mitāśanaḥ
vānaprasthagṛheṣv eva yātrārthaṃ bhaikṣam ācaret
grāmād āhṛtya vā grāsān aṣṭau bhuñjīta vāgyataḥ
vāyubhakṣaḥ prāgudīcīṃ gacched vāvarṣmasaṃkṣayāt
vanād gṛhād vā kṛtveṣṭiṃ sārvavedasadakṣiṇām
prājāpatyāṃ tadante tān agnīn āropya cātmani
adhītavedo japakṛt putravān annado 'gnimān
śaktyā ca yajñakṛn mokṣe manaḥ kuryāt tu nānyathā
sarvabhūtahitaḥ śāntas tridaṇḍī sakamaṇḍaluḥ
ekārāmaḥ parivrajya bhikṣārthī grāmam āśrayet
apramattaś cared bhaikṣaṃ sāyāhne 'nabhilakṣitaḥ
rahite bhikṣukair grāme yātrāmātram alolupaḥ
yatipātrāṇi mṛdveṇudārvalābumayāni ca
salilaṃ śuddhir eteṣāṃ govālaiś cāvagharṣaṇam
saṃnirudhyendriyagrāmaṃ rāgadveṣau prahāya ca
bhayaṃ hitvā ca bhūtānām amṛtībhavati dvijaḥ
kartavyāśayaśuddhis tu bhikṣukeṇa viśeṣataḥ
jñānotpattinimittatvāt svātantryakaraṇāya ca
avekṣyā garbhavāsāś ca karmajā gatayas tathā
ādhayo vyādhayaḥ kleśā jarā rūpaviparyayaḥ
bhavo jātisahasreṣu priyāpriyaviparyayaḥ
dhyānayogena saṃpaśyet sūkṣma ātmātmani sthitaḥ
nāśramaḥ kāraṇaṃ dharme kriyamāṇo bhaveddhi saḥ
ato yad ātmano 'pathyaṃ pareṣāṃ na tad ācaret
satyam asteyam akrodho hrīḥ śaucaṃ dhīr dhṛtir damaḥ
saṃyatendriyatā vidyā dharmaḥ sarva udāhṛtaḥ
niḥsaranti yathā lohapiṇḍāt taptāt sphuliṅgakāḥ
sakāśād ātmanas tadvad ātmānaḥ prabhavanti hi
tatrātmā hi svayaṃ kiṃcit karma kiṃcit svabhāvataḥ
karoti kiṃcid abhyāsād dharmādharmobhayātmakam
nimittam akṣaraḥ kartā boddhā guṇī vaśī
ajaḥ śarīragrahaṇāt sa jāta iti kīrtyate
sargādau sa yathākāśaṃ vāyuṃ jyotir jalaṃ mahīm
sṛjaty ekottaraguṇāṃs tathādatte bhavann api
āhutyāpyāyate sūryaḥ sūryād vṛṣṭir athauṣadhiḥ
tad annaṃ rasarūpeṇa śukratvam adhigacchati
strīpuṃsayos tu saṃyoge viśuddhe śukraśoṇite
pañcadhātūn svayaṃ ṣaṣṭha ādatte yugapat prabhuḥ
indriyāṇi manaḥ prāṇo jñānam āyuḥ sukhaṃ dhṛtiḥ
dhāraṇā preraṇaṃ duḥkham icchāhaṃkāra eva ca
prayatna ākṛtir varṇaḥ svaradveṣau bhavābhavau
tasyaitad ātmajaṃ sarvam anāder ādim icchataḥ
prathame māsi saṃkledabhūto dhātuvimūrchitaḥ
māsy arbudaṃ dvitīye tu tṛtīye 'ṅgendriyair yutaḥ
ākāśāl lāghavaṃ saukṣmyaṃ śabdaṃ śrotraṃ balādikam
vāyoś ca sparśanaṃ ceṣṭāṃ vyūhanaṃ raukṣyam eva ca
pittāt tu darśanaṃ paktim auṣṇyaṃ rūpaṃ prakāśitām
rasāt tu rasanaṃ śaityaṃ snehaṃ kledaṃ samārdavam
bhūmer gandhaṃ tathā ghrāṇaṃ gauravaṃ mūrtim eva ca
ātmā gṛhṇāty ajaḥ sarvaṃ tṛtīye spandate tataḥ
dauhṛdasyāpradānena garbho doṣam avāpnuyāt
vairūpyaṃ maraṇaṃ vāpi tasmāt kāryaṃ priyaṃ striyāḥ
sthairyaṃ caturthe tv aṅgānāṃ pañcame śoṇitodbhavaḥ
ṣaṣṭhe balasya varṇasya nakharomṇāṃ ca saṃbhavaḥ
manaścaitanyayukto 'sau nāḍīsnāyusirāyutaḥ
saptame cāṣṭame caiva tvaṅmāṃsasmṛtimān api
punar dhātrīṃ punar gharmam ojas tasya pradhāvati
aṣṭame māsy ato garbho jātaḥ prāṇair viyujyate
navame daśame vāpi prabalaiḥ sūtimārutaiḥ
niḥsāryate bāṇa iva yantracchidreṇa sajvaraḥ
tasya ṣoḍhā śarīrāṇi ṣaṭ tvaco dhārayanti ca
ṣaḍaṅgāni tathāsthnāṃ ca saha ṣaṣṭyā śatatrayam
sthālaiḥ saha catuḥṣaṣṭir dantā vai viṃśatir nakhāḥ
pāṇipādaśalākāś ca teṣāṃ sthānacatuṣṭayam
ṣaṣṭyaṅgulīnāṃ dve pārṣṇyor gulpheṣu ca catuṣṭayam
catvāryaratnikāsthīni jaṅghayos tāvad eva tu
dve dve jānukapoloruphalakāṃsasamudbhave
akṣatālūṣake śroṇīphalake ca vinirdiśet
bhagāsthy ekaṃ tathā pṛṣṭhe catvāriṃśacca pañca ca
grīvā pañcadaśāsthiḥ syāj jatrv ekaikaṃ tathā hanuḥ
tanmūle dve lalāṭākṣigaṇḍe nāsā ghanāsthikā
pārśvakāḥ sthālakaiḥ sārdham arbudaiś ca dvisaptatiḥ
dvau śaṅkhakau kapālāni catvāri śirasas tathā
uraḥ saptadaśāsthīni puruṣasyāsthisaṃgrahaḥ
gandharūparasasparśaśabdāś ca viṣayāḥ smṛtāḥ
nāsikā locane jihvā tvak śrotraṃ ca indriyāṇi ca
hastau pāyur upasthaṃ ca jihvā pādau ca pañca vai
karmendriyāṇi jānīyān manaś caivobhayātmakam
nābhir ojo gudaṃ śukraṃ śoṇitaṃ śaṅkhakau tathā
mūrdhāṃsakaṇṭhahṛdayaṃ prāṇasyāyatanāni tu
vapā vasāvahananaṃ nābhiḥ kloma yakṛt plihā
kṣudrāntraṃ vṛkkakau bastiḥ purīṣādhānam eva ca
āmāśayo 'tha hṛdayaṃ sthūlāntraṃ guda eva ca
udaraṃ ca gudau koṣṭhyau vistāro 'yam udāhṛtaḥ
kanīnike cākṣikūṭe śaṣkulī karṇapatrakau
karṇau śaṅkhau bhruvau dantaveṣṭāv oṣṭhau kakundare
vaṅkṣaṇau vṛṣaṇau vṛkkau śleṣmasaṃghātajau stanau
upajihvāsphijau bāhū jaṅghoruṣu ca piṇḍikā
tālūdaraṃ bastiśīrṣaṃ cibuke galaśuṇḍike
avaṭaś caivam etāni sthānāny atra śarīrake
akṣikarṇacatuṣkaṃ ca paddhastahṛdayāni ca
nava chidrāṇi tāny eva prāṇasyāyatanāni tu
śirāḥ śatāni saptaiva nava snāyuśatāni ca
dhamanīnāṃ śate dve tu pañca peśīśatāni ca
ekonatriṃśallakṣāṇi tathā nava śatāni ca
ṣaṭpañcāśacca jānīta sirā dhamanisaṃjñitāḥ
trayo lakṣās tu vijñeyāḥ śmaśrukeśāḥ śarīriṇām
saptottaraṃ marmaśataṃ dve ca saṃdhiśate tathā
romṇāṃ koṭyas tu pañcāśaccatasraḥ koṭya eva ca
saptaṣaṣṭis tathā lakṣāḥ sārdhāḥ svedāyanaiḥ saha
vāyavīyair vigaṇyante vibhaktāḥ paramāṇavaḥ
yady apy eko 'nuvetty eṣāṃ bhāvanāṃ caiva saṃsthitim
rasasya nava vijñeyā jalasyāñjalayo daśa
saptaiva tu purīṣasya raktasyāṣṭau prakīrtitāḥ
ṣaṭ śleṣmā pañca pittaṃ tu catvāro mūtram eva ca
vasā trayo dvau tu medo majjaikordhvam tu mastake
śleṣmaujasas tāvad eva retasas tāvad eva tu
ity etad asthiraṃ varṣma yasya mokṣāya kṛty asau
dvāsaptatisahasrāṇi hṛdayād abhiniḥsṛtāḥ
hitāhitā nāma nāḍyas tāsāṃ madhye śaśiprabham
maṇḍalaṃ tasya madhyastha ātmā dīpa ivācalaḥ
sa jñeyas taṃ viditveha punar ājāyate na tu
jñeyaṃ cāraṇyakam ahaṃ yad ādityād avāptavān
yogaśāstraṃ ca matproktaṃ jñeyaṃ yogam abhīpsatā
ananyaviṣayaṃ kṛtvā manobuddhismṛtīndriyam
dhyeya ātmā sthito yo 'sau hṛdaye dīpavat prabhuḥ
yathāvidhānena paṭhan sāmagāyam avicyutam
sāvadhānas tad abhyāsāt paraṃ brahmādhigacchati
aparāntakam ullopyaṃ madrakaṃ prakarīṃ tathā
auveṇakaṃ sarobindum uttaraṃ gītakāni ca
ṛggāthā pāṇikā dakṣavihitā brahmagītikā
geyam etat tadabhyāsakaraṇān mokṣasaṃjñitam
vīṇāvādanatattvajñaḥ śrutijātiviśāradaḥ
tālajñaś cāprayāsena mokṣamārgaṃ niyacchati
gītajño yadi yogena nāpnoti paramaṃ padam
rudrasyānucaro bhūtvā tenaiva saha modate
anādir ātmā kathitas tasyādis tu śarīrakam
ātmanas tu jagat sarvaṃ jagataś cātmasaṃbhavaḥ
katham etad vimuhyāmaḥ sadevāsuramānavam
jagadudbhūtam ātmā ca kathaṃ tasmin vadasva naḥ
mohajālam apāsyeha puruṣo dṛśyate hi yaḥ
sahasrakarapannetraḥ sūryavarcāḥ sahasrakaḥ
sa ātmā caiva yajñaś ca viśvarūpaḥ prajāpatiḥ
virājaḥ so 'nnarūpeṇa yajñatvam upagacchati
yo dravyadevatātyāgasambhūto rasa uttamaḥ
devān saṃtarpya sa raso yajamānaṃ phalena ca
saṃyojya vāyunā somaṃ nīyate raśmibhis tataḥ
ṛgyajuḥsāmavihitaṃ sauraṃ dhāmopanīyate
khamaṇḍalād asau sūryaḥ sṛjaty amṛtam uttamam
yaj janma sarvabhūtānām aśanānaśanātmanām
tasmād annāt punar yajñaḥ punar annaṃ punaḥ kratuḥ
evam etad anādyantaṃ cakraṃ samparivartate
anādir ātmā saṃbhūtir vidyate nāntarātmanaḥ
samavāyī tu puruṣo mohecchādveṣakarmajaḥ
sahasrātmā mayā yo va ādideva udāhṛtaḥ
mukhabāhūrupajjāḥ syus tasya varṇā yathākramam
pṛthivī pādatas tasya śiraso dyaur ajāyata
nastaḥ prāṇā diśaḥ śrotrāt sparśād vāyur mukhācchikhī
manasaś candramā jātaś cakṣuṣaś ca divākaraḥ
jaghanād antarikṣaṃ ca jagacca sacarācaram
yady evaṃ sa kathaṃ brahman pāpayoniṣu jāyate
īśvaraḥ sa kathaṃ bhāvair aniṣṭaiḥ samprayujyate
karaṇair anvitasyāpi pūrvaṃ jñānaṃ kathaṃ ca na
vetti sarvagatāṃ kasmāt sarvago 'pi na vedanām
antyapakṣisthāvaratāṃ manovākkāyakarmajaiḥ
doṣaiḥ prayāti jīvo 'yaṃ bhavaṃ yoniśateṣu ca
anantāś ca yathā bhāvāḥ śarīreṣu śarīriṇām
rūpāṇyapi tathaiveha sarvayoniṣu dehinām
vipākaḥ karmaṇāṃ pretya keṣāṃcid iha jāyate
iha vāmutra vaikeṣāṃ bhāvas tatra prayojanam
paradravyāṇy abhidhyāyaṃs tathāniṣṭāni cintayan
vitathābhiniveśī ca jāyate 'nyāsu yoniṣu
puruṣo 'nṛtavādī ca piśunaḥ paruṣas tathā
anibaddhapralāpī ca mṛgapakṣiṣu jāyate
adattādānanirataḥ paradāropasevakaḥ
hiṃsakaś cāvidhānena sthāvareṣv abhijāyate
ātmajñaḥ śaucavān dāntas tapasvī vijitendriyaḥ
dharmakṛd vedavidyāvit sāttviko devayonitām
asatkāryarato 'dhīra ārambhī viṣayī ca yaḥ
sa rājaso manuṣyeṣu mṛto janmādhigacchati
nidrāluḥ krūrakṛl lubdho nāstiko yācakas tathā
pramādavān bhinnavṛtto bhavet tiryakṣu tāmasaḥ
rajasā tamasā caivaṃ samāviṣṭo bhramann iha
bhāvair aniṣṭaiḥ saṃyuktaḥ saṃsāraṃ pratipadyate
malino hi yathā ādarśo rūpālokasya na kṣamaḥ
tathāvipakvakaraṇa ātmajñānasya na kṣamaḥ
kaṭvervārau yathāpakve madhuraḥ san raso 'pi na
prāpyate hy ātmani tathā nāpakvakaraṇe jñatā
sarvāśrayāṃ nije dehe dehī vindati vedanām
yogī muktaś ca sarvāsāṃ yo na cāpnoti vedanām
ākāśam ekaṃ hi yathā ghaṭādiṣu pṛthag bhavet
tathātmā eko hy anekaś ca jalādhāreṣv ivāṃśumān
brahmakhānilatejāṃsi jalaṃ bhūś ceti dhātavaḥ
ime lokā eṣa cātmā tasmācca sacarācaram
mṛddaṇḍacakrasaṃyogāt kumbhakāro yathā ghaṭam
karoti tṛṇamṛtkāṣṭhair gṛhaṃ vā gṛhakārakaḥ
hemamātram upādāya rūpaṃ vā hemakārakaḥ
nijalālāsamāyogāt kośaṃ vā kośakārakaḥ
kāraṇāny evam ādāya tāsu tāsv iha yoniṣu
sṛjaty ātmānam ātmā ca sambhūya karaṇāni ca
mahābhūtāni satyāni yathātmāpi tathaiva hi
ko 'nyathaikena netreṇa dṛṣṭam anyena paśyati
vācaṃ vā ko vijānāti punaḥ saṃśrutya saṃśrutām
atītārthasmṛtiḥ kasya ko vā svapnasya kārakaḥ
jātirūpavayovṛttavidyādibhir ahaṃkṛtaḥ
śabdādiviṣayodyogaṃ karmaṇā manasā girā
sa saṃdigdhamatiḥ karmaphalam asti na veti vā
viplutaḥ siddham ātmānam asiddho 'pi hi manyate
mama dārāḥ sutāmātyā aham eṣām iti sthitiḥ
hitāhiteṣu bhāveṣu viparītamatiḥ sadā
jñeyajñe prakṛtau caiva vikāre cāviśeṣavān
anāśakānalāghātajalaprapatanodyamī
evaṃvṛtto 'vinītātmā vitathābhiniveśavān
karmaṇā dveṣamohābhyām icchayā caiva badhyate
ācāryopāsanaṃ vedaśāstrārtheṣu vivekitā
tatkarmaṇām anuṣṭhānaṃ saṅgaḥ sadbhir giraḥ śubhāḥ
stryālokālambhavigamaḥ sarvabhūtātmadarśanam
tyāgaḥ parigrahāṇāṃ ca jīrṇakāṣāyadhāraṇam
viṣayendriyasaṃrodhas tandrālasyavivarjanam
śarīraparisaṃkhyānaṃ pravṛttiṣv aghadarśanam
nīrajastamasā sattvaśuddhir niḥspṛhatā śamaḥ
etair upāyaiḥ saṃśuddhaḥ sattvayogy amṛtībhavet
tattvasmṛter upasthānāt sattvayogāt parikṣayāt
karmaṇāṃ saṃnikarṣācca satāṃ yogaḥ pravartate
śarīrasaṃkṣaye yasya manaḥ sattvastham īśvaram
aviplutamatiḥ samyak sa jātisaṃsmaratām iyāt
yathā hi bharato varṇair varṇayaty ātmanas tanum
nānārūpāṇi kurvāṇas tathātmā karmajās tanūḥ
kālakarmātmabījānāṃ doṣair mātus tathaiva ca
garbhasya vaikṛtaṃ dṛṣṭam aṅgahīnādi janmanaḥ
ahaṃkāreṇa manasā gatyā karmaphalena ca
śarīreṇa ca nātmāyaṃ muktapūrvaḥ kathaṃcana
vartyādhārasnehayogād yathā dīpasya saṃsthitiḥ
vikriyāpi ca dṛṣṭaivam akāle prāṇasaṃkṣayaḥ
anantā raśmayas tasya dīpavad yaḥ sthito hṛdi
sitāsitāḥ karburūpāḥ kapilā nīlalohitāḥ
ūrdhvam ekaḥ sthitas teṣāṃ yo bhittvā sūryamaṇḍalam
brahmalokam atikramya tena yāti parāṃ gatim
yad asyānyad raśmiśatam ūrdhvam eva vyavasthitam
tena devaśarīrāṇi sadhāmāni prapadyate
ye 'nekarūpāś cādhastād raśmayo 'sya mṛduprabhāḥ
iha karmopabhogāya taiḥ saṃsarati so 'vaśaḥ
vedaiḥ śāstraiḥ savijñānair janmanā maraṇena ca
ārtyā gatyā tathāgatyā satyena hy anṛtena ca
śreyasā sukhaduḥkhābhyāṃ karmabhiś ca śubhāśubhaiḥ
nimittaśākunajñānagrahasaṃyogajaiḥ phalaiḥ
tārānakṣatrasaṃcārair jāgaraiḥ svapnajair api
ākāśapavanajyotirjalabhūtimirais tathā
manvantarair yugaprāptyā mantrauṣadhiphalair api
vittātmānaṃ vedyamānaṃ kāraṇaṃ jagatas tathā
ahaṃkāraḥ smṛtir medhā dveṣo buddhiḥ sukhaṃ dhṛtiḥ
indriyāntarasaṃcāra icchā dhāraṇajīvite
svargaḥ svapnaś ca bhāvānāṃ preraṇaṃ manaso gatiḥ
nimeṣaś cetanā yatna ādānaṃ pāñcabhautikam
yata etāni dṛśyante liṅgāni paramātmanaḥ
tasmād asti paro dehād ātmā sarvaga īśvaraḥ
buddhīndriyāṇi sārthāni manaḥ karmendriyāṇi ca
ahaṃkāraś ca buddhiś ca pṛthivyādīni caiva hi
avyaktam ātmā kṣetrajñaḥ kṣetrasyāsya nigadyate
īśvaraḥ sarvabhūtasthaḥ sann asan sad asacca yaḥ
buddher utpattir avyaktāt tato 'haṃkārasaṃbhavaḥ
tanmātrādīny ahaṃkārād ekottaraguṇāni ca
śabdaḥ sparśaś ca rūpaṃ ca raso gandhaś ca tadguṇāḥ
yo yasmān niḥsṛtaś caiṣāṃ sa tasminn eva līyate
yathātmānaṃ sṛjaty ātmā tathā vaḥ kathito mayā
vipākāt triprakārāṇāṃ karmaṇām īśvaro 'pi san
sattvaṃ rajas tamaś caiva guṇās tasyaiva kīrtitāḥ
rajastamobhyām āviṣṭaś cakravad bhrāmyate hy asau
anādir ādimāṃś caiva sa eva puruṣaḥ paraḥ
liṅgendriyagrāhyarūpaḥ savikāra udāhṛtaḥ
pitṛyāno 'javīthyāś ca yad agastyasya cāntaram
tenāgnihotriṇo yānti svargakāmā divaṃ prati
ye ca dānaparāḥ samyag aṣṭābhiś ca guṇair yutāḥ
te 'pi tenaiva mārgeṇa satyavrataparāyaṇāḥ
tatrāṣṭāśītisāhasramunayo gṛhamedhinaḥ
punarāvartino bījabhūtā dharmapravartakāḥ
saptarṣināgavīthyantar devalokaṃ samāśritāḥ
tāvanta eva munayaḥ sarvārambhavivarjitāḥ
tapasā brahmacaryeṇa saṅgatyāgena medhayā
tatra gatvāvatiṣṭhante yāvad ābhūtasaṃplavam
yato vedāḥ purāṇāni vidyopaniṣadas tathā
ślokāḥ sūtrāṇi bhāṣyāṇi yacca kiṃcana vāṅmayam
vedānuvacanaṃ yajño brahmacaryaṃ tapo damaḥ
śraddhopavāsaḥ svātantryam ātmano jñānahetavaḥ
sa hy āśramair vijijñāsyaḥ samastair evam eva tu
draṣṭavyas tv atha mantavyaḥ śrotavyaś ca dvijātibhiḥ
ya enam evaṃ vindanti ye vāraṇyakam āśritāḥ
upāsate dvijāḥ satyaṃ śraddhayā parayā yutāḥ
kramāt te sambhavanty arcir ahaḥ śuklaṃ tathottaram
ayanaṃ devalokaṃ ca savitāraṃ savaidyutam
tatas tān puruṣo 'bhyetya mānaso brahmalaukikān
karoti punarāvṛttis teṣām iha na vidyate
yajñena tapasā dānair ye hi svargajito narāḥ
dhūmaṃ niśāṃ kṛṣṇapakṣaṃ dakṣiṇāyanam eva ca
pitṛlokaṃ candramasaṃ vāyuṃ vṛṣṭiṃ jalaṃ mahīm
kramāt te sambhavantīha punar eva vrajanti ca
etad yo na vijānāti mārgadvitayam ātmavān
dandaśūkaḥ pataṅgo vā bhavet kīṭo 'thavā kṛmiḥ
ūrusthottānacaraṇaḥ savye nyasyottaraṃ karam
uttānaṃ kiṃcid unnāmya mukhaṃ viṣṭabhya corasā
nimīlitākṣaḥ sattvastho dantair dantān asaṃspṛśan
tālusthācalajihvaś ca saṃvṛtāsyaḥ suniścalaḥ
saṃnirudhyendriyagrāmaṃ nātinīcocchritāsanaḥ
dviguṇaṃ triguṇaṃ vāpi prāṇāyāmam upakramet
tato dhyeyaḥ sthito yo 'sau hṛdaye dīpavat prabhuḥ
dhārayet tatra cātmānaṃ dhāraṇāṃ dhārayan budhaḥ
antardhānaṃ smṛtiḥ kāntir dṛṣṭiḥ śrotrajñatā tathā
nijaṃ śarīram utsṛjya parakāyapraveśanam
arthānāṃ chandataḥ sṛṣṭir yogasiddher hi lakṣaṇam
siddhe yoge tyajan deham amṛtatvāya kalpate
atha vāpy abhyasan vedaṃ nyastakarmā vane vasan
ayācitāśī mitabhuk parāṃ siddhim avāpnuyāt
nyāyāgatadhanas tattvajñānaniṣṭho 'tithipriyaḥ
śrāddhakṛt satyavādī ca gṛhastho 'pi hi mucyate
mahāpātakajān ghorān narakān prāpya dāruṇān
karmakṣayāt prajāyante mahāpātakinas tv iha
mṛgāśvasūkaroṣṭrāṇāṃ brahmahā yonim ṛcchati
kharapulkasavenānāṃ surāpo nātra saṃśayaḥ
kṛmikīṭapataṅgatvaṃ svarṇahārī samāpnuyāt
tṛṇagulmalatātvaṃ ca kramaśo gurutalpagaḥ
brahmahā kṣayarogī syāt surāpaḥ śyāvadantakaḥ
hemahārī tu kunakhī duścarmā gurutalpagaḥ
yo yena saṃvasaty eṣāṃ sa talliṅgo 'bhijāyate
annahartāmayāvī syān mūko vāgapahārakaḥ
dhānyamiśro 'tiriktāṅgaḥ piśunaḥ pūtināsikaḥ
tailahṛt tailapāyī syāt pūtivaktras tu sūcakaḥ
parasya yoṣitaṃ hṛtvā brahmasvam apahṛtya ca
araṇye nirjale deśe bhavati brahmarākṣasaḥ
hīnajātau prajāyeta pararatnāpahārakaḥ
patraśākaṃ śikhī hatvā gandhān chucchundarī śubhān
mūṣako dhānyahārī syād yānam uṣṭraḥ kapiḥ phalam
jalaṃ plavaḥ payaḥ kāko gṛhakārī hy upaskaram
madhu daṃśaḥ palaṃ gṛdhro gāṃ godhāgniṃ bakas tathā
śvitrī vastraṃ śvā rasaṃ tu cīrī lavaṇahārakaḥ
pradarśanārtham etat tu mayoktaṃ steyakarmaṇi
dravyaprakārā hi yathā tathaiva prāṇijātayaḥ
yathākarma phalaṃ prāpya tiryaktvaṃ kālaparyayāt
jāyante lakṣaṇabhraṣṭā daridrāḥ puruṣādhamāḥ
tato niṣkalmaṣībhūtāḥ kule mahati bhoginaḥ
jāyante vidyayopetā dhanadhānyasamanvitāḥ
vihitasyānanuṣṭhānān ninditasya ca sevanāt
anigrahāccendriyāṇāṃ naraḥ patanam ṛcchati
tasmāt teneha kartavyaṃ prāyaścittaṃ viśuddhaye
evam asyāntarātmā ca lokaś caiva prasīdati
prāyaścittam akurvāṇāḥ pāpeṣu niratā narāḥ
apaścāttāpinaḥ kaṣṭān narakān yānti dāruṇān
tāmisraṃ lohaśaṅkuṃ ca mahānirayaśālmalī
rauravaṃ kuḍmalaṃ pūtimṛttikaṃ kālasūtrakam
saṃghātaṃ lohitodaṃ ca saviṣaṃ saṃprapātanam
mahānarakakākolaṃ saṃjīvanamahāpatham
avīcim andhatāmisraṃ kumbhīpākaṃ tathaiva ca
asipatravanaṃ caiva tāpanaṃ caikaviṃśakam
mahāpātakajair ghorair upapātakajais tathā
anvitā yānty acaritaprāyaścittā narādhamāḥ
prāyaścittair apaity eno yad ajñānakṛtaṃ bhavet
kāmato vyavahāryas tu vacanād iha jāyate
brahmahā madyapaḥ stenas tathaiva gurutalpagaḥ
ete mahāpātakino yaś ca taiḥ saha saṃvaset
gurūṇām adhyadhikṣepo vedanindā suhṛdvadhaḥ
brahmahatyāsamaṃ jñeyam adhītasya ca nāśanam
niṣiddhabhakṣaṇaṃ jaihmyam utkarṣe ca vaco 'nṛtam
rajasvalāmukhāsvādaḥ surāpānasamāni tu
aśvaratnamanuṣyastrībhūdhenuharaṇaṃ tathā
nikṣepasya ca sarvaṃ hi suvarṇasteyasaṃmitam
sakhibhāryākumārīṣu svayoniṣv antyajāsu ca
sagotrāsu sutantrīṣu gurutalpasamaṃ smṛtam
pituḥ svasāraṃ mātuś ca matulānīṃ snuṣām api
mātuḥ sapatnīṃ bhaginīm ācāryatanayāṃ tathā
ācāryapatnīṃ svasutāṃ gacchaṃs tu gurutalpagaḥ
liṅgaṃ chittvā vadhas tasya sakāmāyāḥ striyā api
govadho vrātyatā steyam ṛṇānāṃ cānapākriyā
anāhitāgnitāpaṇyavikrayaḥ paridevanam
bhṛtād adhyayanādānaṃ bhṛtakādhyāpanaṃ tathā
pāradāryaṃ pārivittyaṃ vārddhuṣyaṃ lavaṇakriyā
strīśūdraviṭkṣatravadho ninditārthopajīvanam
nāstikyaṃ vratalopaś ca sutānāṃ caiva vikrayaḥ
dhānyakupyapaśusteyam ayājyānāṃ ca yājanam
pitṛmātṛsutatyāgas taḍāgārāmavikrayaḥ
kanyāsaṃdūṣaṇaṃ caiva parivindakayājanam
kanyāpradānaṃ tasyaiva kauṭilyaṃ vratalopanam
ātmano 'rthe kriyārambho madyapastrīniṣevaṇam
svādhyāyāgnisutatyāgo bāndhavatyāga eva ca
indhanārthaṃ drumachedaḥ strīhiṃsauṣadhajīvanam
hiṃsrayantravidhānaṃ ca vyasanāny ātmavikrayaḥ
śūdrapreṣyaṃ hīnasakhyaṃ hīnayoniniṣevaṇam
tathaivānāśrame vāsaḥ parānnaparipuṣṭatā
asacchāstrādhigamanam ākareṣv adhikāritā
bhāryāyā vikrayaś caiṣām ekaikam upapātakam
śiraḥkapālī dhvajavān bhikṣāśī karma vedayan
brahmahā dvādaśābdāni mitabhuk śuddhim āpnuyāt
brāhmaṇasya paritrāṇād gavāṃ dvādaśakasya ca
tathāśvamedhāvabhṛthasnānād vā śuddhim āpnuyāt
dīrghatīvrāmayagrastaṃ brāhmaṇaṃ gām athāpi vā
dṛṣṭvā pathi nirātaṅkaṃ kṛtvā tu brahmahā śuciḥ
ānīya viprasarvasvaṃ hṛtaṃ ghātita eva vā
tannimittaṃ kṣataḥ śastrair jīvann api viśudhyati
lomabhyaḥ svāhety evaṃ hi lomaprabhṛti vai tanum
majjāntāṃ juhuyād vāpi mantrair ebhir yathākramam
saṃgrāme vā hato lakṣyabhūtaḥ śuddhim avāpnuyāt
mṛtakalpaḥ prahārārto jīvann api viśudhyati
araṇye niyato japtvā trir vai vedasya saṃhitām
śudhyeta vā mitāśitvāt pratisrotaḥ sarasvatīm
pātre dhanaṃ vā paryāptaṃ dattvā śuddhim avāpnuyāt
ādātuś ca viśuddhyartham iṣṭair vaiśvānarī smṛtā
yāgasthakṣatraviḍghātī cared brahmahaṇi vratam
garbhahā ca yathāvarṇaṃ tathātreyīniṣūdakaḥ
cared vratam ahatvāpi ghātārthaṃ cet samāgataḥ
dviguṇaṃ savanasthe tu brāhmaṇe vratam ādiśet
surāmbughṛtagomūtrapayasām agnisaṃnibham
surāpo 'nyatamaṃ pītvā maraṇācchuddhim ṛcchati
vālavāsā jaṭī vāpi brahmahatyāvrataṃ caret
piṇyākaṃ vā kaṇān vāpi bhakṣayet trisamā niśi
ajñānāt tu surāṃ pītvā reto viṇmūtram eva ca
punaḥ saṃskāram arhanti trayo varṇā dvijātayaḥ
patilokaṃ na sā yāti brāhmaṇī yā surāṃ pibet
ihaiva sā śunī gṛdhrī sūkarī copajāyate
brāhmaṇasvarṇahārī tu rājñe musalam arpayet
svakarma vyākhyāyaṃs tena hato mukto 'pi vāśuciḥ
anivedya nṛpe śudhyet surāpavratam ācaran
ātmatulyaṃ suvarṇaṃ vā dadyād vā vipratuṣṭikṛt
tapte 'yaḥśayane sārdham āyasyā yoṣitā svapet
gṛhītvotkṛtya vṛṣaṇau nairṛtyāṃ cotsṛjet tanum
prājāpatyaṃ caret kṛcchraṃ samā vā gurutalpagaḥ
cāndrāyaṇaṃ vā trīn māsān abhyased vedasaṃhitām
ebhis tu saṃvased yo vai vatsaraṃ so 'pi tatsamaḥ
kanyāṃ samudvahed eṣāṃ sopavāsām akiṃcanām
cāndrāyaṇaṃ caret sarvān avakṛṣṭān nihatya tu
śūdro 'dhikārahīno 'pi kālenānena śudhyati
pañcagavyaṃ pibed goghno māsam āsīta saṃyataḥ
goṣṭheśayo go'nugāmī gopradānena śudhyati
kṛcchraṃ caivātikṛcchraṃ ca cared vāpi samāhitaḥ
dadyāt trirātraṃ copoṣya vṛṣabhaikādaśās tu gāḥ
upapātakaśuddhiḥ syād evaṃ cāndrāyaṇena vā
payasā vāpi māsena parākeṇāthavā punaḥ
ṛṣabhaikasahasrā gā dadyāt kṣatravadhe pumān
brahmahatyāvrataṃ vāpi vatsaratritayaṃ caret
vaiśyahābdaṃ cared etad dadyād vaikaśataṃ gavām
ṣaṇmāsācchūdrahāpy etad dhenur dadyād daśāthavā
durvṛttabrahmaviṭkṣatraśūdrayoṣāḥ pramāpya tu
dṛtiṃ dhanur bastam aviṃ kramād dadyād viśuddhaye
apraduṣṭāṃ striyaṃ hatvā śūdrahatyāvrataṃ caret
asthimatāṃ sahasraṃ tu tathānasthimatām anaḥ
mārjāragodhānakulamaṇḍūkāṃś ca patatriṇaḥ
hatvā tryahaṃ pibet kṣīraṃ kṛcchraṃ vā pādikaṃ caret
gaje nīlavṛṣāḥ pañca śuke vatso dvihāyanaḥ
kharājameṣeṣu vṛṣo deyaḥ krauñce trihāyanaḥ
haṃsaśyenakapikravyāj jalasthalaśikhaṇḍinaḥ
bhāsaṃ ca hatvā dadyād gām akravyādas tu vatsikām
urageṣv āyaso daṇḍaḥ paṇḍake trapu sīsakam
kole ghṛtaghaṭo deya uṣṭre guñjā haye 'ṃśukam
tittirau tu tiladroṇaṃ gajādīnām aśaknuvan
dānaṃ dātuṃ caret kṛcchram ekaikasya viśuddhaye
phalapuṣpānnarasajasattvaghāte ghṛtāśanam
kiṃcit sāsthivadhe deyaṃ prāṇāyāmas tv anasthike
vṛkṣagulmalatāvīrucchedane japyam ṛkśatam
syād oṣadhivṛthāchede kṣīrāśī go'nugo dinam
puṃścalīvānarakharair daṣṭaśvoṣṭrādivāyasaiḥ
prāṇāyāmaṃ jale kṛtvā ghṛtaṃ prāśya viśudhyati
yan me 'dya reta ityābhyāṃ skannaṃ reto 'bhimantrayet
stanāntaraṃ bhruvor madhyaṃ tenānāmikayā spṛśet
mayi teja iti chāyāṃ svāṃ dṛṣṭvāmbugatāṃ japet
sāvitrīm aśucau dṛṣṭe cāpalye cānṛte 'pi ca
avakīrṇī bhaved gatvā brahmacārī tu yoṣitam
gardabhaṃ paśum ālabhya nairṛtaṃ sa viśudhyati
bhaikṣāgnikārye tyaktvā tu saptarātram anāturaḥ
kāmāvakīrṇa ity ābhyāṃ juhuyād āhutidvayam
upasthānaṃ tataḥ kuryāt saṃ mā siñcantv anena tu
madhumāṃsāśane kāryaḥ kṛcchraḥ śeṣavratāni ca
pratikūlaṃ guroḥ kṛtvā prasādyaiva viśudhyati
kṛcchratrayaṃ guruḥ kuryān mriyate prahito yadi
kriyamāṇopakāre tu mṛte vipre na pātakam
vipāke govṛṣāṇāṃ tu bheṣajāgnikriyāsu ca
mithyābhiśaṃsino doṣo dviḥ samo bhūtavādinaḥ
mithyābhiśastadoṣaṃ ca samādatte mṛṣā vadan
mahāpāpopapāpābhyāṃ yo 'bhiśaṃsen mṛṣā param
abbhakṣo māsam āsīta sa jāpī niyatendriyaḥ
abhiśasto mṛṣā kṛcchraṃ cared āgneyam eva vā
nirvapet tu puroḍāśaṃ vāyavyaṃ paśum eva vā
aniyukto bhrātṛjāyāṃ gacchaṃś cāndrāyaṇaṃ caret
trirātrānte ghṛtaṃ prāśya gatvodakyāṃ viśudhyati
trīn kṛcchrān ācared vrātyayājako 'bhicarann api
vedaplāvī yavāśy abdaṃ tyaktvā ca śaraṇāgatam
goṣṭhe vasan brahmacārī māsam ekaṃ payovratam
gāyatrījapyanirataḥ śudhyate 'satpratigrahāt
prāṇāyāmī jale snātvā kharayānoṣṭrayānagaḥ
nagnaḥ snātvā ca bhuktvā ca gatvā caiva divā striyam
guruṃ huṃkṛtya tvaṃkṛtya vipraṃ nirjitya vādataḥ
baddhvā vā vāsasā kṣipraṃ prasādyopavased dinam
vipradaṇḍodyame kṛcchras tv atikṛcchro nipātane
kṛcchrātikṛcchro 'sṛkpāte kṛcchro 'bhyantaraśoṇite
deśaṃ kālaṃ vayaḥ śaktiṃ pāpaṃ cāvekṣya yatnataḥ
prāyaścittaṃ prakalpyaṃ syād yatra coktā na niṣkṛtiḥ
dāṣīkumbhaṃ bahirgrāmān ninayeran svabāndhavāḥ
patitasya bahiḥ kuryuḥ sarvakāryeṣu caiva tam
caritavrata āyāte ninayeran navaṃ ghaṭam
jugupseran na cāpy enaṃ saṃvaseyuś ca sarvaśaḥ
patitānām eṣa eva vidhiḥ strīṇāṃ prakīrtitaḥ
vāso gṛhāntake deyam annaṃ vāsaḥ sarakṣaṇam
nīcābhigamanaṃ garbhapātanaṃ bhartṛhiṃsanam
viśeṣapatanīyāni strīmām etāny api dhruvam
śaraṇāgatabālastrīhiṃsakān saṃvasen na tu
cīrṇavratān api sataḥ kṛtaghnasahitān imān
ghaṭe 'pavarjite jñātimadhyastho yavasaṃ gavām
sa dadyāt prathamaṃ gobhiḥ satkṛtasya hi satkriyā
vikhyātadoṣaḥ kurvīta parṣado 'numataṃ vratam
anabhikhyātadoṣas tu rahasyaṃ vratam ācaret
trirātropoṣito japtvā brahmahā tv aghamarṣaṇam
antarjale viśudhyeta dattvā gāṃ ca payasvinām
lomabhyaḥ svāhety athavā divasaṃ mārutāśanaḥ
jale sthitvābhijuhuyāccatvāriṃśadghṛtāhutīḥ
trirātropoṣito hutvā kūṣmāṇḍībhir ghṛtaṃ śuciḥ
brāhmaṇasvarṇahārī tu rudrajāpī jale sthitaḥ
sahasraśīrṣājāpī tu mucyate gurutalpagaḥ
gaur deyā karmaṇo 'syānte pṛthag ebhiḥ payasvinī
prāṇāyāmaśataṃ kāryaṃ sarvapāpāpanuttaye
upapātakajātānām anādiṣṭasya caiva hi
oṃkārābhiṣṭutaṃ somasalilaṃ pāvanaṃ pibet
kṛtvā hi retoviṇmūtraprāśanaṃ tu dvijottamaḥ
niśāyāṃ vā divā vāpi yad ajñānakṛtaṃ bhavet
traikālyasaṃdhyākaraṇāt tat sarvaṃ vipraṇaśyati
śukriyāraṇyakajapo gāyatryāś ca viśeṣataḥ
sarvapāpaharā hy ete rudraikādaśinī tathā
yatra yatra ca saṃkīrṇam ātmānaṃ manyate dvijaḥ
tatra tatra tilair homo gāyatryā vācanaṃ tathā
vedābhyāsarataṃ kṣāntaṃ pañcayajñakriyāparam
na spṛśantīha pāpāni mahāpātakajāny api
vāyubhakṣo divā tiṣṭhan rātriṃ nītvāpsu sūryadṛk
japtvā sahasraṃ gāyatryāḥ śudhyed brahmavadhād ṛte
brahmacaryaṃ dayā kṣāntir dānaṃ satyam akalkatā
ahiṃsā steyamādhurye damaś ceti yamāḥ smṛtāḥ
snānaṃ maunopavāsejyāsvādhyāyopasthanigrahāḥ
niyamā guruśuśrūṣā śaucākrodhāpramādatā
gomūtraṃ gomayaṃ kṣīraṃ dadhi sarpiḥ kuśodakam
jagdhvā pare 'hny upavaset kṛcchraṃ sāṃtapanaṃ caret
pṛthaksāṃtapanadravyaiḥ ṣaḍahaḥ sopavāsakaḥ
saptāhena tu kṛcchro 'yaṃ mahāsāṃtapanaḥ smṛtaḥ
parṇodumbararājīvabilvapatrakuśodakaiḥ
pratyekaṃ pratyahaṃ pītaiḥ parṇakṛcchra udāhṛtaḥ
taptakṣīraghṛtāmbūnām ekaikaṃ pratyahaṃ pibet
ekarātropavāsaś ca taptakṛcchra udāhṛtaḥ
ekabhaktena naktena tathaivāyācitena ca
upavāsena caivāyaṃ pādakṛcchraḥ prakīrtitaḥ
yathākathaṃcit triguṇaḥ prājāpatyo 'yam ucyate
ayam evātikṛcchraḥ syāt pāṇipūrānnabhojanaḥ
kṛcchrātikṛcchraḥ payasā divasānekaviṃśatim
dvādaśāhopavāsena parākaḥ parikīrtitaḥ
piṇyākācāmatakrāmbusaktūnāṃ prativāsaram
ekarātropavāsaś ca kṛcchraḥ saumyo 'yam ucyate
eṣāṃ trirātram abhyāsād ekaikasya yathākramam
tulāpuruṣa ity eṣa jñeyaḥ pañcadaśāhikaḥ
tithivṛddhyā caret piṇḍān śukle śikhyaṇḍasaṃmitān
ekaikaṃ hrāsayet kṛṣṇe piṇḍaṃ cāndrāyaṇaṃ caran
yathākathaṃcit piṇḍānāṃ catvāriṃśacchatadvayam
māsenaivopabhuñjīta cāndrāyaṇam athāparam
kuryāt triṣavaṇasnāyī kṛcchraṃ cāndrāyaṇaṃ tathā
pavitrāṇi japet piṇḍān gāyatryā cābhimantrayet
anādiṣṭeṣu pāpeṣu śuddhiś cāndrāyaṇena ca
dharmārthaṃ yaś cared etaccandrasyaiti salokatām
kṛcchrakṛd dharmakāmas tu mahatīṃ śriyam āpnuyāt
yathā gurukratuphalaṃ prāpnoti susamāhitaḥ
śrutvaitān ṛṣayo dharmān yājñavalkyena bhāṣitān
idam ūcur mahātmānaṃ yogīndram amitaujasam
ya idaṃ dhārayiṣyanti dharmaśāstram atandritāḥ
iha loke yaśaḥ prāpya te yāsyanti triviṣṭapam
vidyārthī prāpnuyād vidyāṃ dhanakāmo dhanaṃ tathā
āyuṣkāmas tathaivāyuḥ śrīkāmo mahatīṃ śriyam
ślokatrayam api hy asmād yaḥ śrāddhe śrāvayiṣyati
pitṝṇāṃ tasya tṛptiḥ syād akṣayyā nātra saṃśayaḥ
brāhmaṇaḥ pātratāṃ yāti kṣatriyo vijayī bhavet
vaiśyaś ca dhānyadhanavān asya śāstrasya dhāraṇāt
ya idaṃ śrāvayed vidvān dvijān parvasu parvasu
aśvamedhaphalaṃ tasya tad bhavān anumanyatām
śrutvaitad yājñavalkyo 'pi prītātmā munibhāṣitam
evam astviti hovāca namaskṛtya svayaṃbhuve
