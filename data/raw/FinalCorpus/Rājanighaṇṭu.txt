śrīkaṇṭhācalamekhalāpariṇamatkumbhīndrabuddhyā radaprāntottambhitasaṃbhṛtābdagalitaiḥ śītair apāṃ śīkaraiḥ
nirvāṇe madasaṃjvare pramuditas tenātapatraśriyaṃ tanvānena nirantaraṃ diśatu vaḥ śrīvighnarājo mudam
karpūrakṣodagauraṃ dhṛtakapilajaṭaṃ trīkṣaṇaṃ candramauliṃ saudhaṃ kuṇḍaṃ sudhāṃśuṃ varayutam abhayaṃ doścatuṣke dadhānam
vāmotsaṅge vahantaṃ vividhamaṇigaṇālaṃkṛtām ujjvalāṅgīṃ śarvāṇīṃ svānurūpāṃ tamaniśamamṛteśākhyam īśaṃ smarāmi
śrīmanmaheśanalināsananirjarendrās tatrāśvināv atha tato tritanūdbhavaś ca
dhanvantariś carakasuśrutasūrimukhyās te 'py āyurāgamakṛtaḥ kṛtino jayantu
śambhuṃ praṇamya śirasā svagurūn upāsya pitroḥ padābjayugale praṇipatya bhaktyā
vighneśitāram adhigamya sarasvatīṃ ca prārambhi bhaiṣajahitāya nighaṇṭurājaḥ
dhanvantarīyamadanādihalāyudhādīn viśvaprakāśyamarakoṣasaśeṣarājau
ālokya lokaviditāṃś ca vicintya śabdān dravyābhidhānagaṇasaṃgraha eṣa sṛṣṭaḥ
āyuḥśrutīnām atulopakārakaṃ dhanvantarigranthamatānusārakam
ācakṣmahe lakṣaṇalakṣmadhārakaṃ nāmoccayaṃ sarvarujāpasārakam
nirdeśalakṣaṇaparīkṣaṇanirṇayena nānāvidhauṣadhavicāraparāyaṇo yaḥ
so 'dhītya yat sakalam enam avaiti sarvaṃ tasmād ayaṃ jayati sarvanighaṇṭurājaḥ
nānāvidhauṣadhirasāhvayavīryapākaprastāvanistaraṇapaṇḍitacetano 'pi
muhyaty avaśyam anavekṣya nighaṇṭum enaṃ tasmād ayaṃ viracito bhiṣajāṃ hitāya
nighaṇṭunā vinā vaidyo vidvān vyākaraṇaṃ vinā
anabhyāsena dhānuṣkas trayo hāsyasya bhājanam
nānādeśaviśeṣabhāṣitavaśād yat saṃskṛtaprākṛtāpabhraṃśādikanāmni naiva gaṇanā dravyoccayavyāhṛtau
tasmād atra tu yāvatāsty upakṛtis tāvan mayā gṛhyate pāthodaiḥ paripīyate kim akhilaṃ tad vāri vārāṃ nidheḥ
ābhīragopālapulindatāpasāḥ pānthās tathānye 'pi ca vanyapāragāḥ
parīkṣya tebhyo vividhauṣa tataḥ prayojayet
nānābhidheyam atha yatra śivāsamaṅgāśyāmādināma nigameṣu niveśitaṃ yat
prastāvavīryarasayogavaśād amuṣya buddhyā vimṛśya bhiṣajāṃ ca dhṛtir vidheyā
nāmāni kvacid iha rūḍhitaḥ svabhāvāt deśyoktyā kvacana ca lāñchanopamābhyām
vīryeṇa kvacid itarāhvayādideśāt dravyāṇāṃ dhruvam iti saptadhoditāni
atrauṣadhīnivahanāmaguṇābhidhānaprastāvatas tadupayuktatayetarāṇi
kṣetrāvanīdharanadīnaratiryagādīn vyākhyāguṇair atisavistaram īritāni
ekaḥ ko 'pi sacetasāṃ yadi mude kalpeta jalpe guṇas tatrānye 'pi vinārthanāṃ bahumatiṃ santaḥ svayaṃ tanvate
apy ārdrīkṛtaśailasānugaśilām āpīya cāndrīṃ sudhām ambhodhiḥ kumudair dṛśaś ca jagatāṃ nandanti kenārditāḥ
aprasiddhābhidhaṃ cātra yad auṣadham udīritam
tasyābhidhāvivekaḥ syād ekārthādinirūpaṇe
rambhāśyāmādināmnā ye svargastrītaruṇīti ca
arthā nānārthatantroktās tyaktās te 'sminn apārthakāḥ
vyaktiḥ kṛtātra karṇāṭamahārāṣṭrīyabhāṣayā
āndhralāṭādibhāṣās tu jñātavyās taddvayāśrayāḥ
etat trinetraguṇanīyaguṇānuviddhavarṇāḍhyavṛttasitamauktikavargasāram
kaṇṭhe satāṃ sakalanivṛtidhāmanāmacintāmaṇiprakaradāma karotu kelim
atrānūpādir asmād avanir atha guḍūcīśatāhvādiko dvau tatprānte parpaṭādis tadupari paṭhitau pippalīmūlakādiḥ
śālmalyādiḥ prabhadrādikam anu karavīrādir āmrādir anyas tasyāgre candanādis tadanu nigaditaḥ komalaḥ kāñcanādiḥ
pānīyaḥ kṣīraśālyādikam anu kathito māsamānuṣyakādiḥ siṃhādiḥ syād gadādis tadanu bhavati sattvādhiko miśrako 'nyaḥ
ekārthādis tad etais trikaraparicitaiḥ prātibhonmeṣasargaṃ vargair āsādya vaidyo nijamatahṛdaye nistarāṃ niścinotu
kāśmīreṇa kapardipādakamaladvaṃdvārcanopārjitaśrīsaubhāgyayaśaḥpratāpapadavī dhāmnā pratiṣṭhāpitā
seyaṃ śrīnarasiṃhanāmaviduṣaḥ svarvaidyavidyāsthitiḥ prītyā prāptasuvarṇarājiracanā citrojjvalā pīṭhikā
anyatra vidyamānatvād upayogānavekṣaṇāt
vṛthā vistarabhītyā ca nokto guṇagaṇo mayā
nānākṣauṇījanānājalamṛgasahitaṃ nirjharavrātaśītaṃ śailākīrṇaṃ kanīyaḥ kuraramukhakhagālaṃkṛtaṃ tāmrabhūmi
bibhrad vrīhyādikaṃ yat sthalam ativipulaṃ nīrasaṃ yat tv anuṣṇaṃ pittaghnaṃ śleṣmavātapradam udararujāpāmadaṃ syād anūpam
tac coktakṛtsnanijalakṣaṇadhāribhūrichāyāvṛtāntaravahad bahuvārimukhyam
īṣat prakāśasalilaṃ yadi madhyamaṃ tat etac ca nātibahalāmbu bhavet kanīyaḥ
yatrānūpaviparyayas tanutṛṇāstīrṇā dharā dhūsarā mudgavrīhiyavādidhānyaphaladā tīvroṣmavaty uttamā
prāyaḥ pittavivṛddhir uddhatabalāḥ syur nīrajaḥ prāṇino gāvo 'jāś ca payaḥ kṣaranti bahu tatkūpe jalaṃ jāṅgalam
etac ca mukhyam uditaṃ svaguṇaiḥ samagram alpālpabhūruhayutaṃ yadi madhyamaṃ tat
tac cāpi kūpakhanane sulabhāmbu yat taj jñeyaṃ kanīya iti jāṅgalakaṃ trirūpam
lakṣmonmīlati yatra kiṃcid ubhayos taj jāṅgalānūpayor godhūmolvaṇayāvanālavilasanmāṣādidhānyodbhavaḥ
nānāvarṇam aśeṣajantusukhadaṃ deśaṃ budhā madhyamaṃ doṣodbhūtivikopaśāntisahitaṃ sādhāraṇaṃ taṃ viduḥ
tac ca sādhāraṇaṃ dvedhānūpajāṅgalayoḥ param
yatra yatra guṇādhikyaṃ tatra tasya guṇaṃ bhajet
mukhyaṃ taddeśavaiṣamyān nāsti sādhāraṇaṃ kvacit
sūkṣmatvāl lakṣma tattvasya tadvidhair vedam iṣyate
kṣetrabhedaṃ pravakṣyāmi śivenākhyātam añjasā
brāhmaṃ kṣātraṃ ca vaiśyīyaṃ śaudraṃ ceti yathākramāt
tatra kṣetre brahmabhūmīruhāḍhyaṃ vārisphāraṃ yat kuśāṅkūrakīrṇam
ramyaṃ yac ca śvetamṛtsnāsametaṃ tad vyācaṣṭe brāhmam ity aṣṭamūrtiḥ
tāmrabhūmivalayaṃ vibhūdharaṃ yan mṛgendramukhasaṃkulaṃ kulam
ghoraghoṣi khadirādidurgamaṃ kṣātram etad uditaṃ pinākinā
śātakumbhanibhabhūmibhāsvaraṃ svarṇareṇunicitaṃ vidhānavat
siddhakiṃnarasuparvasevitaṃ vaiśyam ākhyad idam induśekharaḥ
śyāmasthalāḍhyaṃ bahuśasyabhūtidaṃ lasattṛṇair babbulavṛkṣavṛddhidam
dhānyodbhavaiḥ karṣakalokaharṣadaṃ jagāda śaudraṃ jagatau vṛṣadhvajaḥ
dravyaṃ kṣetrād uditam anaghaṃ brāhma tat siddhidāyi kṣatrād utthaṃ valipalitajid viśvarogāpahāri
vaiśyāj jātaṃ prabhavatitarāṃ dhātulohādisiddhau śaudrād etaj janitam akhilavyādhividrāvakaṃ drāk
brahmā śakraḥ kiṃnareśas tathā bhūr ity eteṣāṃ devatāḥ syuḥ krameṇa
proktās tatra prāg umāvallabhena pratyekaṃ te pañca bhūtāni vakṣye
pītasphuradvalayaśarkarilāśmaramyaṃ pītaṃ yad uttamamṛgaṃ caturasrabhūtam
prāyaś ca pītakusumānvitavīrudādi tat pārthivaṃ kaṭhinam udyad aśeṣatas tu
ardhacandrākṛtiśvetaṃ kamalābhaṃ dṛṣaccitam
nadīnadajalākīrṇam āpyaṃ tat kṣetram ucyate
khadirādidrumākīrṇaṃ bhūricitrakaveṇukam
trikoṇaṃ raktapāṣāṇaṃ kṣetraṃ taijasam uttamam
dhūmrasthalaṃ dhūmradṛṣatparītaṃ ṣaṭkoṇakaṃ tūrṇamṛgāvakīrṇam
śākais tṛṇair añcitarūkṣavṛkṣakaṃ prakāram etat khalu vāyavīyam
nānāvarṇaṃ vartulaṃ tat praśastaṃ prāyaḥ śubhraṃ parvatākīrṇam uccaiḥ
yacca sthānaṃ pāvanaṃ devatānāṃ prāha kṣetraṃ trīkṣaṇas tv āntarikṣam
dravyaṃ vyādhiharaṃ balātiśayakṛt svādu sthiraṃ pārthivaṃ syād āpyaṃ kaṭukaṃ kaṣāyam akhilaṃ śītaṃ ca pittāpaham
yat tiktaṃ lavaṇaṃ ca dīpyamarujic coṣṇaṃ ca tat taijasaṃ vāyavyaṃ tu himoṣṇam amlam abalaṃ syān nābhasaṃ nīrasam
brahmā viṣṇuś ca rudro 'smād īśvaro 'tha sadāśivaḥ
ity etāḥ kāmataḥ pañca kṣetrabhūtādhidevatāḥ
jitvā javād ajarasainyam ihājahāra vīraḥ purā yudhi sudhākalaśaṃ garutmān
kīrṇais tadā bhuvi sudhāśakalaiḥ kilāsīd vṛkṣādikaṃ sakalam asya sudhāṃśur īśaḥ
tatrotpannās tūttame kṣetrabhāge viprīyādau vipruṣo yatra yatra
kṣauṇījādidravyabhūyaṃ prapannās tās tāḥ saṃjñā bibhrate tatra bhūyaḥ
evaṃ kṣetrānuguṇyena tajjā viprādivarṇinaḥ
yadi vā lakṣaṇaṃ vakṣyāmy amohāya manīṣiṇām
kisalayakusume prakāṇḍaśākhādiṣu viśadeṣu vadanti vipram etān
narapatimatilohiteṣu vaiśyaṃ kanakanibheṣu sitetareṣu śūdram
viprādijātisambhūtān viprādiṣv eva yojayet
guṇāḍhyān api vṛkṣādīn prātilomyaṃ na cācaret
vipro viprādyeṣu varṇeṣu rājā rājanyādau vaiśyamukhyeṣu vaiśyaḥ
śūdraḥ śūdrādyeṣu śastaṃ guṇāḍhyaṃ dravyaṃ naiva prātilomyena kiṃcit
dravyaṃ yad aṅkūrajam āhur āryās tat te punaḥ pañcavidhaṃ vadanti
vanaspatiś cāpi sa eva vānaspatyaḥ kṣupo vīrud athauṣadhīś ca
jñeyaḥ so 'tra vanaspatiḥ phalati yaḥ puṣpair vinā taiḥ phalaṃ vānaspatya iti smṛtas tanur asau hrasvaḥ kṣupaḥ kathyate
yā vellaty agamādisaṃśrayavaśād eṣā tu vallī matā śālyādiḥ punar oṣadhiḥ phalaparīpākāvasānānvitā
strīpuṃnapuṃsakatvena traividhyaṃ sthāvareṣv api
śṛṇu vakṣyāmi tallakṣma vyaktam atra yathākramam
ikṣuveṇutaruvīrudādayaḥ skandhakāṇḍaphalapuṣpapallavaiḥ
snigdhadīrghatanutāmanoramās tāḥ striyaḥ khalu matā vipaścitām
yatra puṣpapravālādi nātidīrghaṃ na cālpakam
sthūlaṃ paruṣam ity eṣa pumān ukto manīṣibhiḥ
strīpuṃsayor yatra vibhāti lakṣma dvayor api skandhaphalādikeṣu
saṃdehadaṃ naikatarāvadhāri napuṃsakaṃ tadvibudhā vadanti
dravyaṃ pumān syād akhilasya jantor ārogyadaṃ tadbalavardhanaṃ ca
strī durbalā svalpaguṇā guṇāḍhyā strīṣv eva na kvāpi napuṃsakaḥ syāt
yadi striyaḥ strīṣu kṛtā guṇāḍhyāḥ klībāni tu klībaśarīrabhājām
sadā ca sarvatra pumān prayuktau guṇāvahaś ceti ca kecid āhuḥ
kṣutpipāsā ca nidrā ca vṛkṣādiṣv api lakṣyate
mṛjjalādānatas tv ādye parṇasaṃkocitāntimā
yatkāṭhinye sā kṣitiryodbhavo 'mbhastejastūṣmā vardhate yat sa vātaḥ
yad yacchidraṃ tan nabhaḥ sthāvarāṇām ity eteṣāṃ pañcabhūtātmakatvam
itthaṃ deśaguṇasvarūpakathanaprakrāntakāntārajakṣetradravyaguṇānvayakramam imaṃ vargaṃ paṭhitvā naraḥ
prāpnoty āśu bhiṣak prayogaviṣayaprāvīṇyapārīṇatāhaṃkurvāṇasuparvasaṃsadagadaṅkārakriyākauśalam
asūta sutam īśvaraḥ śrutayaśā yam aṣṭādaśaprabhedavidhavāṅmayāmbunidhipārapārīṇadhīḥ
amuṣya nṛharīśituḥ kṛtivarasya vargaḥ kṛtāvasāvagamadādimaḥ sadabhidhānacūḍāmaṇau
atha dharaṇidharitrībhūtadhātrīdharābhūkṣitimahidharaṇīḍākṣmāvanīmedinījyā
avanirudadhivastrā gauḥ kṣamā kṣauṇir urvī kurapi vasumatīrā kāśyapī ratnagarbhā
kṣamādimā bhūmirilā vasundharā varā ca dhātrī vasudhācalorvarā
viśvambharādyā jagatī kṣitī rasā pṛthvī ca gotrā pṛthivī pṛthur mahī
kṣauṇī sarvasahānantā bhūtamātā ca niścalā
bhūmī bījaprasūḥ śyāmā kroḍakāntā ca kīrtitā
sā bhūmir urvarākhyā yā sarvaśasyodbhavapradā
samastavastūdbhavanād urvarā nāma bhūriyam
mṛn mṛttikā praśastā sā mṛtsā mṛtsneti ceṣyate
kṣārā mṛdūṣaro deśas tadvān iraṇam ūṣaram
khilam aprahataṃ prāhur dhanvā tu marur ucyate
maruprāyas tu yo deśaḥ sa cokto jāṅgalābhidhaḥ
kṛṣṇamṛt kṛṣṇabhūmiḥ syāt pāṇḍubhūmis tu pāṇḍumṛt
sa śārkaraḥ śārkarilo deśo yaḥ śarkarānvitaḥ
saikataḥ syāt sikatilaḥ sikatāvāṃś ca yo bhavet
deśo janapado nīvṛdviṣayaś copavartanam
pradeśaḥ sthānam ākhyā bhūr avakāśaḥ sthitiḥ padam
nadyambujair bhṛto dhānyair nadīmātraka ucyate
vṛṣṭyambujais tu tair eṣa deśaḥ syād devamātṛkaḥ
nadīvṛṣṭijalodbhūtair nānādhānyaiḥ samāvṛtaḥ
deśo dvayānugamanāt sa dvaimātṛka ucyate
mudgādīnāṃ kṣetram udbhūtidaṃ yat tan maudgīnaṃ kodravīṇaṃ tathānyat
vraiheyaṃ syāt kiṃca śāleyam evaṃ buddhāṇavyañcāṇavīnaṃ ca vidyāt
atha māṣyaṃ māṣīṇaṃ bhaṅgyaṃ bhāṅgīnam umyam aumīnam
tilyaṃ tailīnaṃ syād iti ṣaṣṭikyaṃ ca yavyaṃ ca
śākāder yatra niṣpattir etat syāc chākaśākaṭam
śākaśākinam ity etat tathā vāstūkaśākaṭam
atha giridharaṇīdhragotrabhūbhṛtśikhariśiloccayaśailasānumantaḥ
kṣitibhṛdaganagāvanīdharādristhirakudharāś ca dharādharo dharaś ca
ahāryaḥ parvato grāvā kaṭakī prasthavān api
śṛṅgī ca vṛkṣavāṃś ceti śabdāḥ śailārthavācakāḥ
madhyamas tu nitambaḥ syāt kaṭakaṃ mekhalā ca sā
taṭe taṭī prapātaś ca prasthe snuḥ sānusānunī
śṛṅgaṃ tu śikharaṃ kūṭaṃ kandare kandarā darī
bilaṃ guhā śilāsandhir devakhātaṃ ca gahvaram
pratyantagirayaḥ pādā gaṇḍaśailāścyutopalāḥ
ākaraḥ khanir ity ukto dhātavo gairikādayaḥ
grāvā prastarapāṣāṇau dṛṣadaśmopalaḥ śilā
lohāni vividhāni syur aśmasārādisaṃjñayā
kānanaṃ gahanaṃ satraṃ kāntāraṃ vipinaṃ vanam
araṇyam aṭavī dāvo davaś ca vanavācakāḥ
anyad udyānam ākrīḍo yatra krīḍanti rāgiṇaḥ
nṛpālayeṣu pramadavanam antaḥpurocitam
mahāvanam araṇyānī mahāraṇyaṃ mahāṭavī
athopavanam ārāmaḥ puraprānte vanaṃ tu yat
kujaḥ kṣitiruho 'ṅghripaḥ śikharipādapau viṣṭaraḥ kuṭhas tarur anokahaḥ kuruhabhūruhadrudrumāḥ
ago nagavanaspatī viṭapiśākhibhūjāgamā mahījadharaṇīruhakṣitijavṛkṣaśālādayaḥ
phalitaḥ phalavān eṣa phalinaś ca phalī tathā
phalegrahir abandhyo yaḥ syād amoghaphalodayaḥ
athāvakeśī bandhyo 'yaṃ viphalo niṣphalo 'phalaḥ
uktau prāg ātmanā bhinnau vānaspatyavanaspatī
mūlaṃ tu netraṃ pādaḥ syād aṅghriścaraṇam ity api
udbhedas tv aṅkuro jñeyaḥ praroho 'ṅkūra ity api
arvāgbhāgo 'sya budhnaḥ syāt nitambaḥ sapṛthur bhavet
āskandhātta prakāṇḍaḥ syāt kāṇḍo daṇḍaś ca kathyate
skandhapramāṇāsya latās tu śākhāḥ skandhotthaśākhās tu bhavanti śālāḥ
jaṭāḥ śirās tasya kilāvarohāḥ śākhā śiphā majjani sāram āhuḥ
niṣkuṭaṃ koṭaraṃ proktaṃ tvaci valkaṃ tu valkalam
navapuṣpāḍhyaśākhāgre vallarī mañjarī tathā
guḍūcī cātha mūrvā ca paṭolo 'raṇyajas tathā
kākolī ca dvidhā proktā māṣaparṇī tathāpare
mudgaparṇī ca jīvantī trividhā cātha liṅginī
kaṭukośātakī caiva kapikacchus tathāpare
khalatā kaṭutumbī ca devadālī tathā smṛtā
vandhyākarkoṭakī proktā kaṭutuṇḍy ākhukarṇikā
dvidhendravāruṇī cātra yavatikteśvarī tathā
jyotiṣmatī dvidhā caiva dvidhā ca girikarṇikā
moraṭaś cātha ced indīvarā vastāntrikā ca sā
somavallī tathā vatsādanī gopālakarkaṭī
kākatuṇḍī dvidhā cātha guñjā dvir vṛddhadāru ca
kaivartī tāmravallī ca kāṇḍīrī cātha jantukā
amlaparṇī tathā śaṅkhapuṣpī cāvartakī tathā
karṇasphoṭā tathā kaṭvī latā caivāmṛtasravā
putradā ca palāśī ca vijñeyātra navābhidhā
sumatibhir ittham anuktā boddhavyā vīrudhaḥ kramād etāḥ
asmin vīrudvarge nāmnā ca guṇaiś ca kīrtyante
ā pānīyāt parigaṇanayaivāprasiddhābhidhānā nāmnām uktā parimitikathāpy atra sarvauṣadhīnām
sāpi kvāpi sphuṭam abhidhayā kvāpi ca prauḍhibhaṅgyā proktā noktā prathitaviṣaye sāpi naṣṭāṅkavākye
tasmād iha na yatroktā nāmnām aṅkādinirmitiḥ
tatra tatrāṣṭasaṃkhyaiva jñeyā sarvatra sūribhiḥ
yady api kvāpi naṣṭāṅkasaṃkhyāniyatir īkṣyate
tatra sphuṭatvabuddhyaiva noktā saṃkhyeti budhyatām
dravyāṇāṃ gaṇayaśo niyogavaśato vīryaṃ pare procire prācīnair na ca tadvaśena nigameṣūktaś cikitsākramaḥ
tasyānnaigamayogasaṃgrahavidāṃ saṃvādavāgbhis tathā naivāsmābhir abhāṇi kiṃtu tad iha pratyekaśaḥ kathyate
jñeyā guḍūcy amṛtavally amṛtā jvarāriḥ śyāmā varā surakṛtā madhuparṇikā ca
chinnodbhavāmṛtalatā ca rasāyanī ca chinnā ca somalatikāmṛtasambhavā ca
vatsādanī chinnaruhā viśalyā bhiṣakpriyā kuṇḍalinī vayaḥsthā
jīvantikā nāgakumārikā ca syāc chadmikā saiva ca caṇḍahāsā
anyā kandodbhavā kandāmṛtā piṇḍaguḍūcikā
bahucchinnā bahuruhā piṇḍāluḥ kandarohiṇī
pūrvā vārdhikarāhvā syād uttarā lokasaṃjñikā
guḍūcyor ubhayor ittham ekatriṃśad ihābhidhāḥ
jñeyā guḍūcī gurur uṣṇavīryā tiktā kaṣāyā jvaranāśinī ca
dāhārtitṛṣṇāvamiraktavātapramehapāṇḍubhramahāriṇī ca
kandodbhavā guḍūcī ca kaṭūṣṇā saṃnipātahā viṣaghnī jvarabhūtaghnī valīpalitanāśinī
mūrvā divyalatā mirā madhurasā devī triparṇī madhuśreṇī bhinnadalāmarī madhumatī tiktā pṛthakparṇikā
gokarṇī laghuparṇikā ca dahanī tejasvinī moraṭā devaśreṇīmadhūlikāmadhudalāḥ syuḥ pīlunī raktalā
sukhoṣitā snigdhaparṇī pīluparṇī madhusravā
jvalanī gopavallī cety aṣṭaviṃśatisaṃjñakāḥ
mūrvā tiktakaṣāyoṣṇā hṛdrogakaphavātahṛt
vamipramehakuṣṭhādiviṣamajvarahāriṇī
syāt paṭolaḥ kaṭuphalaḥ kulakaḥ karkaśacchadaḥ
rājanāmāmṛtaphalaḥ pāṇḍuḥ pāṇḍuphalo mataḥ
bījagarbho nāgaphalaḥ kuṣṭhāriḥ kāsamardanaḥ
pañcarājiphalo jyotsnī kuṣṭhaghnaḥ ṣoḍaśāhvayaḥ
paṭolaḥ kaṭutiktoṣṇaḥ raktapittabalāsajit
kaphakaṇḍūtikuṣṭhāsṛgjvaradāhārtināśanaḥ
kākolī madhurā kākī kālikā vāyasolikā
kṣīrā ca dhvāṅkṣikā vīrā śuklā dhīrā ca medurā
dhvāṅkṣolī svādumāṃsī ca vayaḥsthā caiva jīvinī
ity eṣā khalu kākolī jñeyā pañcadaśāhvayā
kākolī madhurā snigdhā kṣayapittānilārtinut
raktadāhajvaraghnī ca kaphaśukravivardhanī
dvitīyā kṣīrakākolī kṣīraśuklā payasvinī
payasyā kṣīramadhurā vīrā kṣīraviṣāṇikā
jīvavallī jīvaśuklā syād ity eṣā navāhvayā
rasavīryavipākeṣu kākolyā sadṛśī ca sā
māṣaparṇī tu kāmbojī kṛṣṇavṛntā mahāsahā
ārdramāṣā māṃsamāṣā maṅgalyā hayapucchikā
haṃsamāṣāśvapucchā ca pāṇḍurā māṣapattrikā
kalyāṇī vajramūlī ca śāliparṇī visāriṇī
ātmodbhavā bahuphalā svayambhūḥ sulabhā ghanā
ity eṣā māṣaparṇī syād ekaviṃśatināmakā
māṣaparṇī rase tiktā vṛṣyā dāhajvarāpahā
śukravṛddhikarī balyā śītalā puṣṭivardhinī
mudgaparṇī kṣudrasahā śimbī mārjāragandhikā
vanajā riṅgiṇī hrasvā sūryaparṇī kuraṅgikā
kāṃsikā kākamudgā ca vanamudgā vanodbhavā
araṇyamudgā vanyeti jñeyā pañcadaśāhvayā
mudgaparṇī himā kāsavātaraktakṣayāpahā
pittadāhajvarān hanti cakṣuṣyā śukravṛddhikṛt
jīvantī syāj jīvanī jīvanīyā jīvā jīvyā jīvadā jīvadātrī
śākaśreṣṭhā jīvabhadrā ca bhadrā maṅgalyā ca kṣudrajīvā yaśasyā
śṛṅgāṭī jīvapṛṣṭhā ca kāñjikā śaśaśimbikā
supiṅgaleti jīvantī jñeyā cāṣṭādaśābhidhā
jīvantī madhurā śītā raktapittānilāpahā
kṣayadāhajvarān hanti kaphavīryavivardhanī
jīvanty anyā bṛhatpūrvā putrabhadrā priyaṃkarī
madhurā jīvapṛṣṭhā ca bṛhajjīvā yaśaskarī
evam eva bṛhatpūrvā rasavīryabalānvitā
bhūtavidrāvaṇī jñeyā vegād rasaniyāmikā
hemā hemavatī saumyā tṛṇagranthir himāśrayā
svarṇaparṇī sujīvantī svarṇajīvā suvarṇikā
hemapuṣpī svarṇalatā svarṇajīvantikā ca sā
hemavallī hemalatā nāmāny asyāś caturdaśa
svarṇajīvantikā vṛṣyā cakṣuṣyā madhurā tathā
śiśirā vātapittāsṛgdāhajid balavardhanī
liṅginī bahupattrā syād īśvarī śaivamallikā
svayambhūr liṅgasambhūtā liṅgī citraphalāmṛtā
paṇḍolī liṅgajā devī caṇḍāpastambhinī tathā
śivajā śivavallī ca vijñeyā ṣoḍaśāhvayā
liṅginī kaṭur uṣṇā ca durgandhā ca rasāyanī
sarvasiddhikarī divyā vaśyā rasaniyāminī
koṣātakī kṛtacchidrā jālinī kṛtavedhanā
kṣveḍā sutiktā ghaṇṭālī mṛdaṅgaphalinī tathā
kośātakī tu śiśirā kaṭukālpakaṣāyakā
pittavātakaphaghnī ca malādhmānaviśodhinī
kapikacchur ātmaguptā svayaṃguptā maharṣabhī
lāṅgūlī kuṇḍalī caṇḍā markaṭī durabhigrahā
kapiromaphalā guptā duḥsparśā kacchurā jayā
prāvṛṣeṇyā śūkaśimbī badarī gurur ārṣabhī
śimbī varāhikā tīkṣṇā romālur vanaśūkarī
kīśaromā romavallī syāt ṣaḍviṃśatināmakā
kapikacchūḥ svādurasā vṛṣyā vātakṣayāpahā
śītapittāsrahantrī ca vikṛtā vraṇanāśinī
khavally ākāśavallī syād asparśā vyomavallikā
ākāśanāmapūrvā sā vallīparyāyagā smṛtā
ākāśavallī kaṭukā madhurā pittanāśinī
vṛṣyā rasāyanī balyā divyauṣadhiparā smṛtā
kaṭutumbī kaṭuphalā tumbinī kaṭutumbinī
bṛhatphalā rājaputrī tiktabījā ca tumbikā
kaṭutumbī kaṭus tīkṣṇā vāntikṛt śvāsavātajit
kāsaghnī śodhanī śophavraṇaviṣāpahā
jīmūtakaḥ kaṇṭaphalā garāgarī veṇī sahā krośaphalā ca kaṭphalā
ghorā kadambā viṣahā ca karkaṭī syād devadālī khalu sāramūṣikā
vṛttakośā viṣaghnī ca dālī lomaśapattrikā
turaṅgikā ca tarkārī nāmnām ekonaviṃśatiḥ
devadālī tu tiktoṣṇā kaṭuḥ pāṇḍukaphāpahā
durnāmaśvāsakāsaghnī kāmalābhūtanāśanī
vandhyā devī vandhyakarkoṭakā syān nāgārātir nāgahantrī manojñā
pathyā divyā putradātrī sukandā śrīkandā sā kandavallīśvarī ca
sugandhā sarpadamanī viṣakaṇṭakinī varā
kumārī bhūtahantrī ca nāmnām ity ūnaviṃśatiḥ
vandhyākarkoṭakī tiktā kaṭūṣṇā ca kaphāpahā
sthāvarādiviṣaghnī ca śasyate sā rasāyane
tiktatuṇḍī tu tiktākhyā kaṭukā kaṭutuṇḍikā
bimbī ca kaṭutiktādituṇḍīparyāyagā ca sā
kaṭutuṇḍī kaṭus tiktā kaphavāntiviṣāpahā
arocakāsrapittaghnī sadā pathyā ca rocanī
syād ākhukarṇī kṛṣikā dravantī citrā sukarṇondurukarṇikā ca
nyagrodhikā mūṣikanāgakarṇī syād vṛścikarṇī bahukarṇikā ca
mātā bhūmicarī caṇḍā śambarī bahupādikā
pratyakśreṇī vṛṣā caiva putraśreṇy adribhūhvayā
ākhukarṇī kaṭūṣṇā ca kaphapittaharā sadā
ānāhajvaraśūlārtināśinī pācanī parā
aindrīndravāruṇy aruṇā mṛgādanī gavādanī kṣudrasahendracirbhiṭā
sūryā viṣaghnī guṇakarṇikāmarā mātā suvarṇā suphalā ca tārakā
vṛṣabhākṣī gavākṣī ca pītapuṣpīndravallarī
hemapuṣpī kṣudraphalā vāruṇī bālakapriyā
raktervārur viṣalatā śakravallī viṣāpahā
amṛtā viṣavallī ca jñeyonatriṃśadāhvayā
indravāruṇikā tiktā kaṭuśītā ca rocanī
gulmapittodaraśleṣmakrimikuṣṭhajvarāpahā
mahendravāruṇī ramyā citravallī mahāphalā
sā māhendrī citraphalā trapusī trapusā ca sā
ātmarakṣā viśālā ca dīrghavallī bṛhatphalā
syād bṛhadvāruṇī saumyā nāmāny asyāś caturdaśa
mahendravāruṇī jñeyā pūrvoktaguṇabhāginī
rase vīrye vipāke ca kiṃcid eṣā guṇādhikā
yavatiktā mahātiktā dṛḍhapādā visarpiṇī
nākulī netramīlā ca śaṅkhinī patrataṇḍulī
taṇḍulī cākṣapīḍā ca sūkṣmapuṣpī yaśasvinī
māheśvarī tiktayavā yāvī tikteti ṣoḍaśa
yavatiktā satiktāmlā dīpanī rucitatparā
krimikuṣṭhaviṣaghny āmadoṣaghnī recanī ca sā
raudrī jaṭā rudrajaṭā ca rudrā saumyā sugandhā suhatā ghanā ca
syād īśvarī rudralatā supattrā sugandhapatrā surabhiḥ śivāhvā
pattravallī jaṭāvallī rudrāṇī netrapuṣkarā
mahājaṭā jaṭārudrā nāmnāṃ viṃśatir īritā
jaṭā kaṭurasā śvāsakāsahṛdroganāśinī
vidrāviṇī caiva rakṣasāṃ ca nibarhiṇī
jyotiṣmatī svarṇalatānalaprabhā jyotirlatā sā kaṭabhī supiṅgalā
dīptā ca medhyā matido ca durjarā sarasvatī syād amṛtārkasaṃkhyayā
tejovatī bahurasā kanakaprabhānyā tīkṣṇā suvarṇanakulī lavaṇāgnidīptā
tejasvinī suralatāgniphalāgnigarbhā syāt kaṅgaṇī tad anu śailasutā sutailā
suvegā vāyasī tīvrā kākāṇḍī vāyasādanī
gīrlatā śrīphalī saumyā brāhmī lavaṇakiṃśukā
pārāvatapadī pītā pītatailā yaśasvinī
medhyā medhāvinī dhīrā syād ekatriṃśadāhvayā
jyotiṣmatī tiktarasā ca rūkṣā kiṃcit kaṭur vātakaphāpahā ca
dāhapradā dīpanakṛc ca medhyā prajñāṃ ca puṣṇāti tathā dvitīyā
aśvakṣurādrikarṇī ca kaṭabhī dadhipuṣpikā
gardabhī sitapuṣpī ca śvetaspandāparājitā
śvetā bhadrā supuṣpī ca viṣahantrī trir ekadhā
nāgaparyāyakarṇī syād aśvāhvādikṣurī smṛtā
girikarṇī himā tiktā pittopadravanāśinī
cakṣuṣyā viṣadoṣaghnī tridoṣaśamanī ca sā
nīlapuṣpī mahānīlā syān nīlā girikarṇikā
gavādanī vyaktagandhā nīlasyandā ṣaḍāhvayā
nīlādrikarṇī śiśirā satiktā raktātisārajvaradāhahantrī
vicchardikonmādamadabhramārtiśvāsātikāsāmayahāriṇī ca
moraṭaḥ kīrṇapuṣpaś ca pīlupattro madhusravaḥ
ghanamūlo dīrghamūlaḥ puruṣaḥ kṣīramoraṭaḥ
moraṭaḥ kṣīrabahulo madhuraḥ sakaṣāyakaḥ
pittadāhajvarān hanti vṛṣyo balavivardhanaḥ
indīvarā yugmaphalā dīrghavṛttottamāraṇī
puṣpamañjarikā droṇī karambhā nalikā ca sā
indīvarā kaṭuḥ śītā pittaśleṣmāpahārikā
cakṣuṣyā kāsadoṣaghnī vraṇakrimiharā parā
vastāntrī vṛṣagandhākhyā meṣāntrī vṛttapattrikā
ajāntrī vokaḍī caiva syād ity eṣā ṣaḍāhvayā
vastāntrī syāt kaṭurasā kāsadoṣavināśinī
bījadā garbhajananī kīrtitā bhiṣaguttamaiḥ
somavallī mahāgulmā yajñaśreṣṭhā dhanurlatā
somārhā gulmavallī ca yajñavallī dvijapriyā
somakṣīrā ca somā ca yajñāṅgā rudrasaṃkhyayā
somavallī kaṭuḥ śītā madhurā pittadāhanut
tṛṣṇāviśoṣaśamanī pāvanī yajñasādhanī
saumyā mahiṣavallī ca pratisomāntravallikā
apattravallikā proktā kāṇḍaśākhā ṣaḍāhvayā
rasavīryavipāke ca somavallīsamā smṛtā
vatsādanī somavallī vikrāntā mecakābhidhā
pātālagaruḍī tārkṣī sauparṇī gāruḍī tathā
vāsanī dīrghakāṇḍā ca dṛḍhakāṇḍā mahābalā
dīrghavallī dṛḍhalatā nāmāny asyāś caturdaśa
vatsādanī tu madhurā pittadāhāsradoṣanut
vṛṣyā saṃtarpaṇī rucyā viṣadoṣavināśinī
gopālakarkaṭī vanyā gopakarkaṭikā tathā
kṣudrervāruḥ kṣudraphalā gopālī kṣudracirbhaṭā
gopālakarkaṭī śītā madhurā pittanāśanī
mūtrakṛcchrāśmarīmehadāhaśoṣanikṛntanī
kākanāsā dhvāṅkṣanāsā kākatuṇḍā ca vāyasī
suraṅgī taskarasnāyur dhvāṅkṣatuṇḍā sunāsikā
vāyasāhvā dhvāṅkṣanakhī kākākṣā dhvāṅkṣanāsikā
kākaprāṇā ca vijñeyā nāmāny asyās trayodaśa
kākanāsā tu madhurā śiśirā pittahāriṇī
rasāyanī dārḍhyakarī viśeṣāt palitāpahā
kākādanī kākapīluḥ kākaśimbī ca raktalā
dhvāṅkṣādanī vaktraśalyā durmohā vāyasādanī
kākatuṇḍī dhvāṅkṣanakhī vāyasī kākadantikā
dhvāṅkṣadantīti vijñeyās tisraś ca daśa cābhidhāḥ
kākādanī kaṭūṣṇā ca tiktā divyarasāyanī
vātadoṣaharā rucyā palitastambhinī parā
guñjā cūḍāmaṇiḥ saumyā śikhaṇḍī kṛṣṇalāruṇā
tāmrikā śītapākī syād uccaṭā kṛṣṇacūḍikā
raktā ca raktikā caiva kāmbhojī bhillibhūṣaṇā
vanyāsyā mānacūḍā ca vijñeyā ṣoḍaśāhvayā
dvitīyā śvetakāmbhojī śvetaguñjā bhiriṇṭikā
kākādanī kākapīlur vaktraśalyā ṣaḍāhvayā
guñjādvayaṃ tu tiktoṣṇaṃ bījaṃ vāntikarī śiphā
śūlaghnaṃ viṣakṛt pattraṃ vaśye śvetaṃ ca śasyate
vṛddhadāruka āvegī juṅgako dīrghabālukaḥ
vṛddhaḥ koṭarapuṣpī syād ajāntrī chāgalāntrikā
jīrṇadāru dvitīyā syāj jīrṇā phañjī supuṣpikā
ajarā sūkṣmapattrā ca vijñeyā ca ṣaḍāhvayā
vṛddhadārudvayaṃ gaulyaṃ picchilaṃ kaphavātahṛt
balyaṃ kāsāmadoṣaghnaṃ dvitīyaṃ svalpavīryadam
kaivartikā suraṅgā ca latā vallī drumāruhā
riṅgiṇī vastraraṅgā ca bhagā cety aṣṭadhābhidhā
kaivartikā laghur vṛṣyā kaṣāyā kaphanāśanī
kāsaśvāsaharā caiva saiva mandāgnidoṣanut
tālī tamālī tāmrā ca tāmravallī tamālikā
sūkṣmavallī sulomā ca śodhanī tālikā nava
tāmravallī kaṣāyā syāt kaphadoṣavināśanī
mukhakaṇṭhotthadoṣaghnī śleṣmaśuddhikarī parā
kāṇḍīraḥ kāṇḍakaṭuko nāsāsaṃvedanaḥ paṭuḥ
ugrakāṇḍas toyavallī kāravallī sukāṇḍakaḥ
kāṇḍīraḥ kaṭutiktoṣṇaḥ saro duṣṭavraṇārtinut
lūtāgulmodaraplīhaśūlamandāgnināśanaḥ
jantukā jantukārī ca jananī cakravartinī
tiryakphalā niśāndhā ca bahupattrā supattrikā
rājakṛṣṇā janeṣṭā ca kapikacchuphalopamā
rañjanī sūkṣmavallī ca bhramarī kṛṣṇavallikā
vijjullikā vṛkṣaruhā granthiparṇī suvallikā
taruvallī dīrghaphalā ekaviṃśatisaṃjñakā
jantukā śiśirā tiktā raktapittakaphāpahā
dāhatṛṣṇāvamighnī ca rucikṛd dīpanī parā
atyamlaparṇī tīkṣṇā ca kaṇḍulā vallisūraṇā
vallī karavaḍādiś ca vanasthāraṇyavāsinī
atyamlaparṇī tīkṣṇāmlā plīhaśūlavināśanī
vātahṛd dīpanī rucyā gulmaśleṣmāmayāpahā
śaṅkhapuṣpī supuṣpī ca śaṅkhāhvā kambumālinī
sitapuṣpī kambupuṣpī medhyā vanavilāsinī
ciriṇṭī śaṅkhakusumā bhūlagnā śaṅkhamālinī
ity eṣā śaṅkhapuṣpī syād uktā dvādaśanāmabhiḥ
śaṅkhapuṣpī himā tiktā medhākṛt svarakāriṇī
grahabhūtādidoṣaghnī vaśīkaraṇasiddhidā
vartakī tindukinī vibhāṇḍī viṣāṇikā raṅgalatā manojñā
sā raktapuṣpī mahādijālī sā pītakīlāpi ca carmaraṅgā
vāmāvartā ca saṃyuktā bhūsaṃkhyā śaśisaṃyutā
āvartakī kaṣāyāmlā śītalā pittahāriṇī
karṇasphoṭā śrutisphoṭā tripuṭā kṛṣṇataṇḍulā
citraparṇī sphoṭalatā candrikā cārdhacandrikā
karṇasphoṭā kaṭus tiktā himā sarvaviṣāpahā
grahabhūtādidoṣaghnī sarvavyādhivināśinī
kaṭvī kaṭukavallī ca sukāṣṭhā kāṣṭhavallikā
suvallī ca mahāvallī paśumohanikā kaṭuḥ
kaṭvī tu kaṭukā śītā kaphaśvāsārtināśanī
nānājvaraharā rucyā rājayakṣmanivāriṇī
jñeyāmṛtasravā vṛttāruhākhyā toyavallikā
ghanavallī sitalatā nāmabhiḥ śarasaṃmitā
uktāmṛtasravā pathyā īṣat tiktā rasāyanī
viṣaghnī vraṇakuṣṭhādīn kāmalāṃ śvayathuṃ jayet
putradātrī tu vātārir bhramarī śvetapuṣpikā
vṛttapattrātigandhālur vaiśijātā suvallarī
putradātrī tu vātaghnī kaṭur uṣṇā kaphāpahā
surabhiḥ sarvadā pathyā vandhyādoṣavināśanī
palāśī pattravallī parṇavallī palāśikā
khuraparṇī suparṇī ca dīrghavallī viṣādanī
amlapattrī dīrghapattrī rasāmlā cāmlakā ca sā
amlātakī kāñjikā ca syāc caturdaśadhābhidhā
palāśī laghuramyā ca mukhadoṣavināśanī
arocakaharā pathyā pittakopakarī ca sā
iti bahuvidhavallīstomanāmābhidhānapraguṇaguṇayathāvadvarṇanāpūrṇam enam
sulalitapadasargaṃ varganāmnā ca vaidyaḥ sadasi bahuvilāsaṃ vyāsavad vyātanotu
dīptā dīdhitayas tathāndhatamasadhvaṃsāya bhānor iva vyātanvanti nijaṃ rujāṃ vijayate vīryaṃ viruddhau ca yāḥ
tāsām eva vilāsabhūmir asamo vargaḥ śruto vīrudhāṃ vīrudvarga iti pratītamahimā naisargikair yo guṇaiḥ
prāptā yasya parigrahaṃ trividhasadvīraikacūḍāmaṇes tīvrāṇy oṣadhayaḥ sravanti sahasā vīryāṇy ajaryād iva
tasyāyaṃ nṛhareḥ kṛtau sthitim agād vargo guḍūcyādikas tārtīyīkatayābhidhānaracanācūḍāmaṇau kīrtitaḥ
parpaṭo jīvakaś caivarṣabhakaḥ śrāvaṇī dvidhā
medādvayam ṛddhivṛddhī dhūmrapattrā prasāraṇī
catuṣpāṣāṇabhedaḥ syāt kanyā barhiśikhā tathā
kṣīriṇīdvitayaṃ caiva trāyamāṇā rudantikā
brāhmī dvidhā ca vandākaḥ kulatthā taṇḍulīyakaḥ
civillo nāgaśuṇḍī ca kuṭumbī sthalapadminī
jambūś ca nāgadantī ca viṣṇukrāntā kuṇañjaraḥ
bhūmyāmalī ca gorakṣī golomī dugdhaphenikā
kṣudrāmlikā ca lajjāhvī haṃsapādī ca kātharā
punarnavātrayaṃ proktaṃ vasuko dvividhaḥ smṛtaḥ
sarpiṇī cālir matsyākṣī guṇḍālāvanipāṭalī
syāt pāṇḍuraphalī śvetā brahmadaṇḍī dravantikā
droṇapuṣpīdvayaṃ caiva jhaṇḍūr gorakṣadugdhikā
navabāṇamitāḥ kṣudrakṣupāḥ proktā yathākramāt
parpaṭaś carako reṇus tṛṣṇāriḥ kharako rajaḥ
śītaḥ śītapriyaḥ pāṃśuḥ kalpāṅgī varmakaṇṭakaḥ
kṛśaśākhaḥ parpaṭakaḥ sutikto raktapuṣpakaḥ
pittāriḥ kaṭupattraś ca kavaco 'ṣṭādaśābhidhaḥ
parpaṭaḥ śītalas tiktaḥ pittaśleṣmajvarāpahaḥ
raktadāhāruciglānimadavibhramanāśanaḥ
jīvako jīvano jīvyaḥ śṛṅgāhvaḥ prāṇadaḥ priyaḥ
cirajīvī ca madhuro maṅgalyaḥ kūrcaśīrṣakaḥ
hrasvāṅgo vṛddhidaś cokto hy āyuṣmān jīvadas tathā
dīrghāyur baladaś caiva nāmāny etāni ṣoḍaśa
jīvako madhuraḥ śīto raktapittānilārtijit
kṣayadāhajvarān hanti śukraśleṣmavivardhanaḥ
ṛṣabho gopatir dhīro viṣāṇī dhūrddharo vṛṣaḥ
kakudmān puṅgavo voḍhā śṛṅgī dhuryaś ca bhūpatiḥ
kāmī ṛkṣapriyaś cokṣā lāṅgulī gauś ca bandhuraḥ
gorakṣo vanavāsī ca jñeyo viṃśatināmakaḥ
ṛṣabho madhuraḥ śītaḥ pittaraktavirekanut
śukraśleṣmakaro dāhakṣayajvaraharaś ca saḥ
śrāvaṇī syān muṇḍitikā bhikṣuḥ śravaṇaśīrṣikā
śravaṇā ca pravrajitā parivrājī tapodhanā
śrāvaṇī tu kaṣāyā syāt kaṭūṣṇā kaphapittanut
āmātīsārakāsaghnī viṣacchardivināśinī
mahāśrāvaṇikānyā sā mahāmuṇḍī ca locanī
kadambapuṣpī vikacā kroḍacūḍā palaṅkaṣā
nadīkadambo muṇḍākhyā mahāmuṇḍanikā ca sā
chinnā granthinikā mātā sthavirā lobhanī tathā
bhūkadambo 'lambuṣā syād iti saptadaśāhvayā
mahāmuṇḍy uṣṇatiktā ca īṣad gaulyā marucchidā
svarakṛd rocanī caiva mehahṛc ca rasāyanī
medā vasā maṇicchidrā jīvanī śalyaparṇikā
nakhacchedyā himā raṅgā madhyadeśe prajāyate
medaḥsārā snehavatī medinī madhurā varā
snigdhā medodravā sādhvī śalyadā bahurandhrikā
ūnaviṃśatyāhvayā sā matā pūruṣadantikā
medā tu madhurā śītā pittadāhārtikāsanut
rājayakṣmajvaraharā vātadoṣakarī ca sā
mahāmedā vasucchidrā jīvanī pāṃśurāgiṇī
deveṣṭā suramedā ca divyā devamaṇis tathā
devagandhā mahācchidrā ṛkṣārhā rudrasaṃmitā
mahāmedābhidhaḥ kando latājātaḥ supāṇḍuraḥ
medāpi śuklakandaḥ syān medodhātum iva sravet
mahāmedā himā rucyā kaphaśukrapravṛddhikṛt
hanti dāhāsrapittāni kṣayavātajvaraṃ ca sā
ṛddhiḥ siddhiḥ prāṇadā jīvadātrī siddhā yogyā cetanīyā rathāṅgī
maṅgalyā syāl lokakāntā yaśasyā jīvaśreṣṭhā dvādaśāhvā krameṇa
vṛddhis tuṣṭiḥ puṣṭidā vṛddhidātrī maṅgalyā śrīḥ sampad āśīr janeṣṭā
lakṣmīr bhūtir mut sukhaṃ jīvabhadrā syād ity eṣā lokasaṃjñā krameṇa
ṛddhir vṛddhiś ca kandau dvau bhavataḥ kośayāmale
śvetaromānvitaḥ kando latājātaḥ sarandhrakaḥ
tūlagranthisamā ṛddhir vāmāvartaphalā ca sā
vṛddhis tu dakṣiṇāvartaphalā proktā maharṣibhiḥ
ṛddhir vṛddhiś ca madhurā susnigdhā tiktaśītalā
rucimedhākarī śleṣmakrimikuṣṭhaharā parā
prayogeṣv anayor ekaṃ yathālābhaṃ prayojayet
yatra dvayānusṛṣṭiḥ syād dvayam apy atra yojayet
dhūmrapattrā tu dhūmrāhvā sulabhā tu svayambhuvā
gṛdhrapattrā ca gṛdhrāṇī krimighnī strīmalāpahā
dhūmrapattrā rase tiktā śophaghnī krimināśinī
uṣṇā kāsaharā caiva rucyā dīpanakāriṇī
prasāraṇī suprasarā sāraṇī saraṇī sarā
cāruparṇī rājabalā bhadraparṇī pratānikā
prabalā rājaparṇī ca balyā bhadrabalā tathā
candravallī prabhadrā ca jñeyā pañcadaśāhvayā
prasāraṇī gurūṣṇā ca tiktā vātavināśinī
arśaḥśvayathuhantrī ca malaviṣṭambhahāriṇī
pāṣāṇabhedako 'śmaghnaḥ śilābhedo 'śmabhedakaḥ
śvetā copalabhedī ca nagajic chiligarbhajā
pāṣāṇabhedo madhuras tikto mehavināśanaḥ
tṛḍdāhamūtrakṛcchraghnaḥ śītalaś cāśmarīharaḥ
anyā tu vaṭapattrī syād anyā cairāvatī ca sā
godhāvatīrāvatī ca śyāmā khaṭvāṅganāmikā
vaṭapattrī himā gaulyā mehakṛcchravināśinī
baladā vraṇahantrī ca kiṃcid dīpanakāriṇī
anyā śvetā śilāvalkā śilājā śailavalkalā
valkalā śailagarbhāhvā śilātvak saptanāmikā
śilāvalkaṃ himaṃ svādu mehakṛcchravināśanam
mūtrarodhāśmarīśūlakṣayapittāpahārakam
kṣudrapāṣāṇabhedānyā catuṣpattrī ca pārvatī
nāgabhūr aśmaketuś ca giribhūḥ kandarodbhavā
śailodbhavā ca girijā nagajā ca daśāhvayā
kṣudrapāṣāṇabhedā tu vraṇakṛcchrāśmarīharā
gṛhakanyā kumārī ca kanyakā dīrghapattrikā
sthaleruhā mṛduḥ kanyā bahupattrāmarājarā
kaṇṭakaprāvṛtā vīrā bhṛṅgeṣṭā vipulasravā
brahmaghnī taruṇī rāmā kapilā cāmbudhisravā
sukaṇṭakā sthūladalety ekaviṃśatināmakā
gṛhakanyā himā tiktā madagandhiḥ kaphāpahā
pittakāsaviṣaśvāsakuṣṭhaghnī ca rasāyanī
barhicūḍā tu śikhinī śikhāluḥ suśikhā śikhā
śikhābalā kekiśikhā mayūrādyabhidhā śikhā
barhicūḍā rase svādur mūtrakṛcchravināśinī
bālagrahādidoṣaghnī vaśyakarmaṇi śasyate
kṣīriṇī kāñcanakṣīrī karṣaṇī kaṭuparṇikā
tiktadugdhā haimavatī himadugdhā himāvatī
himādrijā pītadugdhā yavaciñcā himodbhavā
haimī ca himajā ceti caturekaguṇāhvayā
kṣīriṇī kaṭutiktā ca recanī śophatāpanut
krimidoṣakaphaghnī ca pittajvaraharā ca sā
svarṇakṣīrī svarṇadugdhā svarṇāhvā rukmiṇī tathā
suvarṇā hemadugdhī ca hemakṣīrī ca kāñcanī
svarṇakṣīrī himā tiktā krimipittakaphāpahā
mūtrakṛcchrāśmarīśophadāhajvaraharā parā
trāyamāṇā kṛtatrāṇā trāyantī trāyamāṇikā
balabhadrā sukāmā ca vārṣikī girijānujā
maṅgalyāhvā devabalā pālanī bhayanāśinī
avanī rakṣaṇī trāṇā vijñeyā ṣoḍaśāhvayā
trāyantī śītamadhurā gulmajvarakaphāsranut
bhramatṛṣṇākṣayaglāniviṣacchardivināśinī
syād rudantī sravattoyā saṃjīvany amṛtasravā
romāñcikā mahāmāṃsī caṇapattrī sudhāsravā
rudantī kaṭutiktoṣṇā kṣayakrimivināśinī
raktapittakaphaśvāsamehahārī rasāyanī
caṇapattrasamaṃ pattraṃ kṣupaṃ caiva tathāmlakam
śiśire jalabindūnāṃ sravantīti rudantikā
brāhmī sarasvatī saumyā suraśreṣṭhā suvarcalā
kapotavegā vaidhātrī divyatejā mahauṣadhī
svāyambhuvī somalatā surejyā brahmakanyakā
maṇḍūkamātā matsyākṣī maṇḍūkī surasā tathā
medhyā vīrā bhāratī ca varā ca parameṣṭhinī
divyā ca śāradī ceti caturviṃśatināmakā
brāhmī himā kaṣāyā ca tiktā vātāsrapittajit
buddhiṃ prajñāṃ ca medhāṃ ca kuryād āyuṣyavardhanī
brāhmī tu kṣudrapattrānyā laghubrāhmī jalodbhavā
brāhmī tiktarasoṣṇā ca sarā vātāmaśophajit
vandākaḥ pādaparuhā śikharī tarurohiṇī
vṛkṣādanī vṛkṣaruhā kāmavṛkṣaś ca śekharī
keśarūpā taruruhā tarusthā gandhamedinī
kāminī taruruṭ śyāmā drupadī ṣoḍaśābhidhāḥ
vandākas tiktaśiśiraḥ kaphapittaśramāpahaḥ
vaśyādisiddhido vṛṣyaḥ kaṣāyaś ca rasāyanaḥ
kulatthā dṛkprasādā ca jñeyāraṇyakulatthikā
kulālī locanahitā cakṣuṣyā kumbhakārikā
kulatthikā kaṭus tiktā syād arśaḥśūlanāśanī
vibandhādhmānaśamanī cakṣuṣyā vraṇaropaṇī
taṇḍulīyas tu bhaṇḍīras taṇḍulī taṇḍulīyakaḥ
granthilo bahuvīryaś ca meghanādo ghanasvanaḥ
suśākaḥ pathyaśākaś ca sphūrjathuḥ svanitāhvayaḥ
vīras taṇḍulanāmā ca paryāyāś ca caturdaśa
taṇḍulīyas tu śiśiro madhuro viṣanāśanaḥ
rucikṛd dīpanaḥ pathyaḥ pittadāhabhramāpahaḥ
civillikā raktadalā kharacchadā syāt kṣudragholī madhumālapattrikā
civillikā caiva kaṭuḥ kaṣāyikā jvare 'tisāre ca hitā rasāyanī
hastiśuṇḍī mahāśuṇḍī śuṇḍī ghūsarapattrikā
hastiśuṇḍī kaṭūṣṇā syāt saṃnipātajvarāpahā
kuṭumbinī payasyā ca kṣīriṇī jalakāmukā
vakraśalyā durādharṣā krūrakarmā jhiriṇṭikā
śītā praharajāyā ca śītalā ca jaleruhā
vikhyātā kila vidvadbhir eṣā dvādaśanāmabhiḥ
kuṭumbinī tu madhurā grāhiṇī kaphapittanut
vraṇāsradoṣakaṇḍūtināśanī sā rasāyanī
sthalapadmī tu padmāhvā cāraṭī padmacāriṇī
sugandhamūlāmburuhā lakṣmīśreṣṭhā supuṣkarā
ramyā padmavatī cāticarā sthūlaruhā smṛtā
jñeyā puṣkariṇī caiva puṣkarādyā ca parṇikā
puṣkarādiyutā nāḍī proktā pañcadaśāhvayā
sthalādipadminī gaulyā tiktā śītā ca vāntinut
raktapittaharā mehabhūtātīsāranāśanī
jambūr jāmbavatī vṛttā vṛttapuṣpā ca jāmbavī
madaghnī nāgadamanī durdharṣā duḥsahā nava
jñeyā jambūs tridoṣaghnī tīkṣṇoṣṇā kaṭutiktakā
udarādhmānadoṣaghnī koṣṭhaśodhanakāriṇī
nāgadantī śvetaghaṇṭā madhupuṣpā viśodhanī
nāgasphotā viśālākṣī nāgacchatrā vicakṣaṇā
sarpapuṣpī śuklapuṣpī svādukā śītadantikā
sitapuṣpī sarpadantī nāginī bāṇabhūmitā
nāgadantī kaṭus tiktā rūkṣā vātakaphāpahā
medhākṛd viṣadoṣaghnī pācanī śubhadāyinī
gulmaśūlodaravyādhikaṇṭhadoṣanikṛntanī
viṣṇukrāntā harikrāntā nīlapuṣpāparājitā
nīlakrāntā satīnā ca vikrāntā chardikā ca sā
viṣṇukrāntā kaṭus tiktā kaphavātāmayāpahā
kuṇañjaraḥ kuṇañjī ca kuṇañjo 'raṇyavāstukaḥ
kuṇañjo madhuro rucyo dīpanaḥ pācano hitaḥ
bhūmyāmalī tamālī ca tālī caiva tamālikā
uccaṭā dṛḍhapādī ca vitunnā ca vitunnikā
bhūdhātrī cāruṭā vṛṣyā viṣaghnī bahupatrikā
bahuvīryāhibhayadā viśvaparṇī himālayā
jaṭā vīrā ca nāmnāṃ sā bhaved ekonaviṃśatiḥ
bhūdhātrī tu kaṣāyāmlā pittamehavināśanī
śiśirā mūtrarogārtiśamanī dāhanāśanī
gorakṣī sarpadaṇḍī ca dīrghadaṇḍī sudaṇḍikā
citralā gandhabahulā gopālī pañcaparṇikā
gorakṣī madhurā tiktā śiśirā dāhapittanut
visphoṭavāntyatīsārajvaradoṣavināśanī
golomikā tu godhūmī gojā kroṣṭukapucchikā
gosambhavā prastariṇī vijñeyeti ṣaḍāhvayā
golomikā kaṭus tiktā tridoṣaśamanī himā
mūlarogāsradoṣaghnī grāhiṇī dīpanī ca sā
dugdhaphenī payaḥphenī phenadugdhā payasvinī
lūtārir vraṇaketuś ca gojāparṇī ca saptadhā
dugdhaphenī kaṭus tiktā śiśirā viṣanāśinī
vraṇāpasāriṇī rucyā yuktyā caiva rasāyanī
kṣudrāmlikā tu cāṅgerī cukrāhvā cukrikā ca sā
loṇāmlā ca catuṣparṇī loṇā loḍāmlapatrikā
ambaṣṭhāmlavatī caiva amlā dantaśaṭhā matā
śastrāṅgā cāmlapattrī ca jñeyā pañcadaśāhvayā
kṣudrāmlī ca rase sāmlā soṣṇā sā vahnivardhanī
rucikṛd grahaṇīdoṣadurnāmaghnī kaphāpahā
raktapādī śamīpattrā spṛkkā khadirapatrikā
saṅkocanī samaṅgā ca namaskārī prasāriṇī
lajjāluḥ saptaparṇī syāt khadirī gaṇḍamālikā
lajjā ca lajjikā caiva sparśalajjāsrarodhanī
raktamūlā tāmramūlā svaguptāñjalikārikā
nāmnāṃ viṃśatir ity uktā lajjāyās tu bhiṣagvaraiḥ
raktapādī kaṭuḥ śītā pittātīsāranāśanī
śophadāhaśramaśvāsavraṇakuṣṭhakaphāsranut
lajjālur vaiparītyānyā alpakṣupabṛhaddalā
vaiparītyā tu lajjālur hy abhidhāne prayojayet
lajjālur vaiparītyāhvā kaṭur uṣṇā kaphāmanut
raso niyāmako 'tyantanānāvijñānakārakaḥ
raktapādyaparā proktā tripadā haṃsapādikā
ghṛtamaṇḍalikā jñeyā viśvagranthis tripādikā
vipādī kīṭamārī ca hemapādī madhusravā
karṇāṭī tāmrapattrī ca vikrāntā suvahā tathā
brahmādanī padāṅgī ca śītāṅgī sutapādukā
saṃcāriṇī ca padikā prahlādī kīlapādikā
godhāpadī ca haṃsāṅghrir dhārttarāṣṭrapadī tathā
haṃsapādī ca vijñeyā nāmnā caiṣā śarākṣidhā
haṃsapādī kaṭūṣṇā syāt viṣabhūtavināśinī
bhrāntyapasmāradoṣaghnī vijñeyā ca rasāyanī
kātharā hayaparyāyaiḥ kātharāntaiḥ prakīrtitā
aśvakātharikā tiktā vātaghnī dīpanī parā
punarnavā viśākhaś ca kaṭhillaḥ śaśivāṭikā
pṛthvī ca sitavarṣābhūr dīrghapatraḥ kaṭhillakaḥ
śvetā punarnavā soṣṇā tiktā kaphaviṣāpahā
kāsahṛdrogaśūlāsrapāṇḍuśophānilārtinut
punarnavānyā raktākhyā krūrā maṇḍalapattrikā
raktakāṇḍā varṣaketur lohitā raktapattrikā
vaiśākhī raktavarṣābhūḥ śophaghnī raktapuṣpikā
vikasvarā viṣaghnī ca prāvṛṣeṇyā ca sāriṇī
varṣābhavaḥ śoṇapatraḥ śoṇaḥ saṃmīlitadrumaḥ
punarnavo navo navyaḥ syād dvāviṃśatisaṃjñayā
raktā punarnavā tiktā sāriṇī śophanāśinī
daradoṣaghnī pāṇḍupittapramardinī
nīlā punarnavā nīlā śyāmā nīlapunarnavā
kṛṣṇākhyā nīlavarṣābhūr nīlinī svābhidhānvitā
nīlā punarnavā tiktā kaṭūṣṇā ca rasāyanī
hṛdrogapāṇḍuśvayathuśvāsavātakaphāpahā
vasuko 'tha vasuḥ śaivo vaso 'tha śivamallikā
pāśupataḥ śivamataḥ sureṣṭaḥ śivaśekharaḥ
sito rakto dvidhā prokto jñeyaḥ sa ca navābhidhaḥ
vasukau kaṭutiktoṣṇau pāke śītau ca dīpanau
ajīrṇavātagulmaghnau śvetaś caiva rasāyanaḥ
sarpiṇī bhujagī bhogī kuṇḍalī pannagī phaṇī
ṣaḍabhidhā sarpiṇī syād viṣaghnī kucavardhanī
vṛścikā nakhaparṇī ca picchilāpyalipattrikā
vṛścikā picchalāmlā syād antravṛddhyādidoṣanut
brāhmī vayasyā matsyākṣī mīnākṣī somavallarī
matsyākṣī śiśirā rucyā vraṇadoṣakṣayāpahā
guṇḍālā tu jalodbhūtā gucchabudhnā jalāśayā
guṇḍālā kaṭutiktoṣṇā śophavraṇavināśanī
bhūpāṭalī ca kumbhī ca bhūtālī raktapuṣpikā
bhūpāṭalī kaṭūṣṇā ca pārade suprayojikā
pāṭalī pāṇḍuraphalī dhūsarā vṛttabījakā
bhūriphalī tathā pāṇḍuphalī syāt ṣaḍvidhābhidhā
śiśirā pāṇḍuraphalī gaulyā kṛcchrārtidoṣahā
balyā pittaharā vṛṣyā mūtrāghātanivāraṇī
śvetā tu churikāpattrī parvamūlāpyavipriyā
śvetātimadhurā śītā stanyadā rucikṛt parā
brahmadaṇḍy ajalādaṇḍī kaṇṭapattraphalā ca sā
brahmadaṇḍī kaṭūṣṇā syāt kaphaśophānilāpahā
dravantī śāmbarī citrā nyagrodhī śatamūlikā
pratyakśreṇī vṛṣā caṇḍā pattraśreṇy ākhukarṇikā
mūṣakāhvādikā karṇī pratiparṇīśiphā sā
sahasramūlī vikrāntā jñeyā syāc caturekadhā
dravantī madhurā śītā rasabandhakarī parā
jvaraghnī krimihā śūlaśamanī ca rasāyanī
droṇapuṣpī dīrghapattrā kumbhayoniḥ kutumbikā
citrākṣupaḥ kutumbā ca supuṣpā citrapattrikā
droṇapuṣpī kaṭuḥ soṣṇā rucyā vātakaphāpahā
agnimāndyaharā caiva pathyā vātāpahāriṇī
anyā caiva mahādroṇā kurumbā devapūrvakā
divyapuṣpā mahādroṇī devīkāṇḍā ṣaḍāhvayā
devadroṇī kaṭus tiktā medhyā vātārtibhūtanut
kaphamāndyāpahā caiva yuktyā pāradaśodhane
jhaṇḍūḥ syāt sthūlapuṣpā tu jhaṇḍūko jheṇḍukas tathā
jhaṇḍūḥ kaṭukaṣāyaḥ syāt jvarabhūtagrahāpahā
gorakṣadugdhī gorakṣī tāmradugdhī rasāyanī
bahupattrā mṛtājīvī mṛtasaṃjīvanī muniḥ
gorakṣadugdhī madhurā vṛṣyā sā grāhiṇī himā
sarvavaśyakarī caiva rase siddhiguṇapradā
itthaṃ vitatya viśadīkriyamāṇanānākṣudrakṣupāhvayaguṇapraguṇāpavargam
vargaṃ vidhāya mukhamaṇḍanam enam uccair uccāṭanāya ca rujāṃ prabhuras tu vaidyaḥ kṣudhaṃ rānti janasyoccais tasmāt kṣudrāḥ prakīrtitāḥ
teṣāṃ kṣupāṇāṃ vargo 'yam ādāne dhātur ucyate
dhatte nityasamādhisaṃstavavaśāt prītyārciteśārpitāṃ svātmīyāmṛtahastatāṃ kila sadā yaḥ sarvasaṃjīvanīm
vargas tasya kṛtau nṛsiṃhakṛtino yaḥ parpaṭādimahān eṣa prāñcati nāmakāṇḍapariṣaccūḍāmaṇau pañcamaḥ
caturdhā pippalī proktā tanmūlaṃ nāgaraṃ tathā
ārdrakaṃ maricadvandvaṃ dhānyakaṃ ca yavānikā
cavyaṃ ca citrakadvandvaṃ viḍaṅgaṃ ca vacādvayam
kulañjo jīrakāḥ pañca methikā hiṅgupatrikā
hiṅgudvayaṃ cāgnijārau rāsne elādvayaṃ śivam
sauvarcalaṃ ca kācāhvaṃ viḍaṃ ca gaḍanāmakam
sāmudraṃ drauṇikaṃ cānyad auṣaraṃ romakaṃ tathā
navadhā lavaṇaṃ proktam ajamodā ca reṇukā
bolaṃ karcūrakaḥ pāṭhā vṛkṣāmlaś cāmlavetasam
kaṭukātiviṣā mustādvayaṃ yaṣṭīmadhudvayam
bhārgī puṣkaramūlaṃ ca śṛṅgy atho dantikādvayam
jaipālaś ca trivṛd dvedhā tvak patraṃ nāgakeśaram
tavakṣīraṃ ca tālīsapatrākhyaṃ vaṃśarocanā
mañjiṣṭhā ca caturdhā syāddharidre ca dvidhā mate
lākṣā cālaktako lodhro dhātaky abdhiphalaṃ tathā
nirviṣātha viṣadvandvaṃ dvidhā cāmlaharidrakā
abdhiphenam aphenaṃ ca ṭaṅkaṇau sākuruṇḍakam
himāvalī hastimadaḥ svarjiko loṇakaṃ tathā
vajrako yavajaś cātha sarvakṣāro 'tha māyikā
auṣadhāny abhidhīyante ṣaḍaṅgamitasaṃkhyayā
pippalī kṛkarā śauṇḍī capalā māgadhī kaṇā
kaṭubījā ca koraṅgī vaidehī tiktataṇḍulā
śyāmā dantaphalā kṛṣṇā kolā ca magadhodbhavā
uṣaṇā copakulyā ca smṛtyāhvā tīkṣṇataṇḍulā
pippalī jvarahā vṛṣyā snigdhoṣṇā kaṭutiktakā
dīpanī mārutaśvāsakāsaśleṣmakṣayāpahā
gajoṣaṇā cavyaphalā cavyajā gajapippalī
śreyasī chidravaidehī dīrghagranthiś ca taijasī
vartulī sthūlavaidehī jñeyā ceti daśābhidhā
gajoṣaṇā kaṭūṣṇā ca rūkṣā malaviśoṣaṇī
balāsavātahantrī ca stanyavarṇavivardhinī
saiṃhalī sarpadaṇḍā ca sarpāṅgī brahmabhūmijā
pārvatī śailajā tāmrā lambabījā tathotkaṭā
adrijā siṃhalasthā ca lambadantā ca jīvalā
jīvālī jīvanetrā ca kuravī ṣoḍaśāhvayā
saiṃhalī kaṭur uṣṇā ca jantughnī dīpanī parā
kaphaśvāsasamīrārtiśamanī koṣṭhaśodhanī
vanādipippalyabhidhānayuktaṃ sūkṣmādipippalyabhidhānam etat
kṣudrādipippalyabhidhānayogyaṃ vanābhidhāpūrvakaṇābhidhānam
vanapippalikā coṣṇā tīkṣṇā rucyā ca dīpanī
āmā bhaved guṇāḍhyā tu śuṣkā svalpaguṇā smṛtā
granthikaṃ pippalīmūlaṃ mūlaṃ tu cavikāśiraḥ
kolamūlaṃ kaṭugranthi kaṭumūlaṃ kaṭūṣaṇam
sarvagranthi ca pattrāḍhyaṃ virūpaṃ śoṇasambhavam
sugranthi granthilaṃ caiva paryāyāḥ syuś caturdaśa
kaṭūṣṇaṃ pippalīmūlaṃ śleṣmakrimivināśanam
dīpanaṃ vātarogaghnaṃ rocanaṃ pittakopanam
śuṇṭhī mahauṣadhaṃ viśvaṃ nāgaraṃ viśvabheṣajam
viśvauṣadhaṃ kaṭugranthi kaṭubhadraṃ kaṭūṣaṇam
sauparṇaṃ śṛṅgaveraṃ ca kaphāriś cārdrakaṃ smṛtam
śoṣaṇaṃ nāgarāhvaṃ ca vijñeyaṃ ṣoḍaśāhvayam
śuṇṭhī kaṭūṣṇā snigdhā ca kaphaśophānilāpahā
śūlabandhodarādhmānaśvāsaślīpadahāriṇī
ārdrakaṃ gulmamūlaṃ ca mūlajaṃ kandalaṃ varam
śṛṅgaveraṃ mahījaṃ ca saikateṣṭam anūpajam
apākaśākaṃ cārdrākhyaṃ rāhucchattraṃ suśākakam
śārṅgaṃ syād ārdraśākaṃ ca sacchākam ṛtubhūhvayam
kaṭūṣṇam ārdrakaṃ hṛdyaṃ vipāke śītalaṃ laghu
dīpanaṃ rucidaṃ śophakaphakaṇṭhāmayāpaham
maricaṃ palitaṃ śyāmaṃ kolaṃ vallījam ūṣaṇam
yavaneṣṭaṃ vṛttaphalaṃ śākāṅgaṃ dharmapattanam
kaṭukaṃ ca śirovṛttaṃ vīraṃ kaphavirodhi ca
rūkṣaṃ sarvahitaṃ kṛṣṇaṃ saptabhūkhyaṃ nirūpitam
maricaṃ kaṭu tiktoṣṇaṃ laghu śleṣmavināśanam
samīrakṛmihṛdrogaharaṃ ca rucikārakam
sitamaricaṃ tu sitākhyaṃ sitavallījaṃ ca bālakaṃ bahulam
dhavalaṃ candrakam etan munināma guṇādhikaṃ ca vaśyakaram
kaṭūṣṇaṃ śvetamaricaṃ viṣaghnaṃ bhūtanāśanam
avṛṣyaṃ dṛṣṭirogaghnaṃ yuktyā caiva rasāyanam
dhānyakaṃ dhānyajaṃ dhānyaṃ dhāneyaṃ dhanikaṃ tathā
kustumburuś cāvalikā chattradhānyaṃ vitunnakam
sugandhiḥ śākayogyaś ca sūkṣmapatro janapriyaḥ
dhānyabījo bījadhānyaṃ vedhakaṃ ṣoḍaśāhvayam
dhānyakaṃ madhuraṃ śītaṃ kaṣāyaṃ pittanāśanam
jvarakāsatṛṣāchardikaphahāri ca dīpanam
yavānī dīpyako dīpyo yavasāhvo yavāgrajaḥ
dīpanī cogragandhā ca vātārir bhūkadambakaḥ
yavajo dīpanīyaś ca śūlahantrī yavānikā
ugrā ca tīvragandhā ca jñeyā pañcadaśāhvayā
yavānī kaṭutiktoṣṇā vātārśaḥśleṣmanāśanī
śūlādhmānakrimicchardimardanī dīpanī parā
cavyakaṃ cavikā cavyaṃ vaśiro gandhanākulī
vallī ca kolavallī ca kolaṃ kuṭalamastakam
tīkṣṇā kariṇikā vallī kṛkaro netrabhūhvayā
cavyaṃ syād uṣṇakaṭukaṃ laghu rocanadīpanam
jantūdrekāpahaṃ kāsaśvāsaśūlārtikṛntanam
citrako 'gniśca śārdūlaścitrapālī kaṭuḥ śikhī
kṛśānur dahano vyālo jyotiṣkaḥ pālakas tathā
analo dāruṇo vahniḥ pāvakaḥ śabalas tathā
pāṭhī dvīpī ca citrāṅgo jñeyaḥ śūraś ca viṃśatiḥ
citrako 'gnisamaḥ pāke kaṭuḥ śophakaphāpahaḥ
vātodarārśograhaṇīkrimikaṇḍūtināśanaḥ
kālo vyālaḥ kālamūlo 'tidīpyo mārjāro 'gnir dāhakaḥ pāvakaś ca
citrāṅgo 'yaṃ raktacitro mahāṅgaḥ syād rudrāhvaś citrako 'nyo guṇāḍhyaḥ
sthūlakāyakaro rucyaḥ kuṣṭhaghno raktacitrakaḥ
rase niyāmako lohe vedhakaś ca rasāyanaḥ
viḍaṅgā krimihā caitrā taṇḍulā taṇḍulīyakā
vātāris taṇḍulā proktā jantughnī mṛgagāminī
kairalī gahvarāmoghā kapālī citrataṇḍulā
varā sucitrabījā ca jantuhantrī ca ṣoḍaśa
viḍaṅgā kaṭur uṣṇā ca laghur vātakaphārtinut
agnimāndyārucibhrāntikrimidoṣavināśanī
vacogragandhā golomī jaṭilogrā ca lomaśā
rakṣoghnī vijayā bhadrā maṅgalyeti daśāhvayā
vacā tīkṣṇā kaṭūṣṇā ca kaphāmagranthiśophanut
vātajvarātisāraghnī vāntikṛn mādanut
medhyā śvetavacā tv anyā ṣaḍgranthā dīrghapattrikā
tīkṣṇagandhā haimavatī maṅgalyā vijayā ca sā
śvetavacātiguṇāḍhyā matimedhāyuḥsamṛddhidā kaphanut
vṛṣyā ca vātabhūtakrimidoṣaghnī ca dīpanī ca vacā
kulañjo gandhamūlaś ca tīkṣṇamūlaḥ kulañjanaḥ
kulañjaḥ kaṭutiktoṣṇo dīpano mukhadoṣanut
jīrako jaraṇo jīro jīrṇo dīpyaś ca dīpakaḥ
ajājiko vahniśaṅkho māgadhaś ca navāhvayaḥ
jīrakaḥ kaṭur uṣṇaś ca vātahṛd dīpanaḥ paraḥ
gulmādhmānātisāraghno grahaṇīkrimihṛt paraḥ
gaurādijīrakas tv anyo 'jājī syāt śvetajīrakaḥ
kaṇāhvā kaṇajīrṇā ca kaṇā dīpyaḥ sitādikaḥ
jñeyā dīrghakaṇā caiva sitājājī daśāhvayā
gaurājājī himā rucyā kaṭur madhuradīpanī
krimighnī viṣahantrī ca cakṣuṣyādhmānanāśinī
kṛṣṇā tu jaraṇā kālī bahugandhā ca bhedinī
kaṭubhedinikā rucyā nīlā nīlakaṇā smṛtā
kāśmīrajīrakā varṣā kālī syād dantaśodhanī
kālameṣī sugandhā ca vijñeyā bāṇabhūhvayā
jaraṇā kaṭur uṣṇā ca kaphaśophanikṛntanī
rucyā jīrṇajvaraghnī ca cakṣuṣyā grahaṇīharā
dīpyopakuñcikā kālī pṛthvī sthūlakaṇā pṛthuḥ
manojñā jaraṇī jīrṇā taruṇī sthūlajīrakaḥ
suṣavī kāravī jñeyā pṛthvīkā ca caturdaśa
pṛthvīkā kaṭutiktoṣṇā vātagulmāmadoṣanut
śleṣmādhmānaharā jīrṇā jantughnī dīpanī parā
bṛhatpālī kṣudrapattro 'raṇyajīraḥ kaṇā tathā
vanajīraḥ kaṭuḥ śīto vraṇahā pañcanāmakaḥ
jīrakāḥ kaṭukāḥ pāke krimighnā vahnidīpanāḥ
jīrṇajvaraharā rucyā vraṇahādhmānanāśanāḥ
methikā methinī methī dīpanī bahupatrikā
vedhanī gandhabījā ca jyotirgandhaphalā tathā
vallarī candrikā methā miśrapuṣpā ca kairavī
kuñcikā bahuparṇī ca pītabījā munīndudhā
methikā kaṭur uṣṇā ca raktapittaprakopaṇī
arocakaharā dīptikarā vātaghnadīpanī
pṛthvīkā hiṅgupattrī ca kavarī dīrghikā pṛthuḥ
tanvī ca dārupattrī ca bilvī bāṣpī navāhvayā
hiṅgupattrī kaṭus tīkṣṇā tiktoṣṇā kaphavātanut
āmakrimiharā rucyā pathyā dīpanapācanī
hiṅgūgragandhaṃ bhūtārir vāhlīkaṃ jantunāśanam
śūlagulmādirakṣoghnam ugravīryaṃ ca rāmaṭham
agūḍhagandhaṃ jaraṇaṃ bhedanaṃ sūpadhūpanam
dīptaṃ sahasravedhīti jñeyaṃ pañcadaśābhidham
hṛdyaṃ hiṅgu kaṭūṣṇaṃ ca krimivātakaphāpaham
vibandhādhmānaśūlaghnaṃ cakṣuṣyaṃ gulmanāśanam
nāḍīhiṅguḥ palāśākhyā jantukā rāmaṭhī ca sā
vaṃśapattrī ca piṇḍāhvā suvīryā hiṅgunāḍikā
nāḍīhiṅguḥ kaṭūṣṇā ca kaphavātārtiśāntikṛt
viṣṭhāvibandhadoṣaghnam ānāhāmayahāri ca
agnijāro 'gniniryāso 'py agnigarbho 'gnijaḥ smṛtaḥ
vaḍavāgnimalo jñeyo jarāyuś cāgnisambhavaḥ
syād agnijāraḥ kaṭur uṣṇavīryas tuṇḍāmayo vātakaphāpahaś ca
pittapradaḥ so 'dhikasaṃnipātaśūlārtiśītāmayanāśakaś ca
jārābho dahanasparśī picchilaḥ sāgare bhavaḥ
jarāyus taccaturvarṇaḥ teṣu śreṣṭhaḥ salohitaḥ
rāsnā yuktarasā ramyā śreyasī rasanā rasā
sugandhimūlā surasā rasāḍhyātirasā daśa
rāsnā tu trividhā proktā patraṃ tṛṇaṃ tathā
jñeye dale śreṣṭhe tṛṇarāsnā ca madhyamā
rāsnā guruś ca tiktoṣṇā viṣavātāsrakāsajit
śophakampodaraśleṣmaśamanī pācanī ca sā
sthūlailā bṛhadelā tripuṭā tridivodbhavā ca bhadrailā
surabhitvak ca mahailā pṛthvī kanyā kumārikā caindrī
kāyasthā gopuṭā kāntā ghṛtācī garbhasambhavā
indrāṇī divyagandhā ca vijñeyāṣṭādaśāhvayā
elā bahulagandhaindrī drāviḍī niṣkuṭis truṭiḥ
kapotavarṇī gaurāṅgī bālā balavatī himā
candrikā copakuñcī ca sūkṣmā sāgaragāminī
garbhārir gandhaphalikā kāyasthāṣṭādaśāhvayā
elādvayaṃ śītalatiktam uktaṃ sugandhi pittārtikaphāpahāri
karoti hṛdrogamalārtivastiśūlaghnam atra sthavirā guṇāḍhyā
saindhavaṃ syācchītaśivaṃ nādeyaṃ sindhujaṃ śivam
śuddhaṃ śivātmajaṃ pathyaṃ maṇimanthaṃ navābhidham
saindhavaṃ lavaṇaṃ vṛṣyaṃ cakṣuṣyaṃ rucidīpanam
tridoṣaśamanaṃ pūtaṃ vraṇadoṣavibandhajit
saindhavaṃ dvividhaṃ jñeyaṃ śvetaṃ raktam iti kramāt
rasavīryavipākeṣu guṇāḍhyaṃ nūtanaṃ śivam
sauvarcalaṃ tu rucakaṃ tilakaṃ hṛdyagandhakam
akṣaṃ ca kṛṣṇalavaṇaṃ rucyaṃ kaudravikaṃ tathā
sauvarcalaṃ laghu kṣāraṃ kaṭūṣṇaṃ gulmajantujit
ūrdhvavātāmaśūlārtivibandhārocakān jayet
nīlaṃ kācodbhavaṃ kācaṃ tilakaṃ kācasambhavam
kācasauvarcalaṃ kṛṣṇalavaṇaṃ pākyajaṃ smṛtam
kācotthaṃ hṛdyagandhaṃ ca tat kālalavaṇaṃ tathā
kuruvindaṃ kācamalaṃ kṛtrimaṃ ca caturdaśa
kācādilavaṇaṃ rucyam īṣat kṣāraṃ ca pittalam
dāhakaṃ kaphavātaghnaṃ dīpanaṃ gulmaśūlahṛt
viḍaṃ drāviḍakaṃ khaṇḍaṃ kṛtakaṃ kṣāram āsuram
supākyaṃ khaṇḍalavaṇaṃ dhūrtaṃ kṛtrimakaṃ daśa
viḍam uṣṇaṃ ca lavaṇaṃ dīpanaṃ vātanāśanam
rucyaṃ cājīrṇaśūlaghnaṃ gulmamehavināśanam
gāḍhādilavaṇaṃ śubhraṃ pṛthvījaṃ gaḍadeśajam
gaḍotthaṃ ca mahārambhaṃ sāmbharaṃ sambharodbhavam
gaḍotthaṃ tūṣṇalavaṇam īṣad amlaṃ malāpaham
dīpanaṃ kaphavātaghnam arśoghnaṃ koṣṭhaśodhanam
sāmudrakaṃ tu sāmudraṃ samudralavaṇaṃ śivam
vaṃśiraṃ sāgarotthaṃ ca śiśiraṃ lavaṇābdhijam
sāmudraṃ laghu hṛdyaṃ ca palitāsradapittadam
vidāhi kaphavātaghnaṃ dīpanaṃ rucikṛt param
drauṇeyaṃ vārdheyaṃ droṇījaṃ vārijaṃ ca vārdhibhavam
droṇīlavaṇaṃ droṇaṃ trikaṭulavaṇaṃ ca vasusaṃjñam
drauṇeyaṃ lavaṇaṃ pāke nātyuṣṇam avidāhi ca
bhedanaṃ snigdham īṣac ca śūlaghnaṃ cālpapittalam
auṣarakaṃ sārvaguṇaṃ sārvarasaṃ sarvalavaṇam ūṣarajam
sāmbhāraṃ bahulavaṇaṃ melakalavaṇaṃ ca miśrakaṃ navadhā
auṣaraṃ tu kaṭu kṣāraṃ tiktaṃ vātakaphāpaham
vidāhi pittakṛd grāhi mūtrasaṃśoṣakāri ca
romakam audbhidam uktaṃ vasukaṃ vasu pāṃśulavaṇam ūṣarajam
pāṃśavam auṣaram airiṇam aurvaṃ sārvasahaṃ rudraiḥ
romakaṃ tīkṣṇamatyuṣṇaṃ kaṭu tiktaṃ ca dīpanam
dāhaśoṣakaraṃ grāhi pittakopakaraṃ param
ajamodā kharāhvā ca bastamodā ca markaṭī
modā gandhadalā hastikāravī gandhapattrikā
māyūrī śikhimodā ca modāḍhyā vahnidīpikā
brahmakośī viśālī ca hṛdyagandhogragandhikā
modinī phalamukhyā ca vasucandrābhidhā matā
ajamodā kaṭur uṣṇā rūkṣā kaphavātahāriṇī rucikṛt
śūlādhmānārocakajaṭharāmayanāśanī caiva
reṇukā kapilā kāntā nandinī mahilā dvijā
rājaputrī himā reṇuḥ pāṇḍupattrī hareṇukā
suparṇī śiśirā śāntā kauntī vṛttā ca dharmiṇī
kapilomā haimavatī pāṇḍupattrī ca viṃśatiḥ
reṇukā tu kaṭuḥ śītā kharjūkaṇḍūtihāriṇī
tṛṣṇādāhaviṣaghnī ca mukhavaimalyakāriṇī
bolaṃ raktāpahaṃ muṇḍaṃ surasaṃ piṇḍakaṃ viṣam
nirlohaṃ barbaraṃ piṇḍaṃ saurabhaṃ raktagandhakam
rasagandhaṃ mahāgandhaṃ viśvaṃ ca śubhagandhakam
viśvagandhaṃ gandharasaṃ vraṇārir vasubhūhvayam
bolaṃ tu kaṭutiktoṣṇaṃ kaṣāyaṃ raktadoṣanut
kaphapittāmayān hanti pradarādirujāpaham
karcūro drāviḍaḥ kārśo durlabho gandhamūlakaḥ
vedhamukhyo gandhasāro jaṭilaś cāṣṭanāmakaḥ
karcūraḥ kaṭutiktoṣṇaḥ kaphakāsavināśanaḥ
mukhavaiśadyajanano galagaṇḍādidoṣanut
pāṭhāmbaṣṭhāmbaṣṭhikā syāt prācīnā pāpacelikā
pāṭhikā sthāpanī caiva śreyasī vṛddhikarṇikā
ekāṣṭhīlā kucailī ca dīpanī varatiktakā
tiktapuṣpā bṛhattiktā dīpanī triśirā vṛkī
mālavī ca varā devī vṛttaparṇī dvidṛṅmitā
pāṭhā tiktā gurūṣṇā ca vātapittajvarāpahā
bhagnasandhānakṛt pittadāhātīsāraśūlahṛt
vṛkṣāmlam amlaśākaṃ syāc cukrāmlaṃ tittiḍīphalam
śākāmlam amlapūraṃ ca pūrāmlaṃ raktapūrakam
cūḍāmlabījāmlaphalāmlakaṃ syād amlādivṛkṣāmlaphalaṃ rasāmlam
śreṣṭhāmlam atyamlam athāmlabījaṃ phalaṃ ca cukrādi nagendusaṃkhyam
vṛkṣāmlam amlaṃ kaṭukaṃ kaṣāyaṃ soṣṇaṃ kaphārśoghnam udīrayanti
tṛṣṇāsamīrodarahṛdgadādigulmātīsāravraṇadoṣanāśi
amlo 'mlavetaso vedhī rasāmlo vīravetasaḥ
vetasāmlaś cāmlasāraḥ śatavedhī ca vedhakaḥ
bhīmaś ca bhedano bhedī rājāmlaś cāmlabhedanaḥ
amlāṅkuśo raktasāraḥ phalāmlaś cāmlanāyakaḥ
sahasravedhī vīrāmlo gulmaketur dharākṣidhā
śaṅkhamāṃsādidrāvī syād dvidhā caivāmlavetasaḥ
amlavetasam atyamlaṃ kaṣāyoṣṇaṃ ca vātajit
kaphārśaḥśramagulmaghnam arocakaharaṃ param
kaṭukā jananī tiktā rohiṇī tiktarohiṇī
cakrāṅgī matsyapittā ca bakulā śukulādanī
sādanī śataparvā syāt cakrāṅgī matsyabhedinī
aśokarohiṇī kṛṣṇā kṛṣṇamedā mahauṣadhī
kaṭvy añjanī kāṇḍaruhā kaṭuś ca kaṭurohiṇī
kedārakaṭukāriṣṭāpy āmaghnī pañcaviṃśatiḥ
kaṭukātikaṭus tiktā śītapittāsradoṣajit
balāsārocakaśvāsajvarahṛd recanī ca sā
ativiṣā śvetakandā viśvā śṛṅgī ca bhaṅgurā
virūpā śyāmakandā ca viśvarūpā mahauṣadhī
vīrā prativiṣā cāndrī viṣā śvetavacā smṛtā
aruṇopaviṣā caiva jñeyā ṣoḍaśasaṃmitā
kaṭūṣṇātiviṣā tiktā kaphapittajvarāpahā
āmātīsārakāsaghnī viṣacchardivināśanī
trividhātiviṣā jñeyā śuklā kṛṣṇā tathāruṇā
rasavīryavipākeṣu nirviśeṣaguṇā ca sā
dolāyāṃ gomayakvāthe paced ativiṣāṃ tataḥ
sūryatāpe bhavec chuṣkā yojayet tāṃ bhiṣagvaraḥ
mustābhadrāvāridāmbhodameghā jīmūto 'bdo nīrado 'bbhraṃ ghanaś ca
gāṅgeyaṃ syād bhadramustā varāhī guñjā granthir bhadrakāsī kaseruḥ
kroḍeṣṭā kuruvindākhyā sugandhir granthilā himā
vanyā rājakaseruś ca kacchotthā pañcaviṃśatiḥ
bhadramustā kaṣāyā ca tiktā śītā ca pācanī
pittajvarakaphaghnī ca jñeyā saṃgrahaṇī ca sā
aparā nāgaramustā nāgarotthā nāgarādighanasaṃjñā
cakrāṅkā nādeyī cūḍālā piṇḍamustā ca
śiśirā ca vṛṣadhvāṅkṣī kaccharuhā cārukesaroccaṭā
sā pūrṇakoṣṭhasaṃjñā kalāpinī sāgarendumitā
tiktā nāgaramustā kaṭuḥ kaṣāyā ca śītalā kaphanut
pittajvarātisārārucitṛṣṇādāhanāśanī śramahṛt
yaṣṭīmadhur madhuyaṣṭī madhuvallī madhusravā
madhukaṃ madhukā yaṣṭī yaṣṭyāhvaṃ vasusaṃmitam
madhuraṃ yaṣṭimadhukaṃ kiṃcit tiktaṃ ca śītalam
cakṣuṣyaṃ pittahṛd rucyaṃ śoṣatṛṣṇāvraṇāpaham
anyat klītanam uktaṃ klītanakaṃ klītanīyakaṃ madhukam
madhuvallī ca madhūlī madhuralatā madhurasātirasā
śoṣāpahā ca saumyā sthalajā jalajā ca sā dvidhābhūtā
sāmānyena mateyam ekādaśasaṃjñā bahujñadhiyā
klītanaṃ madhuraṃ rucyaṃ balyaṃ vṛṣyaṃ vraṇāpaham
śītalaṃ guru cakṣuṣyam asrapittāpahaṃ param
bhārṅgī gardabhiśākaś ca phañjī cāṅgāravallarī
varṣā brāhmaṇayaṣṭiś ca barbaro bhṛṅgajā ca sā
padmā yaṣṭiś ca bhāraṅgī vātāriḥ kāsajit param
surūpā bhramareṣṭā ca śakramātā ca ṣoḍaśa
bhārṅgī tu kaṭutiktoṣṇā kāsaśvāsavināśanī
śophavraṇakrimighnī ca dāhajvaranivāriṇī
mūlaṃ puṣkaramūlaṃ ca puṣkaraṃ padmapattrakam
padmaṃ puṣkarajaṃ bījaṃ pauṣkaraṃ puṣkarāhvayam
kāśmīraṃ brahmatīrthaṃ ca śvāsārir mūlapuṣkaram
jñeyaṃ pañcadaśāhvaṃ ca puṣkarādye jaṭāśiphe
puṣkaraṃ kaṭutiktoṣṇaṃ kaphavātajvarāpaham
śvāsārocakakāsaghnaṃ śophaghnaṃ pāṇḍunāśanam
śṛṅgī kulīraśṛṅgī syāt ghoṣā ca vanamūrdhajā
candrā karkaṭaśṛṅgī ca mahāghoṣā ca śṛṅgikā
kālikā cendukhaṇḍā ca latāṅgī ca viṣāṇikā
cakrā ca śikharaṃ caiva karkaṭāhvā tripañcadhā
tiktā karkaṭaśṛṅgī tu gurur uṣṇānilāpahā
hikkātīsārakāsaghnī śvāsapittāsranāśanī
dantī śīghrā śyenaghaṇṭā nikumbhī nāgasphotā dantinī copacitrā
bhadrā rūkṣā rocanī cānukūlā niḥśalyā syād vakradantā viśalyā
madhupuṣpairaṇḍaphalā bhadrāṇy eraṇḍapattrikā
udumbaradalā caiva taruṇī cāṇurevatī
viśodhanī ca kumbhī ca jñeyā cāgnikarāhvayā
dantī kaṭūṣṇā śūlāmatvagdoṣaśamanī ca sā
arśovraṇāśmarīśalyaśodhanī dīpanī parā
anyā dantī keśaruhā viṣabhadrā jayāvahā
āvartakī varāṅgī ca jayāhvā bhadradantikā
anyā dantī kaṭūṣṇā ca recanī krimihā parā
śūlakuṣṭhāmadoṣaghnī tvagāmayavināśanī
recako jayapālaś ca sārakas tittirīphalam
dantībījaṃ maladrāvi jñeyaṃ syād bījarecanī
kumbhībījaṃ kumbhinībījasaṃjñaṃ ghaṇṭābījaṃ dantinībījam uktam
bījāntākhyaṃ śodhanī cakradantyo vedendvākhyaṃ tannikumbhyāś ca bījam
jaipālaḥ kaṭur uṣṇaś ca krimihārī virecanaḥ
dīpanaḥ kaphavātaghno jaṭharāmayaśodhanaḥ
uktā trivṛn mālavikā masūrā śyāmārdhacandrā vidalā suṣeṇī
kālindikā saiva tu kālameṣī kālī trivelāvanicandrasaṃjñā
trivṛt tiktā kaṭūṣṇā ca krimiśleṣmodarārtijit
kuṣṭhakaṇḍūvraṇān hanti praśastā ca virecane
raktānyāpi ca kālindī tripuṭā tāmrapuṣpikā
kulavarṇā masūrī cāpy amṛtā kākanāsikā
raktā trivṛd rase tiktā kaṭūṣṇā recanī ca sā
grahaṇīmalaviṣṭambhahāriṇī hitakāriṇī
tvacaṃ tvagvalkalaṃ bhṛṅgaṃ varāṅgaṃ mukhaśodhanam
śakalaṃ saiṃhalaṃ vanyaṃ surasaṃ rāmavallabham
utkaṭaṃ bahugandhaṃ ca vijjulaṃ ca vanapriyam
lāṭaparṇaṃ gandhavalkaṃ varaṃ śītaṃ grahakṣitī
tvacaṃ tu kaṭukaṃ śītaṃ kaphakāsavināśanam
śukrāmaśamanaṃ caiva kaṇṭhaśuddhikaraṃ laghu
patraṃ tamālapattraṃ ca patrakaṃ chadanaṃ dalam
palāśam aṃśukaṃ vāsas tāpasaṃ sukumārakam
vastraṃ tamālakaṃ rāmaṃ gopanaṃ vasanaṃ tathā
tamālaṃ surabhigandhaṃ jñeyaṃ saptadaśāhvayam
patrakaṃ laghu tiktoṣṇaṃ kaphavātaviṣāpaham
vastikaṇḍūtidoṣaghnaṃ mukhamastakaśodhanam
kiñjalkaṃ kanakāhvaṃ ca kesaraṃ nāgakeśaram
cāmpeyaṃ nāgakiñjalkaṃ nāgīyaṃ kāñcanaṃ tathā
suvarṇaṃ hemakiñjalkaṃ rukmaṃ hemaṃ ca piñjaram
phaṇipunnāgayogādi kesaraṃ pañcabhūhvayam
nāgakeśaram alpoṣṇaṃ laghu tiktaṃ kaphāpaham
vastivātāmayaghnaṃ ca kaṇṭhaśīrṣarujāpaham
tavakṣīraṃ payaḥkṣīraṃ yavajaṃ gavayodbhavam
anyad godhūmajaṃ cānyat piṣṭikātaṇḍulodbhavam
anyac ca tālasambhūtaṃ tālakṣīrādināmakam
vanagokṣīrajaṃ śreṣṭham abhāve 'nyad udīritam
tavakṣīraṃ tu madhuraṃ śiśiraṃ dāhapittanut
kṣayakāsakaphaśvāsanāśanaṃ cāsradoṣanut
tālīsapatraṃ tālīśaṃ pattrākhyaṃ ca śukodaram
dhātrīpattraṃ cārkavedhaṃ karipattraṃ ghanacchadam
nīlaṃ nīlāmbaraṃ tālaṃ tālīpattraṃ talāhvayam
tālīsapattrakasyeti nāmāny āhus trayodaśa
tālīsapatraṃ tiktoṣṇaṃ madhuraṃ kaphavātanut
kāsahikkākṣayaśvāsacchardidoṣavināśakṛt
syād vaṃśarocanā vāṃśī tuṅgakṣīrī tugā śubhā
tvakkṣīrī vaṃśagā śukrā vaṃśakṣīrī ca vaiṇavī
tvaksārā karmarī śvetāvaṃśakarpūrarocane
tuṅgā rocanikā piṅgā navendur vaṃśaśarkarā
syād vaṃśarocanā rūkṣā kaṣāyā madhurā himā
raktaśuddhikarī tāpapittodrekaharā śubhā
tavakṣīre yavakṣīre kṣīre jātaṃ guṇottaram
vaṃśakṣīrīsamaṃ proktaṃ tadabhāve 'nyavastujam
gavayakṣīrajaṃ kṣīraṃ susnigdhaṃ śītalaṃ laghu
sugandhi drāvakaṃ śubhram anyat svalpaguṇaṃ smṛtam
mañjiṣṭhā hariṇī raktā gaurī yojanavallikā
samaṅgā vikasā padmā rohiṇī kālameṣikā
bhaṇḍī citralatā citrā citrāṅgī jananī ca sā
maṇḍūkaparṇī vijayā mañjūṣā raktayaṣṭikā
kṣetriṇī caiva rāgāḍhyā bhaṇḍīrī kālabhāṇḍikā
aruṇā jvarahantrī ca chadmā nāgakumārikā
bhāṇḍīralatikā caiva rāgāṅgī vastrabhūṣaṇā
triṃśāhvayā tathā proktā mañjiṣṭhā ca bhiṣagvaraiḥ
mañjiṣṭhā madhurā svāde kaṣāyoṣṇā gurus tathā
vraṇamehajvaraśleṣmaviṣanetrāmayāpahā
colaś ca yojanī kauñjī siṃhilī ca caturvidhā
mañjiṣṭhā caiva sā proktā vilome cottamottamā
haridrā haridrañjanī svarṇavarṇā suvarṇā śivā varṇinī dīrgharāgā
haridrī ca pītā varāṅgī ca gaurī janiṣṭhā varā varṇadātrī pavitrā
haritā rajanīnāmnī viṣaghnī varavarṇinī
piṅgalā varṇadā caiva maṅgalyā maṅgalā ca sā
lakṣmī bhadrā śiphā śophā śobhanā subhagāhvayā
śyāmā jayantikā dve ca triṃśannāmavilāsinī
haridrā kaṭutiktoṣṇā kaphavātāsrakuṣṭhanut
mehakaṇḍūvraṇān hanti dehavarṇavidhāyinī
anyā dāruharidrā ca dārvī pītadru pītikā
kāleyakaṃ pītadāru sthirarāgā ca kāminī
kaṭaṅkaṭerī parjanyā pītā dāruniśā smṛtā
kālīyakaṃ kāmavatī dārupītā pacampacā
syāt karkaṭakinī jñeyā proktā saptadaśāhvayā
tiktā dāruharidrā tu kaṭūṣṇā vraṇamehanut
kaṇḍūvisarpatvagdoṣaviṣakarṇākṣidoṣahā
lākṣā khadirakā raktā raṅgamātā palaṅkaṣā
jatu ca krimijā caiva drumavyādhir alaktakaḥ
palāśī mudraṇī dīptir jantukā gandhamādanī
nīlā dravarasā caiva pittārir munibhūhvayā
lākṣā tiktakaṣāyā syāt śleṣmapittārtidoṣanut
viṣaraktapraśamanī viṣamajvaranāśanī
alaktako janturaso rāgo nirbhartsanas tathā
jananī jantukārī ca saṃdharṣā cakramardinī
alaktakaḥ sutiktoṣṇaḥ kaphavātāmayāpahaḥ
kaṇṭharukśamano rucyo vraṇadoṣārtināśanaḥ
lodhro rodhro bhillataruś cillakaḥ kāṇḍakīlakaḥ
tirīṭo lodhrako vṛkṣaḥ śambaro hastirodhrakaḥ
tilvakaḥ kāṇḍahīnaś ca śāvaro hemapuṣpakaḥ
bhillī śāvarakaś caiva jñeyaḥ pañcadaśāhvayaḥ
kramukaḥ paṭṭikārodhro valkarodhro bṛhaddalaḥ
jīrṇabudhno bṛhadvalko jīrṇapattro 'kṣibheṣajaḥ
śāvaraḥ śvetarodhraś ca mārjano bahalatvacaḥ
paṭṭī lākṣāprasādaś ca valkalo bāṇabhūhvayaḥ
lodhradvayaṃ kaṣāyaṃ syāt śītaṃ vātakaphāsranut
cakṣuṣyaṃ viṣahṛt tatra viśiṣṭo valkarodhrakaḥ
dhātakī vahnipuṣpī ca tāmrapuṣpī ca dhāvanī
agnijvālā subhikṣā ca pārvatī bahupuṣpikā
kumudā sīdhupuṣpī ca kuñjarā madyavāsinī
gucchasaṅghādipuṣpāntā jñeyā sā lodhrapuṣpiṇī
tīvrajvālā vahniśikhā madyapuṣpīndrasaṃmitā
dhātakī kaṭur uṣṇā ca madakṛd viṣanāśanī
pravāhikātisāraghnī visarpavraṇanāśinī
samudranāma prathamaṃ paścāt phalam udāharet
samudraphalam ityādi nāma vācyaṃ bhiṣagvaraiḥ
phalaṃ samudrasya kaṭūṣṇakāri vātāpahaṃ bhūtanirodhakāri
tridoṣadāvānaladoṣahāri kaphāmayabhrāntivirodhakāri
nirviṣāpaviṣā caiva viviṣā viṣahā parā
viṣahantrī viṣābhāvā hy aviṣā viṣavairiṇī
nirviṣā tu kaṭuḥ śītā kaphavātāsradoṣanut
anekaviṣadoṣaghnī vraṇasaṃropaṇī ca sā
viṣam āheyam amṛtaṃ garalaṃ dāradaṃ garam
kālakūṭaṃ kālakūṭe haridraṃ raktaśṛṅgakam
nīlaṃ ca garadaṃ kṣveḍo ghoraṃ hālāhalaṃ haram
maraṃ halāhalaṃ śṛṅgī bhūgaraṃ caikaviṃśatiḥ
amṛtaṃ syāt vatsanābho viṣam ugraṃ mahauṣadham
garalaṃ maraṇaṃ nāgaṃ stokakaṃ prāṇahārakam
garalaṃ sthāvarādi syāt proktaṃ caikādaśāhvayam
vatsanābho 'timadhuraḥ soṣṇo vātakaphāpahaḥ
kaṇṭharuksaṃnipātaghnaḥ pittasaṃtāpakārakaḥ
sthāvare viṣajātīnāṃ śreṣṭhau nāgograśṛṅgakau
nāgo dehakare śreṣṭho lohe caivograśṛṅgakaḥ
viṣasyāṣṭādaśabhidāś caturvargāś ca yat pṛthak
tad atra noktam asmābhir granthagauravabhīrubhiḥ
śaṭī śaṭhī palāśaś ca ṣaḍgranthā suvratā vadhūḥ
sugandhamūlā gandhālī śaṭikā ca palāśikā
subhadrā ca tṛṇī dūrvā gandhā pṛthupalāśikā
saumyā himodbhavā gandhavadhūr nāgendusaṃmitā
śaṭī satiktāmlarasā laghūṣṇā rucipradā ca jvarahāriṇī ca
kaphāsrakaṇḍūvraṇadoṣahantrī vaktrāmayadhvaṃsakarī ca soktā
anyā tu gandhapattrā syāt sthūlāsyā tiktakandakā
vanajā śaṭikā vanyā stavakṣīry ekapattrikā
gandhapītā palāśāntā gandhāḍhyā gandhapattrikā
dīrghapattrā gandhaniśā śarabhūhvā supākinī
gandhapattrā kaṭuḥ svādus tīkṣṇoṣṇā kaphavātajit
kāsacchardijvarān hanti pittakopaṃ karoti ca
samudraphenaṃ phenaś ca vārdhiphenaṃ payodhijam
suphenam abdhihiṇḍīraṃ sāmudraṃ saptanāmakam
samudraphenaṃ śiśiraṃ kaṣāyaṃ netraroganut
kaphakaṇṭhāmayaghnaṃ ca rucikṛt karṇarogahṛt
aphenaṃ khaskhasaraso niphenaṃ cāhiphenakam
aphenaṃ saṃnipātaghnaṃ vṛṣyaṃ balyaṃ ca mohadam
caturvidham aphenaṃ syāt jāraṇaṃ māraṇaṃ tathā
dhāraṇaṃ sāraṇaṃ caiva kramād vakṣye tu lakṣaṇam
śvetaṃ ca jāraṇaṃ proktaṃ kṛṣṇavarṇaṃ ca māraṇam
dhāraṇaṃ pītavarṇaṃ tu karburaṃ sāraṇaṃ tathā
jāraṇaṃ jārayed annaṃ māraṇaṃ mṛtyudāyakam
dhāraṇaṃ ca vayaḥstambhaṃ sāraṇaṃ malasāraṇam
ṭaṅgaṇaṣ ṭaṅkaṇakṣāro raṅgaḥ kṣāro rasādhikaḥ
lohadrāvī rasaghnaś ca subhago raṅgadaś ca saḥ
vartulaḥ kanakakṣāro malino dhātuvallabhaḥ
trayodaśāhvayaś cāyaṃ kathitas tu bhiṣagvaraiḥ
kathitaṣ ṭaṅkaṇakṣāraḥ kaṭūṣṇaḥ kaphanāśanaḥ
sthāvarādiviṣaghnaś ca kāsaśvāsāpahārakaḥ
dvitīyaṃ ṭaṅgaṇaṃ śvetaṃ śvetakaṃ śvetaṭaṅgaṇam
lohaśuddhikaraṃ sindhumālatītīrasambhavam
śivaṃ ca drāvakaṃ proktaṃ śitakṣāraṃ daśābhidham
suśvetaṃ ṭaṅkaṇaṃ snigdhaṃ kaṭūṣṇaṃ kaphavātanut
āmakṣayāpahṛc chvāsaviṣakāsamalāpaham
sākuruṇḍo granthiphalo vikaṭo vastrabhūṣaṇaḥ
kuruṇḍaḥ karburaphalaḥ sakuruṇḍaś ca saptadhā
sākuruṇḍaḥ kaṣāyaś ca rucikṛd dīpanaḥ paraḥ
śleṣmavātāpahārī ca vastrarañjanako laghuḥ
himāvalī ca hṛddhātrī kuṣṭhaghno gārakuṣṭhakaḥ
aṅgāragranthiko granthī granthilo munisaṃjñakaḥ
himāvalī sarā tiktā plīhagulmodarāpahā
krimikuṣṭhagudātyugrakharjūkaṇḍūtihāriṇī
hastimado gajamado gajadānaṃ madas tathā
kumbhimado dantimado dānaṃ dvīpimado 'ṣṭadhā
snigdho hastimadas tiktaḥ keśyo 'pasmāranāśanaḥ
viṣahṛt kuṣṭhakaṇḍūtivraṇadadruvisarpanut
svarjikṣāraḥ svarjikaś ca kṣārasvarjī sukhārjikaḥ
suvarcikaḥ suvarcī ca sukhavarcā munihvayaḥ
svarjikaḥ kaṭur uṣṇaś ca tīkṣṇo vātakaphārtinut
gulmādhmānakrimīn hanti vraṇajāṭharadoṣanut
lavaṇāraṃ lavaṇotthaṃ lavaṇāsurajaṃ ca lavaṇabhedaś ca
jalajaṃ lavaṇakṣāraṃ lavaṇaṃ ca kṣāralavaṇaṃ ca
loṇārakṣāram atyuṣṇaṃ tīkṣṇaṃ pittapravṛddhidam
kṣāraṃ lavaṇam īṣac ca vātagulmādidoṣanut
vajrakaṃ vajrakakṣāraṃ kṣāraśreṣṭhaṃ vidārakam
sāraṃ candanasāraṃ ca dhūmotthaṃ dhūmajaṃ gajāḥ
vajrakaṃ kṣāram atyuṣṇaṃ tīkṣṇaṃ kṣāraṃ ca recanam
gulmodarātiviṣṭambhaśūlapraśamanaṃ saram
yavakṣāraḥ smṛtaḥ pākyo yavajo yavasūcakaḥ
yavaśūko yavāhvaś ca yavāpatyaṃ yavāgrajaḥ
yavakṣāraḥ kaṭūṣṇaś ca kaphavātodarārtinut
āmaśūlāśmarīkṛcchraviṣadoṣaharaḥ saraḥ
sarvakṣāro bahukṣāraḥ samūhakṣārakas tathā
stomakṣāro mahākṣāro malāriḥ kṣāramelakaḥ
sarvakṣāro hy atikṣāraś cakṣuṣyo vastiśodhanaḥ
gudāvartakrimighnaś ca malavastraviśodhanaḥ
māyāphalaṃ māyiphalaṃ ca māyikā chidrāphalaṃ māyi ca pañcanāmakam
māyāphalaṃ vātaharaṃ kaṭūṣṇakam śaithilyasaṃkocakakeśakārṣṇyadam
itthaṃ nānādravyasambhāranāmagrāmavyākhyātadguṇākhyānapūrvam
vargaṃ vīryadhvastarogopasargaṃ buddhvā vaidyo viśvavandyatvam īyāt
sāphalyāya kilaitya yāni januṣaḥ kāntāradūrāntarāt svaujaḥpātravicāraṇāya vipaṇer madhyaṃ samadhyāsate
teṣām āśrayabhūmir eṣa bhaṇitaḥ paṇyauṣadhīnāṃ budhair vargo dravyaguṇābhidhānanipuṇaiḥ paṇyādivargātmanā
yaḥ saumyena sadāśayena kalayan divyāgamānāṃ janair durgrāhaṃ mahimānam āśu nudate svaṃ jagmuṣāṃ durgatīḥ
vargaḥ pippalikādir eṣa nṛhares tasyeha śasyātmano nāmagrāmaśikhāmaṇau khalu kṛtau ṣaṣṭhaḥ pratiṣṭhām agāt
śatāhvā caiva miśreyā śāliparṇī samaṣṭhilā
bṛhatī kaṇṭakārī ca dvidhā syāt pṛśniparṇikā
dvidhā gokṣurakaś caiva yāso vāsā śatāvarī
dhanvayāsadvayaṃ cāgnidamanī vākucī tathā
śaṇapuṣpī dvidhā caiva trividhā śarapuṅkhikā
śaṇo 'mbaṣṭhā dvidhā nīlī dvidhā gojihvikā smṛtā
apāmārgadvayaṃ pañca balā rāṣṭrī mahādi ca
hayagandhā ca hapuṣā śatāvaryau dvidhā mate
elavālukatairaṇyau kalikārī jayantikā
kākamācī śrutaśreṇī bhṛṅgarājas tridhā mataḥ
kākajaṅghā tridhā cuñcuḥ trividhaḥ sinduvārakaḥ
bheṇḍā syāt putradā caiva takrā svarṇulikāhvayā
khaskhasaḥ śimṛḍī caiva jñeyo vanyakusumbhakaḥ
dvayāhulyaḥ kāsamardaś ca ravipattrī dvidhāmlikā
ajagandhādityabhaktā viṣamuṣṭir dvidhā parā
kālāñjanī dvikārpāsī dvividhaḥ kokilākṣakaḥ
sātalā kāmavṛddhiś ca cakramardo 'tha jhiñjhirā
śatāhvādyāḥ krameṇaiva kṣupāḥ proktā yathāguṇāḥ
śatāhvā śatapuṣpā ca misir ghoṣā ca potikā
ahicchattrāpy avākpuṣpī mādhavī kāravī śiphā
saṅghātapattrikā chattrā vajrapuṣpā supuṣpikā
śataprasūnā bahalā puṣpāhvā śatapattrikā
vanapuṣpā bhūripuṣpā sugandhā sūkṣmapattrikā
gandhārikāticchatrā ca caturviṃśatināmakā
śatāhvā tu kaṭus tiktā snigdhā śleṣmātisāranut
jvaranetravraṇaghnī ca vastikarmaṇi śasyate
miśreyā tālaparṇī ca tālapatrā miśis tathā
śāleyā syāc chītaśivā śālīnā vanajā ca sā
avākpuṣpī madhurikā chattrā saṃhitapuṣpikā
supuṣpā surasā vanyā jñeyā pañcadaśāhvayā
miśreyā madhurā snigdhā kaṭuḥ kaphaharā parā
vātapittotthadoṣaghnī plīhajantuvināśanī
syāc chāliparṇī sudalā supattrikā sthirā ca saumyā kumudā guhā dhruvā
vidārigandhāṃśumatī suparṇikā syād dīrghamūlāpi ca dīrghapattrikā
vātaghnī pītinī tanvī sudhā sarvānukāriṇī
śophaghnī subhagā devī niścalā vrīhiparṇikā
sumūlā ca surūpā ca supattrā śubhapattrikā
śāliparṇī śālidalā syād ūnatriṃśadāhvayā
śāliparṇī rase tiktā gurūṣṇā vātadoṣanut
viṣamajvaramehārśaḥśophasaṃtāpanāśanī
samaṣṭhilā ca bhaṇḍīro nadyāmraś cāmragandhadhṛk
kākāmraḥ kaṇṭakiphalo 'py upadaṃśo munihvayaḥ
nadyāmraḥ kaṭur uṣṇaś ca rucyo mukhaviśodhanaḥ
kaphavātapraśamano dāhakṛd dīpanaḥ paraḥ
bṛhatī mahatikrāntā vārttākī siṃhikākulī
rāṣṭrikā sthalakaṇṭā ca bhaṇṭākī tu mahoṭikā
bahupattrī kaṇṭatanuḥ kaṇṭāluḥ kaṭphalā tathā
ḍoralī vanavṛntākī nāmāny asyāś caturdaśa
bṛhatī kaṭutiktoṣṇā vātajij jvarahāriṇī
arocakāmakāsaghnī śvāsahṛdroganāśanī
bṛhaty anyā sarpatanuḥ kṣavikā pītataṇḍulā
putrapradā bahuphalā godhinīti ṣaḍāhvayā
kṣavikā bṛhatī tiktā kaṭur uṣṇā ca tatsamā
yuktyā dravyaviśeṣeṇa dhārāsaṃstambhasiddhidā
śvetānyā śvetabṛhatī jñeyā śvetamahoṭikā
śvetasiṃhī śvetaphalā śvetavārttākinī ca ṣaṭ
vijñeyā śvetabṛhatī vātaśleṣmavināśanī
rucyā cāñjanayogena nānānetrāmayāpahā
kaṇṭakārī kaṇṭakinī duḥsparśā duṣpradharṣiṇī
kṣudrā vyāghrī nidigdhā ca dhāvinī kṣudrakaṇṭikā
bahukaṇṭā kṣudrakaṇṭā jñeyā kṣudraphalā ca sā
kaṇṭārikā citraphalā syāc caturdaśasaṃjñakā
kaṇṭakārī kaṭūṣṇā ca dīpanī śvāsakāsajit
pratiśyāyārtidoṣaghnī kaphavātajvarārtinut
sitakaṇṭārikā śvetā kṣetradūtī ca lakṣmaṇā
sitasiṃhī sitakṣudrā kṣudravārtākinī sitā
klinnā ca kaṭuvārttākī kṣetrajā kapaṭeśvarī
syān niḥsnehaphalā rāmā sitakaṇṭā mahauṣadhī
gardabhī candrikā cāndrī candrapuṣpā priyaṃkarī
nākulī durlabhā rāsnā dvir eṣā dvādaśāhvayā
śvetakaṇṭārikā rucyā kaṭūṣṇā kaphavātanut
cakṣuṣyā dīpanī jñeyā proktā rasaniyāmikā
syāt pṛśniparṇī kalasī mahāguhā śṛgālavinnā dhamanī ca mekhalā
lāṅgalikā kroṣṭukapucchikā guhā śṛgālikā saiva ca siṃhapucchikā
pṛthakparṇī dīrghaparṇī dīrghā kroṣṭukamekhalā
citraparṇy upacitrā ca śvapucchāṣṭādaśāhvayā
pṛśniparṇī kaṭūṣṇāmlā tiktātīsārakāsajit
vātarogajvaronmādavraṇadāhavināśanī
syād gokṣuro gokṣurakaḥ kṣurāṅgaḥ śvadaṃṣṭrakaḥ kaṇṭakabhadrakaṇṭakau
syād vyāladaṃṣṭraḥ kṣurako mahāṅgo duścakramaś ca kramaśo daśāhvaḥ
kṣudro 'paro gokṣurakas trikaṇṭakaḥ kaṇṭī ṣaḍaṅgo bahukaṇṭakaḥ kṣuraḥ
gokaṇṭakaḥ kaṇṭaphalaḥ palaṃkaṣaḥ kṣudrakṣuro bhakṣaṭakaś caṇadrumaḥ
sthalaśṛṅgāṭakaś caiva vanaśṛṅgāṭakas tathā
ikṣugandhaḥ svādukaṇṭaḥ paryāyāḥ ṣoḍaśa smṛtāḥ
syātām ubhau gokṣurakau suśītalau balapradau tau madhurau ca bṛṃhaṇau
kṛcchrāśmarīmehavidāhanāśanau rasāyanau tatra bṛhad guṇottaraḥ
yāso yavāso bahukaṇṭako 'lpakaḥ kṣudreṅgudī rodanikā ca kacchurā
syād bālapattro 'dhikakaṇṭakaḥ kharaḥ sudūramūlī viṣakaṇṭako 'pi saḥ
anantas tīkṣṇakaṇṭaś ca samudrānto marūdbhavaḥ
dīrghamūlaḥ sūkṣmapattro viṣaghnaḥ kaṇṭakālukaḥ
triparṇikā ca gāndhārī caikaviṃśatināmabhiḥ
yāso madhuratikto 'sau śītaḥ pittārtidāhajit
baladīpanakṛt tṛṣṇākaphacchardivisarpajit
vāsakaḥ siṃhikā vāsā bhiṣaṅmātā vasādanī
āṭarūṣaḥ siṃhamukhī siṃhī kaṇṭhīravī vṛṣaḥ
śitaparṇī vājidantā nāsā pañcamukhī tathā
siṃhaparṇī mṛgendrāṇī nāmāny asyās tu ṣoḍaśa
vāsā tiktā kaṭuḥ śītā kāsaghnī raktapittajit
kāmalākaphavaikalyajvaraśvāsakṣayāpahā
śitāvarī śitāvaraḥ sūcyāhvaḥ sūcipattrakaḥ
śrīvārakaḥ śikhī babhruḥ svastikaḥ suniṣaṇṇakaḥ
kuruṭaḥ kukkuṭaḥ sūcīdalaḥ śvetāmbaro 'pi saḥ
medhākṛd grāhakaś ceti jñeyaḥ pañcadaśāhvayaḥ
śitāvaras tu saṃgrāhī kaṣāyoṣṇas tridoṣajit
medhāruciprado dāhajvarahārī rasāyanaḥ
dhanvayāso durālambhā tāmramūlī ca kacchurā
durālabhā ca duḥsparśā dhanvī dhanvayavāsakaḥ
prabodhanī sūkṣmadalā virūpā durabhigrahā
durlabhā duṣpradharṣā ca syāc caturdaśasaṃjñakā
durālambhā kaṭus tiktā soṣṇā kṣārāmlikā tathā
madhurā vātapittaghnī jvaragulmapramehajit
anyā kṣudradurālambhā marusthā marusambhavā
viśāradājabhakṣā syād ajādany uṣṭrabhakṣikā
kaṣāyā kaphahṛc caiva grāhiṇī karabhapriyā
karabhādanikā ceti vijñeyā dvādaśābhidhā
durālambhā dvitīyā ca gaulyāmlajvarakuṣṭhanut
śvāsakāsabhramaghnī ca pārade śuddhikārikā
athāgnidamanī vahnidamanī bahukaṇṭakā
vallikaṇṭārikā gucchaphalā kṣudraphalā ca sā
vijñeyā kṣudraduḥsparśā kṣudrakaṇṭārikā tathā
martyendramātā damanī syād ity eṣā daśāhvayā
kaṭūṣṇā cāgnidamanī rūkṣā vātakaphāpahā
rucikṛd dīpanī hṛdyā gulmaplīhāpahā bhavet
vākucī somarājī ca somavallī suvallikā
sitā sitāvarī candralekhā cāndrī ca suprabhā
kuṣṭhahantrī ca kāmbojī pratigandhā ca valgujā
smṛtā candrābhidhā rājī kālmāṣī ca tathaindavī
kuṣṭhadoṣāpahā caiva kāntidā valgujā tathā
candrābhidhā prabhāyuktā viṃśatiḥ syāt tu nāmataḥ
vākucī kaṭutiktoṣṇā krimikuṣṭhakaphāpahā
tvagdoṣaviṣakaṇḍūtikharjupraśamanī ca sā
śaṇapuṣpī bṛhatpuṣpī śaṇikā śaṇaghaṇṭikā
pītapuṣpī sthūlaphalā lomaśā mālyapuṣpikā
śaṇapuṣpī rase tiktā kaṣāyā kaphavātajit
ajīrṇajvaradoṣaghnī vamanī raktadoṣanut
dvitīyānyā sūkṣmapuṣpā syāt kṣudraśaṇapuṣpikā
viṣṭikā sūkṣmaparṇī ca bāṇāhvā sūkṣmaghaṇṭikā
śaṇapuṣpī kṣudratiktā vamyā rasaniyāmikā
tṛtīyānyā vṛttaparṇī śvetapuṣpā mahāsitā
sā mahāśvetaghaṇṭī ca sā mahāśaṇapuṣpikā
mahāśvetā kaṣāyoṣṇā śastā rasaniyāmikā
kutūhaleṣu ca proktā mohanastambhanādiṣu
śarapuṅkhā kāṇḍapuṅkhā bāṇapuṅkheṣupuṅkhikā
jñeyā sāyakapuṅkhā ca iṣupuṅkhā ca ṣaḍvidhā
śarābhidhā ca puṅkhā syācchvetāḍhyā sitasāyakā
sitapuṅkhā śvetapuṅkhā śubhrapuṅkhā ca pañcadhā
śarapuṅkhā kaṭūṣṇā ca krimivātarujāpahā
śvetā tv eṣā guṇāḍhyā syāt praśastā ca rasāyane
anyā tu kaṇṭapuṅkhā syāt kaṇṭāluḥ kaṇṭapuṅkhikā
kaṇṭapuṅkhā kaṭūṣṇā ca kṛmiśūlavināśanī
śaṇas tu mālyapuṣpaḥ syād vamanaḥ kaṭutiktakaḥ
niśāvano dīrghaśākhas tvaksāro dīrghapallavaḥ
śaṇas tv amlaḥ kaṣāyaś ca malagarbhāsrapātanaḥ
vāntikṛd vātakaphanuj jñeyas tīvrāṅgamardajit
ambaṣṭhāmbālikāmbālā śaṭhāmbāmbaṣṭhikāmbikā
ambā ca mācikā caiva dṛḍhavalkā mayūrikā
gandhapattrī citrapuṣpī śreyasī mukhavācikā
chinnapattrā bhūrimallī vijñeyā ṣoḍaśāhvayā
ambaṣṭhā sā kaṣāyāmlā kaphakaṇṭharujāpahā
vātāmayabalāsaghnī rucikṛd dīpanī parā
nīlī nīlā nīlinī nīlapattrī tutthā rājñī nīlikā nīlapuṣpī
kālī śyāmā śodhanī śrīphalā ca grāmyā bhadrā bhāravāhī ca mocā
kṛṣṇā vyañjanakeśī ca rañjanī ca mahāphalā
asitā klītanī nīlakeśī cāraṭikā matā
gandhapuṣpā śyāmalikā raṅgapattrī mahābalā
sthiraraṅgā raṅgapuṣpī syād eṣā triṃśadāhvayā
nīlī tu kaṭutiktoṣṇā keśyā kāsakaphāmanut
marudviṣodaravyādhigulmajantujvarāpahā
anyā caiva mahānīly amalā rājanīlikā
tutthā śrīphalikā melā keśārhā bhṛśapattrikā
mahānīlī guṇāḍhyā syād raṅgaśreṣṭhā suvīryadā
pūrvoktanīlikādeśyā saguṇā sarvakarmasu
gojihvā kharapattrī syāt pratanā dārvikā tathā
adhomukhā dhenujihvā adhaḥpuṣpī ca saptadhā
gojihvā kaṭukā tīvrā śītalā pittanāśanī
vraṇasaṃropaṇī caiva sarvadantaviṣārtijit
apāmārgas tu śikharī kiṇihī kharamañjarī
durgrahaś cāpy adhaḥśalyaḥ pratyakpuṣpī mayūrakaḥ
kāṇḍakaṇṭaḥ śaikhariko markaṭī durabhigrahaḥ
vaśiraś ca parākpuṣpī kaṇṭī markaṭapippalī
kaṭur māñjariko nandī kṣavakaḥ paṅktikaṇṭakaḥ
mālākaṇṭaś ca kubjaś ca trayoviṃśatināmakaḥ
apāmārgas tu tiktoṣṇaḥ kaṭuś ca kaphanāśanaḥ
arśaḥkaṇḍūdarāmaghno raktahṛd grāhi vāntikṛt
anyo rakto hy apāmārgaḥ kṣudrāpāmārgakas tathā
āghaṭṭako dugdhanikā raktabindvalpapattrikā
rakto 'pāmārgakaḥ śītaḥ kaṭukaḥ kaphavātanut
vraṇakaṇḍūviṣaghnaś ca saṃgrāhī vāntikṛt paraḥ
balā samaṅgodakikā ca bhadrā bhadrodanī syāt kharakāṣṭhikā ca
kalyāṇinī bhadrabalā ca moṭā vāṭī balāḍhyeti ca rudrasaṃjñā
balātitiktā madhurā pittātīsāranāśanī
balavīryapradā puṣṭikapharogaviśodhanī
mahāsamaṅgodanikā balāhvayā vṛkṣāruhā vṛddhibalākṣataṇḍulā
bhujaṃgajihvāpi ca śītapākinī śītā balā śītavarā balottarā
khirihiṭṭī ca balyā ca lalajjihvā tripañcadhā
mahāsamaṅgā madhurā amlā caiva tridoṣahā
yuktyā budhaiḥ prayoktavyā jvaradāhavināśanī
mahābalā jyeṣṭhabalā kaṭaṃbharā keśāruhā kesarikā mṛgādanī
syād varṣapuṣpāpi ca keśavardhanī purāsaṇī devasahā ca sāriṇī
sahadevī pītapuṣpī devārhā gandhavallarī
mṛgā mṛgarasā ceti jñeyā saptadaśāhvayā
mahābalā tu hṛdrogavātārśaḥśophanāśanī
śukravṛddhikarī balyā viṣamajvarahāriṇī
balikātibalā balyā vikaṅkatā vāṭyapuṣpikā ghaṇṭā
śītā ca śītapuṣpā bhūribalā vṛṣyagandhikā daśadhā
tiktā kaṭuś cātibalā vātaghnī krimināśanī
dāhatṛṣṇāviṣachardikledopaśamanī parā
bhadrodanī nāgabalā kharagandhā catuṣphalā
mahodayā mahāśākhā mahāpattrā mahāphalā
viśvadevā tathāriṣṭā kharvā hrasvā gavedhukā
devadaṇḍā mahādaṇḍā ghāṭety āhvās tu ṣoḍaśa
madhurāmlā nāgabalā kaṣāyoṣṇā guruḥ smṛtā
kaṇḍūtikuṣṭhavātaghnī vraṇapittavikārajit
mahārāṣṭrī tu samproktā śāradī toyapippalī
macchādanī macchagandhā lāṅgalī śakulādanī
agnijvālā citrapattrī prāṇadā jalapippalī
tṛṇaśītā bahuśikhā syād ity eṣā trayodaśa
mahārāṣṭrī kaṭus tīkṣṇā kaṣāyā mukhaśodhanī
vraṇakīṭādidoṣaghnī rasadoṣanibarhaṇī
aśvagandhā vājigandhā kambukāṣṭhā varāhikā
varāhakarṇī turagī vanajā vājinī hayī
puṣṭidā baladā puṇyā hayagandhā ca pīvarā
palāśaparṇī vātaghnī śyāmalā kāmarūpiṇī
kālapriyakarī balyā gandhapattrī hayapriyā
varāhapattrī vijñeyā trayoviṃśatināmakā
aśvagandhā kaṭūṣṇā syāt tiktā ca madagandhikā
balyā vātaharā hanti kāsaśvāsakṣayavraṇān
hapuṣā vipuṣā visrā visragandhā vigandhikā
anyā cāsau svalpaphalā kacchūghnī dhvāṅkṣanāśanī
plīhaśatrur viṣaghnī ca kaphaghnī cāparājitā
pūrvā tu pañcanāmnī syād aparā saptadhābhidhā
hapuṣā kaṭutiktoṣṇā guruḥ śleṣmabalāsajit
pradarodaraviḍbandhaśūlagulmārśasāṃ harā
śatāvarī śatapadī pīvarīndīvarī varī
bhīrur dvīpyā dvīpiśatrur dvīpikāmarakaṇṭikā
sūkṣmapattrā supattrā ca bahumūlā śatāhvayā
nārāyaṇī svādurasā śatāhvā laghuparṇikā
ātmaśalyā jaṭāmūlā śatavīryā mahaudanī
madhurā śatamūlā ca keśikā śatanetrikā
viśvākhyā vaiṣṇavī kārṣṇī vāsudevī varīyasī
durmarā tejavallī ca syāt trayastriṃśadāhvayā
mahāśatāvarī vīrā tuṅginī bahupattrikā
sahasravīryā surasā mahāpuruṣadantikā
ūrdhvakaṇṭā mahāvīryā phaṇijihvā mahāśatā
śatavīryā suvīryā ca nāmāny asyās trayodaśa
śatāvaryau hime vṛṣye madhure pittajitpare
kaphavātahare tikte mahāśreṣṭhe rasāyane
śatāvarīdvayaṃ vṛṣyaṃ madhuraṃ pittajiddhimam
mahatī kaphavātaghnī tiktā śreṣṭhā rasāyane
kaphapittaharās tiktās tasyā evāṅkurāḥ smṛtāḥ
elavālukam ālūkaṃ vālukaṃ harivālukam
elvālukaṃ kapitthaṃ ca durvarṇaṃ prasaraṃ dṛḍham
elāgandhikam elāhvaṃ guptagandhi sugandhikam
elāphalaṃ ca vijñeyaṃ dviḥsaptāhvayam ucyate
elavālukam atyugraṃ kaṣāyaṃ kaphavātanut
mūrchārtijvaradāhāṃś ca nāśayed rocanaṃ param
tairiṇī teraṇas teraḥ kunīlī nāmataś catuḥ
teraṇaḥ śiśiras tikto vraṇaghno 'ruṇaraṅgadaḥ
kalikārī lāṅgalinī halinī garbhapātinī
dīptir viśalyāgnimukhī halī naktendupuṣpikā
vidyujjvālāgnijihvā ca vraṇahṛt puṣpasaurabhā
svarṇapuṣpā vahniśikhā syād eṣā ṣoḍaśāhvayā
kalikārī kaṭūṣṇā ca kaphavātanikṛntanī
garbhāntaḥśalyaniṣkāsakāriṇī sāriṇī parā
jayantī tu balāmoṭā haritā ca jayā tathā
vijayā sūkṣmamūlā ca vikrāntā cāparājitā
jñeyā jayantī galagaṇḍahārī tiktā kaṭūṣṇānilanāśanī ca
bhūtāpahā kaṇṭhaviśodhanī ca kṛṣṇā tu sā tatra rasāyanī syāt
kākamācī dhvāṅkṣamācī vāyasāhvā ca vāyasī
sarvatiktā bahuphalā kaṭphalā ca rasāyanī
gucchaphalā kākamātā svādupākā ca sundarī
varā candrāviṇī caiva matsyākṣī kuṣṭhanāśanī
tiktikā bahutiktā ca nāmnām aṣṭādaśa smṛtāḥ
kākamācī kaṭus tiktā rasoṣṇā kaphanāśanī
śūlārśaḥśophadoṣaghnī kuṣṭhakaṇḍūtihāriṇī
śrutaśreṇī dravantī ca nyagrodhī mūṣikāhvayā
citrā mūṣakamārī ca pratyakśreṇī ca śambarī
śrutaśreṇī ca cakṣuṣyā kaṭur ākhuviṣāpahā
vraṇadoṣaharā caiva netrāmayanikṛntanī
mārkavo bhṛṅgarājaś ca bhṛṅgāhvaḥ keśarañjanaḥ
pitṛpriyo raṅgakaś ca keśyaḥ kuntalavardhanaḥ
pīto 'nyaḥ svarṇabhṛṅgāro harivāso haripriyaḥ
devapriyo vandanīyaḥ pavanaś ca ṣaḍāhvayaḥ
nīlas tu bhṛṅgarājo 'nyo mahānīlas tu nīlakaḥ
mahābhṛṅgo nīlapuṣpaḥ śyāmalaś ca ṣaḍāhvayaḥ
bhṛṅgarājās tu cakṣuṣyās tiktoṣṇāḥ keśarañjanāḥ
kaphaśophaviṣaghnāś ca tatra nīlo rasāyanaḥ
kākajaṅghā dhvāṅkṣajaṅghā kākāhvā sātha vāyasī
pārāvatapadī dāsī nadīkāntā sulomaśā
kākajaṅghā tu tiktoṣṇā krimivraṇakaphāpahā
bādhiryājīrṇajit jīrṇaviṣamajvarahāriṇī
cuñcuś ca vijalā cañcuḥ kalabhī vīrapattrikā
cuñcuraś cuñcupattraś ca suśākaḥ kṣetrasambhavaḥ
cuñcus tu madhurā tīkṣṇā kaṣāyā malaśoṣaṇī
gulmodaravibandhārśograhaṇīrogahāriṇī
bṛhaccuñcur viṣāriḥ syān mahācuñcuḥ sucuñcukā
sthūlacuñcur dīrghapattrī divyagandhā ca saptadhā
mahācuñcuḥ kaṭūṣṇā ca kaṣāyā malarodhanī
gulmaśūlodarārśaārtiviṣaghnī ca rasāyanī
kṣudracuñcuḥ sucuñcuḥ syāc cuñcuḥ śunakacuñcukā
tvaksārabhedinī kṣudrā kaṭukā cirapattrikā
kṣudracuñcus tu madhurā kaṭūṣṇā ca kaṣāyikā
dīpanī śūlagulmārśaḥśamanī ca vibandhakṛt
cuñcubījaṃ kaṭūṣṇaṃ ca gulmaśūlodarārtijit
viṣatvagdoṣakaṇḍūtikharjūkuṣṭhaviṣāpaham
sinduvāraḥ śvetapuṣpaḥ sindukaḥ sinduvārakaḥ
sūrasādhanako netā siddhakaś cārthasiddhakaḥ
sinduvāraḥ kaṭus tiktaḥ kaphavātakṣayāpahaḥ
kuṣṭhakaṇḍūtiśamanaḥ śūlahṛt kāsasiddhidaḥ
sugandhānyā śītasahā nirguṇḍī nīlasindukaḥ
sindūkaś capikā bhūtakeśīndrāṇī ca nīlikā
kaṭūṣṇā nīlanirguṇḍī tiktā rūkṣā ca kāsajit
śleṣmaśophasamīrārtipradarādhmānahāriṇī
śephālikā tu suvahā śuklāṅgī śītamañjarī proktā
aparājitā ca vijayā vātārir bhūtakeśī ca
śephāliḥ kaṭutiktoṣṇā rūkṣā vātakṣayāpahā
syād aṅgasaṃdhivātaghnī gudavātādidoṣanut
bheṇḍā bhiṇḍātikā bhiṇḍo bhiṇḍakaḥ kṣetrasambhavaḥ
catuṣpadaś catuṣpuṇḍraḥ suśākaś cāmlapattrakaḥ
karaparṇo vṛttabījo bhaved ekādaśāhvayaḥ
bheṇḍā tv amlarasā soṣṇā grāhikā rucikārikā
putradā garbhadātrī ca prajādāpatyadā ca sā
sṛṣṭipradā prāṇimātā tāpasadrumasaṃnibhā
putradā madhurā śītā nārīpuṣpādidoṣahā
pittadāhaśramaharā garbhasambhūtidāyikā
takrāhvā takrabhakṣā tu takraparyāyavācakā
pañcāṅgulī sitābhā syād eṣā pañcābhidhā smṛtā
takrā kaṭuḥ krimighnī syād vraṇanirmūlinī ca sā
svarṇulī hemapuṣpī syāt svarṇapuṣpadhvajā tathā
svarṇulī kaṭukā śītā kaṣāyā ca vraṇāpahā
khaskhasaḥ sūkṣmabījaḥ syāt subījaḥ sūkṣmataṇḍulaḥ
khaskhaso madhuraḥ pāke kāntivīryabalapradaḥ
śimṛḍī matidā proktā balyā paṅgutvahāriṇī
dravatpattrī ca vātaghnī gucchapuṣpī ca saptadhā
śimṛḍī kaṭur uṣṇā ca vātahṛt pṛṣṭhaśūlahā
yuktyā rasāyane yogyā dehadārḍhyakarī ca sā
jñeyo 'raṇyakusumbhaḥ syāt kausumbhaś cāgnisambhavaḥ
kausumbhaḥ kaṭukaḥ pāke śleṣmahṛd dīpanaś ca saḥ
āhulyaṃ halurākhyaṃ ca karaṃ taravaṭaṃ tathā
śimbīphalaṃ supuṣpaṃ syād arbaraṃ dantakāṣṭhakam
hemapuṣpaṃ tathā pītapuṣpaṃ kāñcanapuṣpakam
nṛpamaṅgalyakaṃ caiva śaratpuṣpaṃ trir ekadhā
āhulyaṃ tiktaśītaṃ syāc cakṣuṣyaṃ pittadoṣanut
mukharukkuṣṭhakaṇḍūtijantuśūlavraṇāpaham
āhulyaṃ kuṣṭhaketur mārkaṇḍīyaṃ mahauṣadham
āhulyaṃ tiktarasaṃ jvarakuṣṭhāmasidhmanut
kāsamardo 'rimardaś ca kāsāriḥ kāsamardakaḥ
kālaḥ kanaka ity ukto jāraṇo dīpakaś ca saḥ
kāsamardaḥ satiktoṣṇo madhuraḥ kaphavātanut
ajīrṇakāsapittaghnaḥ pācanaḥ kaṇṭhaśodhanaḥ
ādityapattro 'rkadalārkapattraḥ syāt sūkṣmapattras tapanacchadaś ca
kuṣṭhārir arko viṭapaḥ supattro ravipriyo raśmipatiś ca rudraḥ
ādityapattraḥ kaṭur uṣṇavīryaḥ kaphāpaho vātarujāpahaś ca
saṃdīpano jāṭharagulmahārī jñeyaḥ sa cārocananāśakaś ca
śvetāmlī tv ambikā proktā piṣṭauṇḍiḥ piṇḍikā ca sā
śvetāmlī madhurā vṛṣyā pittaghnī baladāyinī
nīlāmlī nīlapiṣṭauṇḍī śyāmāmlī dīrghaśākhikā
nīlāmlī madhurā rucyā kaphavātaharā parā
ajagandhā bastagandhā surapuṣpāvigandhikā
ugragandhā brahmagarbhā brāhmī pūtimayūrikā
ajagandhā kaṭūṣṇā syād vātagulmodarāpahā
karṇavraṇārtiśūlaghnī pītā ced añjane hitā
ādityabhaktā varadārkabhaktā suvarcalā sūryalatārkakāntā
maṇḍūkaparṇī surasambhavā ca sauriḥ sutejārkahitā ravīṣṭā
maṇḍūkī satyanāmnī syād devī mārtaṇḍavallabhā
vikrāntā bhāskareṣṭā ca bhaved aṣṭādaśāhvayā
ādityabhaktā śiśirā satiktā kaṭus tathogrā kaphahāriṇī ca
tvagdoṣakaṇḍūvraṇakuṣṭhabhūtagrahograśītajvaranāśinī ca
viṣamuṣṭiḥ keśamuṣṭiḥ sumuṣṭir aṇumuṣṭikaḥ
kṣupaḍoḍisamāyukto muṣṭiḥ pañcābhidhaḥ smṛtaḥ
viṣamuṣṭiḥ kaṭus tikto dīpanaḥ kaphavātahṛt
kaṇṭhāmayaharo rucyo raktapittārtidāhakṛt
anyā ḍoḍī tu jīvantī śākaśreṣṭhā sukhālukā
bahuparṇī dīrghapattrā sūkṣmapattrā ca jīvanī
ḍoḍī tu kaṭutiktoṣṇā dīpanī kaphavātajit
kaṇṭhāmayaharā rucyā raktapittārtidāhanut
kālāñjanī cāñjanī ca recanī cāsitāñjanī
nīlāñjanī ca kṛṣṇābhā kālī kṛṣṇāñjanī ca sā
kālāñjanī kaṭūṣṇā syād amlāmakrimiśodhanī
apānāvartaśamanī jaṭharāmayahāriṇī
kārpāsī sāriṇī caiva cavyā sthūlā picus tathā
badarī bādaraś caiva guṇasūs tuṇḍikerikā
marūdbhavā samudrāntā jñeyā ekādaśābhidhā
kārpāsī madhurā śītā stanyā pittakaphāpahā
tṛṣṇādāhaśramabhrāntimūrchāhṛd balakāriṇī
vanajāraṇyakārpāsī bhāradvājī vanodbhavā
bhāradvājī himā rucyā vraṇaśastrakṣatāpahā
kokilākṣaḥ śṛgālī ca śṛṅkhalā rakaṇas tathā
śṛṅgālaghaṇṭī vajrāsthiśṛṅkhalā vajrakaṇṭakaḥ
ikṣuraḥ kṣurako vajraḥ śṛṅkhalikā pikekṣaṇaḥ
picchilā cekṣugandhā ca jñeyā bhuvanasaṃmitā
kokilākṣas tu madhuraḥ śītaḥ pittātisāranut
vṛṣyaḥ kaphaharo balyo rucyaḥ saṃtarpaṇaḥ paraḥ
sātalā saptalā sārī vidulā vimalāmalā
bahuphenā carmakaṣā phenā dīptā viṣāṇikā
svarṇapuṣpī citraghanā syāt trayodaśanāmakā
sātalā kaphapittaghnī laghutiktakaṣāyikā
visarpakuṣṭhavisphoṭavraṇaśophanikṛntanī
syāt kāmavṛddhiḥ smaravṛddhisaṃjño manojavṛddhir madanāyudhaś ca
kandarpajīvaś ca jitendriyāhvaḥ kāmopajīvo 'pi ca jīvasaṃjñaḥ
kāmavṛddhes tu bījaṃ syān madhuraṃ balavardhanam
kāmavṛddhikaraṃ rucyaṃ bahulendriyavṛddhidam
syāc cakramardo 'ṇḍagajo gajākhyo meṣāhvayaś caiḍagajo 'ṇḍahastī
vyāvartakaś cakragajaś ca cakrī puṃnāḍapuṃnāṭavimardakāś ca
dadrughnas tarvaṭaś ca syāc cakrāhvaḥ śukanāśanaḥ
dṛḍhabījaḥ prapunnāṭaḥ kharjūghnaś conaviṃśatiḥ
cakramardaḥ kaṭus tīvro medovātakaphāpahaḥ
vraṇakaṇḍūtikuṣṭhārtidadrupāmādidoṣanut
jhiñjhirīṭā kaṇṭaphalī pītapuṣpāpi jhiñjhirā
huḍaromāśrayaphalā vṛttā caiva ṣaḍāhvayā
jhiñjhirīṭā kaṭuḥ śītā kaṣāyā cātisārajit
vṛṣyā saṃtarpaṇī balyā mahiṣīkṣīravardhanī
itthaṃ pṛthukṣupakadambakanāmakāṇḍanirvarṇanāguṇanirūpaṇapūrvam etam
vargaṃ vaṭuḥ sphuṭam adhītya dadhīta sadyaḥ sauvargavaidyakavicārasucāturīṃ saḥ
yena svena nṛṇāṃ kṣaṇena mahatā vīryeṇa sūryopamā vyatyasyāṅgavikāram uddhatatayā dūraṃ kṣipanty āmayān
svasmin nāmny api saṃstavādivaśatas teṣāṃ vikārodayavyatyāsaṃ dadhatāṃ nitāntagahano vargaḥ kṣupāṇām ayam
saṃtāpaṃ viduṣāṃ prasahya samitau sphītaṃ pratāpaṃ dviṣāṃ yasmin vismayate 'vanaṃ ca nidhanaṃ dṛṣṭvādhunā tejasā
dhunvanty auṣadhayaḥ svayaṃ kila gadān yenārpitāḥ spardhayā turyas tasya kṛtau sthito naraharer vargaḥ śatāhvādikaḥ
mūlakaṃ pañcadhā proktaṃ caturdhā śigrur ucyate
vaṃśo dvir vetro mākandī haridrā vanajā tathā
śṛṅgāṭo bhramaracchallī vanyārdrakam athāparam
rasono dvividhaḥ proktaḥ palāṇḍuś ca dvidhā mataḥ
viṃśatyekottaraṃ mūlaṃ śaraṇaṃ dvaṃdvam ucyate
ālūkasaptakaṃ cātha proktāś cāraṇyakandakāḥ
mahiṣīhastikolāś ca vārāhī viṣṇudhāriṇī
dvidhā ca nākulī mālā vidārīdvayaśālmalī
caṇḍālas tailakandaś ca triparṇī puṣkaras tathā
musalī dvividhā cātha tridhā gucchās tathaiva ca
eṣu nāgakarāhvā ca pattraśākam athocyate
vāstukaṃ cukrakaṃ cillī trividhaṃ śigrupattrakam
pālakyarājaśākinyau caturdhopodakī kramāt
kuṇañjaraḥ kusumbhākhyaḥ śatāhvā patrataṇḍulī
rājikādvayacāṅgerī gholikā trividhā matā
jīvaśākas tathā gaurasuvarṇākhyaḥ punarnavā
vasukaḥ phañjikādiś ca miśrako 'ṅkakarāhvayaḥ
ataḥ paraṃ ca kuṣmāṇḍī kumbhatumbī tv alābukā
bhūtumbikā kaliṅgaś ca dvidhā kośātakī tathā
paṭolī madhurādyā ca mṛgākṣī dadhipuṣpikā
śimbī ca kāravallī ca karkoṭī svādutumbikā
niṣpāvīdvayavārttākī ḍaṅgarī kharbujā tathā
karkaṭī trapusairvārur vālukī cīnakarkaṭī
cirbhiṭā ca śaśāṇḍūlī kuḍuhuñcī munīkṣaṇaiḥ
vedabhedāḥ kramān mūlakandapattraphalātmakāḥ
śākavarge 'tra kathyante manoharaguṇāśrayāḥ
evaṃ caturvidhaṃ dravyaṃ bāṇakhaṃ candrasaṃyutam
mūlakaṃ nīlakaṇṭhaṃ ca mūlāhvaṃ dīrghamūlakam
bhūkṣāraṃ kandamūlaṃ syāddhastidantaṃ sitaṃ tathā
śaṅkhamūlaṃ haritparṇaṃ ruciraṃ dīrghakandakam
kuñjarakṣāramūlaṃ ca mūlasyaite trayodaśa
mūlakaṃ tīkṣṇam uṣṇaṃ ca kaṭūṣṇaṃ grāhi dīpanam
durnāmagulmahṛdrogavātaghnaṃ rucidaṃ guru
cāṇākhyamūlakaṃ cānyac chāleyaṃ viṣṇuguptakam
sthūlamūlaṃ mahākandaṃ kauṭilyaṃ marusambhavam
śālāmarkaṭakaṃ miśraṃ jñeyaṃ caiva navābhidham
cāṇākhyamūlakaṃ soṣṇaṃ kaṭukaṃ rucyadīpanam
kaphavātakrimīn gulmaṃ nāśayed grāhakaṃ guru
gṛñjanaṃ śikhimūlaṃ ca yavaneṣṭaṃ ca vartulam
granthimūlaṃ śikhākandaṃ kandaṃ ḍiṇḍīramodakam
gṛñjanaṃ kaṭukoṣṇaṃ ca kaphavātarujāpaham
rucyaṃ ca dīpanaṃ hṛdyaṃ durgandhaṃ gulmanāśanam
piṇḍamūlaṃ gajāṇḍaṃ ca piṇḍakaṃ piṇḍamūlakam
piṇḍamūlaṃ kaṭūṣṇaṃ ca gulmavātādidoṣanut
soṣṇaṃ tīkṣṇaṃ ca tiktaṃ madhurakaṭurasaṃ mūtradoṣāpahāri śvāsārśaḥkāsagulmakṣayanayanarujānābhiśūlāmayaghnam
kaṇṭhyaṃ balyaṃ ca rucyaṃ malavikṛtiharaṃ mūlakaṃ bālakaṃ syāt uṣṇaṃ jīrṇaṃ ca śoṣapradam uditam idaṃ dāhapittāsradāyi
āmaṃ saṃgrāhi rucyaṃ kaphapavanaharaṃ pakvam etat kaṭūṣṇaṃ bhukteḥ prāgbhakṣitaṃ cet sapadi vitanute pittadāhāsrakopam
bhuktyā sārdhaṃ tu jagdhaṃ hitakarabalakṛd veśavāreṇa tac cet pakvaṃ hṛdrogaśūlapraśamanam uditaṃ śūlarugghāri mūlam
garjaraṃ piṅgamūlaṃ ca pītakaṃ ca sumūlakam
svādumūlaṃ supītaṃ ca nāraṅgaṃ pītamūlakam
garjaraṃ madhuraṃ rucyaṃ kiṃcit kaṭu kaphāpaham
ādhmānakrimiśūlaghnaṃ dāhapittatṛṣāpaham
śigrur haritaśākaś ca śākapattraḥ supattrakaḥ
upadaṃśaḥ kṣamādaṃśo jñeyaḥ komalapattrakaḥ
bahumūlo daṃśamūlas tīkṣṇamūlo daśāhvayaḥ
śigruś ca kaṭutiktoṣṇas tīkṣṇo vātakaphāpahaḥ
mukhajāḍyaharo rucyo dīpano vraṇadoṣanut
śobhāñjano nīlaśigrus tīkṣṇagandho janapriyaḥ
mukhāmodaḥ kṛṣṇaśigruś cakṣuṣyo rucirañjanaḥ
śobhāñjanas tīkṣṇakaṭuḥ svādūṣṇaḥ picchilas tathā
jantuvātārtiśūlaghnaś cakṣuṣyo rocanaḥ paraḥ
śvetaśigruḥ sutīkṣṇaḥ syān mukhabhaṅgaḥ sitāhvayaḥ
sumūlaḥ śvetamarico rocano madhuśigrukaḥ
śvetaśigruḥ kaṭus tīkṣṇaḥ śophānilanikṛntanaḥ
aṅgavyathāharo rucyo dīpano mukhajāḍyanut
raktako raktaśigruḥ syān madhuro bahulacchadaḥ
sugandhakesaraḥ siṃho mṛgāriś ca prakīrtitaḥ
raktaśigrur mahāvīryo madhuraś ca rasāyanaḥ
śophādhmānasamīrārtipittaśleṣmāpasārakaḥ
vaṃśo yavaphalo veṇuḥ karmāras tṛṇaketukaḥ
maskaraḥ śataparvā ca kaṇṭāluḥ kaṇṭakī tathā
mahābalo dṛḍhagranthir dṛḍhapattro dhanudrumaḥ
dhanuṣyo dṛḍhakāṇḍaś ca vijñeyo bāṇabhūmitaḥ
vaṃśau tv amlau kaṣāyau ca kiṃcit tiktau ca śītalau
mūtrakṛcchrapramehārśaḥpittadāhāsranāśanau
anyas tu randhravaṃśaḥ syāt tvaksāraḥ kīcakāhvayaḥ
maskaro vādanīyaś ca suṣirākhyaḥ ṣaḍāhvayaḥ
viśeṣo randhravaṃśas tu dīpano 'jīrṇanāśanaḥ
rucikṛt pācano hṛdyaḥ śūlaghno gulmanāśanaḥ
vaṃśāgraṃ tu karīro vaṃśāṅkuraś ca yavaphalāṅkuraḥ
tasya granthis tu paruḥ parva tathā kāṇḍasandhiś ca
karīraṃ kaṭutiktāmlaṃ kaṣāyaṃ laghu śītalam
pittāsradāhakṛcchraghnaṃ rucikṛt parva nirguṇam
vetro veto yogidaṇḍaḥ sudaṇḍo mṛduparvakaḥ
vetraḥ pañcavidhaḥ śaityakaṣāyo bhūtapittahṛt
mākandī bahumūlā ca mādanī gandhamūlikā
ekā viśadamūlī ca śyāmalā ca tathāparā
mākandī kaṭukā tiktā madhurā dīpanī parā
rucyālpavātalā pathyā na varṣāsu hitādhikā
śolī vanaharidrā syāt vanāriṣṭā ca śolikā
śolikā kaṭugaulyā ca rucyā tiktā ca dīpanī
śṛṅgāṭakaḥ śṛṅgaruho jalavallī jalāśrayā
śṛṅgakandaḥ śṛṅgamūlo viṣāṇī saptanāmakaḥ
śṛṅgāṭakaḥ śoṇitapittahārī laghuḥ saro vṛṣyatamo viśeṣāt
tridoṣatāpaśramaśophahāro ruciprado mehanadārḍhyahetuḥ
bhṛṅgāhvā bhramaracchallī bhramarā bhṛṅgamūlikā
bhṛṅgacchallī kaṭūṣṇā syāt tiktā dīpanarocanī
peūr vanārdrakā proktā vanajāraṇyajārdrakā
peūs tu kaṭukāmlā ca rucikṛd balyadīpanī
rasono laśuno 'riṣṭo mlecchakando mahauṣadham
bhūtaghnaś cogragandhaś ca laśunaḥ śītamardakaḥ
rasono 'mlarasonaḥ syāt gurūṣṇaḥ kaphavātanut
arucikrimihṛdrogaśophaghnaś ca rasāyanaḥ
rasona uṣṇaḥ kaṭupicchilaś ca snigdho guruḥ svāduraso 'tibalyaḥ
vṛṣyaś ca medhāsvaravarṇacakṣuṣyāsthisaṃdharbhānakaraḥ sutīkṣṇaḥ
rasono 'nyo mahākando gṛjano dīrghapattrakaḥ
pṛthupattraḥ sthūlakando yavaneṣṭo bale hitaḥ
gṛñjanasya madhuraṃ kaṭu kandaṃ nālam apy upadiśanti kaṣāyam
pattrasaṃcayam uśanti ca tiktaṃ sūrayo lavaṇam asthi vadanti
hṛdrogajīrṇajvarakukṣiśūlavibandhagulmārucikṛcchraśophān
durnāmakuṣṭhānilasādajantukaphāmayān hanti mahārasonaḥ
palāṇḍus tīkṣṇakandaś ca ullī ca mukhadūṣaṇaḥ
śūdrapriyaḥ krimighnaś ca dīpano mukhagandhakaḥ
bahupattro viśvagandho rocano rudrasaṃjñakaḥ
śvetakandaś ca tatraiko hāridro 'nya iti dvidhā
palāṇḍuḥ kaṭuko balyaḥ kaphapittaharo guruḥ
vṛṣyaś ca rocanaḥ snigdho vāntidoṣavināśanaḥ
anyo rājapalāṇḍuḥ syāt yavaneṣṭo nṛpāhvayaḥ
rājapriyo mahākando dīrghapattraś ca rocakaḥ
nṛpeṣṭo nṛpakandaś ca mahākando nṛpapriyaḥ
raktakandaś ca rājeṣṭo nāmāny atra trayodaśa
palāṇḍur nṛpapūrvaḥ syāt śiśiraḥ pittanāśanaḥ
kaphahṛd dīpanaś caiva bahunidrākaras tathā
vakṣyate nṛpapalāṇḍulakṣaṇaṃ kṣāratīkṣṇamadhuro rucipradaḥ
kaṇṭhaśoṣaśamano 'tidīpanaḥ śleṣmapittaśamano 'tibṛṃhaṇaḥ
kaṇḍūlaḥ śūraṇaḥ kandī sukandī sthūlakandakaḥ
durnāmāriḥ suvṛttaś ca vātāriḥ kandaśūraṇaḥ
arśoghnas tīvrakandaś ca kandārhaḥ kandavardhanaḥ
bahukando rucyakandaḥ śūrakandas tu ṣoḍaśaḥ
śūraṇaḥ kaṭukarucyadīpanaḥ pācanaḥ krimikaphānilāpahaḥ
śvāsakāsavamanārśasāṃ haraḥ śūlagulmaśamano 'sradoṣakṛt
sitaśūraṇas tu vanyo vanakando 'raṇyaśūraṇo vanajaḥ
sa śvetaśūraṇākhyo vanakandaḥ kaṇḍūlaś ca saptākhyaḥ
śvetaśūraṇako rucyaḥ kaṭūṣṇaḥ krimināśanaḥ
gulmaśūlādidoṣaghnaḥ sa cārocakahārakaḥ
mukhālur maṇḍapāroho dīrghakandaḥ sukandakaḥ
sthūlakando mahākandaḥ svādukandaś ca saptadhā
mukhālukaḥ syān madhuraḥ śiśiraḥ pittanāśanaḥ
rucikṛd vātakṛc caiva dāhaśoṣatṛṣāpahaḥ
piṇḍāluḥ syāt granthilaḥ piṇḍakandaḥ kandagranthī romaśo romakandaḥ
romāhvaḥ syāt so 'pi tāmbūlapattro lālākandaḥ piṇḍako 'yaṃ daśāhvaḥ
piṇḍālur madhuraḥ śīto mūtrakṛcchrāmayāpahaḥ
dāhaśoṣapramehaghno vṛṣyaḥ saṃtarpaṇo guruḥ
anyas tu raktapiṇḍālū raktālū raktapiṇḍakaḥ
lohito raktakandaś ca lohitāluḥ ṣaḍāhvayaḥ
raktapiṇḍālukaḥ śīto madhurāmlaḥ śramāpahaḥ
pittadāhāpaho vṛṣyo balapuṣṭikaro guruḥ
kāsāluḥ kāsakandaś ca kandāluś cālukaś ca saḥ
ālur viśālapattraś ca pattrāluś ceti saptadhā
kāsālur ugrakaṇḍūtivātaśleṣmāmayāpahaḥ
arocakaharaḥ svāduḥ pathyo dīpanakārakaḥ
phoṇḍālur lohitāluś ca raktapattro mṛducchadaḥ
phoṇḍāluḥ śleṣmavātaghnaḥ kaṭūṣṇo dīpanaś ca saḥ
pāṇiyālur jalāluḥ syāt anupālur avālukaḥ
pāṇiyālus tridoṣaghnaḥ saṃtarpaṇakaraḥ paraḥ
nīlālur asitāluḥ syāt kṛṣṇāluḥ śyāmalālukaḥ
nīlālur madhuraḥ śītaḥ pittadāhaśramāpahaḥ
śubhrālur mahiṣīkando lulāyakandaś ca śuklakandaś ca
sarpākhyo vanavāsī viṣakando nīlakando 'nyaḥ
kaṭūṣṇo mahiṣīkandaḥ kaphavātāmayāpahaḥ
mukhajāḍyaharo rucyo mahāsiddhikaraḥ sitaḥ
hastikando hastipattraḥ sthūlakando 'tikandakaḥ
bṛhatpattro 'tipattraś ca hastikarṇaḥ sukarṇakaḥ
tvagdoṣāriḥ kuṣṭhahantā girivāsī nagāśrayaḥ
gajakando nāgakando jñeyo dvisaptanāmakaḥ
hastikandaḥ kaṭūṣṇaḥ syāt kaphavātāmayāpahaḥ
tvagdoṣaśramahā kuṣṭhaviṣavīsarpanāśakaḥ
kolakandaḥ krimighnaś ca pañjalo vastrapañjalaḥ
puṭāluḥ supuṭaś caiva puṭakandaś ca saptadhā
kolakandaḥ kaṭuś coṣṇaḥ krimidoṣavināśanaḥ
vāntivicchardiśamano viṣadoṣanivāraṇaḥ
syād vārāhī śūkarī kroḍakanyā gṛṣṭir viṣvaksenakāntā varāhī
kaumārī syād brahmaputrī trinetrā krauḍī kanyā gṛṣṭikā mādhaveṣṭā
śūkarakandaḥ kroḍo vanavāsī kuṣṭhanāśano vanyaḥ
amṛtaś ca mahāvīryo mahauṣadhiḥ śabarakandaś ca
varāhakando vīraś ca brāhmakandaḥ sukandakaḥ
vṛddhido vyādhihantā ca vasunetramitāhvayāḥ
vārāhī tiktakaṭukā viṣapittakaphāpahā
kuṣṭhamehakrimiharā vṛṣyā balyā rasāyanī
viṣṇukando viṣṇuguptaḥ supuṣṭo bahusampuṭaḥ
jalavāso bṛhatkando dīrghavṛnto haripriyaḥ
viṣṇukandas tu madhuraḥ śiśiraḥ pittanāśanaḥ
dāhaśophaharo rucyaḥ saṃtarpaṇakaraḥ paraḥ
dhāriṇī dhāraṇīyā ca vīrapattrī sukandakaḥ
kandālur vanakandaś ca kandādyo daṇḍakandakaḥ
madhuro dhāriṇīkandaḥ kaphapittāmayāpahaḥ
vaktradoṣapraśamanaḥ kuṣṭhakaṇḍūtināśanaḥ
nākulī sarpagandhā ca sugandhā raktapattrikā
īśvarī nāgagandhā cāpy ahibhuk svarasā tathā
sarpādanī vyālagandhā jñeyā ceti daśāhvayā
anyā mahāsugandhā ca suvahā gandhanākulī
sarpākṣī phaṇihantrī ca nakulāḍhyāhibhuk ca sā
viṣamardanikā cāhimardinī viṣamardinī
mahāhigandhāhilatā jñeyā sā dvādaśāhvayā
nākulīyugalaṃ tiktaṃ kaṭūṣṇaṃ ca tridoṣajit
anekaviṣavidhvaṃsi kiṃcic chreṣṭhaṃ dvitīyakam
atha mālākandaḥ syād ālikandaś ca paṅktikandaś ca
triśikhadalā granthidalā kandalatā kīrtitā ṣoḍhā
mālākandaḥ sutīkṣṇaḥ syāt gaṇḍamālāvināśakaḥ
dīpano gulmahāraś ca vātaśleṣmāpakarṣakṛt
vidārikā svādukandā sitā śuklā śṛgālikā
vidārī vṛṣyakandā ca viḍālī vṛṣyavallikā
bhūkuṣmāṇḍī svādulatā gajeṣṭā vārivallabhā
jñeyā kandaphalā ceti manusaṃkhyāhvayā matā
vidārī madhurā śītā guruḥ snigdhāsrapittajit
jñeyā ca kaphakṛt puṣṭibalyā vīryavivardhanī
anyā kṣīravidārī syād ikṣugandhekṣuvallarī
ikṣuvallī kṣīrakandaḥ kṣīravallī payasvinī
kṣīraśuklā kṣīralatā payaḥkandā payolatā
payovidārikā ceti vijñeyā dvādaśāhvayā
jñeyā kṣīravidārī ca madhurāmlā kaṣāyakā
tiktā ca pittaśūlaghnī mūtramehāmayāpahā
kṣīrakando dvidhā prokto vinālas tu sanālakaḥ
vinālo rogahartā syād vayaḥstambhī sanālakaḥ
śālmalīkandakaś cātha vijulo vanavāsakaḥ
vanavāsī malaghnaś ca malahantā ṣaḍāhvayaḥ
madhuraḥ śālmalīkando malasaṃgraharodhajit
śiśiraḥ pittadāhārtiśoṣasaṃtāpanāśanaḥ
proktaś caṇḍālakandaḥ syād ekapattro dvipattrakaḥ
tripattro 'tha catuṣpattraḥ pañcapattraś ca bhedataḥ
caṇḍālakando madhuraḥ kaphapittāsradoṣajit
viṣabhūtādidoṣaghno vijñeyaś ca rasāyanaḥ
atha tailakanda ukto drāvakakandas tilāṅkitadalaś ca
karavīrakandasaṃjño jñeyas tilacitrapattrako bāṇaiḥ
lohadrāvī tailakandaḥ kaṭūṣṇo vātāpasmārāpahārī viṣāriḥ
śophaghnaḥ syād bandhakārī rasasya drāg evāsau dehasiddhiṃ vidhatte
aśvāripattrasaṃkāśaḥ tilabindusamanvitaḥ
saṃsnigdhādhasthabhūmisthaḥ tilakando 'tivistṛtaḥ
triparṇikā bṛhatpattrī chinnagranthinikā ca sā
kandālaḥ kandabahalāpy amlavallī viṣāpahā
triparṇī madhurā śītā śvāsakāsavināśanī
pittaprakopaśamanī viṣavraṇaharā parā
musalī tālamūlī ca suvahā tālamūlikā
godhāpadī hemapuṣpī bhūtālī dīrghakandikā
musalī madhurā śītā vṛṣyā puṣṭibalapradā
picchilā kaphadā pittadāhaśramaharā parā
musalī syād dvidhā proktā śvetā cāparasaṃjñakā
śvetā svalpaguṇopetā aparā ca rasāyanī
gucchāhvakandas tavakāhvakandako gulucchakandaś ca vighaṇṭikābhidhaḥ
gulucchakando madhuraḥ suśītalo vṛṣyapradas tarpaṇadāhanāśanaḥ
lakṣmaṇā putrakandā ca putradā nāginī tathā
nāgāhvā nāgapattrī ca tulinī majjikā ca sā
asrabinducchadā caiva sukandā daśadhāhvayā
lakṣmaṇā madhurā śītā strīvandhyatvavināśanī
rasāyanakarī balyā tridoṣaśamanī parā
hastaparyāyapūrvas tu joḍir vaidyavaraiḥ smṛtaḥ
karajoḍir iti khyāto rasabandhādivaśyakṛt
vāstukaṃ vāstu vāstūkaṃ vastukaṃ hilamocikā
śākarājo rājaśākaś cakravartiś ca kīrtitaḥ
vāstukaṃ tu madhuraṃ suśītalaṃ kṣāram īṣad amlaṃ tridoṣajit
rocanaṃ jvaraharaṃ mahārśasāṃ nāśanaṃ ca malamūtraśuddhikṛt
cukraṃ tu cukravāstūkaṃ likucaṃ cāmlavāstukam
dalāmlam amlaśākākhyam amlādi hilamocikā
cukraṃ syād amlapattraṃ tu laghūṣṇaṃ vātagulmanut
rucikṛd dīpanaṃ pathyam īṣat pittakaraṃ param
palāśalohitā cillī vāstukā cillikā ca sā
mṛdupattrī kṣāradalā kṣārapattrī tu vāstukī
cillī vāstukatulyā ca sakṣārā śleṣmapittanut
pramehamūtrakṛcchraghnī pathyā ca rucikāriṇī
śvetacillī tu vāstūkī supathyā śvetacillikā
sitacilly upacillī ca jvaraghnī kṣudravāstukī
śvetacillī sumadhurā kṣārā ca śiśirā ca sā
tridoṣaśamanī pathyā jvaradoṣavināśanī
anyā śunakacillī syāt sucillī śvānacillikā
śvacillī kaṭutīkṣṇā ca kaṇḍūtivraṇahāriṇī
śigrupattrabhavaṃ śākaṃ rucyaṃ vātakaphāpaham
kaṭūṣṇaṃ dīpanaṃ pathyaṃ krimighnaṃ pācanaṃ param
pālakyaṃ tu palakyāyāṃ madhurā kṣurapattrikā
supattrā snigdhapattrā ca grāmīṇā grāmyavallabhā
pālakyam īṣat kaṭukaṃ madhuraṃ pathyaśītalam
raktapittaharaṃ grāhi jñeyaṃ saṃtarpaṇaṃ param
rājābhidhānapūrvā tu nagāhvā cāpareṇa vā
rājādriḥ syād rājagirir jñātavyā rājaśākinī
rājaśākinikā rucyā pittaghnī śītalā ca sā
saivātiśītalā rucyā vijñeyā sthūlaśākinī
upodakī kalambī ca picchilā picchilacchadā
mohinī madaśākaś ca viśālādyā hy upodakī
upodakī kaṣāyoṣṇā kaṭukā madhurā ca sā
nidrālasyakarī rucyā viṣṭambhaśleṣmakāriṇī
upodaky aparā kṣudrā sūkṣmapattrā tu maṇḍapī
rasavīryavipākeṣu sadṛśī pūrvayā svayam
upodakī tṛtīyā ca vanyajā vanajāhvayā
vanajopodakī tiktā kaṭūṣṇā rocanī ca sā
mūlapotī kṣudravallī potikā kṣudrapotikā
kṣupopodakanāmnī ca valliḥ śākaṭapotikā
mūlapotī tridoṣaghnī vṛṣyā balyā laghuś ca sā
balapuṣṭikarī rucyā jaṭharānaladīpanī
kuṇañjaras tridoṣaghno madhuro rucyadīpakaḥ
īṣat kaṣāyaḥ saṃgrāhī pittaśleṣmakaro laghuḥ
kausumbhaśākaṃ madhuraṃ kaṭūṣṇaṃ viṇmūtradoṣāpaharaṃ madaghnam
dṛṣṭiprasādaṃ kurute viśeṣād rucipradaṃ dīptikaraṃ ca vahneḥ
śatapuṣpādalaṃ soṣṇaṃ madhuraṃ gulmaśūlajit
vātaghnaṃ dīpanaṃ pathyaṃ pittahṛd rucidāyakam
taṇḍulīyakadalaṃ himam arśaḥpittaraktaviṣakāsavināśi
grāhakaṃ ca madhuraṃ ca vipāke dāhaśoṣaśamanaṃ rucidāyi
kaṭūṣṇaṃ rājikāpattraṃ krimivātakaphāpaham
kaṇṭhāmayaharaṃ svādu vahnidīpanakārakam
sārṣapaṃ pattram atyuṣṇaṃ raktapittaprakopanut
vidāhi kaṭukaṃ svādu śukrahṛd rucidāyakam
cāṅgerīśākam atyuṣṇaṃ kaṭu rocanapācanam
dīpanaṃ kaphavātārśaḥsaṃgrahaṇyatisārajit
gholā ca gholikā gholī kalanduḥ kavalālukam
kṣetrajaṃ lavaṇaṃ rucyam amlaṃ vātakaphāpaham
ārāmagholikā cāmlā rūkṣā rucyānilāpahā
pittaśleṣmakarī cānyā sūkṣmā jīrṇajvarāpahā
jīvanto raktanālaś ca tāmrapattraḥ sanālakaḥ
śākavīras tu madhuro jīvaśākaś ca meṣakaḥ
jīvaśākaḥ sumadhuro bṛṃhaṇo vastiśodhanaḥ
dīpanaḥ pācano balyo vṛṣyaḥ pittāpahārakaḥ
gaurasuvarṇaṃ svarṇaṃ sugandhikaṃ bhūmijaṃ ca vārijaṃ ca
hrasvaṃ ca gandhaśākaṃ kaṭuśṛṅgāṭaṃ ca varṇaśākāṅkaḥ
gaurasuvarṇaṃ śiśiraṃ kaphapittajvarāpaham
pathyaṃ dāharucibhrāntiraktaśramaharaṃ param
varṣābhūvasukau śleṣmavahnimāndyānilāpahau
pāke rūkṣatarau gulmaplīhaśūlāpahārakau
phañjikā jīvanī padmā tarkārī cucukaḥ pṛthak
vātāmayaharaṃ grāhi dīpanaṃ rucidāyakam
phañjyādipañcakaṃ bheṇḍā kuṇañjas tripuṭas tathā
ityādi vanapattrāṇāṃ śākam ekatra yojitam
dīpanaṃ pācanaṃ rucyaṃ balavarṇavidhāyakam
tridoṣaśamanaṃ pathyaṃ grāhi vṛṣyaṃ sukhāvaham
karkoṭikā ca kuṣmāṇḍī kumbhāṇḍī tu bṛhatphalā
suphalā syāt kumbhaphalā nāgapuṣpaphalā muniḥ
mūtrāghātaharaṃ pramehaśamanaṃ kṛcchrāśmarīchedanaṃ viṇmūtraglapanaṃ tṛṣārtiśamanaṃ jīrṇāṅgapuṣṭipradam
vṛṣyaṃ svādutaraṃ tv arocakaharaṃ balyaṃ ca pittāpahaṃ kuṣmāṇḍaṃ pravaraṃ vadanti bhiṣajo vallīphalānāṃ punaḥ
gorakṣatumbī gorakṣī navālāmbur ghaṭābhidhā
kumbhālāmbur ghaṭālāmbuḥ kumbhatumbī ca saptadhā
kumbhatumbī sumadhurā śiśirā pittahāriṇī
guruḥ saṃtarpaṇī rucyā vīryapuṣṭibalapradā
kṣīratumbī dugdhatumbī dīrghavṛttaphalābhidhā
ikṣvākuḥ kṣatriyavarā dīrghabījā mahāphalā
kṣīriṇī dugdhabījā ca dantabījā payasvinī
mahāvallī hy alāmbuś ca śramaghnī śarabhūmitā
tumbī sumadhurā snigdhā pittaghnī garbhapoṣakṛt
vṛṣyā vātapradā caiva balapuṣṭivivardhanī
bhūtumbī nāgatumbī ca śakracāpasamudbhavā
valmīkasambhavā devī divyatumbī ṣaḍāhvayā
bhūtumbī kaṭukoṣṇā ca saṃnipātāpahāriṇī
dantārgalaṃ dantarodhaṃ dhanurvātādidoṣanut
māṃsalaphalaḥ kaliṅgaś citraphalaś citravallikaś citraḥ
madhuraphalo vṛttaphalo ghṛṇāphalo māṃsalo navadhā
kaliṅgo madhuraḥ śītaḥ pittadāhaśramāpahaḥ
vṛṣyaḥ saṃtarpaṇo balyo vīryapuṣṭivivardhanaḥ
kośātakī svāduphalā supuṣpā karkoṭakī syād api pītapuṣpā
dhārāphalā dīrghaphalā sukośā dhāmārgavaḥ syān navasaṃjñako 'yam
dhārākośātakī snigdhā madhurā kaphapittanut
īṣad vātakarī pathyā rucikṛd balavīryadā
hastikośātakī tv anyā bṛhatkośātakī tathā
mahākośātakī vṛttā grāmyakośātakī śarāḥ
hastikośātakī snigdhā madhurādhmānavātakṛt
vṛṣyā krimikarī caiva vraṇasaṃropaṇī ca sā
jñeyā svādupaṭolī ca paṭolī maṇḍalī ca sā
paṭolī madhurādiḥ syāt proktā dīrghapaṭolikā
snigdhaparṇī svādupūrvaiḥ paryāyaiś ca paṭolikā
paṭolī svāduḥ pittaghnī rucikṛt jvaranāśanī
balapuṣṭikarī pathyā jñeyā dīpanapācanī
paṭolapattraṃ pittaghnaṃ nālaṃ tasya kaphāpaham
phalaṃ tridoṣaśamanaṃ mūlaṃ cāsya virecanam
mṛgākṣī śatapuṣpā ca mṛgervārur mṛgādanī
citravallī bahuphalā kapilākṣī mṛgekṣaṇā
citrā citraphalā pathyā vicitrā mṛgacirbhiṭā
marujā kumbhasī devī kaṭphalā laghucirbhiṭā
sendinī ca mahādevī budhaiḥ sā viṃśatir matāḥ
mṛgākṣī kaṭukā tiktā pāke 'mlā vātanāśanī
pittakṛt pīnasaharā dīpanī rucikṛt parā
dadhipuṣpī khaṭvāṅgī khaṭvā paryaṅkapādikā kūpā
khaṭvāpādī vaṃśyā kākolī kolapālikā navadhā
dadhipuṣpī kaṭumadhurā śiśirā saṃtāpapittadoṣaghnī
vātāmayadoṣakarī gurus tathārocakaghnī ca
asiśimbī khaḍgaśimbī śimbī nistriṃśaśimbikā
sthūlaśimbī mahāśimbī bṛhacchimbī suśimbikā
asiśimbī tu madhurā kaṣāyā śleṣmapittajit
vraṇadoṣāpahantrī ca śītalā rucidīpanī
karakā kāravallī ca cīripattraḥ karillakā
sūkṣmavallī kaṇṭaphalā pītapuṣpāmbuvallikā
kāravallī sutiktoṣṇā dīpanī kaphavātajit
arocakaharā caiva raktadoṣaharī ca sā
karkoṭakī svāduphalā manojñā ca manasvinī
bodhanā vandhyakarkoṭī devī kaṇṭaphalāpi ca
karkoṭakī kaṭūṣṇā ca tiktā viṣavināśanī
vātaghnī pittahṛt caiva dīpanī rucikāriṇī
atha bhavati madhurabimbī madhubimbī svādutumbikā tuṇḍī
raktaphalā ruciraphalā soṣṇaphalā pīluparṇī ca
bimbī tu madhurā śītā pittaśvāsakaphāpahā
asṛgjvaraharā ramyā kāsajid gṛhabimbikā
niṣpāvī grāmajādiḥ syāt phalīnī nakhapūrvikā
maṇḍapī phalikā śimbī jñeyā gucchaphalā ca sā
viśālaphalikā caiva niṣpāviś cipiṭā tathā
anyāṅgulīphalā caiva nakhaniṣpāvikā smṛtā
vṛttaniṣpāvikā grāmyā nakhapucchaphalā śarāḥ
niṣpāvau dvau haricchubhrau kaṣāyau madhurau rasau
kaṇṭhaśuddhikarau medhyau dīpanau rucikārakau
saṃgrāhi samavīryaṃ syād īṣac chreṣṭhaṃ dvitīyakam
vārttākī kaṇṭavṛntākī kaṇṭāluḥ kaṇṭapattrikā
nidrālur māṃsalaphalā vṛntākī ca mahoṭikā
citraphalā kaṇṭakinī mahatī kaṭphalā ca sā
miśravarṇaphalā nīlaphalā raktaphalā tathā
śākaśreṣṭhā vṛttaphalā nṛpapriyaphalasmṛtiḥ
vārttākī kaṭukā rucyā madhurā pittanāśinī
balapuṣṭikarī hṛdyā gurur vāteṣu ninditā
ḍaṅgarī ḍāṅgarī caiva dīrghervāruś ca ḍaṅgariḥ
ḍaṅgārī nāgaśuṇḍī ca gajadantaphalā muniḥ
ḍaṅgarī śītalā rucyā vātapittāsradoṣajit
śoṣahṛt tarpaṇī gaulyā jāḍyahā mūtrarodhanut
bālaṃ ḍāṅgarikaṃ phalaṃ sumadhuraṃ śītaṃ ca pittāpahaṃ tṛṣṇādāhanibarhaṇaṃ ca rucikṛt saṃtarpaṇaṃ puṣṭidam
vīryonmeṣakaraṃ balapradam idaṃ bhrāntiśramadhvaṃsanaṃ pakvaṃ cet kurute tad eva madhuraṃ tṛḍdāharaktaṃ guru
atha kharbujā madhuphalā ṣaḍrekhā vṛttakarkaṭī tiktā
tiktaphalā madhupākā vṛttervāruś ca ṣaṇmukhā navadhā
tiktaṃ bālye tadanu madhuraṃ kiṃcid amlaṃ ca pāke niṣpakvaṃ cet tad amṛtasamaṃ tarpaṇaṃ puṣṭidāyi
vṛṣyaṃ dāhaśramaviśamanaṃ mūtraśuddhiṃ vidhatte pittonmādāpaharakaphadaṃ kharbujaṃ vīryakāri
atha karkaṭī kaṭudalā chardyāyanikā ca pīnasā mūtraphalā
trapusī ca hastiparṇī lomaśakaṇṭā ca mūtralā navābhidhā
karkaṭī madhurā śītā tvak tiktā kaphapittajit
raktadoṣakarā pakvā mūtrarodhārtināśanī
mūtrāvarodhaśamanaṃ bahumūtrakāri kṛcchrāśmarīpraśamanaṃ vinihanti pittam
vāntiśramaghnabahudāhanivāri rucyaṃ śleṣmāpahaṃ laghu ca karkaṭikāphalaṃ syāt
trapusī pītapuṣpī kaṇṭālus trapusakarkaṭī
bahuphalā kośaphalā sā tundilaphalā muniḥ
syāt trapusīphalaṃ rucyaṃ madhuraṃ śiśiraṃ guru
bhramapittavidāhārtivāntihṛd bahumūtradam
ervāruḥ karkaṭī proktā vyālapattrā ca lomaśā
sthūlā toyaphalā caiva hastidantaphalā muniḥ
ervārukaṃ pittaharaṃ suśītalaṃ mūtrāmayaghnaṃ madhuraṃ rucipradam
saṃtāpamūrchāpaharaṃ sutṛptidaṃ vātaprakopāya ghanaṃ tu sevitam
atha vālukī bahuphalā snigdhaphalā kṣetrakarkaṭī kṣetraruhā
madhuraphalā śāradikā kṣudrervāruś ca pītapuṣpikā
vālukī madhurā śītādhmānahṛc ca śramāpahā
pittāsraśamanī rucyā kurute kāsapīnasau
vālukāni ca sarvāṇi durjarāṇi gurūṇi ca
mandānalaṃ prakurvanti vātaraktaharāṇi ca
syād vālukī śaradi varṣajadoṣakartrī hemantajā tu khalu pittaharā ca rucyā
kṣipraṃ karoti khalu pīnasam ardhapakvā pakvā tv atīva madhurā kaphakāriṇī ca
cīnakarkaṭikā jñeyā bījakarkaṭikā tathā
sudīrghā rājilaphalā bāṇaiḥ kulakakarkaṭī
cīnakarkaṭikā rucyā śiśirā pittanāśanī
madhurā tṛptidā hṛdyā dāhaśoṣāpahāriṇī
syāt cirbhiṭā sucitrā citraphalā kṣetracirbhiṭā pāṇḍuphalā
pathyā ca rocanaphalā cirbhiṭikā karkaṭikā grahasaṃkhyā
bālye tiktā cirbhiṭā kiṃcid amlā gaulyopetā dīpanī sā ca pāke
śuṣkā rūkṣā śleṣmavātārucighnī jāḍyaghnī sā rocanī dīpanī ca
śaśāṇḍulī bahuphalā taṇḍulī kṣetrasambhavā
kṣudrāmlā lomaśaphalā dhūmravṛttaphalā ca sā
śaśāṇḍulī tiktakaṭuś ca komalā kaṭvamlayuktā jaraṭhā kaphāpahā
pāke tu sāmlā madhurā vidāhakṛt kaphaś ca śuṣkā rucikṛc ca dīpanī
kuḍuhuñcī śrīphalikā pratipattraphalā ca sā
śubhravī kāravī caiva proktā bahuphalā tathā
kṣudrakāralikā proktā jñeyā kandalatā tathā
kṣudrādikāravallī ca proktā sā ca navāhvayā
kuḍuhuñcī kaṭur uṣṇā tiktā rucikāriṇī ca dīpanadā
raktāniladoṣakarī pathyāpi ca sā phale proktā
kāralīkandam arśoghnaṃ malarodhaviśodhanam
yoninirgatadoṣaghnaṃ garbhasrāvaviṣāpaham
iti mūlakandaphalapattrasundarakramanāmatadguṇanirūpaṇolvaṇam
avalokya vargam imam āmayocitām agadaprayuktim avabudhyatāṃ budhaḥ
mandāgnim arocakinaṃ ye 'pi śilām āśayanti nijaśaktyā
teṣāṃ śākānām ayam āśrayabhūḥ śākavarga iti kathitaḥ
labdhānyonyasahāyavaidyakakulāc chaṅkākalaṅkāpanut dasraikyāvataro 'yam ity avirataṃ santaḥ praśaṃsanti yam
tasya śrīnṛhareḥ kṛtāv avasito yo malakādir mahān vargo 'sāv abhidhānakośapariṣaccūḍāmaṇau saptamaḥ
śālmalī tasya niryāso rohitaś caikavīrakaḥ
pāribhadro 'tha khadiras tridhāriḥ khādiraḥ smṛtaḥ
śamīdvayaṃ ca barburadvitayaṃ cārimedakaḥ
pakvāṇḍeṅgudikā proktā niṣpattrī ca snuhī dvidhā
kanthārikā tridhairaṇḍo ghoṇṭā vallīkarañjakaḥ
kārikā madanas tredhā bilvāntaras taraṭṭikā
śrīvallī kuñjikā caiva rāmakāṇḍas tathāparaḥ
sayāvanālau dviśarau muñjakāśī dvidhā kuśaḥ
valvajā kutṛṇau cātha nalau dūrvā caturvidhā
kunduro bhūtṛṇo jñeya ukhala ikṣudarbhakaḥ
gomūtrī śilpī niśreṇī garmoṭī majjarās tathā
giribhūr vaṃśapattrī ca manthānaḥ pallivāhakaḥ
paṭutṛṇaśuko jñeyaḥ tripaṇyāndhaḥ triguṇḍakaḥ
kaseruś caṇikā proktā guṇḍālā śūlikā tathā
paripellaṃ hijjulaṃ ca sevālaṃ ca śarāṅkadhā
śālmaliś cirajīvī syāt picchilo raktapuṣpakaḥ
kukkuṭī tūlavṛkṣaś ca mocākhyaḥ kaṇṭakadrumaḥ
raktaphalo ramyapuṣpo bahuvīryo yamadrumaḥ
dīrghadrumaḥ sthūlaphalo dīrghāyus tithibhir mitaḥ
śālmalī picchilo vṛṣyo balyo madhuraśītalaḥ
kaṣāyaś ca laghuḥ snigdhaḥ śukraśleṣmavivardhanaḥ
tadrasas tadguṇo grāhī kaṣāyaḥ kaphanāśanaḥ
puṣpaṃ tadvac ca nirdiṣṭaṃ phalaṃ tasya tathāvidham
mocaraso mocas tu mocasrāvaś ca mocaniryāsaḥ
picchilasāraḥ surasaḥ śālmaliveṣṭaś ca mocasāraś ca
mocarasas tu kaṣāyaḥ kaphavātaharo rasāyano yogāt
balapuṣṭivarṇavīryaprajñāyurdehasiddhido grāhī
rohītako rohitakaś ca rohitaḥ kuśālmalir dāḍimapuṣpasaṃjñakaḥ
sadāprasūnaḥ sa ca kūṭaśālmalir virocanaḥ śālmaliko navāhvayaḥ
saptāhvaḥ śvetarohitaḥ sitapuṣpaḥ sitāhvayaḥ
sitāṅgaḥ śuklarohito lakṣmīvān janavallabhaḥ
rohitakau kaṭusnigdhau kaṣāyau ca suśītalau
krimidoṣavraṇaplīharaktanetrāmayāpahau
ekavīro mahāvīraḥ sakṛdvīraḥ suvīrakaḥ
ekādivīraparyāyair vīraś ceti ṣaḍāhvayaḥ
ekavīro bhavec coṣṇaḥ kaṭukas todavātanut
gṛdhrasīkaṭipṛṣṭhādiśūlapakṣābhighātanut
atha bhavati pāribhadro mandāraḥ pārijātako nimbataruḥ
raktakusumaḥ krimighno bahupuṣpo raktakesaro vasavaḥ
pāribhadraḥ kaṭūṣṇaḥ syāt kaphavātanikṛntanaḥ
arocakaharaḥ pathyo dīpanaś cāpi kīrtitaḥ
khadiro bālapattraś ca khādyaḥ pattrī kṣitī kṣamā
suśalyo vakrakaṇṭaś ca yajñāṅgo dantadhāvanaḥ
gāyatrī jihmaśalyaś ca kaṇṭī sāradrumas tathā
kuṣṭhārir bahusāraś ca medhyaḥ saptadaśāhvayaḥ
khadiras tu rase tiktaḥ śītaḥ pittakaphāpahaḥ
pācanaḥ kuṣṭhakāsāsraśophakaṇḍūvraṇāpahaḥ
khadiraḥ śvetasāro 'nyaḥ kārmukaḥ kubjakaṇṭakaḥ
somasāro nemivṛkṣaḥ somavalkaḥ pathidrumaḥ
śvetas tu khadiras tiktaḥ kaṣāyaḥ kaṭur uṣṇakaḥ
kaṇḍūtibhūtakuṣṭhaghnaḥ kaphavātavraṇāpahaḥ
sa rakto raktasāraś ca susāras tāmrakaṇṭakaḥ
sa prokto bahuśalyaś ca yājñikaḥ kuṣṭhatodanaḥ
yūpadrumo 'srakhadiro 'paruś ca daśadhā smṛtaḥ
kaṭūṣṇo raktakhadiraḥ kaṣāyo gurutiktakaḥ
āmavātāsravātaghno vraṇabhūtajvarāpahaḥ
viṭkhadiraḥ kāmbhojī kālaskandhaś ca goraṭo marujaḥ
pattratarur bahusāraḥ saṃsāraḥ khādiro grahair mahāsāraḥ
viṭkhadiraḥ kaṭur uṣṇas tikto raktavraṇotthadoṣaharaḥ
kaṇḍūtiviṣavisarpajvarakuṣṭhonmādabhūtaghnaḥ
ariḥ saṃdānikā dālā jñeyā khadirapattrikā
ariḥ kaṣāyakaṭukā tiktā raktārtipittanut
khādiraḥ khadirodbhūtas tatsāro raṅgadaḥ smṛtaḥ
jñeyaḥ khadirasāraś ca tathā raṅgaḥ ṣaḍāhvayaḥ
kaṭukaḥ khādiraḥ sāras tiktoṣṇaḥ kaphavātahṛt
vraṇakaṇṭhāmayaghnaś ca rucikṛd dīpanaḥ paraḥ
śamī śāntā tuṅgā kacaripuphalā keśamathanī śiveśā naur lakṣmīs tapanatanunaṣṭā śubhakarī
havirgandhā medhyā duritaśamanī śaṅkuphalikā subhadrā maṅgalyā surabhir atha pāpaśamanī
bhadrātha śaṃkarī jñeyā keśahantrī śivāphalā
supattrā sukhadā caiva pañcaviṃśābhidhā matā
śamī rūkṣā kaṣāyā ca raktapittātisārajit
tatphalaṃ tu guru svādu tiktoṣṇaṃ keśanāśanam
dvitīyā tu śamī śāntā śubhā bhadrāparājitā
jayā ca vijayā caiva pūrvoktaguṇasaṃyutā
barburo yugalākṣaś ca kaṇṭālus tīkṣṇakaṇṭakaḥ
gośṛṅgaḥ paṅktibījaś ca dīrghakaṇṭaḥ kaphāntakaḥ
dṛḍhabījaḥ śvāsabhakṣyo jñeyaś ceti daśāhvayaḥ
barburas tu kaṣāyoṣṇaḥ kaphakāsāmayāpahaḥ
āmaraktātisāraghnaḥ pittadāhārtināśanaḥ
jālabarburakas tv anyaś chattrākaḥ sthūlakaṇṭakaḥ
sūkṣmaśākhas tanucchāyo randhrakaṇṭaḥ ṣaḍāhvayaḥ
jālabarburako rūkṣo vātāmayavināśakṛt
pittakṛc ca kaṣāyoṣṇaḥ kaphahṛd dāhakārakaḥ
irimedo 'rimedaś ca godhāskandho 'rimedakaḥ
ahimedo 'himāraś ca śitamedo 'himedakaḥ
arimedaḥ kaṣāyoṣṇas tikto bhūtavināśakaḥ
śophātisārakāsaghno viṣavīsarpanāśanaḥ
pakvāṇḍaḥ pañcakṛt pañcavardhanaḥ pañcarakṣakaḥ
dṛṣṭyañjanavidhau śastaḥ kaṭuḥ jīrṇajvarāpahaḥ
iṅgudī hiṅgupattraś ca viṣakaṇṭo 'nilāntakaḥ
gauras tūktaḥ supattraś ca śūlāris tāpasadrumaḥ
tīkṣṇakaṇṭas tailaphalaḥ pūtigandho vigandhakaḥ
jñeyaḥ kroṣṭuphalaś caiva vahnīndugaṇitāhvayaḥ
iṅgudī madagandhiḥ syāt kaṭūṣṇā phenilā laghuḥ
rasāyanī hanti jantuvātāmayakaphavraṇān
niṣpattrakaḥ karīraś ca karīragranthilas tathā
kṛkaro gūḍhapattraś ca karakas tīkṣṇakaṇṭakaḥ
karīram ādhmānakaraṃ kaṣāyaṃ kaṭūṣṇam etat kaphakāri bhūri
śvāsānilārocakasarvaśūlavicchardikharjūvraṇadoṣahāri
snuhī sudhā mahāvṛkṣaḥ kṣīrī nistriṃśapattrikā
śākhākaṇṭaś ca guṇḍākhyaḥ sehuṇḍo vajrakaṇṭakaḥ
bahuśākho vajravṛkṣo vātāriḥ kṣīrakāṇḍakaḥ
bhadro vyāghranakhaś caiva netrārir daṇḍavṛkṣakaḥ
samantadugdho gaṇḍīro jñeyaḥ snuk ceti viṃśatiḥ
snuhī coṣṇā pittadāhakuṣṭhavātapramehanut
kṣīraṃ vātaviṣādhmānagulmodaraharaṃ param
snuhī cānyā tridhārā syāt tisro dhārās tu yatra sā
pūrvoktaguṇavaty eṣā viśeṣād rasasiddhidā
kanthārī katharī kanthā durdharṣā tīkṣṇakaṇṭakā
tīkṣṇagandhā krūragandhā duṣpraveśāṣṭakābhidhā
kanthārī kaṭutiktoṣṇā kaphavātanikṛntanī
śophaghnī dīpanī rucyā raktagranthirujāpahā
śvetairaṇḍaḥ sitairaṇḍaś citro gandharvahastakaḥ
āmaṇḍas taruṇaḥ śuklo vātārir dīrghadaṇḍakaḥ
pañcāṅgulo vardhamāno ruvuko dvādaśāhvayaḥ
raktairaṇḍo 'paro vyāghro hastikarṇo ruvus tathā
uruvuko nāgakarṇaś cañcur uttānapattrakaḥ
karaparṇo yācanakaḥ snigdho vyāghradalas tathā
tatkaraś citrabījaś ca hrasvairaṇḍas tripañcadhā
śvetairaṇḍaḥ sakaṭukarasas tikta uṣṇaḥ kaphārtidhvaṃsaṃ dhatte jvaraharamarutkāsahārī rasārhaḥ
raktairaṇḍaḥ śvayathupacanaḥ vāntiraktārtipāṇḍubhrāntiśvāsajvarakaphaharo 'rocakaghno laghuś ca
sthūlairaṇḍo mahairaṇḍo mahāpañcāṅgulādikaḥ
sthūlairaṇḍo guṇāḍhyaḥ syād rasavīryavipaktiṣu
ghoṇṭā badarikā ghoṭī golikā śatrukaṇṭakaḥ
karkaṭī ca turaṃgī ca turagāhvāṣṭadhā smṛtā
ghoṭikā kaṭukoṣṇā ca madhurā vātanāśanī
vraṇakaṇḍūtikuṣṭhāsṛgdoṣaśvayathuhāriṇī
latākarañjo duḥsparśo vīrāsyo vajravīrakaḥ
dhanadākṣaḥ kaṇṭaphalaḥ kuberākṣaś ca saptadhā
latākarañjapattraṃ tu kaṭūṣṇaṃ kaphavātanut
tadbījaṃ dīpanaṃ pathyaṃ śūlagulmavyathāpaham
kārī tu kārikā kāryā girijā kaṭupattrikā
tatraikā kaṇṭakārī syād anyā tv ākarṣakārikā
kārī kaṣāyamadhurā dvividhā pittanāśanī
dīpanī grāhiṇī rucyā kaṇṭhaśodhakarī guruḥ
madanaḥ śalyakaiḍaryaḥ piṇḍī dhārāphalas tathā
taraṭaḥ karahāṭaś ca rāhuḥ piṇḍātakaḥ smṛtaḥ
kaṇṭālo viṣamuṣṭiś ca chardano viṣapuṣpakaḥ
ghaṇṭālo mādano harṣo ghaṇṭākhyo vastirodhanaḥ
granthiphalo golaphalo madanāhvaś ca viṃśatiḥ
madanaḥ kaṭutiktoṣṇaḥ kaphavātavraṇāpahaḥ
śophadoṣāpahaś caiva vamane ca praśasyate
vārāho 'nyaḥ kṛṣṇavarṇo mahāpiṇḍītako mahān
snigdhapiṇḍītakaś cānyaḥ sthūlavṛkṣaphalas tathā
anyau ca madanau śreṣṭhau kaṭutiktarasānvitau
chardanau kaphahṛdrogapakvāmāśayaśodhanau
bilvāntaraś cīravṛkṣaḥ kṣudhākuśalasaṃjñakaḥ
dīrghamūlo vīravṛkṣaḥ kṛcchrāriś ca ṣaḍāhvayaḥ
bilvāntaraḥ kaṭūṣṇaś ca kṛcchraghnaḥ saṃdhiśūlanut
vahnidīptikaraḥ pathyo vātāmayavināśanaḥ
taraṭī tāraṭī tīvrā kharburā raktabījakā
taraṭī tiktamadhurā gurur balyā kaphāpahṛt
śrīvallī śivavallī ca kaṇṭavallī ca śītalā
amlā kaṭuphalāśvatthā durārohā ca sāṣṭadhā
śrīvallī kaṭukāmlā ca vātaśophakaphāpahā
tatphalaṃ tailalepaghnam atyamlaṃ rucikṛt param
anyā nikuñjikāmlākhyā kuñjikā kuñjavallarī
nikuñjikā budhair uktā śrīvallīsadṛśī guṇaiḥ
aparvadaṇḍo dīrghaś ca rāmabāṇo nṛpapriyaḥ
rāmakāṇḍo rāmaśaro rāmasyeṣuś ca saptadhā
rāmakāṇḍajamūlaṃ syād īṣad uṣṇaṃ rucipradam
rase cāmlakaṣāyaś ca pittakṛt kaphavātahṛt
yāvanālo 'tha nadījo dṛḍhatvag vārisambhavaḥ
yāvanālanibhaś caiva kharapattraḥ ṣaḍāhvayaḥ
yāvanālaśaramūlam īṣan madhurarucyakam
śītaṃ pittatṛṣāpaghnaṃ paśūnām abalapradam
śaro bāṇa iṣuḥ kāṇḍa utkaṭaḥ sāyakaḥ kṣuraḥ
ikṣuraḥ kṣurikāpattro viśikhaś ca daśābhidhaḥ
sthūlo 'nyaḥ sthūlaśaro mahāśaraḥ sthūlasāyakamukhākhyaḥ
ikṣurakaḥ kṣurapattro bahumūlo dīrghamūlako munibhiḥ
śaradvayaṃ syān madhuraṃ sutiktaṃ koṣṇaṃ kaphabhrāntimadāpahāri
balaṃ ca vīryaṃ ca karoti nityaṃ niṣevitaṃ vātakaraṃ ca kiṃcit
muñjo mauñjītṛṇākhyaḥ syād brahmaṇyas tejanāhvayaḥ
vānīrajo muñjanakaḥ śārī darbhāhvayaś ca saḥ
dūramūlo dṛḍhatṛṇo dṛḍhamūlo bahuprajaḥ
rañjanaḥ śatrubhaṅgaś ca syāc caturdaśasaṃjñakaḥ
muñjas tu madhuraḥ śītaḥ kaphapittajadoṣajit
graharakṣāsu dīkṣāsu pāvano bhūtanāśanaḥ
kāśaḥ kāṇḍekṣur ikṣvāriḥ kākekṣur vāyasekṣukaḥ
ikṣuraś cekṣukāṇḍaś ca śāradaḥ sitapuṣpakaḥ
nādeyo darbhapattraś ca lekhanaḥ kāṇḍakāṇḍakau
kaṇṭhālaṃkārakaś caiva jñeyaḥ pañcadaśāhvayaḥ
kāśaś ca śiśiro gaulyo rucikṛt pittadāhanut
tarpaṇo balakṛd vṛṣya āmaśoṣakṣayāpahaḥ
anyo 'śirī miśir gaṇḍā aśvālo nīrajaḥ śaraḥ
miśir madhuraśītaḥ syāt pittadāhakṣayāpahaḥ
sitadarbho hrasvakumbhaḥ pūto yajñiyapattrakaḥ
vajro brahmapavitraś ca tīkṣṇo yajñasya bhūṣaṇaḥ
sūcīmukhaḥ puṇyatṛṇo vahniḥ pūtatṛṇo dviṣaṭ
darbhamūlaṃ himaṃ rucyaṃ madhuraṃ pittanāśanam
raktajvaratṛṣāśvāsakāmalādoṣaśoṣakṛt
kuśo 'nyaḥ śarapattraś ca haridgarbhaḥ pṛthucchadaḥ
śārī ca rūkṣadarbhaś ca dīrghapattraḥ pavitrakaḥ
darbhau dvau ca guṇe tulyau tathāpi ca sito 'dhikaḥ
yadi śvetakuśābhāvas tv aparaṃ yojayet bhiṣak
balvajā dṛḍhapattrī ca tṛṇekṣus tṛṇabalvajā
mauñjīpattrā dṛḍhatṛṇā pānīyāśvā dṛḍhakṣurā
balvajā madhurā śītā pittadāhatṛṣāpahā
vātaprakopaṇī rucyā kaṇṭhaśuddhikarī parā
kutṛṇaṃ kattṛṇaṃ bhūtir bhūtikaṃ rohiṣaṃ tṛṇam
śyāmakaṃ dhyāmakaṃ pūtir mudgalaṃ davadagdhakam
kutṛṇaṃ daśanāmāḍhyaṃ kaṭutiktakaphāpaham
śastraśalyādidoṣaghnaṃ bālagrahavināśanam
anyad rohiṣakaṃ dīrghaṃ dṛḍhakāṇḍo dṛḍhacchadam
drāghiṣṭhaṃ dīrghanālaś ca tiktasāraś ca kutsitam
dīrgharohiṣakaṃ tiktaṃ kaṭūṣṇaṃ kaphavātajit
bhūtagrahaviṣaghnaś ca vraṇakṣataviropaṇam
nālo naḍo nalaś caiva kukṣirandhro 'tha kīcakaḥ
vaṃśāntaraś ca dhamanaḥ śūnyamadhyo vibhīṣaṇaḥ
chidrānto mṛdupattraś ca randhrapattro mṛducchadaḥ
nālavaṃśaḥ poṭagala ity asyāhvās tripañcadhā
nalaḥ śītakaṣāyaś ca madhuro rucikārakaḥ
raktapittapraśamano dīpano vīryavṛddhidaḥ
anyo mahānalo vanyo devanalo nalottamaḥ
sthūlanālaḥ sthūladaṇḍaḥ suranālaḥ suradrumaḥ
devanālo 'timadhuro vṛṣya īṣat kaṣāyakaḥ
nalaḥ syād adhiko vīrye śasyate rasakarmaṇi
syān nīladūrvā haritā ca śāmbhavī śyāmā ca śāntā śataparvikāmṛtā
pūtā śatagranthir anuṣṇavallikā śivā śiveṣṭāpi ca maṅgalā jayā
subhagā bhūtahantrī ca śatamūlā mahauṣadhī
amṛtā vijayā gaurī śāntā syād ekaviṃśatiḥ
nīladūrvā tu madhurā tiktā śiśirarocanī
raktapittātisāraghnī kaphavātajvarāpahā
syād golomī śvetadūrvā sitākhyā caṇḍā bhadrā bhārgavī durmarā ca
gaurī vighneśānakāntāpy anantā śvetā divyā śvetakāṇḍā pracaṇḍā
sahasravīryā ca sahasrakāṇḍā sahasraparvā suravallabhā ca
śubhā suparvā ca sitacchadā ca svacchā ca kacchāntaruhābdhihastā
śvetadūrvātiśiśirā madhurā vāntipittajit
āmātisārakāsaghnī rucyā dāhatṛṣāpahā
mālādūrvā vallidūrvālidūrvā mālāgranthir granthilā granthidūrvā
mūlagranthir vallarī granthimūlā rohatparvā parvavallī sitākhyā
vallidūrvā sumadhurā tiktā ca śiśirā ca sā
pittadoṣapraśamanī kaphavāntitṛṣāpahā
gaṇḍālī syād gaṇḍadūrvātitīvrā matsyākṣī syād vāruṇī mīnanetrā
śyāmagranthiḥ granthilā granthiparṇī sūcīpattrā śyāmakāṇḍā jalasthā
śakulākṣī kalāyā ca citrā pañcadaśāhvayā
gaṇḍadūrvā tu madhurā vātapittajvarāpahā
śiśirā dvaṃdvadoṣaghnī bhramatṛṣṇāśramāpahā
dūrvāḥ kaṣāyā madhurāś ca śītāḥ pittāttṛṣārocakavāntihantryaḥ
sadāhamūrcchāgrahabhūtaśāntiśleṣmaśramadhvaṃsanatṛptidāś ca
kunduruḥ kanduro ruṇḍī dīrghapattraḥ kharacchadaḥ
rasābhaḥ kṣetrasambhūtaḥ sutṛṣṇo mṛgavallabhaḥ
gaulyaṃ kundurumūlaṃ ca śītaṃ pittātisāranut
praśastaṃ śodhanānāṃ ca balapuṣṭivivardhanam
bhūtṛṇo rohiṇo bhūtir bhūtiko 'tha kuṭumbakaḥ
mālātṛṇaṃ sumālī ca chattro 'tichattrakas tathā
guhyabījaḥ sugandhaś ca gulālaḥ puṃstvavigrahaḥ
badhiraś cātigandhaś ca śṛṅgarohaḥ rasendukaḥ
bhūtṛṇaṃ kaṭutiktaṃ ca vātasaṃtāpanāśanam
hanti bhūtagrahāveśān viṣadoṣāṃś ca dāruṇān
sugandhabhūtṛṇaś cānyaḥ surasaḥ surabhis tathā
gandhatṛṇaḥ sugandhaś ca mukhavāsaḥ ṣaḍāhvayaḥ
gandhatṛṇaṃ sugandhi syād īṣat tiktaṃ rasāyanam
snigdhaṃ madhuraśītaṃ ca kaphapittaśramāpaham
ukhalo bhūripattraś ca sutṛṇaś ca tṛṇottamaḥ
ukhalo balado rucyaḥ paśūnāṃ sarvadā hitaḥ
ikṣudarbhā sudarbhā ca pattrālus tṛṇapattrikā
ikṣudarbhā sumadhurā snigdhā ceṣat kaṣāyakā
kaphapittaharā rucyā laghuḥ saṃtarpaṇī smṛtā
gomūtrikā raktatṛṇā kṣetrajā kṛṣṇabhūmijā
gomūtrikā tu madhurā vṛṣyā godugdhadāyinī
śilpikā śilpinī śītā kṣetrajā ca mṛducchadā
śilpikā madhurā śītā tadbījaṃ balavṛṣyadam
niḥśreṇikā śreṇikā ca nīrasā vanavallarī
niḥśreṇikā nīrasoṣṇā paśūnām abalapradā
garmoṭikā sunīlā ca jaraḍī ca jalāśrayā
jaraḍī madhurā śītā sāraṇī dāhahāriṇī
raktadoṣaharā rucyā paśūnāṃ dugdhadāyinī
majjaraḥ pavanaḥ proktaḥ sutṛṇaḥ snigdhapattrakaḥ
mṛdugranthiś ca madhuro dhenudugdhakaraś ca saḥ
tṛṇāḍhyaṃ parvatatṛṇaṃ pattrāḍhyaṃ ca mṛgapriyam
balapuṣṭikaraṃ rucyaṃ paśūnāṃ sarvadā hitam
vaṃśapattrī vaṃśadalā jīrikā jīrṇapattrikā
vaṃśapattrī sumadhurā śiśirā pittanāśanī
raktadoṣaharā rucyā paśūnāṃ dugdhadāyinī
manthānakas tu harito dṛḍhamūlas tṛṇādhipaḥ
snigdho dhenupriyo dogdhā madhuro bahuvīryakaḥ
pallivāho dīrghatṛṇaḥ supattras tāmravarṇakaḥ
adṛḍhaḥ śākapattrādiḥ paśūnām abalapradaḥ
lavaṇatṛṇaṃ loṇatṛṇaṃ tṛṇāmlaṃ paṭutṛṇakam amlakāṇḍaṃ ca
kaṭutṛṇakaṃ kṣārāmlaṃ kaṣāyastanyam aśvavṛddhikaram
paṇyāndhaḥ kaṅgunīpattraḥ paṇyāndhā paṇadhā ca sā
paṇyāndhā samavīryā syāt tiktā kṣārā ca sāriṇī
tatkālaśastraghātasya vraṇasaṃropaṇī parā
dīrghā madhyā tathā hrasvā paṇyāndhā trividhā smṛtā
rasavīryavipāke ca madhyamā guṇadāyikā
guṇḍas tu kāṇḍaguṇḍaḥ syād dīrghakāṇḍas trikoṇakaḥ
chattraguccho 'sipattraś ca nīlapattras tridhārakaḥ
vṛttaguṇḍo 'paro vṛtto dīrghanālo jalāśrayaḥ
tatra sthūlo laghuś cānyas tridhāyaṃ dvādaśābhidhaḥ
guṇḍās tu madhurāḥ śītāḥ kaphapittātisārahāḥ
dāharaktaharās teṣāṃ madhye sthūlataro 'dhikaḥ
guṇḍakandaḥ kaseruḥ syāt kṣudramustā kaserukā
śūkareṣṭaḥ sugandhiś ca sukando gandhakandakaḥ
kaserukaḥ kaṣāyo 'lpamadhuro 'tikharas tathā
raktapittapraśamanaḥ śīto dāhaśramāpahaḥ
caṇikā dugdhadā gaulyā sunīlā kṣetrajā himā
vṛṣyā balyātimadhurā bījaiḥ paśuhitā tṛṇaiḥ
guṇḍāsinī tu guṇḍā guṇḍālā gucchamūlakā cipiṭā
tṛṇapattrī jalavāsā pṛthulā suviṣṭarā ca navāhvā
guṇḍāsinī kaṭuḥ svāde pittadāhaśramāpahā
tiktoṣṇā śvayathughnī ca vraṇadoṣanibarhaṇī
śūlī tu śūlapattrī syād aśākhā dhūmramūlikā
jalāśrayā mṛdulatā picchilā mahiṣīpriyā
śūlī tu picchilā coṣṇā gurur gaulyā balapradā
pittadāhaharā rucyā dugdhavṛddhipradāyikā
paripellaṃ plavaṃ dhānyaṃ gopuṭaṃ syāt kuṭannaṭam
sitapuṣpaṃ dāsapuraṃ gonardaṃ jīrṇabudhnakam
paripellaṃ kaṭūṣṇaṃ ca kaphamārutanāśanam
vraṇadāhāmaśūlaghnaṃ raktadoṣaharaṃ param
hijjalo 'tha nadīkānto jalajo dīrghapattrakaḥ
nadījo niculo raktaḥ kārmukaḥ kathitaś ca saḥ
hijjalaḥ kaṭur uṣṇaś ca pavitro bhūtanāśanaḥ
vātāmayaharo nānāgrahasaṃcāradoṣajit
śaivālaṃ jalanīlī syāt śaivalaṃ jalajaṃ ca tat
śaivālaṃ śītalaṃ snigdhaṃ saṃtāpavraṇanāśanam
itthaṃ nānākaṇṭakiviṭapiprastāvavyākhyātairaṇḍādikatṛṇavistārāḍhyam
vargaṃ vidvān vaidyakaviṣayaprāvīṇyajñeyaṃ paṇyāraṇyakaguṇam īyād vaidyaḥ
durvārāṃ vikṛtiṃ svasevanavidāṃ bhindanti ye bhūyasā durvāhāś ca haṭhena kaṇṭakitayā sūkṣmāś ca ye kecana
teṣām eṣa mahāgamāntarabhuvām āraṇyakānāṃ kila krūrātaṅkabhayārtanirvṛtikaro vargaḥ satāṃ saṃmataḥ
dvijānāṃ yo rājā jayati racayann oṣadhigaṇaṃ pratīto 'yaṃ nṝṇām amṛtakaratāṃ dhārayati ca
amuṣyāyaṃ vargo nṛharikṛtinaḥ kāṅkṣati kṛtau sthitiṃ śālmalyādir vasubhir abhidhāśekharamaṇau
prabhadraḥ pañcadhā proktaḥ kāśmaryo laghupūrvakaḥ
dvir agnimanthaḥ śyonākadvitayaṃ cājaśṛṅgikā
kāśmaryāśmantakaś cātha karṇikāradvayaṃ tathā
vṛścikālī ca kuṭajas tadbījaṃ ca śirīṣakaḥ
karañjaḥ ṣaḍvidho 'ṅkolo nīlaḥ sarjāśvakarṇakau
tālaḥ śrītālahintālamāḍās tūlas tamālakaḥ
caturvidhaḥ kadambo 'tha vānīraḥ kumbhivetasaḥ
dhavaś ca dhanvano bhūrjas tiniśaś ca tato 'rjunaḥ
haridrudagdhāśākhoṭāḥ śāko 'tho śiṃśapātrayam
asanatrayaṃ ca varuṇaḥ putrajīvaś ca piṇḍikā
kāraskaro 'tha kaṭabhyau kṣavako devasarṣapaḥ
ḍahur vikaṅkataś ceti svarābdhigaṇitāḥ kramāt
atha nigaditaḥ prabhadraḥ picumandaḥ pāribhadrako nimbaḥ
kākaphalaḥ kīreṣṭo netāriṣṭaś ca sarvatobhadraḥ
dhamano viśīrṇaparṇaḥ pavaneṣṭaḥ pītasārakaḥ śītaḥ
varatikto 'riṣṭaphalo jyeṣṭhāmālakaś ca hiṅguniryāsaḥ
chardanaś cāgnidhamano jñeyā nāmnāṃ tu viṃśatiḥ
prabhadrakaḥ prabhavati śītatiktakaḥ kaphavraṇakṛmivamiśophaśāntaye
balāsabhid bahuviṣapittadoṣajid viśeṣato hṛdayavidāhaśāntikṛt
mahānimbo madodrekaḥ kārmukaḥ keśamuṣṭikaḥ
kākāṇḍo ramyako 'kṣīro mahātikto himadrumaḥ
mahānimbas tu śiśiraḥ kaṣāyaḥ kaṭutiktakaḥ
asradāhabalāsaghno viṣamajvaranāśanaḥ
kaiḍaryo 'nyo mahānimbo rāmaṇo ramaṇas tathā
girinimbo mahāriṣṭaḥ śuklaśālaḥ kaphāhvayaḥ
kaiḍaryaḥ kaṭukas tiktaḥ kaṣāyaḥ śītalo laghuḥ
saṃtāpaśoṣakuṣṭhāsrakṛmibhūtaviṣāpahaḥ
bhūnimbo nāryatiktaḥ syāt kairāto rāmasenakaḥ
kairātatiktako haimaḥ kāṇḍatiktaḥ kirātakaḥ
bhūnimbo vātalas tiktaḥ kaphapittajvarāpahaḥ
vraṇasaṃropaṇaḥ pathyaḥ kuṣṭhakaṇḍūtiśophanut
nepālanimbo naipālas tṛṇanimbo jvarāntakaḥ
nāḍītikto 'rdhatiktaś ca nidrāriḥ saṃnipātahā
nepālanimbaḥ śītoṣṇo yogavāhī laghus tathā
tikto 'tikaphapittāsraśophatṛṣṇājvarāpahaḥ
kaṇḍūlaḥ kṛṣṇagarbhaś ca somavalkapracetasī
bhadrāvatī mahākumbhī kaiḍaryo rāmasenakaḥ
kumudā cogragandhaś ca bhadrā rañjanakas tathā
kumbhī ca laghukāśmaryaḥ śrīparṇī ca tripañcadhā
kaṭphalaḥ kaṭur uṣṇaś ca kāsaśvāsajvarāpahaḥ
ugradāhaharo rucyo mukharogaśamapradaḥ
agnimantho 'gnimathanaḥ tarkārī vaijayantikā
vahnimantho 'raṇī ketuḥ śrīparṇī karṇikā jayā
nādeyī vijayānantā nadī yāvat trayodaśa
tarkārī kaṭur uṣṇā ca tiktānilakaphāpahā
śophaśleṣmāgnimāndyārśoviḍbandhādhmānanāśanī
kṣudrāgnimanthas tapano vijayā gaṇikārikā
araṇir laghumanthaś ca tejovṛkṣas tanutvacā
agnimanthadvayaṃ caiva tulyaṃ vīryarasādiṣu
tatprayogānusāreṇa yojayet svamanīṣayā
śyonākaḥ śukanāsaś ca kaṭvaṅgo 'tha kaṭaṃbharaḥ
mayūrajaṅgho 'ralukaḥ priyajīvaḥ kuṭannaṭaḥ
śyonākaḥ pṛthuśimbo 'nyo bhallako dīrghavṛntakaḥ
potavṛkṣaś ca ṭeṇṭūko bhūtasāro munidrumaḥ
niḥsāraḥ phalguvṛntākaḥ pūtipattro vasantakaḥ
maṇḍūkaparṇaḥ pītāṅgo jambūkaḥ pītapādakaḥ
vātāriḥ pītakaḥ śoṇaḥ kuṭanaś ca virecanaḥ
bhramareṣṭo barhijaṅgho netranetramitābhidhaḥ
śyonākayugalaṃ tiktaṃ śītalaṃ ca tridoṣajit
pittaśleṣmātisāraghnaṃ saṃnipātajvarāpaham
ṭeṇṭuphalaṃ kaṭūṣṇaṃ ca kaphavātaharaṃ laghu
dīpanaṃ pācanaṃ hṛdyaṃ rucikṛl lavaṇāmlakam
ajaśṛṅgī meṣaśṛṅgī vartikā sarpadaṃṣṭrikā
cakṣuṣyā tiktadugdhā ca putraśreṇī viṣāṇikā
ajaśṛṅgī kaṭus tiktā kaphārśaḥśūlaśophajit
cakṣuṣyā śvāsahṛdrogaviṣakāsātikuṣṭhajit
ajaśṛṅgīphalaṃ tiktaṃ kaṭūṣṇaṃ kaphavātajit
jaṭharānalakṛt hṛdyaṃ ruciraṃ lavaṇāmlakam
syāt kāśmaryaḥ kāśmarī kṛṣṇavṛntā hīrā bhadrā sarvatobhadrikā ca
śrīparṇī syāt sindhuparṇī subhadrā kambhārī sā kaṭphalā bhadraparṇī
kumudā ca gopabhadrā vidāriṇī kṣīriṇī mahābhadrā
madhuparṇī svabhadrā kṛṣṇā śvetā ca rohiṇī gṛṣṭiḥ
sthūlatvacā madhumatī suphalā medinī mahākumudā
sudṛḍhatvacā ca kathitā vijñeyonatriṃśatir nāmnām
kāśmarī kaṭukā tiktā gurūṣṇā kaphaśophanut
tridoṣaviṣadāhārtijvaratṛṣṇāsradoṣajit
aśmantakaś cendukaś ca kuddālaś cāmlapattrakaḥ
ślakṣṇatvak pīlupattraś ca smṛto yamalapattrakaḥ
aśmāntakenduśapharī śilāntaś cāmbudaḥ smṛtaḥ
pāṣāṇāntaka ity ukto vahnicandramitāhvayaḥ
aśmantakaḥ syān madhuraḥ kaṣāyaḥ suśītalaḥ pittaharaḥ pramehajit
vidāhatṛṣṇāviṣamajvarāpaho viṣārtivicchardiharaś ca bhūtajit
atha bhavati karṇikāro rājataruḥ pragrahaś ca kṛtamālaḥ
suphalaś ca parivyādho vyādhiripuḥ paṅktibījako vasusaṃjñaḥ
karṇikāro rase tiktaḥ kaṭūṣṇaḥ kaphaśūlahṛt
udarakṛmimehaghno vraṇagulmanivāraṇaḥ
āragvadho 'nyo manthāno rocanaś caturaṅgulaḥ
ārevato dīrghaphalo vyādhighāto nṛpadrumaḥ
hemapuṣpo rājataruḥ kaṇḍūghnaś ca jvarāntakaḥ
arujaḥ svarṇapuṣpaś ca svarṇadruḥ kuṣṭhasūdanaḥ
karṇābharaṇakaḥ prokto mahārājadrumaḥ smṛtaḥ
karṇikāro mahādiḥ syāt proktaś caikonaviṃśatiḥ
āragvadho 'timadhuraḥ śītaḥ śūlāpahārakaḥ
jvarakaṇḍūkuṣṭhamehakaphaviṣṭambhanāśanaḥ
vṛścikālī viṣāṇī ca viṣaghnī netrarogahā
uṣṭrikāpy aliparṇī ca dakṣiṇāvartakī tathā
kalikāpy āgamāvartā devalāṅgulikā tathā
karabhā bhūridugdhā ca karkaśā cāmarā ca sā
svarṇapuṣpā yugmaphalā tathā kṣīraviṣāṇikā
proktā bhāsurapuṣpā ca vasucandrasamāhvayā
vṛścikālī kaṭus tiktā soṣṇā hṛdvaktraśuddhikṛt
raktapittaharā balyā vibandhārocakāpahā
kuṭajaḥ kauṭajaḥ śakro vatsako girimallikā
kaliṅgo mallikāpuṣpaḥ prāvṛṣyaḥ śakrapādapaḥ
varatikto yavaphalaḥ saṃgrāhī pāṇḍuradrumaḥ
prāvṛṣeṇyo mahāgandhaḥ syāt pañcadaśadhābhidhaḥ
kuṭajaḥ kaṭutiktoṣṇaḥ kaṣāyaś cātisārajit
tatrāsito 'srapittaghnas tvagdoṣārśonikṛntanaḥ
indrayavā tu śakrāhvā śakrabījāni vatsakaḥ
tathā vatsakabījāni bhadrajā kuṭajāphalam
jñeyā bhadrayavā caiva bījāntā kuṭajābhidhā
tathā kaliṅgabījāni paryāyair daśadhābhidhā
indrayavā kaṭus tiktā śītā kaphavātaraktapittaharā
dāhātisāraśamano nānājvaradoṣaśūlamūlaghnī
śirīṣaḥ śītapuṣpaś ca bhaṇḍiko mṛdupuṣpakaḥ
śukeṣṭo barhipuṣpaś ca viṣahantā supuṣpakaḥ
uddānakaḥ śukatarur jñeyo lomaśapuṣpakaḥ
kapītanaḥ kaliṅgaś ca śyāmalaḥ śaṅkhinīphalaḥ
madhupuṣpas tathā vṛttapuṣpaḥ saptadaśāhvayaḥ
śirīṣaḥ kaṭukaḥ śīto viṣavātaharaḥ paraḥ
pāmāsṛkkuṣṭhakaṇḍūtitvagdoṣasya vināśanaḥ
karañjo naktamālaś ca pūtikaś cirabilvakaḥ
pūtiparṇo vṛddhaphalo rocanaś ca prakīryakaḥ
karañjaḥ kaṭur uṣṇaś ca cakṣuṣyo vātanāśanaḥ
tasya sneho 'tisnigdhaś ca vātaghnaḥ sthiradīptidaḥ
anyo ghṛtakarañjaḥ syāt prakīryo ghṛtaparṇakaḥ
snigdhapattras tapasvī ca viṣāriś ca virocanaḥ
ghṛtakarañjaḥ kaṭūṣṇo vātahṛd vraṇanāśanaḥ
sarvatvagdoṣaśamano viṣasparśavināśanaḥ
jñeyo mahākarañjo 'nyaḥ ṣaḍgrantho hasticāriṇī
udakīryā viṣaghnī ca kākaghnī madahastinī
aṅgāravallī śārṅgeṣṭā madhusattāvamāyinī
hastirohaṇakaś caiva jñeyo hastikarañjakaḥ
sumanāḥ kākabhāṇḍī ca madamattaś ca ṣoḍaśa
mahākarañjas tīkṣṇoṣṇaḥ kaṭuko viṣanāśanaḥ
kaṇḍūvicarcikākuṣṭhatvagdoṣavraṇanāśanaḥ
prakīryo rajanīpuṣpaḥ sumanāḥ pūtikarṇikaḥ
pūtikarañjaḥ kaiḍaryaḥ kalimālaś ca saptadhā
anyo gucchakarañjaḥ snigdhadalo gucchapucchako nandī
gucchī ca mātṛnandī sānando dantadhāvano vasavaḥ
karañjaḥ kaṭutiktoṣṇo viṣavātārtikṛntanaḥ
kaṇḍūvicarcikākuṣṭhasparśatvagdoṣanāśanaḥ
rīṭhākarañjakas tv anyo gucchalo gucchapuṣpakaḥ
rīṭhā gucchaphalo 'riṣṭo maṅgalyaḥ kumbhabījakaḥ
prakīryaḥ somavalkaś ca phenilo rudrasaṃjñakaḥ
rīṭhākarañjas tiktoṣṇaḥ kaṭuḥ snigdhaś ca vātajit
kaphaghnaḥ kuṣṭhakaṇḍūtiviṣavisphoṭanāśanaḥ
aṅkolaḥ koṭharo recī gūḍhapattro nikocakaḥ
guptasnehaḥ pītasāro madano gūḍhamallikā
pītas tāmraphalo jñeyo dīrghakālo guṇāḍhyakaḥ
kolaḥ kolambakarṇaś ca gandhapuṣpaś ca rocanaḥ
vijñānatailagarbhaś ca smṛtisaṃkhyābhidhā smṛtaḥ
aṅkolaḥ kaṭukaḥ snigdho viṣalūtādidoṣanut
kaphānilaharaḥ sūtaśuddhikṛt recanīyakaḥ
nīlas tu nīlavṛkṣo vātāriḥ śophanāśano nakhanāmā
nakhavṛkṣaś ca nakhālur nakhapriyo diggajendramitasaṃjñaḥ
nīlavṛkṣas tu kaṭukaḥ kaṣāyoṣṇo laghus tathā
vātāmayapraśamano nānāśvayathunāśanaḥ
sarjaḥ sarjarasaḥ śālaḥ kālakuṭo rajodbhavaḥ
vallīvṛkṣaś cīraparṇo rālaḥ kārśyo 'jakarṇakaḥ
vastakarṇaḥ kaṣāyī ca lalano gandhavṛkṣakaḥ
vaṃśaś ca śālaniryāso divyasāraḥ sureṣṭakaḥ
śūro 'gnivallabhaś caiva yakṣadhūpaḥ susiddhakaḥ
sarjas tu kaṭutiktoṣṇo himaḥ snigdho 'tisārajit
pittāsradoṣakuṣṭhaghnaḥ kaṇḍūvisphoṭavātajit
jaraṇadrumo 'śvakarṇas tārkṣyaprasavaś ca śasyasaṃvaraṇaḥ
dhanyaś ca dīrghaparṇaḥ kuśikataruḥ kauśikaś cāpi
aśvakarṇaḥ kaṭus tiktaḥ snigdhaḥ pittāsranāśanaḥ
jvaravisphoṭakaṇḍūghnaḥ śirodoṣārtikṛntanaḥ
tālas tāladrumaḥ patrī dīrghaskandho dhvajadrumaḥ
tṛṇarājo madhuraso madāḍhyo dīrghapādapaḥ
cirāyus tarurājaś ca gajabhakṣyo dṛḍhacchadaḥ
dīrghapatro gucchapattro 'py āsavadruś ca ṣoḍaśa
tālaś ca madhuraḥ śītapittadāhaśramāpahaḥ
saraś ca kaphapittaghno madakṛd dāhaśoṣanut
śrītālo madhutālaś ca lakṣmītālo mṛducchadaḥ
viśālapattro lekhārho masīlekhyadalas tathā
śirālapattrakaś caiva yāmyodbhūto navāhvayaḥ
śrītālo madhuro 'tyantam īṣac caiva kaṣāyakaḥ
pittajit kaphakārī ca vātam īṣat prakopayet
hintālaḥ sthūlatālaś ca valkapattro bṛhaddalaḥ
garbhasrāvī latātālo bhīṣaṇo bahukaṇṭakaḥ
sthirapattro dvidhālekhyaḥ śirāpattraḥ sthirāṅghripaḥ
amlasāro bṛhattālaḥ syāc caturdaśadhābhidhaḥ
hintālo madhurāmlaś ca kaphakṛt pittadāhanut
śramatṛṣṇāpahārī ca śiśiro vātadoṣanut
māḍo māḍadrumo dīrgho dhvajavṛkṣo vitānakaḥ
madyadrumo mohakārī madadrur ṛjur aṅkadhā
māḍas tu śiśiro rucyaḥ kaṣāyaḥ pittadāhakṛt
tṛṣṇāpaho marutkārī śramahṛt śleṣmakārakaḥ
tūlaṃ tūdaṃ brahmakāṣṭhaṃ brāhmaṇeṣṭaṃ ca yūpakam
brahmadāru supuṣpaṃ ca surūpaṃ nīlavṛntakam
kramukaṃ viprakāṣṭhaṃ ca mṛdusāraṃ dvibhūmitam
tūlaṃ tu madhurāmlaṃ syāt vātapittaharaṃ saram
dāhapraśamanaṃ vṛṣyaṃ kaṣāyaṃ kaphanāśanam
tamālo nīlatālaḥ syāt kālaskandhas tamālakaḥ
nīladhvajaś ca tāpiñchaḥ kālatālo mahābalaḥ
tamālo madhuro balyo vṛṣyaś ca śiśiro guruḥ
kaphapittatṛṣādāhaśramabhrāntikaraḥ paraḥ
kadambo vṛttapuṣpaś ca surabhir lalanāpriyaḥ
kādambaryaḥ sindhupuṣpo madāḍhyaḥ karṇapūrakaḥ
kadambas tiktakaṭukaḥ kaṣāyo vātanāśanaḥ
śītalaḥ kaphapittārtināśanaḥ śukravardhanaḥ
dhārākadambaḥ prāvṛṣyaḥ pulakī bhṛṅgavallabhaḥ
meghāgamapriyo nīpaḥ prāvṛṣeṇyaḥ kadambakaḥ
dhūlīkadambaḥ kramukaprasūnaḥ parāgapuṣpo balabhadrasaṃjñakaḥ
vasantapuṣpo makarandavāso bhṛṅgapriyo reṇukadambako 'ṣṭau
bhūmīkadambo bhūnimbo bhūmijo bhṛṅgavallabhaḥ
laghupuṣpo vṛttapuṣpo viṣaghno vraṇahārakaḥ
trikadambāḥ kaṭur varṇyā viṣaśophaharā himāḥ
kaṣāyāḥ pittalās tiktā vīryavṛddhikarāḥ parāḥ
vānīro vṛttapuṣpaś ca śākhālo jalavetasaḥ
vyādhighātaḥ parivyādho nādeyo jalasambhavaḥ
vānīras tiktaśiśiro rakṣoghno vraṇaśodhanaḥ
pittāsrakaphadoṣaghnaḥ saṃgrāhī ca kaṣāyakaḥ
kumbhī romāluviṭapī romaśaḥ parpaṭadrumaḥ
kumbhī kaṭuḥ kaṣāyoṣṇo grāhī vātakaphāpahaḥ
vetaso niculo jñeyo vañjulo dīrghapattrakaḥ
kalano mañjarīnamraḥ suṣeṇo gandhapuṣpakaḥ
vetasaḥ kaṭukaḥ svāduḥ śīto bhūtavināśanaḥ
pittaprakopaṇo rucyo vijñeyo dīpanaḥ paraḥ
raktapittodbhavaṃ rogaṃ kuṣṭhadoṣaṃ ca nāśayet
dhavo dṛḍhatarur gauraḥ kaṣāyo madhuratvacaḥ
śuklavṛkṣaḥ pāṇḍutarur dhavalaḥ pāṇḍuro nava
dhavaḥ kaṣāyaḥ kaṭukaḥ kaphaghno 'nilanāśanaḥ
pittaprakopaṇo rucyo vijñeyo dīpanaḥ paraḥ
dhanvano raktakusumo dhanuvṛkṣo mahābalaḥ
rujāpahaḥ picchalako rūkṣaḥ svāduphalaś ca saḥ
dhanvanaḥ kaṭukoṣṇaś ca kaṣāyaḥ kaphanāśanaḥ
dāhaśoṣakaro grāhī kaṇṭhāmayaśamapradaḥ
bhūrjo valkadrumo bhurjaḥ sucarmā bhūrjapatrakaḥ
citratvag bindupattraś ca rakṣāpattro vicitrakaḥ
bhūtaghno mṛdupattraś ca śailendrastho dvibhūmitaḥ
bhūrjaḥ kaṭukaṣāyoṣṇo bhūtarakṣākaraḥ paraḥ
tridoṣaśamanaḥ pathyo duṣṭakauṭilyanāśanaḥ
tiniśaḥ syandanaś cakrī śatāṅgaḥ śakaṭo rathaḥ
rathiko bhasmagarbhaś ca meṣī jaladharo daśa
tiniśas tu kaṣāyoṣṇaḥ kapharaktātisārajit
grāhako dāhajanano vātāmayaharaḥ paraḥ
arjunaḥ śambaraḥ pārthaś citrayodhī dhanaṃjayaḥ
vairāntakaḥ kirīṭī ca gāṇḍīvī śivamallakaḥ
savyasācī nadīsarjaḥ karṇāriḥ kuruvīrakaḥ
kaunteya indrasūnuś ca vīradruḥ kṛṣṇasārathiḥ
pṛthājaḥ phālguno dhanvī kakubhaś caikaviṃśatiḥ
arjunas tu kaṣāyoṣṇaḥ kaphaghno vraṇanāśanaḥ
pittaśramatṛṣārtighno mārutāmayakopanaḥ
haridruḥ pītadāruḥ syāt pītakāṣṭhaś ca pītakaḥ
kadambakaḥ supuṣpaś ca surāhvaḥ pītakadrumaḥ
haridruḥ śītalas tikto maṅgalyaḥ pittavāntijit
aṅgakāntikaro balyo nānātvagdoṣanāśanaḥ
dagdhā dagdharuhā proktā dagdhikā ca sthaleruhā
romaśā karkaśadalā bhasmarohā sudagdhikā
dagdhā kaṭukaṣāyoṣṇā kaphavātanikṛntanī
pittaprakopaṇī caiva jaṭharānaladīpanī
śākhoṭaḥ syād bhūtavṛkṣo gavākṣī yūkāvāso bhūrjapattraś ca pītaḥ
kauśikyo 'jakṣīranāśaś ca sūktas tiktoṣṇo 'yaṃ pittakṛd vātahārī
śākaḥ krakacapattraḥ syāt kharapattro 'tipattrakaḥ
mahīsahaḥ śreṣṭakāṣṭhaḥ sthirasāro gṛhadrumaḥ
śākas tu sārakaḥ proktaḥ pittadāhaśramāpahaḥ
kaphaghnaṃ madhuraṃ rucyaṃ kaṣāyaṃ śākavalkalam
śiṃśapā tu mahāśyāmā kṛṣṇasārā ca dhūmrikā
tīkṣṇasārā ca dhīrā ca kapilā kṛṣṇaśiṃśapā
śyāmādiśiṃśapā tiktā kaṭūṣṇā kaphavātanut
naṣṭājīrṇaharā dīpyā śophātīsārahāriṇī
śiṃśapānyā śvetapattrā sitāhvādiś ca śiṃśapā
śvetādiśiṃśapā tiktā śiśirā pittadāhanut
kapilā śiṃśapā cānyā pītā kapilaśiṃśapā
sāriṇī kapilākṣī ca bhasmagarbhā kuśiṃśapā
kapilā śiṃśapā tiktā śītavīryā śramāpahā
vātapittajvaraghnī ca chardihikkāvināśinī
śiṃśapātritayaṃ varṇyaṃ himaśophavisarpajit
pittadāhapraśamanaṃ balyaṃ rucikaraṃ param
asanas tu mahāsarjaḥ saurir bandhūkapuṣpakaḥ
priyako bījavṛkṣaś ca nīlakaḥ priyaśālakaḥ
asanaḥ kaṭur uṣṇaś ca tikto vātārtidoṣanut
sārako galadoṣaghno raktamaṇḍalanāśanaḥ
dvitīyo nīlabījaḥ syān nīlapattraḥ sunīlakaḥ
nīladrumo nīlasāro nīlaniryāsako rasaiḥ
bījavṛkṣau kaṭū śītau kaṣāyau kuṣṭhanāśanau
sārakau kaṇḍudadrughnau śreṣṭhas tatrāsitas tayoḥ
varuṇaḥ śvetapuṣpaś ca tiktaśākaḥ kumārakaḥ
śvetadrumaḥ sādhuvṛkṣaḥ tamālo mārutāpahaḥ
varuṇaḥ kaṭur uṣṇaś ca raktadoṣaharaḥ paraḥ
śīrṣavātaharaḥ snigdho dīpyo vidradhivātajit
putrajīvaḥ pavitraś ca garbhadaḥ sutajīvakaḥ
kuṭajīvo 'patyajīvaḥ siddhido 'patyajīvakaḥ
putrajīvo himo vṛṣyaḥ śleṣmado garbhajīvadaḥ
cakṣuṣyaḥ pittaśamano dāhatṛṣṇānivāraṇaḥ
mahāpiṇḍītaruḥ proktaḥ śvetapiṇḍītakaś ca saḥ
karahāṭaḥ kṣuraś caiva śastrakośataruḥ saraḥ
piṇḍītaruḥ kaṣāyoṣṇas tridoṣaśamano 'pi ca
carmarogāpahaś caiva viśeṣād raktadoṣajit
kāraskaras tu kimpāko viṣatindur viṣadrumaḥ
garadrumo ramyaphalaḥ kupākaḥ kālakūṭakaḥ
kāraskaraḥ kaṭūṣṇaś ca tiktaḥ kuṣṭhavināśanaḥ
vātāmayāsrakaṇḍūtikaphāmārśovraṇāpahaḥ
kaṭabhī nābhikā śauṇḍī pāṭalī kiṇihī tathā
madhureṇuḥ kṣudraśāmā kaiḍaryaḥ śyāmalā nava
śitādikaṭabhī śvetā kiṇihī girikarṇikā
śirīṣapattrā kālindī śatapādī viṣaghnikā
mahāśvetā mahāśauṇḍī mahādikaṭabhī tathā
kaṭabhī bhavet kaṭūṣṇā gulmaviṣādhmānaśūladoṣaghnī
vātakaphājīrṇarujāśamanī śvetā ca tatra guṇayuktā
kṣavakaḥ kṣurakas tīkṣṇaḥ krūro bhūtāṅkuśaḥ kṣavaḥ
rājodvejanasaṃjñaś ca bhūtadrāvī grahāhvayaḥ
bhūtāṅkuśas tīvragandhaḥ kaṣāyoṣṇaḥ kaṭus tathā
bhūtagrahādidoṣaghnaḥ kaphavātanikṛntanaḥ
devasarṣapakaś cākṣo badaro raktamūlakaḥ
surasarṣapakaś caindras tathā sūkṣmadalaḥ smṛtaḥ
sarṣapo nirjarādiḥ syāt kurarāṅghrir navābhidhaḥ
devasarṣapanāmā tu kaṭūṣṇaḥ kaphanāśanaḥ
jantudoṣaharo rucyo vaktrāmayaviśodhanaḥ
lakuco likucaḥ śālaḥ kaṣāyī dṛḍhavalkalaḥ
ḍahuḥ kārśyaś ca śūraś ca sthūlaskandho navāhvayaḥ
lakucaḥ svarase tiktaḥ kaṣāyoṣṇo laghus tathā
kaphadoṣaharo dāhī malasaṃgrahadāyakaḥ
vikaṅkato vyāghrapādo granthilaḥ svādukaṇṭakaḥ
kaṇṭhapādo bahuphalo gopaghoṇṭā sruvadrumaḥ
mṛduphalo dantakāṣṭho yajñīyo brahmapādapaḥ
piṇḍarohiṇakaḥ pūtaḥ kiṅkiṇī ca tripañcadhā
vikaṅkato 'mlamadhuraḥ pāke 'timadhuro laghuḥ
dīpanaḥ kāmalāsraghnaḥ pācanaḥ pittanāśanaḥ
itthaṃ vanyamahīruhāhvayaguṇābhikhyānamukhyānayā bhaṅgyā bhaṅguritābhidhāntaramahābhogaśriyā bhāsvaram
vaidyo vai dyatu vargam enam akhilaṃ vijñāya vaijñānikaḥ prajñālokavijṛmbhaṇena sahasā svairaṃ gadānāṃ gaṇam
ye vṛścanti nṛṇāṃ gadān gurutarān ākramya vīryāsinā ye sthitvāpi vane guṇena sarujāṃ svenāvanaṃ tanvate
teṣām eṣa mahān asīmamahimā vanyātmanāṃ vāsabhūr vṛkṣāṇāṃ bhaṇito bhiṣagbhir asamo yo vṛkṣavargākhyayā
yaḥ kāśmīrakulojjvalāmbujavanīhaṃso 'pi saṃsevyate nityollāsitanīlakaṇṭhamanasaḥ prītyādyabhagnaśriyā
tasyāyaṃ navamaḥ kṛtau naraharer vargaḥ prabhadrādiko bhadrātmany abhidhānaśekharaśikhācūḍāmaṇau saṃsthitaḥ
caturdhā karavīro 'tha dhattūratritayaṃ tathā
kovidāro 'bdhir arkaḥ syān nameruḥ kiṃśukas tathā
punnāgas tilako 'gastyaḥ pāṭalyau ca dvidhā smṛte
aśokaś campako dhanvī ketakī dvividhā tathā
sindūrī ca tathā jātī mudgaraḥ śatapattrikā
mallikā ca caturdhā syād vāsantī navamallikā
atimukto dvidhā yūthī kubjako mucakundakaḥ
karuṇī mādhavī cātha gaṇikārī ca kundakaḥ
bakakevikabandhūkās trisandhiś ca japā tathā
proktā bhramaramārī ca taruṇy amlānakas tathā
kiṅkirāto 'tha bālākhyo jhiṇṭikā coṣṭrakāṇḍikā
tagaraṃ damanadvandvaṃ tulasī maruvo dvidhā
arjakaś ca caturgaṅgā pattrī pācī ca bālakaḥ
barbaro mañcikāpattraḥ proktā cārāmaśītalā
atha kamalapuṇḍarīkāhvayakokanadāni padminī caiva
padmākṣaṃ ca mṛṇālaṃ tatkandaḥ kesaraś ca tathā
utpalakumudakuvalayam utpalinī cāṅkavasumityā
uttaṃsanāmni varge dravyāṇy atropadiśyante
karavīro mahāvīro hayamāro 'śvamārakaḥ
hayaghnaḥ pratihāsaś ca śatakundo 'śvarodhakaḥ
hayārir vīrakaḥ kundaḥ śakundaḥ śvetapuṣpakaḥ
aśvāntakas tathāśvaghno nakharāhvo 'śvanāśakaḥ
sthalādikumudaḥ prokto divyapuṣpo harapriyaḥ
gaurīpuṣpaḥ siddhapuṣpo dvikarāhvaḥ prakīrtitaḥ
karavīraḥ kaṭus tīkṣṇaḥ kuṣṭhakaṇḍūtināśanaḥ
vraṇārtiviṣavisphoṭaśamano 'śvamatipradaḥ
raktakaravīrako 'nyo raktaprasavo gaṇeśakusumaś ca
caṇḍīkusumaḥ krūro bhūtadrāvī ravipriyo munibhiḥ
raktas tu karavīraḥ syāt kaṭustīkṣṇo viśodhakaḥ
tvagdoṣavraṇakaṇḍūtikuṣṭhahārī viṣāpahaḥ
pītakaravīrako 'nyaḥ pītaprasavaḥ sugandhikusumaś ca
kṛṣṇas tu kṛṣṇakusumaś caturvidho 'yaṃ guṇe tulyaḥ
dhattūraḥ kitavo dhūrta unmattaḥ kanakāhvayaḥ
śaṭho mātulakaḥ śyāmo madanaḥ śivaśekharaḥ
kharjūghnaḥ kāhalāpuṣpaḥ khalaḥ kaṇṭaphalas tathā
mohanaḥ kalabhonmattaḥ śaivaḥ saptadaśāhvayaḥ
dhattūraḥ kaṭur uṣṇaś ca kāntikārī vraṇārtinut
tvagdoṣakharjūkaṇḍūtijvarahārī bhramapradaḥ
kṛṣṇadhattūrakaḥ siddhaḥ kanakaḥ sacivaḥ śivaḥ
kṛṣṇapuṣpo viṣārātiḥ krūradhūrtaś ca kīrtitaḥ
rājadhattūrakaś cānyo rājadhūrto mahāśaṭhaḥ
nistraiṇipuṣpako bhrānto rājasvarṇaḥ ṣaḍāhvayaḥ
sitanīlakṛṣṇalohitapītaprasavāś ca santi dhattūrāḥ
sāmānyaguṇopetās teṣu guṇāḍhyas tu kṛṣṇakusumaḥ syāt
kovidāraḥ kāñcanāraḥ kuddālaḥ kanakārakaḥ
kāntapuṣpaś ca karakaḥ kāntāro yamalacchadaḥ
pītapuṣpaḥ suvarṇāro girijaḥ kāñcanārakaḥ
yugmapatro mahāpuṣpaḥ syāc caturdaśadhābhidhaḥ
kovidāraḥ kaṣāyaḥ syāt saṃgrāhī vraṇaropaṇaḥ
dīpanaḥ kaphavātaghno mūtrakṛcchranibarhaṇaḥ
arkaḥ kṣīradalaḥ pucchī pratāpaḥ kṣīrakāṇḍakaḥ
vikṣīro bhāskaraḥ kṣīrī kharjūghnaḥ śivapuṣpakaḥ
bhañjanaḥ kṣīraparṇī syāt savitā ca vikīraṇaḥ
sūryāhvaś ca sadāpuṣpo ravir āsphoṭakas tathā
tūlaphalaḥ śukaphalo viṃśatiś ca samāhvayaḥ
arkas tu kaṭur uṣṇaś ca vātajid dīpanīyakaḥ
śophavraṇaharaḥ kaṇḍūkuṣṭhakrimivināśanaḥ
śuklārkas tapanaḥ śvetaḥ pratāpaś ca sitārkakaḥ
supuṣpaḥ śaṅkarādiḥ syād atyarko vṛttamallikā
śvetārkaḥ kaṭutiktoṣṇo malaśodhanakārakaḥ
mūtrakṛcchrāsraśophārtivraṇadoṣavināśanaḥ
rājārko vasuko 'larko mandāro gaṇarūpakaḥ
kāṣṭhīlaś ca sadāpuṣpo jñeyo 'tra saptasaṃmitaḥ
rājārkaḥ kaṭutiktoṣṇaḥ kaphamedoviṣāpahaḥ
vātakuṣṭhavraṇān hanti śophakaṇḍūvisarpanut
śvetamandārakas tv anyaḥ pṛthvī kuravakaḥ smṛtaḥ
dīrghapuṣpaḥ sitālarko dīrghātyarkaḥ rasāhvayaḥ
śvetamandārako 'tyuṣṇas tikto malaviśodhanaḥ
mūtrakṛcchravraṇān hanti krimīn atyantadāruṇān
nameruḥ surapuṃnāgaḥ sureṣṭaḥ suraparṇikā
suratuṅgaś ca pañcāhvaḥ punnāgaguṇasaṃyutaḥ
palāśaḥ kiṃśukaḥ parṇo vātapotho 'tha yājñikaḥ
triparṇo vakrapuṣpaś ca pūtadrur brahmavṛkṣakaḥ
brahmopanetā kāṣṭhadruḥ paryāyaikādaśa smṛtāḥ
palāśas tu kaṣāyoṣṇaḥ krimidoṣavināśanaḥ
tadbījaṃ pāmakaṇḍūtidadrutvagdoṣanāśakṛt
tasya puṣpaṃ ca soṣṇaṃ ca kaṇḍūkuṣṭhārttināśanam
raktaḥ pītaḥ sito nīlaḥ kusumais tu vibhajyate
kiṃśukair guṇasāmye 'pi sito vijñānadaḥ smṛtaḥ
punnāgaḥ puruṣas tuṅgaḥ puṃnāmā pāṭalaḥ pumān
raktapuṣpo raktareṇur aruṇo 'yaṃ navāhvayaḥ
punnāgo madhuraḥ śītaḥ sugandhiḥ pittanāśakṛt
bhūtavidrāvaṇaś caiva devatānāṃ prasādanaḥ
tilako viśeṣakaḥ syān mukhamaṇḍanakaś ca puṇḍrakaḥ puṇḍraḥ
sthirapuṣpaḥ chinnaruho dagdharuho recakaś ca mṛtajīvī
taruṇīkaṭākṣakāmo vāsantaḥ sundaro 'bhīṣṭaḥ
bhālavibhūṣaṇasaṃjño vijñeyaḥ pañcadaśanāmā
tilako madhuraḥ snigdho vātapittakaphāpahaḥ
balapuṣṭikaro hṛdyo laghur medovivardhanaḥ
tilakatvak kaṣāyoṣṇā puṃstvaghnī dantadoṣanut
krimiśophavraṇān hanti raktadoṣavināśanī
agastyaḥ śīghrapuṣpaḥ syāt agastis tu munidrumaḥ
vraṇārir dīrghaphalako vakrapuṣpaḥ surapriyaḥ
sitapītanīlalohitakusumaviśeṣāc caturvidho 'gastiḥ
madhuraśiśirastridoṣaśramakāsavināśanaś ca bhūtaghnaḥ
agastyaṃ śiśiraṃ gaulyaṃ tridoṣaghnaṃ śramāpaham
balāsakāsavaivarṇyabhūtaghnaṃ ca balāpaham
pāṭalī tāmrapuṣpī ca kumbhikā raktapuṣpikā
vasantadūtī cāmoghā sthālī ca viṭavallabhā
sthiragandhāmbuvāsī ca kālavṛntīndubhūhvayā
pāṭalī tu rase tiktā kaṭūṣṇā kaphavātajit
śophādhmānavamiśvāsaśamanī sannipātanut
sitapāṭalikā cānyā sitakumbhī phaleruhā
sitā moghā kuberākṣī sitāhvā kāṣṭhapāṭalā
pāṭalī dhavalā proktā jñeyā vasumitāhvayā
sitapāṭalikā tiktā gurūṣṇā vātadoṣajit
vamihikkākaphaghnī ca śramaśoṣāpahārikā
aśokaḥ śokanāśaḥ syād viśoko vañjuladrumaḥ
madhupuṣpo 'paśokaś ca kaṅkeliḥ kelikas tathā
raktapallavakaś citro vicitraḥ karṇapūrakaḥ
subhagaḥ smarādhivāso doṣahārī prapallavaḥ
rāgī tarur hemapuṣpo rāmāvāmaṅghrighātakaḥ
piṇḍīpuṣpo naṭaś caiva pallavadrur dviviṃśatiḥ
aśokaḥ śiśiro hṛdyaḥ pittadāhaśramāpahaḥ
gulmaśūlodarādhmānanāśanaḥ krimikārakaḥ
campakaḥ svarṇapuṣpaś ca cāmpeyaḥ śītalacchadaḥ
subhago bhṛṅgamohī ca śītalo bhramarātithiḥ
surabhir dīpapuṣpaś ca sthiragandho 'tigandhakaḥ
sthirapuṣpo hemapuṣpaḥ pītapuṣpas tathāparaḥ
hemāhvaḥ sukumāras tu vanadīpo 'ṣṭabhūhvayaḥ
tatkalikā gandhaphalī bahugandhā gandhamodinī tredhā
campakaḥ kaṭukas tiktaḥ śiśiro dāhanāśanaḥ
kuṣṭhakaṇḍūvraṇaharo guṇāḍhyo rājacampakaḥ
kṣudrādicampakas tv anyaḥ sa jñeyo nāgacampakaḥ
phaṇicampakanāgāhvaś campako vanajaḥ śarāḥ
vanacampakaḥ kaṭūṣṇo vātakaphadhvaṃsano varṇyaḥ
cakṣuṣyo vraṇaropī vahnistambhaṃ karoti yogaguṇāt
bakulas tu sīdhugandhaḥ strīmukhamadhudohalaś ca madhupuṣpaḥ
surabhir bhramarānandaḥ sthirakusumaḥ kesaraś ca śāradikaḥ
karakaḥ sīdhusaṃjñas tu viśārado gūḍhapuṣpako dhanvī
madano madyāmodaś cirapuṣpaś ceti saptadaśasaṃjñaḥ
bakulaḥ śītalo hṛdyo viṣadoṣavināśanaḥ
madhuraś ca kaṣāyaś ca madāḍhyo haryadāyakaḥ
bakulakusumaṃ ca rucyaṃ kṣīrāḍhyaṃ surabhi śītalaṃ madhuram
snigdhakaṣāyaṃ kathitaṃ malasaṃgrahakārakaṃ caiva
ketakī tīkṣṇapuṣpā ca viphalā dhūlipuṣpikā
medhyā kaṇṭadalā caiva śivadviṣṭā nṛpapriyā
krakacā dīrghapatrā ca sthiragandhā tu pāṃśulā
gandhapuṣpendukalikā dalapuṣpā tripañcadhā
svarṇādiketakī tv anyā jñeyā sā hemaketakī
kanakaprasavā puṣpī haimī chinnaruhā tathā
viṣṭaruhā svarṇapuṣpī kāmakhaḍgadalā ca sā
ketakīkusumaṃ varṇyaṃ keśadaurgandhyanāśanam
hemābhaṃ madanonmādavardhanaṃ saukhyakāri ca
tasyāḥ stano 'tiśiśiraḥ kaṭuḥ pittakaphāpahaḥ
rasāyanakaro balyo dehadārḍhyakaraḥ paraḥ
sindūrī vīrapuṣpaś ca tṛṇapuṣpī karacchadaḥ
sindūrapuṣpī śoṇādipuṣpī ṣaḍāhvayaḥ smṛtaḥ
sindūrī kaṭukā tiktā kaṣāyā śleṣmavātajit
śiraārtiśamanī bhūtanāśā caṇḍīpriyā bhavet
jātī surabhigandhā syāt sumanā tu surapriyā
cetakī sukumārā tu saṃdhyāpuṣpī manoharā
rājaputrī manojñā ca mālatī tailabhāvinī
janeṣṭā hṛdyagandhā ca nāmāny asyāś caturdaśa
mālatī śītatiktā syāt kaphaghnī mukhapākanut
kuḍmalaṃ netrarogaghnaṃ vraṇavisphoṭakuṣṭhanut
mudgaro gandhasāras tu saptapattraś ca kardamī
vṛttapuṣpo 'tigandhaś ca gandharājo viṭapriyaḥ
geyapriyo janeṣṭaś ca mṛgeṣṭo rudrasaṃmitaḥ
mudgaro madhuraḥ śītaḥ surabhiḥ saukhyadāyakaḥ
manojño madhupānandakārī pittaprakopahṛt
śatapattrī tu sumanā suśītā śivavallabhā
saumyagandhā śatadalā suvṛttā śatapattrikā
śatapattrī himā tiktā kaṣāyā kuṣṭhanāśanī
mukhasphoṭaharā rucyā surabhiḥ pittadāhanut
mallikā bhadravallī tu gaurī ca vanacandrikā
śītabhīruḥ priyā saumyā nārīṣṭā girijā sitā
mallī ca damayantī ca candrikā modinī manuḥ
mallikā kaṭutiktā syāc cakṣuṣyā mukhapākanut
kuṣṭhavisphoṭakaṇḍūtiviṣavraṇaharā parā
vallikā modinī cānyā vaṭapattrā kumārikā
sugandhāḍhyā vṛttapuṣpā muktābhā vṛttamallikā
netrarogāpahantrī syāt kaṭūṣṇā vṛttamallikā
vraṇaghnī gandhabahalā dārayaty āsyajān gadān
vārṣikā tripuṭā tryasrā surūpā sulabhā priyā
śrīvallī ṣaṭpadānandā muktabandhā navābhidhā
vārṣikā śiśirā hṛdyā sugandhiḥ pittanāśanī
kaphavātaviṣasphoṭakrimidoṣāmanāśanī
sā dīrghavarttulapuṣpaviśeṣād anekanirdeśā
mṛgamadavāsā tv anyā kastūrīmallikā jñeyā
prātarvikasvaraikā sāyodbhidurāpi mallikā kāpi
vanamallikā nu sā syād āsphotā kiṃtu samaguṇopetā
vāsantī prahasantī vasantajā mādhavī mahājātiḥ
śītasahā madhubahalā vasantadūtī ca vasunāmnī
vāsantī śiśirā hṛdyā surabhiḥ śramahāriṇī
dhammillāmodinī mandamadanonmādadāyinī
navamallikātimodā graiṣmī grīṣmodbhavā ca sā
saptalā sukumārā ca surabhī sūcimallikā
sugandhā śikhariṇī syān nevālī cendubhūhvayā
navamallikātiśaityā surabhiḥ sarvarogahṛt
saivātimuktakākhyā puṇḍrakanāmnī ca kācid uktānyā
madanī bhramarānandā kāmakāntā ca pañcākhyā
atimuktaḥ kaṣāyaḥ syāc chiśiraḥ śramanāśanaḥ
pittadāhajvaronmādahikkāchardinivāraṇaḥ
yūthikā gaṇikāmbaṣṭhā māgadhī bālapuṣpikā
modanī bahugandhā ca bhṛṅgānandā gajāhvayā
anyā yūthī suvarṇāhvā sugandhā hemayūthikā
yuvatīṣṭā vyaktagandhā śikhaṇḍī nāgapuṣpikā
hariṇī pītayūthī ca potikā kanakaprabhā
manoharā ca gandhāḍhyā proktā trayodaśāhvayā
yūthikāyugalaṃ svādu śiśiraṃ śarkarārtinut
pittadāhatṛṣāhāri nānātvagdoṣanāśanam
sitapītanīlamecakanāmnyaḥ kusumena yūthikāḥ kathitāḥ
tiktahimapittakaphāmayajvaraghnyo vraṇādidoṣaharāḥ
sarvāsāṃ yūthikānāṃ tu rasavīryādisāmyatā
surūpaṃ tu sugandhāḍhyaṃ svarṇayūthyā viśeṣataḥ
kubjako bhadrataruṇo vṛttapuṣpo 'tikesaraḥ
mahāsahaḥ kaṇṭakāḍhyaḥ kharvo 'likulasaṅkulaḥ
kubjakaḥ surabhiḥ śīto raktapittakaphāpahaḥ
puṣpaṃ tu śītalaṃ varṇyaṃ dāhaghnaṃ vātapittajit
mucakundo bahupattraḥ sudalo harivallabhaḥ supuṣpaś ca
arghyārho lakṣmaṇako raktaprasavaś ca vasunāmā
mucakundaḥ kaṭutiktaḥ kaphakāsavināśanaś ca kaṇṭhadoṣaharaḥ
tvagdoṣaśophaśamano vraṇapāmāvināśanaś caiva
karuṇī grīṣmapuṣpī syād raktapuṣpī ca vāruṇī
rājapriyā rājapuṣpī sūkṣmā ca brahmacāriṇī
karuṇī kaṭutiktoṣṇā kaphamārutanāśinī
ādhmānaviṣavicchardijatrūrdhvaśvāsahāriṇī
mādhavī candravallī ca sugandhā bhramarotsavā
bhṛṅgapriyā bhadralatā bhūmimaṇḍapabhūṣaṇī
mādhavī kaṭukā tiktā kaṣāyā madagandhikā
pittakāsavraṇān hanti dāhaśoṣavināśinī
gaṇikārī kāñcanikā kāñcanapuṣpī vasantadūtī ca
gandhakusumātimodā vāsantī madamādinī caiva
gaṇikārī surabhitarā tridoṣaśamanī ca dāhaśoṣaharā
kāmakrīḍāḍambaraśambaraharacāpalaprasarā
kundas tu makarandaś ca mahāmodo manoharaḥ
muktāpuṣpaḥ sadāpuṣpas tārapuṣpo 'ṭṭahāsakaḥ
damano vanahāsaś ca manojño rudrasammitaḥ
kundo 'timadhuraḥ śītaḥ kaṣāyaḥ kaiśyabhāvanaḥ
kaphapittaharaś caiva saro dīpanapācanaḥ
bakaḥ pāśupataḥ śaivaḥ śivapiṇḍaś ca suvrataḥ
vasukaś ca śivāṅkaś ca śiveṣṭaḥ kramapūrakaḥ
śivamallī śivāhlādaḥ śāmbhavo ravisaṃmitaḥ
bako 'tiśiśiras tikto madhuro madhugandhakaḥ
pittadāhakaphaśvāsaśramahārī ca dīpanaḥ
kevikā kavikā kevā bhṛṅgārir nṛpavallabhā
bhṛṅgamārī mahāgandhā rājakanyālimohinī
kevikā madhurā śītā dāhapittaśramāpahā
vātaśleṣmarujāṃ hantrī pittacchardivināśinī
bandhūko bandhujīvaḥ syād oṣṭhapuṣpo 'rkavallabhaḥ
madhyaṃdino raktapuṣpo rāgapuṣpo haripriyaḥ
asitasitapītalohitapuṣpaviśeṣāccaturvidho bandhūkaḥ
jvarahārī vividhagrahapiśācaśamanaḥ prasādanaḥ savituḥ syāt
trisaṃdhiḥ sāṃdhyakusumā sandhivallī sadāphalā
trisandhyakusumā kāntā sukumārā ca saṃdhijā
trisandhis trividhā jñeyā raktā cānyā sitāsitā
kaphakāsaharā rucyā tvagdoṣaśamanī parā
japākhyā oḍrakākhyā ca raktapuṣpī javā ca sā
arkapriyā raktapuṣpī prātikā harivallabhā
japā tu kaṭur uṣṇā syād indraluptakanāśakṛt
vicchardijantujananī sūryārādhanasādhanī
bhramarārir bhṛṅgamārī bhṛṅgārir māṃsapuṣpikā
kuṣṭhārir bhramarī caiva jñeyā yaṣṭilatā muniḥ
tiktā bhramaramārī syād vātaśleṣmajvarāpahā
śophakaṇḍūtikuṣṭhaghnī vraṇadoṣāsthidoṣanut
taruṇī sahā kumārī gandhāḍhyā cārukesarā bhṛṅgeṣṭā
rāmataruṇī tu sudalā bahupattrā bhṛṅgavallabhā ca daśāhvā
taruṇī śiśirā snigdhā pittadāhajvarāpahā
madhurā mukhapākaghnī tṛṣṇāvicchardivāriṇī
mahatī tu rājataruṇī mahāsahā varṇyapuṣpako 'mlānaḥ
amilātakaḥ supuṣpaḥ suvarṇapuṣpaś ca saptāhvaḥ
vijñeyā rājataruṇī kaṣāyā kaphakāriṇī
cakṣuṣyā harṣadā hṛdyā surabhiḥ suravallabhā
atha raktāmlānaḥ syād raktasahākhyaḥ sa cāparimlānaḥ
raktāmalāntako 'pi ca raktaprasavaś ca kuravakaś caiva
rāmāliṅganakāmo rāgaprasavo madhūtsavaḥ prasavaḥ
subhago bhramarānandaḥ syād ity ayaṃ pakṣacandramitaḥ
uṣṇaḥ kaṭuḥ kuravako vātāmayaśophanāśano jvaranut
ādhmānaśūlakāsaśvāsārtipraśamano varṇyaḥ
pītaḥ sa kiṅkirātaḥ pītāmlānaḥ kuraṇṭakaḥ kanakaḥ
pītakuravaḥ supītaḥ sa pītakusumaś ca saptasaṃjñakaḥ syāt
kiṅkirātaḥ kaṣāyoṣṇas tiktaś ca kaphavātajit
dīpanaḥ śophakaṇḍūtiraktatvagdoṣanāśanaḥ
nīlapuṣpā tu sā dāsī nīlāmlānas tu chādanaḥ
bālā cārtagalā caiva nīlapuṣpā ca ṣaḍvidhā
ārtagalā kaṭus tiktā kaphamārutaśūlanut
kaṇḍūkuṣṭhavraṇān hanti śophatvagdoṣanāśanī
kaṇṭakaraṇṭo jhiṇṭī sā vanyasahacarī tu sā pītā
śoṇī kuravakanāmnī kaṇṭakinī śoṇajhiṇṭikā caiva
sānyā tu nīlajhiṇṭī nīlakuraṇṭaś ca nīlakusumā ca
bāṇo bāṇā dāsī kaṇṭārtagalā ca saptasaṃjñā syāt
jhiṇṭikāḥ kaṭukās tiktā dantāmayaśāntidāś ca śūlaghnāḥ
vātakaphaśophakāsatvagdoṣavināśakāriṇyaḥ
uṣṭrakāṇḍī raktapuṣpī jñeyā karabhakāṇḍikā
raktā lohitapuṣpī ca varṇapuṣpī ṣaḍāhvayā
uṣṭrakāṇḍī tu tiktoṣṇā rucyā hṛdrogahāriṇī
tadbījaṃ madhuraṃ śītaṃ vṛṣyaṃ saṃtarpaṇaṃ smṛtam
tagaraṃ kuṭilaṃ vakraṃ vinamraṃ kuñcitaṃ natam
śaṭhaṃ ca nahuṣākhyaṃ ca dadruhastaṃ ca barhaṇam
piṇḍītagarakaṃ caiva pārthivaṃ rājaharṣaṇam
kālānusārakaṃ kṣatraṃ dīnaṃ jihmaṃ munīndudhā
tagaraṃ śītalaṃ tiktaṃ dṛṣṭidoṣavināśanam
viṣārtiśamanaṃ pathyaṃ bhūtonmādabhayāpaham
atha damanakas tu damano dānto gandhotkaṭo munir jaṭilaḥ
daṇḍī ca pāṇḍurāgo brahmajaṭā puṇḍarīkaś ca
tāpasapattraḥ pattrī pavitrako devaśekharaś caiva
kulapattraś ca vinītas tapasvipattraś ca saptadhātrīkaḥ
damanaḥ śītalatiktaḥ kaṣāyakaṭukaś ca kuṣṭhadoṣaharaḥ
dvandvatridoṣaśamano viṣavisphoṭavikāraharaṇaḥ syāt
anyaś ca vanyadamano vanādināmā ca damanaparyāyaḥ
vīryastambhanakārī baladāyī cāmadoṣahārī ca
tulasī subhagā tīvrā pāvanī viṣṇuvallabhā
surejyā surasā jñeyā kāyasthā suradundubhī
surabhir bahupattrī ca mañjarī sā haripriyā
apetarākṣasī śyāmā gaurī tridaśamañjarī
bhūtaghnī pūtapattrī ca jñeyā caikonaviṃśatiḥ
tulasī kaṭutiktoṣṇā surabhiḥ śleṣmavātajit
jantubhūtakrimiharā rucikṛd vātaśāntikṛt
kṛṣṇā tu kṛṣṇatulasī śvetā lakṣmīḥ sitāhvayā
kāsavātakrimivamibhūtāpahāriṇī pūtā
maruvaḥ kharapattras tu gandhapattraḥ phaṇiñjhakaḥ
bahuvīryaḥ śītalakaḥ surāhvaś ca samīraṇaḥ
jambīraḥ prasthakusumo jñeyo maruvakas tathā
ājanmasurabhipattro marīcaś ca trayodaśa
dvidhā maruvakaḥ proktaḥ śvetaś caiva sitetaraḥ
śveto bheṣajakārye syād aparaḥ śivapūjane
maruvaḥ kaṭutiktoṣṇaḥ kṛmikuṣṭhavināśanaḥ
viḍbandhādhmānaśūlaghno māndyatvagdoṣanāśanaḥ
arjakaḥ kṣudratulasī kṣudraparṇo mukhārjakaḥ
ugragandhaś ca jambīraḥ kuṭheraś ca kaṭhiñjaraḥ
sitārjakas tu vaikuṇṭho vaṭapattraḥ kuṭherakaḥ
jambīro gandhabahulaḥ sumukhaḥ kaṭupattrakaḥ
kṛṣṇārjakaḥ kālamālo mālūkaḥ kṛṣṇamālukaḥ
syāt kṛṣṇamallikā proktā garaghno vanabarbaraḥ
trayo 'rjakāḥ kaṭūṣṇāḥ syuḥ kaphavātāmayāpahāḥ
netrāmayaharā rucyāḥ sukhaprasavakārakāḥ
vanabarbarikānyā tu sugandhiḥ suprasannakaḥ
doṣotkleśī viṣaghnaś ca sumukhaḥ sūkṣmapattrakaḥ
nidrāluḥ śophahārī ca suvaktraś ca daśāhvayaḥ
vanabarbarikā coṣṇā sugandhā kaṭukā ca sā
piśācavāntibhūtaghnī ghrāṇasaṃtarpaṇī parā
gaṅgāpattrī tu pattrī syāt sugandhā gandhapattrikā
gaṅgāpattrī kaṭūṣṇā ca vātajid vraṇaropaṇī
pācī marakatapattrī haritalatā haritapattrikā pattrī
surabhir mallāriṣṭā gārutmatapattrikā caiva
pācī kaṭutiktoṣṇā sakaṣāyā vātadoṣahantrī ca
grahabhūtavikārakārī tvagdoṣapraśamanī vraṇeṣu hitā
bālakaṃ vāriparyāyair uktaṃ hrīverakaṃ tathā
keśyaṃ vajram udīcyaṃ ca piṅgaṃ ca lalanāpriyam
bālaṃ ca kuntalośīraṃ kacāmodaṃ śaśīndudhā
bālakaṃ śītalaṃ tiktaṃ pittavāntitṛṣāpaham
jvarakuṣṭhātisāraghnaṃ keśyaṃ śvitravraṇāpanut
barbaraḥ sumukhaś caiva garaghnaḥ kṛṣṇabarbaraḥ
sukandano gandhapattraḥ pūtagandhaḥ surārhakaḥ
barbaraḥ kaṭukoṣṇaś ca sugandhir vāntināśanaḥ
visarpaviṣavidhvaṃsī tvagdoṣaśamanas tathā
suraparṇaṃ devaparṇaṃ vīraparṇaṃ sugandhikam
mañcipattraṃ sūkṣmapattraṃ devārhaṃ gandhapattrakam
kaṭūṣṇaṃ suraparṇaṃ ca krimiśvāsabalāsajit
dīpanaṃ kaphavātaghnaṃ varṇyaṃ bālahitaṃ tathā
ārāmaśītalā nandā śītalā sā sunandinī
rāmā caiva mahānandā gandhāḍhyārāmaśītalā
ārāmaśītalā tiktā śītalā pittahāriṇī
dāhaśoṣapraśamanī visphoṭavraṇaropaṇī
pāthojaṃ kamalaṃ nabhaṃ ca nalināmbhojāmbujanmāmbujaṃ śrīpadmāmburuhābjapadmajalajāny ambhoruhaṃ sārasam
paṅkejaṃ sarasīruhaṃ ca kuṭapaṃ pāthoruhaṃ puṣkaraṃ vārjaṃ tāmarasaṃ kuśeśayakaje kañjāravinde tathā
śatapattraṃ bisakusumaṃ sahasrapattraṃ mahotpalaṃ vāriruham
sarasijasalilajapaṅkeruharājīvāni vedavahnimitāni
kamalaṃ śītalaṃ svādu raktapittaśramārtinut
sugandhi bhrāntisaṃtāpaśāntidaṃ tarpaṇaṃ param
puṇḍarīkaṃ śvetapattraṃ sitābjaṃ śvetavārijam
harinetraṃ śaratpadmaṃ śāradaṃ śambhuvallabham
puṇḍarīkaṃ himaṃ tiktaṃ madhuraṃ pittanāśanam
dāhāsraśramadoṣaghnaṃ pipāsādoṣanāśanam
kokanadam aruṇakamalaṃ raktāmbhojaṃ ca śoṇapadmaṃ ca
raktotpalam aravindaṃ ravipriyaṃ raktavārijaṃ vasavaḥ
kokanadaṃ kaṭutiktaṃ madhuraṃ śiśiraṃ ca raktadoṣaharam
pittakaphavātaśamanaṃ saṃtarpaṇakāraṇaṃ vṛṣyam
utpalaṃ nīlakamalaṃ nīlābjaṃ nīlapaṅkajam
nīlapadmaṃ ca bāṇāhvaṃ nīlādikamalābhidham
nīlābjaṃ śītalaṃ svādu sugandhi pittanāśakṛt
rucyaṃ rasāyane śreṣṭhaṃ keśyaṃ ca dehadārḍhyadam
īṣat śvetaṃ padmaṃ nalinaṃ ca tad uktam īṣad āraktam
utpalam īṣan nīlaṃ trividham itīdaṃ bhavet kamalam
utpalādir ayaṃ dāharaktapittaprasādanaḥ
pipāsādāhahṛd rogachardimūrchāharo gaṇaḥ
padminī nalinī proktā kūṭapiny abjinī tathā
itthaṃ tatpadmaparyāyanāmnī jñeyā prayogataḥ
padminī madhurā tiktā kaṣāyā śiśirā parā
pittakṛmiśoṣavāntibhrāntisaṃtāpaśāntikṛt
padmabījaṃ tu padmākṣaṃ gāloḍyaṃ kandalī ca sā
bheḍā krauñcādanī krauñcā śyāmā syāt padmakarkaṭī
padmabījaṃ kaṭu svādu pittachardiharaṃ param
dāhāsradoṣaśamanaṃ pācanaṃ rucikārakam
mṛṇālaṃ padmanālaṃ ca mṛṇālī ca mṛṇālinī
bisaṃ ca padmatantuś ca bisinī nalinīruham
mṛṇālaṃ śiśiraṃ tiktaṃ kaṣāyaṃ pittadāhajit
mūtrakṛcchravikāraghnaṃ raktavāntiharaṃ param
padmakandas tu śālūkaṃ padmamūlaṃ kaṭāhvayam
śālīnaṃ ca jalālūkaṃ syād ity evaṃ ṣaḍāhvayam
śālūkaṃ kaṭu viṣṭambhi rūkṣaṃ rucyaṃ kaphāpaham
kaṣāyaṃ kāsapittaghnaṃ tṛṣṇādāhanivāraṇam
kiñjalkaṃ makarandaṃ ca kesaraṃ padmakesaram
kiñjaṃ pītaṃ parāgaṃ ca tuṅgaṃ cāmpeyakaṃ nava
kiñjalkaṃ madhuraṃ rūkṣaṃ kaṭu cāsyavraṇāpaham
pittaghnaṃ śiśiraṃ rucyaṃ tṛṣṇādāhanivāraṇam
anūṣṇaṃ cotpalaṃ caiva rātripuṣpaṃ jalāhvayam
himābjaṃ śītajalajaṃ niśāphullaṃ ca saptadhā
utpalaṃ śiśiraṃ svādu pittaraktārtidoṣanut
dāhaśramavamibhrāntikrimijvaraharaṃ param
dhavalotpalaṃ tu kumudaṃ kahlāraṃ kairavaṃ ca śītalakam
śaśikāntam indukamalaṃ candrābjaṃ candrikāmbujaṃ ca nava
kumudaṃ śītalaṃ svādu pāke tiktaṃ kaphāpaham
raktadoṣaharaṃ dāhaśramapittapraśāntikṛt
nīlotpalam utpalakaṃ kuvalayam indīvaraṃ ca kandottham
saugandhikaṃ sugandhaṃ kuḍmalakaṃ cāsitotpalaṃ navadhā
nīlotpalam atisvādu śītaṃ surabhi saukhyakṛt
pāke tu tiktam atyantaṃ raktapittāpahārakam
utpalinī kairaviṇī kumudvatī kumudinī ca candreṣṭā
kuvalayinīndīvariṇī nīlotpalinī ca vijñeyā
utpalinī himatiktā raktāmayahāriṇī ca pittaghnī
tāpakaphakāsatṛṣṇāśramavamiśamanī ca vijñeyā
puṣpadravaḥ puṣpasāraḥ puṣpasvedaś ca puṣpajaḥ
puṣpaniryāsakaś caiva puṣpāmbujaḥ ṣaḍāhvayaḥ
puṣpadravaḥ surabhiśītakaṣāyagaulyo dāhaśramātivamimohamukhāmayaghnaḥ
tṛṣṇārtipittakaphadoṣaharaḥ saraś ca saṃtarpaṇaś ciram arocakahārakaś ca
jātī bhāti mṛdur manojñamadhurāmodā muhūrtadvayaṃ dvaiguṇyena ca mallikā madakarī gandhādhikā yūthikā
ekāhaṃ navamālikā madakaraṃ cāhṇāṃ trayaṃ campakaṃ tīvrāmodam athāṣṭavāsaramitāmodānvitā ketakī
itthaṃ nānāprathitasumanaḥpattrapadmābhidhānasaṃsthānoktipraguṇitatayā tadguṇākhyāpravīṇam
vācoyuktisthiraparimalaṃ vargam enaṃ paṭhitvā nityāmodair mukhasarasijaṃ vāsayatv āśu vaidyaḥ
sthairye śailaśilopamāny api śanair āsādya tadbhāvanāṃ bhedyatvaṃ yamināṃ manāṃsy api yayuḥ puṣpāśugasyāśugaiḥ
teṣāṃ bhūṣayatāṃ surādikaśiraḥ pattraprasūnātmanāṃ vargo 'yaṃ vasatir matā sumanasām uttaṃsavargākhyayā
lokān sparśanayogataḥ prasṛmarāṇy āmodayanty añjasā protphullāni ca yad yaśāṃsi viśadāny uttaṃsayante diśaḥ
tasyāyaṃ daśamaḥ kṛtau sthitim agād vargo nṛsiṃheśituḥ sūrīndoḥ karavīrakādir abhidhāsambhāracūḍāmaṇau
āmrāḥ pañcavidhāḥ proktā jambūś caiva caturvidhā
panasaḥ kadalī cābdhiḥ nārikeladvayaṃ tathā
kharjūrī pañcadhā caiva cāro bhallātarāyaṇī
dāḍimaṃ tindukau cātho akṣoṭaḥ pīluko dvidhā
pārevate madhūkaṃ tu dvidhā bhavyāruke kramāt
drākṣā tridhātha karmāraḥ paruṣaḥ pippalo vaṭaḥ
vaṭī cāśvatthikā plakṣas tathā codumbaras tridhā
tattvacā badaraṃ cābdhi bījapūraṃ tridhā matam
āmalakyau dvidhā caiva ciñcā ciñcārasas tathā
āmrātako 'tha nāraṅgo nimbūr jambīrakadvayam
kapitthas tumbaraś cātha rudrākṣo bilvaśallakī
katakaḥ karkaṭaś caiva dvidhā śleṣmātakas tathā
muṣkakaḥ karamardaś ca tathā tejaḥphalas tathā
vikaṇṭakaḥ śivā saptāpy akṣaḥ pūgo 'ṣṭadhā smṛtaḥ
saptadhā nāgavallī syāc cūrṇaṃ caivāṣṭadhā smṛtam
uktā āmrādike varge śūnyacandrendusaṅkhyayā
āmraḥ kāmaśaraś cūto rasālaḥ kāmavallabhaḥ
kāmāṅgaḥ sahakāraś ca kīreṣṭo mādhavadrumaḥ
bhṛṅgābhīṣṭaḥ sīdhuraso madhūlī kokilotsavaḥ
vasantadūto 'mlaphalo madāḍhyo manmathālayaḥ
madhvāvāsaḥ sumadanaḥ pikarāgo nṛpapriyaḥ
priyāmbuḥ kokilāvāsaḥ sa proktas trikarāhvayaḥ
āmraḥ kaṣāyāmlarasaḥ sugandhiḥ kaṇṭhāmayaghno 'gnikaraś ca bālaḥ
pittaprakopānilaraktadoṣapradaḥ paṭutvādirucipradaś ca
bālaṃ pittānilakaphakaraṃ tac ca baddhāsthi tādṛk pakvaṃ doṣatritayaśamanaṃ svādu puṣṭiṃ guruṃ ca
datte dhātupracayam adhikaṃ tarpaṇaṃ kāntikāri khyātaṃ tṛṣṇāśramaśamakṛtau cūtajātaṃ phalaṃ syāt
kośāmraś ca ghanaskandho vanāmro jantupādapaḥ
kṣudrāmraś ceti raktāmro lākṣāvṛkṣaḥ suraktakaḥ
kośāmram amlam anilāpaharaṃ kaphārttipittapradaṃ guru vidāhaviśophakāri
pakvaṃ bhaven madhuram īṣad apāram amlaṃ paṭvādiyuktarucidīpanapuṣṭibalyam
rājāmro 'nyo rājaphalaḥ smarāmraḥ kokilotsavaḥ
madhuraḥ kokilānandaḥ kāmeṣṭo nṛpavallabhaḥ
anyo mahārājacūto mahārājāmrakas tathā
sthūlāmro manmathāvāsaḥ kaṅko nīlakapitthakaḥ
kāmāyudhaḥ kāmaphalo rājaputro nṛpātmajaḥ
mahārājaphalaḥ kāmo mahācūtas trayodaśa
tasyāpi śreṣṭhato 'nyāmro rasālo baddhapūrvakaḥ
jñeyaś cakralatāmraś ca madhvāmraḥ sitajāmrakaḥ
vanejyo manmathānando madanecchāphalo muniḥ
rājāmrāḥ komalāḥ sarve kaṭvamlāḥ pittadāhadāḥ
supakvāḥ svādumādhuryāḥ puṣṭivīryabalapradāḥ
rājāmreṣu triṣu proktaṃ sāmyam eva rasādhikam
guṇādhikaṃ tu vijñeyaṃ paryāyād uttarottaram
bālaṃ rājaphalaṃ kaphāsrapavanaśvāsārtipittapradaṃ madhyaṃ tādṛśam eva doṣabahulaṃ bhūyaḥ kaṣāyāmlakam
pakvaṃ cen madhuraṃ tridoṣaśamanaṃ tṛṣṇāvidāhaśramaśvāsārocakamocakaṃ guru himaṃ vṛṣyāticūtāhvayam
āmratvacā kaṣāyā ca mūlaṃ saugandhi tādṛśam
rucyaṃ saṃgrāhi śiśiraṃ puṣpaṃ tu rucidīpanam
jambūs tu surabhipattrā nīlaphalā śyāmalā mahāskandhā
rājārhā rājaphalā śukapriyā meghamodinī navāhvā
jambūḥ kaṣāyamadhurā śramapittadāhakaṇṭhārtiśoṣaśamanī krimidoṣahantrī
śvāsātisārakaphakāsavināśanī ca viṣṭambhinī bhavati rocanapācanī ca
mahājambū rājajambūḥ svarṇamātā mahāphalā
śukapriyā kokileṣṭā mahānīlā bṛhatphalā
mahājambūr uṣṇā samadhurakaṣāyā śramaharā nirasyaty āsyasthaṃ jhaṭiti jaḍimānaṃ svarakarī
vidhatte viṣṭambhaṃ śamayati ca śoṣaṃ vitanute śramātīsārārttiśvasitakaphakāsapraśamanam
kākajambūḥ kākaphalā nādeyī kākavallabhā
bhṛṅgeṣṭā kākanīlā ca dhvāṅkṣajambūr dhanapriyā
kākajambūḥ kaṣāyāmlā pāke tu madhurā guruḥ
dāhaśramātisāraghnī vīryapuṣṭibalapradā
anyā ca bhūmijambūr hrasvaphalā bhṛṅgavallabhā hrasvā
bhūjambūr bhramareṣṭā pikabhakṣā kāṣṭhajambūś ca
bhūmijambūḥ kaṣāyā ca madhurā śleṣmapittanut
hṛdyā saṃgrāhihṛtkaṇṭhadoṣaghnī vīryapuṣṭidā
panasas tu mahāsarjaḥ phalinaḥ phalavṛkṣakaḥ
sthūlaḥ kaṇṭaphalaś caiva syān mūlaphaladaḥ smṛtaḥ
apuṣpaphaladaḥ pūtaphalo hy aṅkamitas tathā
panasaṃ madhuraṃ supicchilaṃ guru hṛdyaṃ balavīryavṛddhidam
śramadāhaviśoṣanāśanaṃ rucikṛd grāhi ca durjaraṃ param
īṣat kaṣāyaṃ madhuraṃ tadbījaṃ vātalaṃ guru
tatphalasya vikāraghnaṃ rucyaṃ tvagdoṣanāśanam
bālaṃ tu nīrasaṃ hṛdyaṃ madhyapakvaṃ tu dīpanam
rucidaṃ lavaṇādy uktaṃ panasasya phalaṃ smṛtam
kadalī suphalā rambhā sukumārā sakṛtphalā
mocā gucchaphalā hastiviṣāṇī gucchadantikā
kāṣṭhīrasā ca niḥsārā rājeṣṭā bālakapriyā
ūrustambhā bhānuphalā vanalakṣmīś ca ṣoḍaśa
bālaṃ phalaṃ madhuram alpatayā kaṣāyaṃ pittāpahaṃ śiśirarucyam athāpi nālam
puṣpaṃ tad apy anuguṇaṃ krimihāri kandaṃ parṇaṃ ca śūlaśamakaṃ kadalībhavaṃ syāt
rambhāpakvaphalaṃ kaṣāyamadhuraṃ balyaṃ ca śītaṃ tathā pittaṃ cāsravimardanaṃ gurutaraṃ pathyaṃ na mandānale
sadyaḥ śukravivṛddhidaṃ klamaharaṃ tṛṣṇāpahaṃ kāntidaṃ dīptāgnau sukhadaṃ kaphāmayakaraṃ saṃtarpaṇaṃ durjaram
kāṣṭhakadalī sukāṣṭhā vanakadalī kāṣṭhikā śilārambhā
dārukadalī phalāḍhyā vanamocā cāśmakadalī ca
syāt kāṣṭhakadalī rucyā raktapittaharā himā
gurur mandāgnijananī durjarā madhurā parā
girikadalī girirambhā parvatamocāpy araṇyakadalī ca
bahubījā vanarambhā girijā gajavallabhābhihitā
girikadalī madhurahimā balavīryavivṛddhidāyinī rucyā
tṛṭpittadāhaśoṣapraśamanakartrī ca durjarā ca guruḥ
anyā suvarṇakadalī suvarṇarambhā ca kanakarambhā ca
pītā suvarṇamocā campakarambhā surambhikā subhagā
hemaphalā svarṇaphalā kanakastambhā ca pītarambhā ca
gaurā ca gaurarambhā kāñcanakadalī surapriyā ṣaḍbhūḥ
suvarṇamocā madhurā himā ca svalpāśane dīpanakāriṇī ca
tṛṣṇāpahā dāhavimocanī ca kaphāvahā vṛṣyakarī guruś ca
nārikelo rasaphalaḥ sutuṅgaḥ kūrcaśekharaḥ
dṛḍhanīlo nīlatarur maṅgalyoccatarus tathā
tṛṇarājaḥ skandhatarur dākṣiṇātyo durāruhaḥ
lāṅgalī tryambakaphalas tathā dṛḍhaphalasthitiḥ
nārikelo guruḥ snigdhaḥ śītaḥ pittavināśanaḥ
ardhapakvas tṛṣāśoṣaśamano durjaraḥ paraḥ
nārikelasalilaṃ laghu balyaṃ śītalaṃ ca madhuraṃ guru pāke pittapīnasatṛṣāśramadāhaśānti śoṣaśamanaṃ sukhadāyi
pakvam etad api kiṃcid ihoktaṃ pittakāri rucidaṃ madhuraṃ ca dīpanaṃ balakaraṃ guru vṛṣyaṃ vīryavardhanam idaṃ tu vadanti
khubaraṃ nārikelasya snigdhaṃ guru ca durjaram
dāhaviṣṭambhadaṃ rucyaṃ balavīryavivardhanam
madhunārikelako 'nyo mādhvīkaphalaś ca madhuphalo 'sitajaphalaḥ
mākṣikaphalo mṛduphalo bahukūrco hrasvaphalaś ca vasugaṇitāhvaḥ
madhuraṃ madhunārikelam uktaṃ śiśiraṃ dāhatṛṣārtipittahāri
balapuṣṭikaraṃ ca kāntim agryaṃ kurute vīryavivardhanaṃ ca rucyam
mādhvīkaṃ nārikelaṃ phalam atimadhuraṃ durjaraṃ jantukāri snigdhaṃ vātātisāraśramaśamanam atha dhvaṃsanaṃ vahnidīpteḥ
āmaśleṣmaprakopaṃ janayati kurute cārukāntiṃ balaṃ ca sthairyaṃ dehasya dhatte ghanamadanakalāvardhanaṃ pittanāśam
kharjūrī tu kharaskandhā duṣpradharṣā durāruhā
niḥśreṇī ca kaṣāyā ca yavaneṣṭā haripriyā
kharjūrī tu kaṣāyā ca pakvā gaulyakaṣāyakā
pittaghnī kaphadā caiva krimikṛd vṛṣyabṛṃhaṇī
madhukharjūrī tv anyā madhukarkaṭikā ca kolakarkaṭikā
kaṇṭakinī madhuphalikā mādhvī madhurā ca madhurakharjūrī
madhukharjūrī madhurā vṛṣyā saṃtāpapittaśāntikarī
śiśirā ca jantukarī bahuvīryavivardhanaṃ tanute
bhūkharjūrī bhuktā vasudhākharjūrikā ca bhūmikharjūrī
bhūkharjūrī madhurā śiśirā ca vidāhapittaharā
dīpyā ca piṇḍakharjūrī sthalapiṇḍā madhusravā
phalapuṣpā svādupiṇḍā hayabhakṣyā svarābhidhā
tathānyā rājakharjūrī rājapiṇḍā nṛpapriyā
munikharjūrikā vanyā rājeṣṭā ripusaṃmitā
piṇḍakharjūrikāyugmaṃ gaulyaṃ svāde himaṃ guru
pittadāhārttiśvāsaghnaṃ śramahṛd vīryavṛddhidam
dāhaghnī madhurāsrapittaśamanī tṛṣṇārtidoṣāpahā śītā śvāsakaphaśramodayaharā saṃtarpaṇī puṣṭidā
vahner māndyakarī gurur viṣaharā hṛdyā ca datte balaṃ snigdhā vīryavivardhanī ca kathitā piṇḍākhyakharjūrikā
cāraḥ khadruḥ kharaskandho lalanaś cārakas tathā
bahuvalkaḥ priyālaś ca navadrus tāpasapriyaḥ
snehabījaś copavaṭo bhakṣabījaḥ karendudhā
cārasya ca phalaṃ pakvaṃ vṛṣyaṃ gaulyāmlakaṃ guru
tadbījaṃ madhuraṃ vṛṣyaṃ pittadāhārtināśanam
bhallātako 'gnir dahanas tapano 'ruṣkaro 'nalaḥ
krimighnas tailabījaś ca vātāriḥ sphoṭabījakaḥ
pṛthagbījo dhanurbījo bhallāto bījapādapaḥ
vahnir varataruś ceti vijñeyaḥ ṣoḍaśāhvayaḥ
bhallātakaḥ kaṭus tiktaḥ kaṣāyoṣṇaḥ krimīñ jayet
kaphavātodarānāhamehadurnāmanāśanaḥ
bhallātasya phalaṃ kaṣāyamadhuraṃ koṣṇaṃ kaphārtiśramaśvāsānāhavibandhaśūlajaṭharādhmānakrimidhvaṃsanam
tanmajjā ca viśoṣadāhaśamanī pittāpahā tarpaṇī vātārocakahāridīptijananī pittāpahā tv añjasā
rājādano rājaphalaḥ kṣīravṛkṣo nṛpadrumaḥ
nimbabījo madhuphalaḥ kapīṣṭo mādhavodbhavaḥ
kṣīrī gucchaphalaḥ proktaḥ śukeṣṭo rājavallabhaḥ
śrīphalo 'tha dṛḍhaskandhaḥ kṣīraśuklas tripañcadhā
rājādanī tu madhurā pittahṛd gurutarpaṇī
vṛṣyā sthaulyakarī hṛdyā susnigdhā mehanāśakṛt
dāḍimo dāḍimīsāraḥ kuṭṭimaḥ phalaṣāḍavaḥ
karako raktabījaś ca suphalo dantabījakaḥ
madhubījaḥ kucaphalo rocanaḥ śukavallabhaḥ
maṇibījas tathā valkaphalo vṛttaphalaś ca saḥ
sunīlo nīlapattraś ca jñeyaḥ saptadaśāhvayaḥ
dāḍimaṃ madhuram amlakaṣāyaṃ kāsavātakaphapittavināśi
grāhi dīpanakaraṃ ca laghūṣṇaṃ śītalaṃ śramaharaṃ rucidāyi
dāḍimaṃ dvividham īritam āryair amlam ekam aparaṃ madhuraṃ ca
tatra vātakaphahāri kilāmlaṃ tāpahāri madhuraṃ laghu pathyam
tinduko nīlasāraś ca kālaskandho 'timuktakaḥ
sphūrjako rāmaṇaś caiva sphūrjanaḥ syandanāhvayaḥ
tindukas tu kaṣāyaḥ syāt saṃgrāhī vātakṛt paraḥ
pakvas tu madhuraḥ snigdho durjaraḥ śleṣmalo guruḥ
tinduko 'nyaḥ kākapīluḥ kākāṇḍaḥ kākatindukaḥ
kākasphūrjaś ca kākenduḥ kākāhvaḥ kākabījakaḥ
kākatinduḥ kaṣāyo 'mlo gurur vātavikārakṛt
pakvas tu madhuraḥ kiṃcit kaphakṛt pittavāntihṛt
akṣoṭaḥ pārvatīyaś ca phalasneho guḍāśayaḥ
kīreṣṭaḥ kandarālaś ca madhumajjā bṛhacchadaḥ
akṣoṭo madhuro balyaḥ snigdhoṣṇo vātapittajit
raktadoṣapraśamanaḥ śītalaḥ kaphakopanaḥ
pīluḥ śītaḥ sahasrāṃśī dhānī guḍaphalas tathā
virecanaphalaḥ śākhī śyāmaḥ karabhavallabhaḥ
aṅkāhvaḥ kaṭukaḥ pīluḥ kaṣāyo madhurāmlakaḥ
saraḥ svāduś ca gulmārśaḥśamano dīpanaḥ paraḥ
anyaś caiva bṛhatpīlur mahāpīlur mahāphalaḥ
rājapīlur mahāvṛkṣo madhupīluḥ ṣaḍāhvayaḥ
madhuras tu mahāpīlur vṛṣyo viṣavināśanaḥ
pittapraśamano rucya āmaghno dīpanīyakaḥ
pārevataṃ tu raivatam ārevatakaṃ ca kiṃca raivatakam
madhuphalam amṛtaphalākhyaṃ pārevatakaṃ ca saptāhvam
pārevataṃ tu madhuraṃ krimivātahāri vṛṣyaṃ tṛṣājvaravidāhaharaṃ ca hṛdyam
mūrchābhramaśramaviśoṣavināśakāri snigdhaṃ ca rucyam uditaṃ bahuvīryadāyi
mahāpārevataṃ cānyat svarṇapārevataṃ tathā
sāmrāṇijaṃ khārikaṃ ca raktaraivatakaṃ ca tat
bṛhatpārevataṃ proktaṃ dvīpajaṃ dvīpakharjūrī
mahāpārevataṃ gaulyaṃ balakṛt puṣṭivardhanam
vṛṣyaṃ mūrchājvaraghnaṃ ca pūrvoktād adhikaṃ guṇaiḥ
madhūko madhuvṛkṣaḥ syāt madhuṣṭhīlo madhusravaḥ
guḍapuṣpo lodhrapuṣpo vānaprasthaś ca mādhavaḥ
madhukaṃ madhuraṃ śītaṃ pittadāhaśramāpaham
vātalaṃ jantudoṣaghnaṃ vīryapuṣṭivivardhanam
anyo jalamadhūko maṅgalyo dīrghapattrako madhupuṣpaḥ
kṣaudrapriyaḥ pataṅgaḥ kīreṣṭo gairikākṣaś ca
jñeyo jalamadhūkas tu madhuro vraṇanāśanaḥ
vṛṣyo vāntiharaḥ śīto balakārī rasāyanaḥ
madhūkapuṣpaṃ madhuraṃ ca vṛṣyaṃ hṛdyaṃ himaṃ pittavidāhahāri
phalaṃ ca vātāmayapittanāśi jñeyaṃ madhūkadvayam evam etat
bhavyaṃ bhavaṃ bhaviṣyaṃ ca bhāvanaṃ vaktraśodhanam
tathā picchalabījaṃ ca tac ca lomaphalaṃ matam
bhavyam amlaṃ kaṭūṣṇaṃ ca bālaṃ vātakaphāpaham
pakvaṃ tu madhurāmlaṃ ca rucikṛt sāmaśūlahṛt
ārukaṃ vīrasenaṃ ca vīraṃ vīrārukaṃ tathā
tatra vidyāc caturjātīḥ patrapuṣpādibhedataḥ
ārukāṇi ca sarvāṇi madhurāṇi himāni ca
arśaḥpramehagulmāsradoṣavidhvaṃsanāni ca
drākṣā cāruphalā kṛṣṇā priyālā tāpasapriyā
gucchaphalā rasālā ca jñeyāmṛtaphalā ca sā
drākṣātimadhurāmlā ca śītā pittārtidāhajit
mūtradoṣaharā rucyā vṛṣyā saṃtarpaṇī parā
anyā kapiladrākṣā mṛdvīkā gostanī ca kapilaphalā
amṛtarasā dīrghaphalā madhuvallī madhuphalā madhūlī ca
haritā ca hārahūrā suphalā mṛdvī himottarāpathikā
haimavatī śatavīryā kāśmīrī gajarājamahigaṇitā
gostanī madhurā śītā hṛdyā ca madaharṣaṇī
dāhamūrchājvaraśvāsatṛṣāhṛllāsanāśinī
anyā sā kākalīdrākṣā jambukā ca phalottamā
laghudrākṣā ca nirbījā suvṛttā rucikāriṇī
śiśirā śvāsahṛllāsanāśinī janavallabhā
drākṣābālaphalaṃ kaṭūṣṇaviśadaṃ pittāsradoṣapradaṃ madhyaṃ cāmlarasaṃ rasāntaragate rucyātivahnipradam
pakvaṃ cen madhuraṃ tathāmlasahitaṃ tṛṣṇāsrapittāpahaṃ pakvaṃ śuṣkatamaṃ śramārtiśamanaṃ saṃtarpaṇaṃ puṣṭidam
śītā pittāsradoṣaṃ damayati madhurā snigdhapākātirucyā cakṣuṣyā śvāsakāsaśramavamiśamanī śophatṛṣṇājvaraghnī
dāhādhmānabhramādīn apanayati parā tarpaṇī pakvaśuṣkā drākṣā sukṣīṇavīryān api madanakalākelidakṣān vidhatte
karmāraḥ karmarakaḥ pītaphalaḥ karmaraś ca mudgarakaḥ
mudgaraphalaś ca dhārāphalakas tu karmārakaś caiva
karmārako 'mla uṣṇaś ca vātahṛt pittakārakaḥ
pakvas tu madhurāmlaḥ syād balapuṣṭirucipradaḥ
parūṣakaṃ tīlaparṇaṃ giripīlu parāvaram
nīlamaṇḍalam alpāsthi paruṣaṃ ca parus tathā
parūṣam amlaṃ kaṭukaṃ kaphārtijid vātāpahaṃ tatphalam eva pittadam
soṣṇaṃ ca pakvaṃ madhuraṃ rucipradaṃ pittāpahaṃ śophaharaṃ ca pītam
aśvatthaś cācyutāvāsaś calapattraḥ pavitrakaḥ
śubhado bodhivṛkṣaś ca yājñiko gajabhakṣakaḥ
śrīmān kṣīradrumo vipro maṅgalyaḥ śyāmalaś ca saḥ
pippalo guhyapuṣpaś ca sevyaḥ satyaḥ śucidrumaḥ
caityadrumo dharmavṛkṣo jñeyo viṃśatisaṃjñakaḥ
pippalaḥ sumadhuras tu kaṣāyaḥ śītalaś ca kaphapittavināśī
raktadāhaśamanaḥ sa hi sadyo yonidoṣaharaṇaḥ kila pakvaḥ
aśvatthavṛkṣasya phalāni pakvāny atīvahṛdyāni ca śītalāni
kurvanti pittāsraviṣārtidāhavicchardiśoṣārucidoṣanāśam
syād atha vaṭo jaṭālo nyagrodho rohiṇo 'varohī ca
viṭapī raktaphalaś ca skandharuho maṇḍalī mahācchāyaḥ
śṛṅgī yakṣāvāso yakṣataruḥ pādarohiṇo nīlaḥ
kṣīrī śiphāruhaḥ syād bahupādaḥ sa tu vanaspatir navabhūḥ
vaṭaḥ kaṣāyo madhuraḥ śiśiraḥ kaphapittajit
jvaradāhatṛṣāmohavraṇaśophāpahārakaḥ
nadīvaṭo yajñavṛkṣaḥ siddhārtho vaṭako vaṭī
amarā saṅginī caiva kṣīrakāṣṭhā ca kīrtitā
vaṭī kaṣāyamadhurā śiśirā pittahāriṇī
dāhatṛṣṇāśramaśvāsavicchardiśamanī parā
aśvatthī laghupattrī syāt pavitrā hrasvapattrikā
pippalikā vanasthā ca kṣudrā cāśvatthasaṃnibhā
aśvatthikā tu madhurā kaṣāyā cāsrapittajit
viṣadāhapraśamanī gurviṇyā hitakāriṇī
plakṣaḥ kapītanaḥ kṣīrī supārśvo 'tha kamaṇḍaluḥ
śṛṅgī varohaśākhī ca gardabhāṇḍaḥ kapītakaḥ
dṛḍhaprarohaḥ plavakaḥ plavaṃgaś ca mahābalaḥ
plakṣaś caivāparo hrasvaḥ suśītaḥ śītavīryakaḥ
puṇḍro mahāvarohaś ca hrasvaparṇas tu pimpariḥ
bhiduro maṅgalacchāyo jñeyo dvāviṃśadhābhidhaḥ
plakṣaḥ kaṭukaṣāyaś ca śiśiro raktadoṣajit
mūrchābhramapralāpaghno hrasvaplakṣo viśeṣataḥ
udumbaraḥ kṣīravṛkṣo hemadugdhaḥ sadāphalaḥ
kālaskandho yajñayogyo yajñīyaḥ supratiṣṭhitaḥ
śītavalko jantuphalaḥ puṣpaśūnyaḥ pavitrakaḥ
saumyaḥ śītaphalaś ceti manusaṃjñaḥ samīritaḥ
udumbaraṃ kaṣāyaṃ syāt pakvaṃ tu madhuraṃ himam
kṛmikṛt pittaraktaghnaṃ mūrchādāhatṛṣāpaham
audumbaraṃ phalam atīva himaṃ supakvaṃ pittāpahaṃ ca madhuraṃ śramaśophahāri
āmaṃ kaṣāyam atidīpanarocanaṃ ca māṃsasya vṛddhikaram asravikārakāri
nadyudumbarikā cānyā laghupattraphalā tathā
proktā laghuhemadugdhā laghupūrvasadāphalā
laghvādyumbarāhvā syād bāṇāhvā ca prakīrtitā
rasavīryavipākeṣu kiṃcin nyūnā ca pūrvataḥ
kṛṣṇodumbarikā cānyā kharapattrī ca rājikā
udumbarī ca kaṭhinā kuṣṭhaghnī phalguvāṭikā
ajākṣī phalgunī caiva malapūś citrabheṣajā
kākodumbarikā caiva dhvāṅkṣanāmnī trayodaśa
kākodumbarikā śītā pakvā gaulyāmlikā kaṭuḥ
tvagdoṣapittaraktaghnī tadvalkaṃ cātisārajit
udumbaratvacā śītā kaṣāyā vraṇanāśinī
gurviṇīgarbhasaṃrakṣe hitā stanyapradāyinī
badaro badarī kolī karkandhūḥ kolaphenilau
sauvīrako guḍaphalo bāleṣṭaḥ phalaśaiśiraḥ
dṛḍhabījo vṛttaphalaḥ kaṇṭakī vakrakaṇṭakaḥ
subījaḥ suphalaḥ svacchaḥ surasaḥ smṛtisaṃmitaḥ
badaraṃ madhuraṃ kaṣāyam amlaṃ paripakvaṃ madhurāmlam uṣṇam etat
kaphakṛt pacanātisāraraktaśramaśoṣārtivināśanaṃ ca rucyam
badarasya patralepo jvaradāhavināśanaḥ
tvacā visphoṭaśamanī bījaṃ netrāmayāpaham
rājabadaro nṛpeṣṭo nṛpabadaro rājavallabhaś caiva
pṛthukolas tanubījo madhuraphalo rājakolaś ca
rājabadaraḥ sumadhuraḥ śiśiro dāhārtipittavātaharaḥ
vṛṣyaś ca vīryavṛddhiṃ kurute śoṣaśramaṃ harati
bhūbadarī kṣitibadarī vallībadarī ca badarivallī ca
bahuphalikā laghubadarī badaraphalī sūkṣmabadarī ca
bhūbadarī madhurāmlā kaphavātavikārahāriṇī pathyā
dīpanapācanakartrī kiṃcit pittāsrakāriṇī rucyā
sūkṣmaphalo laghubadaro bahukaṇṭaḥ sūkṣmapattrako duḥsparśaḥ
madhuraḥ śambarāhāraḥ śikhipriyaś caiva nirdiṣṭaḥ
laghubadaraṃ madhurāmlaṃ pakvaṃ kaphavātanāśanaṃ rucyam
snigdhaṃ tu jantukārakam īṣat pittārtidāhaśoṣaghnam
bījapūro bījapūrṇaṃ pūrṇabījaḥ sukesaraḥ
bījakaḥ keśarāmlaś ca mātuluṅgaḥ supūrakaḥ
rucako bījaphalako jantughno danturatvacaḥ
pūrako rocanaphalo dvidevamunisaṃmitaḥ
bījapūraphalam amlakaṭūṣṇaṃ śvāsakāsaśamanaṃ pacanaṃ ca
kaṇṭhaśodhanaparaṃ laghu hṛdyaṃ dīpanaṃ ca rucikṛj jaraṇaṃ ca
bālaṃ pittamarutkaphāsrakaraṇaṃ madhyaṃ ca tādṛgvidhaṃ pakvaṃ varṇakaraṃ ca hṛdyam atha tat puṣṇāti puṣṭiṃ balam
śūlājīrṇavibandhamārutakaphaśvāsārtimandāgnijit kāsārocakaśophaśāntidam idaṃ syān mātuluṅgaṃ sadā
tvak tiktā durjarā syāt kṛmikaphapavanadhvaṃsinī snigdham uṣṇaṃ madhyaṃ śūlārtipittapraśamanam akhilārocakaghnaṃ ca gaulyam
vātārtighnaṃ kaṭūṣṇaṃ jaṭharagadaharaṃ kesaraṃ dīpyam amlaṃ bījaṃ tiktaṃ kaphārśaḥśvayathuśamakaraṃ bījapūrasya pathyam
vanabījapūrako 'nyo vanajo vanapūrakaś ca vanabījaḥ
atyamlā gandhāḍhyā vanodbhavā devadūtī ca
pītā ca devadāsī deveṣṭā mātuluṅgikā caiva
pavanī mahāphalā ca syād iyam iti vedabhūmimitā
amlaḥ kaṭūṣṇo vanabījapūro ruciprado vātavināśanaś ca
syād amladoṣakṛmināśakārī kaphāpahaḥ śvāsaniṣūdanaś ca
madhurabījapūro madhuparṇī madhurakarkaṭī madhuvallī
madhukarkaṭī madhuraphalā mahāphalā vardhamānā ca
madhukarkaṭī madhurā śiśirā dāhanāśanī
tridoṣaśamanī rucyā vṛṣyā ca gurudurjarā
āmalakī vayaḥsthā ca śrīphalā dhātrikā tathā
amṛtā ca śivā śāntā śītāmṛtaphalā tathā
jātīphalā ca dhātreyī jñeyā dhātrīphalā tathā
vṛṣyā vṛttaphalā caiva rocanī śarabhūhvayā
āmalakaṃ kaṣāyāmlaṃ madhuraṃ śiśiraṃ laghu
dāhapittavamīmehaśophaghnaṃ ca rasāyanam
kaṭu madhurakaṣāyaṃ kiṃcid amlaṃ kaphaghnaṃ rucikaram atiśītaṃ hanti pittāsratāpam
śramavamanavibandhādhmānaviṣṭambhadoṣapraśamanam amṛtābhaṃ cāmalakyāḥ phalaṃ syāt
anyac cāmalakaṃ proktaṃ kāṣṭhadhātrīphalaṃ tathā
kṣudrāmalakasamproktaṃ kṣudrajātīphalaṃ ca tat
kāṣṭhadhātrīphalaṃ svāde kaṣāyaṃ kaṭukaṃ tathā
śītaṃ pittāsradoṣaghnaṃ pūrvoktam adhikaṃ guṇaiḥ
ciñcā tu cukrikā cukrā sāmlikā śākacukrikā
amlī sutintiḍī cāmlā cukrikā ca navābhidhā
ciñcātyamlā bhaved āmā pakvā tu madhurāmlikā
vātaghnī pittadāhāsrakaphadoṣaprakopaṇī
amlikāyāḥ phalaṃ tv āmam atyamlaṃ laghu pittakṛt
pakvaṃ tu madhurāmlaṃ syād bhedi viṣṭambhavātajit
pakvaciñcāphalaraso madhurāmlo rucipradaḥ
śophapākakaro lepād vraṇadoṣavināśanaḥ
ciñcāpattraṃ ca śophaghnaṃ raktadoṣavyathāpaham
tasyāḥ śuṣkatvacākṣāraṃ śūlamandāgnināśanam
amlasāras tu śākāmlaṃ cukrāmlaṃ cāmlacukrikā
ciñcāmlam amlacūḍaś ca ciñcāraso 'pi saptadhā
amlasāras tv atīvāmlo vātaghnaḥ kaphadāhakṛt
sāmyena śarkarāmiśro dāhapittakaphārttinut
āmrātakaḥ pītanakaḥ kapicūto 'mlavāṭakaḥ
śṛṅgī kapirasāḍhyaś ca tanukṣīraḥ kapipriyaḥ
āmrātakaṃ kaṣāyāmlam āmahṛt kaṇṭhaharṣaṇam
pakvaṃ tu madhurāmlāḍhyaṃ snigdhaṃ pittakaphāpaham
nāraṅgaḥ syān nāgaraṅgaḥ suraṅgas tvaggandhaś cairāvato vaktravāsaḥ
yogīraṅgo nāgaro yogaraṅgaḥ gandhāḍhyo 'yaṃ gandhapattro ravīṣṭaḥ
nāraṅgaṃ madhuraṃ cāmlaṃ gurūṣṇaṃ caiva rocanam
vātāmakrimiśūlaghnaṃ śramahṛd balarucyadam
nimbūkaḥ syād amlajambīrakākhyo vahnir dīpyo vahnibījo 'mlasāraḥ
dantāghātaḥ śodhano jantumārī nimbūś ca syād rocano rudrasaṃjñaḥ
nimbūphalaṃ prathitam amlarasaṃ kaṭūṣṇaṃ gulmāmavātaharam agnivivṛddhikāri
cakṣuṣyam etad atha kāsakaphārttikaṇṭhavicchardihāri paripakvam atīva rucyam
jambīro dantaśaṭho jambho jambhīrajambhalau caiva
rocanako mukhaśodhī jāḍyārir jantujin navadhā
jambīrasya phalaṃ rase 'mlamadhuraṃ vātāpahaṃ pittakṛt pathyaṃ pācanarocanaṃ balakaraṃ vahner vivṛddhipradam
pakvaṃ cen madhuraṃ kaphārttiśamanaṃ pittāsradoṣāpanud varṇyaṃ vīryavivarddhanaṃ ca rucikṛt puṣṭipradaṃ tarpaṇam
anyo madhujambīro madhujambho madhurajambhalaś caiva
śaṅkhadrāvī śarkarakaḥ pittadrāvī ca ṣaṭsaṃjñaḥ
madhuro madhujambīraḥ śiśiraḥ kaphapittanut
śoṣaghnas tarpaṇo vṛṣyaḥ śramaghnaḥ puṣṭikārakaḥ
mālūras tu kapittho maṅgalyo nīlamallikā ca dadhi
grāhiphalaś cirapākī granthiphalaḥ kucaphalo dadhiphalaś ca
gandhaphalaś ca kapīṣṭo vṛttaphalaḥ karabhavallabhaś caiva
dantaśaṭhaḥ kaṭhinaphalaḥ karaṇḍaphalakaś ca saptadaśasaṃjñaḥ
kapittho madhurāmlaś ca kaṣāyas tiktaśītalaḥ
vṛṣyaḥ pittānilaṃ hanti saṃgrāhī vraṇanāśanaḥ
āmaṃ kapittham amloṣṇaṃ kaphaghnaṃ grāhi vātalam
doṣatrayaharaṃ pakvaṃ madhurāmlarasaṃ guru
āmaṃ kaṇṭharujaṃ kapittham adhikaṃ jihvājaḍatvāvahaṃ tad doṣatrayavardhanaṃ viṣaharaṃ saṃgrāhakaṃ rocakam
pakvaṃ śvāsavamiśramaklamaharaṃ hikkāpanodakṣamaṃ sarvaṃ grāhi rucipradaṃ ca kathitaṃ sevyaṃ tataḥ sarvadā
tumbaruḥ saurabhaḥ sauro vanajaḥ sānujo dvijaḥ
tīkṣṇavalkas tīkṣṇaphalas tīkṣṇapattro mahāmuniḥ
sphuṭaphalaḥ sugandhiś ca sa prokto dvādaśāhvayaḥ
tumbarur madhuras tiktaḥ kaṭūṣṇaḥ kaphavātanut
śūlagulmodarādhmānakṛmighno vahnidīpanaḥ
rudrākṣaś ca śivākṣaś ca śarvākṣo bhūtanāśanaḥ
pāvano nīlakaṇṭhākṣo harākṣaś ca śivapriyaḥ
rudrākṣam amlam uṣṇaṃ ca vātaghnaṃ kaphanāśanam
śiraārtiśamanaṃ rucyaṃ bhūtagrahavināśanam
bilvaḥ śalyo hṛdyagandhaḥ śalāṭuḥ śāṇḍilyaḥ syāc chrīphalaḥ karkaṭāhvaḥ
śailūṣaḥ syācchaivapattraḥ śiveṣṭaḥ pattraśreṣṭho gandhapattras tripattraḥ
lakṣmīphalo gandhaphalo durāruhas triśākapattras triśikhaḥ śivadrumaḥ
sadāphalaḥ satphaladaḥ subhūtikaḥ samīrasāraḥ śikhinetrasaṃjñitaḥ
bilvas tu madhuro hṛdyaḥ kaṣāyaḥ pittajit guruḥ
kaphajvarātisāraghno rucikṛd dīpanaḥ paraḥ
bilvamūlaṃ tridoṣaghnaṃ madhuraṃ laghu vātanut
phalaṃ tu komalaṃ snigdhaṃ guru saṃgrāhi dīpanam
tad eva pakvaṃ vijñeyaṃ madhuraṃ sarasaṃ guru
kaṭutiktakaṣāyoṣṇaṃ saṃgrāhi ca tridoṣajit
sallakaḥ sallakī sallī sugandhā surabhisravā
surabhir gajabhakṣyā ca suvahā gajavallabhā
gandhamūlā mukhāmodā suśrīkā jalavikramā
hṛdyā kuṇṭarikā caiva proktā tryasraphalā ca sā
chinnaruhā gandhaphalā jñeyā cāṣṭādaśāhvayā
sallakī tiktamadhurā kaṣāyā grāhiṇī parā
kuṣṭhāsrakaphavātārśovraṇadoṣārtināśinī
katako 'mbuprasādaś ca katas tiktaphalas tathā
rucyas tu chedanīyaś ca jñeyo guḍaphalaḥ smṛtaḥ
proktaḥ kataphalas tiktamarīcaś ca navāhvayaḥ
katakaḥ kaṭutiktoṣṇaś cakṣuṣyaḥ kṛmidoṣanut
rucikṛcchūladoṣaghno bījam ambuprasādanam
karkaṭaḥ kārkaṭaḥ karkaḥ kṣudradhātrī ca sa smṛtaḥ
kṣudrāmalakasaṃjñaś ca proktaḥ karkaphalaś ca ṣaṭ
kārkaṭaṃ tu phalaṃ rucyaṃ kaṣāyaṃ dīpanaṃ param
kaphapittaharaṃ grāhi cakṣuṣyaṃ laghu śītalam
śleṣmātako bahuvāraḥ picchalo dvijakutsitaḥ
śeluḥ śītaphalaḥ śītaḥ śākaṭaḥ karbudārakaḥ
bhūtadrumo gandhapuṣpaḥ khyāta ekādaśāhvayaḥ
śleṣmātakaḥ kaṭuhimo madhuraḥ kaṣāyaḥ svāduś ca pācanakaraḥ krimiśūlahārī
āmāsradoṣamalarodhabahuvraṇārtivisphoṭaśāntikaraṇaḥ kaphakārakaś ca
bhūkarbudārakaś cānyaḥ kṣudraśleṣmātakas tathā
bhūśelur laghuśeluś ca picchalo laghupūrvakaḥ
laghuśītaḥ sūkṣmaphalo laghubhūtadrumaś ca saḥ
bhūkarbudāro madhuraḥ krimidoṣavināśanaḥ
vātaprakopaṇaḥ kiṃcit saśītaḥ svarṇamārakaḥ
muṣkako mocako muṣko mokṣako muñcakas tathā
gauliko mehanaś caiva kṣāravṛkṣaś ca pāṭaliḥ
viṣāpaho jaṭālaś ca vanavāsī sutīkṣṇakaḥ
śvetaḥ kṛṣṇaś ca sa dvedhā syāt trayodaśasaṃjñakaḥ
muṣkakaḥ kaṭuko 'mlaś ca rocanaḥ pācanaḥ paraḥ
plīhagulmodarārtighno dvidhā tulyaguṇānvitaḥ
karamardaḥ suṣeṇaś ca karāmlaḥ karamardakaḥ
avignaḥ pāṇimardaś ca kṛṣṇapākaphalo muniḥ
karamardaḥ satiktāmlo bālo dīpanadāhakaḥ
pakvas tridoṣaśamano 'rucighno viṣanāśanaḥ
tejaḥphalo bahuphalas tathoktaḥ śālmalīphalaḥ
phalas tīkṣṇādisaṃyuktaḥ phalāntastavakādikaḥ
steyīphalo gandhaphalaḥ kaṇṭavṛkṣaḥ prakīrtitaḥ
tejaḥphalaḥ kaṭus tīkṣṇaḥ sugandhir dīpanaḥ paraḥ
vātaśleṣmārucighnaś ca bālarakṣākaraḥ paraḥ
vikaṇṭako mṛduphalo granthilaḥ svādukaṇṭakaḥ
gokaṇṭakaḥ kākanāśo vyāghrapādo ghanadrumaḥ
garjāphalo ghanaphalo meghastanitodbhavaś ca mudiraphalaḥ
prāvṛṣyo hāsyaphalaḥ stanitaphalaḥ pañcadaśasaṃjñaḥ
vikaṇṭakaḥ kaṣāyaḥ syāt kaṭū rūkṣo rucipradaḥ
dīpanaḥ kaphahārī ca vastraraṅgavidhāyakaḥ
harītakī hemavatī jayābhayā śivāvyathā cetanikā ca rohiṇī
pathyā prapathyāpi pūtanāmṛtā jīvapriyā jīvanikā bhiṣagvarā
jīvantī prāṇadā jīvyā kāyasthā śreyasī ca sā
devī divyā ca vijayā vahninetramitābhidhā
harītakī pañcarasā ca recanī koṣṭhāmayaghnī lavaṇena varjitā
rasāyanī netrarujāpahāriṇī tvagāmayaghnī kila yogavāhinī
bījāsthitiktā madhurā tadantastvagbhāgataḥ sā kaṭur uṣṇavīryā
māṃsāṃśataś cāmlakaṣāyayuktā harītakī pañcarasā smṛteyam
harītaky amṛtotpannā saptabhedair udīritā
tasyā nāmāni varṇāṃś ca vakṣyāmy atha yathākramam
vijayā rohiṇī caiva pūtanā cāmṛtābhayā
jīvantī cetakī ceti nāmnā saptavidhā matā
alābunābhir vijayā suvṛttā rohiṇī matā
svalpatvak pūtanā jñeyā sthūlamāṃsāmṛtā smṛtā
pañcāsrā cābhayā jñeyā jīvantī svarṇavarṇabhāk
tryasrāṃ tu cetakīṃ vidyād ity āsāṃ rūpalakṣaṇam
vindhyādrau vijayā himācalabhavā syāc cetakī pūtanā sindhau syād atha rohiṇī tu vijayā jātā pratiṣṭhānake
campāyām amṛtābhayā ca janitā deśe surāṣṭrāhvaye jīvantīti harītakī nigaditā saptaprabhedā budhaiḥ
sarvaprayoge vijayā ca rohiṇī kṣateṣu lepeṣu tu pūtanoditā
virecane syād amṛtā guṇādhikā jīvantikā syād iha jīrṇarogajit
syāc cetakī sarvarujāpahārikā netrāmayaghnīm abhayāṃ vadanti
itthaṃ yathāyogam iyaṃ prayojitā jñeyā guṇāḍhyā na kadācid anyathā
cetakī ca dhṛtā haste yāvat tiṣṭhati dehinaḥ
tāvad viricyate vegāt tatprabhāvān na saṃśayaḥ
saptānām api jātīnāṃ pradhānaṃ vijayā smṛtā
sukhaprayogasulabhā sarvavyādhiṣu śasyate
kṣiptāpsu nimajjati yā sā jñeyā guṇavatī bhiṣagvaryaiḥ
yasyā yasyā bhūyo nimajjanaṃ sā guṇāḍhyā syāt
harate prasabhaṃ vyādhīn bhūyas tarati yad vapuḥ
harītakī tu sā proktā tatra kīrdīptivācakaḥ
harītakī tu tṛṣṇāyāṃ hanustambhe galagrahe
śoṣe navajvare jīrṇe gurviṇyāṃ naiva śasyate
vibhītakas tailaphalo bhūtāvāsaḥ kalidrumaḥ
saṃvartakas tu vāsantaḥ kalkivṛkṣo vaheḍakaḥ
hāryaḥ karṣaphalaḥ kalkir dharmaghno 'kṣo 'nilaghnakaḥ
bahuvīryaś ca kāsaghnaḥ sa proktaḥ ṣoḍaśāhvayaḥ
vibhītakaḥ kaṭus tiktaḥ kaṣāyoṣṇaḥ kaphāpahaḥ
cakṣuṣyaḥ palitaghnaś ca vipāke madhuro laghuḥ
pūgas tu pūgavṛkṣaś ca kramuko dīrghapādapaḥ
valkatarur dṛḍhavalkaś cikkaṇaś ca munir mataḥ
pūgavṛkṣasya niryāso himaḥ saṃmohano guruḥ
vipāke soṣṇakakṣāraḥ sāmlo vātaghnapittalaḥ
pūgaṃ tu cikkaṇī cikkā cikkaṇaṃ ślakṣṇakaṃ tathā
udvegaṃ kramukaphalaṃ jñeyaṃ pūgaphalaṃ vasu
serī ca madhurā rucyā kaṣāyāmlā kaṭus tathā
pathyā ca kaphavātaghnī sārikā mukhadoṣanut
tailvanaṃ madhuraṃ rucyaṃ kaṇṭhaśuddhikaraṃ laghu
tridoṣaśamanaṃ dīpyaṃ rasālaṃ pācanaṃ samam
gaulyaṃ guhāgaraṃ ślakṣṇaṃ kaṣāyaṃ kaṭu pācanam
viṣṭambhajaṭharādhmānaharaṇaṃ drāvakaṃ laghu
ghoṇṭā kaṭukaṣāyoṣṇā kaṭhinā rucikāriṇī
malaviṣṭambhaśamanī pittahṛd dīpanī ca sā
pūgīphalaṃ ceulasaṃjñakaṃ yat tat koṅkaṇeṣu prathitaṃ sugandhi
śleṣmāpahaṃ dīpanapācanaṃ ca balapradaṃ puṣṭikaraṃ rasāḍhyam
yat koṅkaṇe valligulābhidhānakaṃ grāmodbhavaṃ pūgaphalaṃ tridoṣanut
āmāpahaṃ rocanarucyapācanaṃ viṣṭambhatundāmayahāri dīpanam
candrāpurodbhavaṃ pūgaṃ kaphaghnaṃ malaśodhanam
kaṭu svādu kaṣāyaṃ ca rucyaṃ dīpanapācanam
āndhradeśodbhavaṃ pūgaṃ kaṣāyaṃ madhuraṃ rase
vātajid vaktrajāḍyaghnam īṣad amlaṃ kaphāpaham
pūgaṃ sammohakṛt sarvaṃ kaṣāyaṃ svādu recanam
tridoṣaśamanaṃ rucyaṃ vaktrakledamalāpaham
āmaṃ pūgaṃ kaṣāyaṃ mukhamalaśamanaṃ kaṇṭhaśuddhiṃ vidhatte raktāmaśleṣmapittapraśamanam udarādhmānahāraṃ saraṃ ca
śuṣkaṃ kaṇṭhāmayaghnaṃ rucikaram uditaṃ pācanaṃ recanaṃ syāt tat parṇenāyutaṃ cet jhaṭiti vitanute pāṇḍuvātaṃ ca śoṣam
atha bhavati nāgavallī tāmbūlī phaṇilatā ca saptaśirā
parṇalatā phaṇivallī bhujagalatā bhakṣyapattrī ca
nāgavallī kaṭus tīkṣṇā tiktā pīnasavātajit
kaphakāsaharā rucyā dāhakṛd dīpanī parā
sā śrīvāṭyamlādivāṭādinānāgrāmastomasthānabhedād vibhinnā
ekāpy eṣā deśamṛtsnāviśeṣān nānākāraṃ yāti kāye guṇe ca
śrīvāṭī madhurā tīkṣṇā vātapittakaphāpahā
rasāḍhyā surasā rucyā vipāke śiśirā smṛtā
syād amlavāṭī kaṭukāmlatiktā tīkṣṇā tathoṣṇā mukhapākakartrī
vidāhapittāsravikopanī ca viṣṭambhadā vātanibarhaṇī ca
satasā madhurā tīkṣṇā kaṭur uṣṇā ca pācanī
gulmodarādhmānaharā rucikṛd dīpanī parā
guhāgare saptaśirā prasiddhā sāparṇajūrṇātirasātirucyā
sugandhitīkṣṇā madhurātihṛdyā sandīpanī puṃstvakarātibalyā
nāmnānyāmlasarā sutīkṣṇamadhurā rucyā himā dāhanut pittodrekaharā sudīpanakarī balyā mukhāmodinī
strīsaubhāgyavivardhanī madakarī rājñāṃ sadā vallabhā gulmādhmānavibandhajic ca kathitā sā mālave tu sthitā
andhre paṭulikā nāma kaṣāyoṣṇā kaṭus tathā
malāpakarṣā kaṇṭhasya pittakṛd vātanāśanī
hvesaṇīyā kaṭus tīkṣṇā hṛdyā dīrghadalā ca sā
kaphavātaharā rucyā kaṭur dīpanapācanī
sadyas troṭitabhakṣitaṃ mukharujājāḍyāvahaṃ doṣakṛt dāhārocakaraktadāyi malakṛd viṣṭambhi vāntipradam
yad bhūyo jalapānapoṣitarasaṃ tac cec cirāt troṭitaṃ tāmbūlīdalam uttamaṃ ca rucikṛd varṇyaṃ tridoṣārtinut
kṛṣṇaṃ parṇaṃ tiktam uṣṇaṃ kaṣāyaṃ dhatte dāhaṃ vaktrajāḍyaṃ malaṃ ca
śubhraṃ parṇaṃ śleṣmavātāmayaghnaṃ pathyaṃ rucyaṃ dīpanaṃ pācanaṃ ca
śirā parṇasya śaithilyaṃ kuryāt tasyāsrahṛd rasaḥ
śīrṇaṃ tvagdoṣadaṃ tasya bhakṣite ca śitaṃ sadā
anidhāya mukhe parṇaṃ pūgaṃ khādate yo naraḥ
matibhraṃśo daridraḥ syād ante smarati no harim
parṇādhikye dīpanī raṅgadātrī pūgādhikye rūkṣadā kṛcchradātrī
sārādhikye khādire śoṣadātrī cūrṇādhikye pittakṛt pūtigandhā
cūrṇaṃ cārjunavṛkṣajaṃ kaphaharaṃ gulmaghnam arkāhvayaṃ śophaghnaṃ kuṭajaṃ karañjajanitaṃ vātāpahaṃ rucyadam
pittaghnaṃ jalajaṃ balāgnirucidaṃ śailāhvayaṃ pittadaṃ sphāṭikyaṃ dṛḍhadantapaṅktijananaṃ śuktyādijaṃ rūkṣadam
itthaṃ nānāphalatarulatānāmatattadguṇādivyaktākhyānapraguṇaracanācārusaurabhyasāram
vargaṃ vaktrāmburuhavalabhīlāsyalīlārasālaṃ vidyāvaidyaḥ khalu saphalayed etam āmnāyabhūmnā
yāny upabhuñjānānāṃ sa bhavati saṃsārapādapaḥ saphalaḥ
teṣām eṣa phalānāṃ vargaḥ phalavarga iti kathitaḥ
yasyājasravikasvarāmalayaśaḥprāgbhārapuṣpodgamaḥ sāścaryaṃ vibudhepsitāni phalati śrīmān karaḥ svardrumaḥ
tasyāyaṃ kavituḥ kṛtau naraharer āmrādir ekādaśo vargaḥ svargasabhābhiṣagbhir abhidhācūḍāmaṇāv īritaḥ
śrīkhaṇḍaṃ śabaraṃ pītaṃ pattrāṅgaṃ raktacandanam
barbaraṃ harigandhaṃ ca candanaṃ saptadhā smṛtam
devadāru dvidhā proktaṃ cīḍā saptacchadas tathā
saralaḥ kuṅkume kaṅguḥ kastūrī rocanā tathā
karpūrau syāj javādis tu nandī ca jātipatrikā
jātīphalaṃ ca kakkolaṃ lavaṅgaṃ svādur ucyate
agarvyaś ca tridhā māṃsī turuṣko guggulus tridhā
rālaḥ kundurukaḥ kuṣṭhaṃ sārivā tu dvidhā nakhau
spṛkkā sthauṇeyakaṃ caiva murā śaileyacorakaḥ
padmaprapauṇḍarīke ca lāmajjaṃ rohiṇī dvidhā
śrīveṣṭośīranalikā munibāṇamitāhvayāḥ
śrīkhaṇḍaṃ candanaṃ proktaṃ mahārhaṃ śvetacandanam
gośīrṣaṃ tilaparṇaṃ ca maṅgalyaṃ malayodbhavam
gandharājaṃ sugandhaṃ ca sarpāvāsaṃ ca śītalam
gandhāḍhyaṃ gandhasāraṃ ca bhadraśrīr bhogivallabham
śītagandho malayajaṃ pāvanaṃ cāṅkabhūhvayam
śrīkhaṇḍaṃ kaṭutiktaśītalaguṇaṃ svāde kaṣāyaṃ kiyat pittabhrāntivamijvarakrimitṛṣāsaṃtāpaśāntipradam
vṛṣyaṃ vaktrarujāpahaṃ pratanute kāntiṃ tanor dehināṃ liptaṃ suptamanojasindhuramadārambhādisaṃrambhadam
śreṣṭhaṃ koṭarakarparopakalitaṃ sugranthi sadgauravaṃ chede raktamayaṃ tathā ca vimalaṃ pītaṃ ca yad dharṣaṇe
svāde tiktakaṭuḥ sugandhabahulaṃ śītaṃ yad alpaṃ guṇe kṣīṇaṃ cārdhaguṇānvitaṃ tu kathitaṃ tac candanaṃ madhyamam
candanaṃ dvividhaṃ proktaṃ beṭṭasukvaḍisaṃjñakam
beṭṭaṃ tu sārdravicchedaṃ svayaṃ śuṣkaṃ tu sukvaḍi
malayādrisamīpasthāḥ parvatā beṭṭasaṃjñakāḥ
tajjātaṃ candanaṃ yat tu beṭṭavācyaṃ kvacin mate
beṭṭacandanam atīva śītalaṃ dāhapittaśamanaṃ jvarāpaham
chardimohatṛṣikuṣṭhataimirotkāsaraktaśamanaṃ ca tiktakam
sukvaḍicandanaṃ tiktaṃ kṛcchrapittāsradāhanut
śaityasugandhadaṃ cārdraṃ śuṣkaṃ lepe tadanyathā
nātipītaṃ kairātaṃ śabaraṃ candanaṃ sugandham
vanyaṃ ca gandhakāṣṭhaṃ kirātakāntaṃ ca śailagandhaṃ ca
kairātam uṣṇaṃ kaṭuśītalaṃ ca śleṣmānilaghnaṃ śramapittahāri
visphoṭapāmādikanāśanaṃ ca tṛṣāpahaṃ tāpavimohanāśi
pītagandhaṃ tu kālīyaṃ pītakaṃ mādhavapriyam
kālīyakaṃ pītakāṣṭhaṃ barbaraṃ pītacandanam
pītaṃ ca śītalaṃ tiktaṃ kuṣṭhaśleṣmānilāpaham
kaṇḍūvicarcikādadrukṛmihṛt kāntidaṃ param
pattaṅgaṃ caiva pattrāṅgaṃ raktakāṣṭhaṃ suraṅgadam
pattrāḍhyaṃ paṭṭarāgaṃ ca bhāryāvṛkṣaś ca raktakaḥ
lohitaṃ raṅgakāṣṭhaṃ ca rāgakāṣṭhaṃ kucandanam
paṭṭarañjanakaṃ caiva suraṅgaṃ ca caturdaśa
pattrāṅgaṃ kaṭukaṃ rūkṣam amlaṃ śītaṃ tu gaulyakam
vātapittajvaraghnaṃ ca visphoṭonmādabhūtahṛt
raktacandanam idaṃ ca lohitaṃ śoṇitaṃ ca haricandanaṃ himam
raktasāram atha tāmrasārakaṃ kṣudracandanam athārkacandanam
raktacandanam atīva śītalaṃ tiktam īkṣaṇagadāsradoṣanut
bhūtapittakaphakāsasajvarabhrāntijantuvamijit tṛṣāpaham
barbarotthaṃ barbarakaṃ śvetabarbarakaṃ tathā
śītaṃ sugandhi pittāri surabhi ceti saptadhā
barbaraṃ śītalaṃ tiktaṃ kaphamārutapittajit
kuṣṭhakaṇḍūvraṇān hanti viśeṣād raktadoṣajit
haricandanaṃ surārhaṃ harigandham indracandanaṃ divyam
divijaṃ ca mahāgandhaṃ nandanajaṃ lohitaṃ ca navasaṃjñam
haricandanaṃ tu divyaṃ tiktahimaṃ tad iha durlabhaṃ manujaiḥ
pittāṭopavilopi candanavacchramaśoṣamāndyatāpaharam
candanāni samānāni rasato vīryatas tathā
bhidyante kiṃtu gandhena tatrādyaṃ guṇavattaram
devadāru suradāru dārukaṃ snigdhadārur amarādidāru ca
bhadradāru śivadāru śāmbhavaṃ bhūtahāri bhavadāru rudravat
snigdhadāru smṛtaṃ tiktaṃ snigdhoṣṇaṃ śleṣmavātajit
āmadoṣavibandhārśaḥpramehajvaranāśanam
devakāṣṭhaṃ pūtikāṣṭhaṃ bhadrakāṣṭhaṃ sukāṣṭhakam
asnigdhadārukaṃ caiva kāṣṭhadāru ṣaḍāhvayam
devakāṣṭhaṃ tu tiktoṣṇaṃ rūkṣaṃ śleṣmānilāpaham
bhūtadoṣāpahaṃ dhatte liptam aṅgeṣu kālikam
devadāru dvidhā jñeyaṃ tatrādyaṃ snigdhadārukam
dvitīyaṃ kāṣṭhadāru syād dvayor nāmāny abhedataḥ
cīḍā ca dārugandhā gandhavadhūr gandhamādanī taruṇī
tārā ca bhūtamārī maṅgalyā tu kapāṭinī grahabhītijit
cīḍā kaṭūṣṇā kāsaghnī kaphajid dīpanī parā
atyantasevitā sā tu pittadoṣabhramāpahā
saptaparṇaḥ pattravarṇaḥ śuktiparṇaḥ suparṇakaḥ
saptacchado gucchapuṣpo 'yugmaparṇo municchadaḥ
bṛhattvag bahuparṇaś ca tathā śālmalipattrakaḥ
madagandho gandhiparṇo vijñeyo vahnibhūmitaḥ
saptaparṇas tu tiktoṣṇastridoṣaghnaś ca dīpanaḥ
madagandho nirunddhe 'yaṃ vraṇaraktāmayakrimīn
saralas tu pūtikāṣṭhaṃ tumbī pītadrur utthito dīpataruḥ
sa snigdhadārusaṃjñaḥ snigdho mārīcapattrako navadhā
saralaḥ kaṭutiktoṣṇaḥ kaphavātavināśanaḥ
tvagdoṣaśophakaṇḍūtivraṇaghnaḥ koṣṭhaśuddhidaḥ
jñeyaṃ kuṅkumam agnisekharam asṛk kāśmīrajaṃ pītakaṃ kāśmīraṃ rudhiraṃ varaṃ ca piśunaṃ raktaṃ śaṭhaṃ śoṇitam
vāhlīkaṃ ghusṛṇaṃ vareṇyam aruṇaṃ kāleyakaṃ jāguḍaṃ kāntaṃ vahniśikhaṃ ca kesaravaraṃ gauraṃ karākṣīritam
kuṅkumaṃ surabhi tiktakaṭūṣṇaṃ kāsavātakaphakaṇṭharujāghnam
mūrdhaśūlaviṣadoṣanāśanaṃ rocanaṃ ca tanukāntikārakam
tṛṇakuṅkumaṃ tṛṇāsraṃ gandhitṛṇaṃ śoṇitaṃ ca tṛṇapuṣpam
gandhādhikaṃ tṛṇotthaṃ tṛṇagauraṃ lohitaṃ ca navasaṃjñam
tṛṇakuṅkumaṃ kaṭūṣṇaṃ kaphamārutaśophanut
kaṇḍūtipāmākuṣṭhāmadoṣaghnaṃ bhāskaraṃ param
priyaṅguḥ phalinī śyāmā priyavallī phalapriyā
gaurī govandanī vṛttā kārambhā kaṅguḥ kaṅgunī
bhaṅgurā gauravallī ca subhagā parṇabhedinī
śubhā pītā ca maṅgalyā śreyasī cāṅkabhūmitā
priyaṅguḥ śītalā tiktā dāhapittāsradoṣajit
vāntibhrāntijvaraharā vaktrajāḍyavināśanī
kastūrī mṛganābhis tu madanī gandhacelikā
vedhamukhyā ca mārjārī subhagā bahugandhadā
sahasravedhī śyāmā syāt kāmānandā mṛgāṇḍajā
kuraṅganābhī lalitā mado mṛgamadas tathā
śyāmalī kāmamodī ca vijñeyāṣṭādaśāhvayā
kastūrī surabhis tiktā cakṣuṣyā mukharogajit
kilāsakaphadaurgandhyavātālakṣmīmalāpahā
kapilā piṅgalā kṛṣṇā kastūrī trividhā kramāt
nepāle 'pi ca kāśmīre kāmarūpe ca jāyate
sāpy ekā kharikā tataś ca tilakā jñeyā kulitthāparā piṇḍānyāpi ca nāyiketi ca parā yā pañcabhedābhidhā
sā śuddhā mṛganābhitaḥ kramavaśād eṣā kṣitīśocitā pakṣatyādidinatrayeṣu janitā kastūrikā stūyate
cūrṇākṛtis tu kharikā tilakā tilābhā kaulatthabījasadṛśī ca kulitthakā ca
sthūlā tataḥ kiyad iyaṃ kila piṇḍikākhyā tasyāś ca kiṃcid adhikā yadi nāyikā sā
svāde tiktā piñjarā ketakīnāṃ gandhaṃ dhatte lāghavaṃ tolane ca
yāpsu nyastā naiva vaivarṇyam īyāt kastūrī sā rājabhogyāpraśastā
yā gandhaṃ ketakīnām apaharati madaṃ sindhurāṇāṃ ca varṇe svāde tiktā kaṭur vā laghur atha tulitā marditā cikkaṇā syāt
dāhaṃ yā naiti vahnau śimiśimiti ciraṃ carmagandhā hutāśe sā kastūrī praśastā varamṛgatanujā rājate rājabhogyā
bāle jarati ca hariṇe kṣīṇe rogiṇi ca mandagandhayutā
kāmāture ca taruṇe kastūrī bahulaparimalā bhavati
yā snigdhā dhūmagandhā vahati vinihitā pītatāṃ pāthaso 'ntar niḥśeṣaṃ yā niviṣṭā bhavati hutavahe bhasmasād eva sadyaḥ
yā ca nyastā tulāyāṃ kalayati gurutāṃ marditā rūkṣatāṃ ca jñeyā kastūrikeyaṃ khalu kṛtamatibhiḥ kṛtrimā naiva sevyā
śuddho vā malino 'stu vā mṛgamadaḥ kiṃ jātam etāvatā ko 'py asyānavadhiś camatkṛtinidhiḥ saurabhyam eko guṇaḥ
yenāsau smaramaṇḍanaikavasatir bhāle kapole gale dormūle kucamaṇḍale ca kurute saṅgaṃ kuraṅgīdṛśām
gorocanā ruciḥ śobhā rucirā śobhanā śubhā
gaurī ca rocanā piṅgā maṅgalyā piṅgalā śivā
pītā ca gautamī gavyā vandanīyā ca kāñcanī
medhyā manoramā śyāmā rāmā bhūmikarāhvayā
gorocanā ca śiśirā viṣadoṣahantrī rucyā ca pācanakarī krimikuṣṭhahantrī
bhūtagrahopaśamanaṃ kurute ca pathyā śṛṅgāramaṅgalakarī janamohinī ca
karpūro ghanasārakaḥ sitakaraḥ śītaḥ śaśāṅkaḥ śilā śītāṃśur himavālukā himakaraḥ śītaprabhaḥ śāmbhavaḥ
śubhrāṃśuḥ sphaṭikābhrasāramihikātārābhracandrendavaś candrālokatuṣāragaurakumudāny ekādaśāhvā dviśaḥ
potāso bhīmasenas tadanu sitakaraḥ śaṃkarāvāsasaṃjñaḥ prāṃśuḥ piñjo 'bdasāras tadanu himayutā vālukā jūṭikā ca
paścād asyās tuṣāras tadupari sahimaḥ śītalaḥ pakvikānyā karpūrasyeti bhedā guṇarasamahasāṃ vaidyadṛśyena dṛśyāḥ
karpūro nūtanas tiktaḥ snigdhaś coṣṇo 'sradāhadaḥ
cirastho dāhadoṣaghnaḥ sa dhautaḥ śubhakṛt paraḥ
śiro madhyaṃ talaṃ ceti karpūras trividhaḥ smṛtaḥ
śiraḥ stambhāgrasaṃjātaṃ madhyaṃ parṇatale talam
bhāsvadviśadapulakaṃ śirojātaṃ tu madhyamam
sāmānyapulakaṃ svacchaṃ tale cūrṇaṃ tu gaurakam
stambhagarbhasthitaṃ śreṣṭhaṃ stambhabāhye ca madhyamam
svaccham īṣat haridrābhaṃ śubhraṃ tan madhyamaṃ smṛtam sudṛḍhaṃ śubhrarūkṣaṃ ca pulakaṃ bāhyajaṃ vadet
svacchaṃ bhṛṅgārapattraṃ laghutaraviśadaṃ tolane tiktakaṃ cet svāde śaityaṃ suhṛdyaṃ bahalaparimalāmodasaurabhyadāyi
niḥsnehaṃ dārḍhyapattraṃ śubhataram iti cet rājayogyaṃ praśastaṃ karpūraṃ cānyathā ced bahutaram aśane sphoṭadāyi vraṇāya
cīnakaś cīnakarpūraḥ kṛtrimo dhavalaḥ paṭuḥ
meghasāras tuṣāraś ca dvīpakarpūrajaḥ smṛtaḥ
cīnakaḥ kaṭutiktoṣṇa īṣacchītaḥ kaphāpahaḥ
kaṇṭhadoṣahārī medhyaḥ pācanaḥ krimināśanaḥ
javādi gandharājaṃ syāt kṛtrimaṃ mṛgacarmajam
samūhagandhaṃ gandhāḍhyaṃ snigdhaṃ sāmrāṇikardamam
sugandhaṃ tailaniryāsaṃ kuṭāmodaṃ daśābhidham
saugandhikaṃ javādi syāt snigdhaṃ coṣṇaṃ sukhāvaham
vāte hitaṃ ca rājñāṃ ca mohanāhlādakāraṇam
javādi nīlaṃ sasnigdham īṣat pītaṃ sugandhadam
ātape bahulāmodaṃ rājñāṃ yogyaṃ na cānyathā
tūṇīkas tūṇikas tūṇī pītakaḥ kacchapas tathā
nandī kurakaḥ kānto nandīvṛkṣo navāhvayaḥ
vṛkṣaḥ kaṭus tiktaḥ śītas tiktāsradāhajit
śiro'rtiśvetakuṣṭhaghnaḥ sugandhiḥ puṣṭivīryadaḥ
jātīpattrī jātikośaḥ sumanaḥpattrikāpi sā
mālatīpattrikā pañcanāmnī saumanasāyinī
jātīpattrī kaṭus tiktā surabhiḥ kaphanāśanī
vaktravaiśadyajananī jāḍyadoṣanikṛntanī
jātīphalaṃ jātiśasyaṃ śālūkaṃ mālatīphalam
majjāsāraṃ jātisāraṃ puṭaṃ ca sumanaḥphalam
jātīphalaṃ kaṣāyoṣṇaṃ kaṭu kaṇṭhāmayārtijit
vātātisāramehaghnaṃ laghu vṛṣyaṃ ca dīpanam
kakkolakaṃ kṛtaphalaṃ kolakaṃ kaṭukaṃ phalam
vidveṣyaṃ sthūlamaricaṃ karkolaṃ mādhavocitam
kaṅkolaṃ kaṭphalaṃ proktaṃ mārīcaṃ rudrasaṃmitam
kakkolaṃ kaṭu tiktoṣṇaṃ vaktrajāḍyaharaṃ param
dīpanaṃ pācanaṃ rucyaṃ kaphavātanikṛntanam
lavaṃgakalikā divyaṃ lavaṃgaṃ śekharaṃ lavam
śrīpuṣpaṃ devakusumaṃ ruciraṃ vārisambhavam
tīkṣṇapuṣpaṃ tu bhṛṅgāraṃ gīrvāṇakusumaṃ tathā
puṣpakaṃ candanādi syāt jñeyaṃ trayodaśāhvayam
lavaṃgaṃ śītalaṃ tiktaṃ cakṣuṣyaṃ bhaktarocanam
vātapittakaphaghnaṃ ca tīkṣṇaṃ mūrdharujāpaham
lavaṃgaṃ soṣṇakaṃ tīkṣṇaṃ vipāke madhuraṃ himam
vātapittakaphāmaghnaṃ kṣayakāsāsradoṣanut
svādus tv agarusāraḥ syāt sudhūmyo gandhadhūmajaḥ
svāduḥ kaṭukaṣāyoṣṇaḥ sadhūmāmodavātajit
kṛṣṇāgaru syād agaru śṛṅgāraṃ viśvarūpakam
śīrṣaṃ kālāgaru keśyaṃ vasukaṃ kṛṣṇakāṣṭhakam
dhūpārhaṃ vallaraṃ gandharājakaṃ dvādaśāhvayam
kṛṣṇāgaru kaṭūṣṇaṃ ca tiktaṃ lepe ca śītalam
pāne pittaharaṃ kiṃcit tridoṣaghnam udāhṛtam
anyāgaru pītakaṃ ca lohaṃ varṇaprasādanam
anāryakam asāraṃ ca kṛmijagdhaṃ ca kāṣṭhakam
kāṣṭhāgaru kaṭūṣṇaṃ ca lepe rūkṣaṃ kaphāpaham
dāhāgaru dahanāgaru dāhakakāṣṭhaṃ ca vahnikāṣṭhaṃ ca
dhūpāgaru tailāgaru puraṃ ca puramathanavallabhaṃ caiva
dāhāgaru kaṭukoṣṇaṃ keśānāṃ vardhanaṃ ca varṇyaṃ ca
apanayati keśadoṣān ātanute saṃtataṃ ca saugandhyam
maṅgalyā mallikā gandhamaṅgalāgaruvācakā
maṅgalyā guruśiśirā gandhāḍhyā yogavāhikā
māṃsī tu jaṭilā peśī kravyādī piśitā miśī
keśinī ca jaṭā hiṃsrā jaṭāmāṃsī ca māṃsinī
jaṭālā naladā meṣī tāmasī cakravartinī
mātā bhūtajaṭā caiva jananī ca jaṭāvatī
mṛgabhakṣāpi cety etā ekaviṃśatidhābhidhāḥ
surabhis tu jaṭāmāṃsī kaṣāyā kaṭuśītalā
kaphahṛd bhūtadāhaghnī pittaghnī modakāntikṛt
dvitīyā gandhamāṃsī ca keśī bhūtajaṭā smṛtā
piśācī pūtanā caiva bhūtakeśī ca lomaśā
jaṭālā laghumāṃsī ca khyātā cāṅkamitāhvayā
gandhamāṃsī tiktaśītā kaphakaṇṭhāmayāpahā
raktapittaharā varṇyā viṣabhūtajvarāpahā
ākāśamāṃsī sūkṣmānyā nirālambā khasambhavā
sevālī sūkṣmapattrī ca gaurī parvatavāsinī
abhramāṃsī himā śophavraṇanāḍīrujāpahā
lūtāgardabhajālādihāriṇī varṇakāriṇī
turuṣko yāvano dhūmro dhūmravarṇaḥ sugandhikaḥ
sihlakaḥ sihlasāraś ca pītasāraḥ kapis tathā
piṇyākaḥ kapijaḥ kalkaḥ piṇḍitaḥ piṇḍatailakaḥ
karevaraḥ kṛtrimako lepano munibhūhvayaḥ
turuṣkaḥ surabhis tiktaḥ kaṭusnigdhaś ca kuṣṭhajit
kaphapittāśmarīmūtrāghātabhūtajvarārtijit
guggulur yavanadviṣṭo bhavābhīṣṭo niśāṭakaḥ
jaṭālaḥ kālaniryāsaḥ pūro bhūtaharaḥ śivaḥ
kauśikaḥ śāmbhavo durgo yātughno mahiṣākṣakaḥ
deveṣṭo marudeśyo 'pi rakṣohā rūkṣagandhakaḥ
divyas tu mahiṣākṣaś ca nāmāny etāni viṃśatiḥ
gugguluḥ kaṭutiktoṣṇaḥ kaphamārutakāsajit
krimivātodaraplīhaśophārśoghno rasāyanaḥ
gandharājaḥ svarṇakaṇaḥ suvarṇaḥ kaṇagugguluḥ
kanako vaṃśapotaś ca surasaś ca palaṃkaṣaḥ
kaṇagugguluḥ kaṭūṣṇaḥ surabhir vātanāśanaḥ
śūlagulmodarādhmānakaphaghnaś ca rasāyanaḥ
gugguluś ca tṛtīyo 'nyo bhūmijo daityamedajaḥ
durgāhlāda iḍājāta āśādiripusambhavaḥ
majjājo madajaś caiva mahiṣāsurasambhavaḥ
guggulur bhūmijas tiktaḥ kaṭūṣṇaḥ kaphavātajit
umāpriyaś ca bhūtaghno medhyaḥ saurabhyadaḥ sadā
rālaḥ sarjarasaś caiva śālaḥ kanakalodbhavaḥ
lalanaḥ śālaniryāso deveṣṭaḥ śītalas tathā
bahurūpaḥ śālarasaḥ sarjaniryāsakas tathā
surabhiḥ suradhūpaś ca yakṣadhūpo 'gnivallabhaḥ
kālaḥ kalalajaḥ prokto nāmnā saptadaśāṅkitaḥ
rālas tu śiśiraḥ snigdhaḥ kaṣāyas tiktasaṃgrahaḥ
vātapittaharaḥ sphoṭakaṇḍūtivraṇanāśanaḥ
kundurukaḥ saurāṣṭraḥ śikharī kundurukakundukas tīkṣṇaḥ
gopurako bahugandhaḥ pālindo bhīṣaṇaś ca daśasaṃjñaḥ
kundurur madhuras tiktaḥ kaphapittārtidāhanut
pāne lepe ca śiśiraḥ pradarāmayaśāntikṛt
kuṣṭhaṃ rujāgado vyādhir āmayaṃ pāribhadrakam
rāmaṃ vānīrajaṃ vāpyaṃ jñeyaṃ tvagdoṣam utpalam
kutsaṃ ca pāṭavaṃ caiva padmakaṃ manusaṃjñakam
kuṣṭhaṃ kaṭūṣṇaṃ tiktaṃ syāt kaphamārutakuṣṭhajit
visarpaviṣakaṇḍūtikharjūdadrughnakāntikṛt
sārivā śāradā gopā gopavallī pratānikā
gopakanyā latāsphotā navāhvā kāṣṭhasārivā
sārivānyā kṛṣṇamūlī kṛṣṇā candanasārivā
bhadrā candanagopā tu candanā kṛṣṇavally api
sārive dve tu madhure kaphavātāsranāśane
kuṣṭhakaṇḍūjvarahare mehadurgandhināśane
nakhaḥ kararuhaḥ śilpī śuktiḥ śaṅkhaḥ khuraḥ śaphaḥ
valaḥ kośī ca karajo hanur nāgahanus tathā
pāṇijo badarīpattro dhūpyaḥ paṇyavilāsinī
saṃdhinālaḥ pāṇiruhaḥ syād aṣṭādaśasaṃjñakaḥ
nakhaḥ syād uṣṇakaṭuko viṣaṃ hanti prayojitaḥ
kuṣṭhakaṇḍūvraṇaghnaś ca bhūtavidrāvaṇaḥ paraḥ
nakho 'nyaḥ syād balanakhaḥ kūṭasthaś cakranāyakaḥ
cakrī cakranakhas tryasraḥ kālo vyāghranakhaḥ smṛtaḥ
dvīpinakho vyālanakhaḥ khapuṭo vyālapāṇijaḥ
vyālāyudho vyālabalo vyālakhaḍgaś ca ṣoḍaśa
vyālanakhas tu tiktoṣṇaḥ kaṣāyaḥ kaphavātajit
kuṣṭhakaṇḍūvraṇaghnaś ca varṇyaḥ saugandhyadaḥ paraḥ
spṛkkā ca devī piśunā vadhūś ca koṭir manur brāhmaṇikā sugandhā
samudrakāntā kuṭilā tathā ca mālālikā bhūtalikā ca laghvī
nirmālyā sukumārā ca mālālī devaputrikā
pañcaguptir asṛk proktā nakhapuṣpī ca viṃśatiḥ
spṛkkā kaṭukaṣāyā ca tiktā śleṣmārtikāsajit
śleṣmamehāśmarīkṛcchranāśanī ca sugandhadā
sthauṇeyakaṃ barhiśikhaṃ śukacchadaṃ mayūracūḍaṃ śukapucchakaṃ tathā
vikīrṇaromāpi ca kīravarṇakaṃ vikarṇasaṃjñaṃ haritaṃ navāhvayam
sthauṇeyaṃ kaphavātaghnaṃ sugandhi kaṭutiktakam
pittaprakopaśamanaṃ balapuṣṭivivardhanam
murā gandhavatī daityā gandhāḍhyā gandhamādanī
surabhir bhūrigandhā ca kuṭī gandhakuṭī tathā
murā tiktā kaṭuḥ śītā kaṣāyā kaphapittahṛt
śvāsāsṛgviṣadāhārtibhramamūrchātṛṣāpahā
śaileyaṃ śilajaṃ vṛddhaṃ śilāpuṣpaṃ śilodbhavam
sthaviraṃ palitaṃ jīrṇaṃ tathā kālānusāryakam
śilotthaṃ ca śilādadruḥ śailajaṃ giripuṣpakam
śilāprasūnaṃ subhagaṃ śailakaṃ ṣoḍaśāhvayam
śaileyaṃ śiśiraṃ tiktaṃ sugandhi kaphapittajit
dāhatṛṣṇāvamiśvāsavraṇadoṣavināśanam
corakaḥ śaṅkitaś caṇḍā duṣpattraḥ kṣemako ripuḥ
capalaḥ kitavo dhūrtaḥ paṭur nīco niśācaraḥ
gaṇahāsaḥ kopanakaś caurakaḥ phalacorakaḥ
duṣkulo granthilaś caiva sugranthiḥ parṇacorakaḥ
granthiparṇo granthidalo granthipattras trinetradhā
corakas tīvragandhoṣṇas tikto vātakaphāpahaḥ
nāsāmukharujājīrṇakrimidoṣavināśanaḥ
padmakaṃ pītakaṃ pītaṃ mālayaṃ śītalaṃ himam
śubhraṃ kedārajaṃ raktaṃ pāṭalāpuṣpasaṃnibham
padmakāṣṭhaṃ padmavṛkṣaṃ proktaṃ syād dvādaśāhvayam
padmakaṃ śītalaṃ tiktaṃ raktapittavināśanam
mohadāhajvarabhrāntikuṣṭhavisphoṭaśāntikṛt
prapauṇḍarīkaṃ cakṣuṣyaṃ puṇḍaryaṃ puṇḍarīyakam
pauṇḍaryaṃ ca supuṣpaṃ ca sānujaṃ cānujaṃ smṛtam
prapauṇḍarīkaṃ cakṣuṣyaṃ madhuraṃ tiktaśītalam
pittaraktavraṇān hanti jvaradāhatṛṣāpaham
lāmajjakaṃ sunālaṃ syād amṛṇālaṃ lavaṃ laghu
iṣṭakāpathakaṃ śīghraṃ dīrghamūlaṃ jalāśrayam
lāmajjakaṃ himaṃ tiktaṃ madhuraṃ vātapittajit
tṛḍdāhaśramamūrchārtiraktapittajvarāpaham
māṃsarohiṇy atiruhā vṛttā carmakaṣā ca sā
vikasā māṃsarohī ca jñeyā māṃsaruhā muniḥ
anyā māṃsī sadāmāṃsī māṃsarohā rasāyanī
sulomā lomakaraṇī rohiṇī māṃsarohikā
vikasā kaṭukā tiktā tathoṣṇā svarasādanut
rasāyanaprayogāc ca sarvarogaharā matā
kaṣāyā grāhiṇī varṇyā raktapittaprasādanī
rohiṇīyugalaṃ śītaṃ kaṣāyaṃ krimināśanam
kaṇṭhaśuddhikaraṃ rucyaṃ vātadoṣaniṣūdanam
śrīveṣṭo vṛkṣadhūpaś ca cīḍāgandho rasāṅgakaḥ
śrīvāsaḥ śrīraso veṣṭo lakṣmīveṣṭas tu veṣṭakaḥ
veṣṭasāro rasāveṣṭaḥ kṣīraśīrṣaḥ sudhūpakaḥ
dhūpāṅgas tilaparṇaś ca saralāṅgo 'pi ṣoḍaśa
śrīveṣṭaḥ kaṭutiktaś ca kaṣāyaḥ śleṣmapittajit
yonidoṣarujājīrṇavraṇaghnādhmānadoṣajit
uśīram amṛṇālaṃ syāj jalavāsaṃ haripriyam
mṛṇālam abhayaṃ vīraṃ vīraṇaṃ samagandhikam
raṇapriyaṃ vāritaraṃ śiśiraṃ śitimūlakam
veṇīgamūlakaṃ caiva jalāmodaṃ sugandhikam
sugandhimūlakaṃ śubhraṃ bālakaṃ grahabhūhvayam
uśīraṃ śītalaṃ tiktaṃ dāhaśramaharaṃ param
pittajvarārtiśamanaṃ jalasaugandhyadāyakam
nalikā vidrumalatikā kapotabāṇā nalī ca nirmathyā
suṣirā dhamanī stutyā raktadalā nartakī naṭī rudrāḥ
nalikā tiktakaṭukā tīkṣṇā ca madhurā himā
kṛmivātodarārtyarśaḥśūlaghnī malaśodhanī
itthaṃ gandhadravyakadambāhvayavīryavyākhyāvācoyuktiviviktojjvalasargam
vargaṃ vaktrāmbhoruhamodārham adhīyāthainaṃ madhye saṃsad asau dīvyatu vaidyaḥ
ye gandhayanti sakalāni ca bhūtalāni lokāṃś ca ye 'pi sukhayanti ca gandhalubdhān
teṣām ayaṃ malayajādisugandhināmnāṃ bhūr gandhavarga iti viśrutim eti vargaḥ
yasyoccaiś caritāni śītasurabhīṇy abhyasya satyātmano duścāritrajanā niṣaṅgajanitaṃ drāg dauḥstham āsthan svakam tasyāyaṃ kṛtinaḥ kṛtau narahareḥ śrīcandanādiḥ sthitiṃ vargo vāñchati nāmanaigamaśikhābhūṣāmaṇau dvādaśaḥ
trisvarṇaraupyatāmrāṇi trapu sīsaṃ dvirītikā
kāṃsyāyo vartakaṃ kāntaṃ kiṭṭaṃ muṇḍaṃ ca tīkṣṇakam
śilā sindūrabhūnāgaṃ hiṅgulaṃ gairikaṃ dvidhā
tuvarī haritālaṃ ca gandhakaṃ ca śilājatu
sikthakaṃ ca dvikāsīsaṃ mākṣikau pañcadhāñjanam
kampillatuttharasakaṃ pāradaś cābhrakaṃ catuḥ
sphaṭī ca kṣullakaḥ śaṅkhau kapardaḥ śuktikā dvidhā
khaṭinī dugdhapāṣāṇo maṇiś ca karpūrādyakaḥ
sikatā ca dvikaṅguṣṭhaṃ vimalā ca dvidhā matā
tathākhuprastaraś caiva śaravedamitāhvayāḥ
atha ratnaṃ navaṃ vakṣye padmarāgādikaṃ kramāt
māṇikyamuktāphalavidrumāṇi gārutmataṃ syād atha puṣparāgaḥ
vajraṃ ca nīlaṃ ca nava krameṇa gomedavaiḍūryayutāni tāni
sphaṭikaś ca sūryakānto vaikrāntaś candrakāntakaḥ
rājāvartaḥ perojaṃ syād ubhau bāṇāś ca saṃkhyayā
svarṇaṃ suvarṇakanakojjvalakāñcanāni kalyāṇahāṭakahiraṇyamanoharāṇi
gāṅgeyagairikamahārajatāgnivīryarukmāgnihematapanīyakabhāskarāṇi
jāmbūnadāṣṭāpadajātarūpapiñjānacāmīkarakarburāṇi
kārtasvarāpiñjarabharmabhūritejāṃsi dīptānalapītakāni
maṅgalyasaumeravaśātakumbhaśṛṅgāracandrājarajāmbavāni
āgneyaniṣkāgniśikhāni ceti netrābdhinirdhāritanāma hema
svarṇaṃ snigdhakaṣāyatiktamadhuraṃ doṣatrayadhvaṃsanaṃ śītaṃ svādu rasāyanaṃ ca rucikṛc cakṣuṣyam āyuṣpradam
prajñāvīryabalasmṛtisvarakaraṃ kāntiṃ vidhatte tanoḥ saṃdhatte duritakṣayaṃ śriyam idaṃ dhatte nṝṇāṃ dhāraṇāt
dāhe ca raktam atha yac ca sitaṃ chidāyāṃ kāśmīrakānti ca vibhāti nikāṣapaṭṭe
snigdhaṃ ca gauravam upaiti ca yat tulāyāṃ jātyā tad eva kanakaṃ mṛdu raktapītam
tac caikaṃ rasavedhajaṃ tad aparaṃ jātaṃ svayaṃ bhūmijaṃ kiṃcānyad bahulohasaṃkarabhavaṃ ceti tridhā kāñcanam
tatrādyaṃ kila pītaraktam aparaṃ raktaṃ tato 'nyat tathā mairālaṃ tad atikrameṇa tad idaṃ syāt pūrvapūrvottamam
raupyaṃ śubhraṃ vasuśreṣṭhaṃ ruciraṃ candralohakam
śvetakaṃ tu mahāśubhraṃ rajataṃ taptarūpakam
candrabhūtiḥ sitaṃ tāraṃ kaladhautendulohakam
kupyaṃ dhautaṃ tathā saudhaṃ candrahāsaṃ munīndukam
raupyaṃ snigdhaṃ kaṣāyāmlaṃ vipāke madhuraṃ saram
vātapittaharaṃ rucyaṃ valīpalitanāśanam
dāhacchedanikāṣeṣu sitaṃ snigdhaṃ ca yad guru
sugharṣe 'pi ca varṇāḍhyam uttamaṃ tad udīritam
tāmraṃ mlecchamukhaṃ śulvaṃ tapaneṣṭam udumbaram
tryambakaṃ cāravindaṃ ca ravilohaṃ ravipriyam
raktaṃ nepālakaṃ caiva raktadhātuḥ karendudhā
tāmraṃ supakvaṃ madhuraṃ kaṣāyaṃ tiktaṃ vipāke kaṭu śītalaṃ ca
kaphāpahaṃ pittaharaṃ vibandhaśūlaghnapāṇḍūdaragulmanāśi
ghanaghātasahaṃ snigdhaṃ raktapattrāmalaṃ mṛdu
śuddhākarasamutpannaṃ tāmraṃ śubham asaṃkaram
trapu trapusamāṇḍūkaṃ vaṅgaṃ ca madhuraṃ himam
kurūpyaṃ piccaṭaṃ raṅgaṃ pūtigandhaṃ daśāhvayam
trapusaṃ kaṭutiktahimaṃ kaṣāyalavaṇaṃ saraṃ ca mehaghnam
krimidāhapāṇḍuśamanaṃ kāntikaraṃ tad rasāyanaṃ caiva
śvetaṃ laghu mṛdu svacchaṃ snigdham uṣṇāpahaṃ himam
sūtapattrakaraṃ kāntaṃ trapu śreṣṭham udāhṛtam
sīsakaṃ tu jaḍaṃ sīsaṃ yavaneṣṭaṃ bhujaṃgamam
yogīṣṭaṃ nāgam uragaṃ kuvaṅgaṃ paripiṣṭakam
mṛdu kṛṣṇāyasaṃ padmaṃ tāraśuddhikaraṃ smṛtam
sirāvṛttaṃ ca vaṅgaṃ syāc cīnapiṣṭaṃ ca ṣoḍaśa
sīsaṃ tu vaṅgatulyaṃ syāt rasavīryavipākataḥ
uṣṇaṃ ca kaphavātaghnam arśoghnaṃ guru lekhanam
svarṇe nīlaṃ mṛdu snigdhaṃ nirmalaṃ ca sugauratvam
raupyasaṃśodhanaṃ kṣipraṃ sīsakaṃ ca tad uttamam
rītiḥ kṣudrasuvarṇaṃ siṃhalakaṃ piṅgalaṃ ca pittalakam
lauhitakam ārakuṭṭaṃ piṅgalalohaṃ ca pītakaṃ navadhā
rājarītiḥ kākatuṇḍī rājaputrī maheśvarī
brāhmaṇī brahmarītiś ca kapilā piṅgalāpi ca
rītikāyugalaṃ tiktaṃ śītalaṃ lavaṇaṃ rase
śodhanaṃ pāṇḍuvātaghnaṃ krimiplīhārtipittajit
śuddhā snigdhā mṛduḥ śītā suraṅgā sūtrapattriṇī
hemopamā śubhā svacchā janyā rītiḥ prakīrtitā
kāṃsyaṃ saurāṣṭrikaṃ ghoṣaṃ kaṃsīyaṃ vahnilohakam
dīptaṃ lohaṃ ghorapuṣpaṃ dīptakaṃ sumanāhvayam
kāṃsyaṃ tu tiktam uṣṇaṃ cakṣuṣyaṃ vātakaphavikāraghnam
rūkṣaṃ kaṣāyarucyaṃ laghu dīpanapācanaṃ pathyam
śvetaṃ dīptaṃ mṛdu jyotiḥśabdāḍhyaṃ snigdhanirmalam
ghanāgnisahasūtrāṅgaṃ kāṃsyam uttamam īritam
vartalohaṃ vartatīkṣṇaṃ vartakaṃ lohasaṃkaram
nīlikā nīlalohaṃ ca lohajaṃ vaṭṭalohakam
idaṃ lohaṃ kaṭūṣṇaṃ ca tiktaṃ ca śiśiraṃ tathā
kaphahṛt pittaśamanaṃ madhuraṃ dāhamehanut
ayaskāntaṃ kāntalohaṃ kāntaṃ syāl lohakāntikam
kāntāyasaṃ kṛṣṇalohaṃ mahālohaṃ ca saptadhā
syād bhrāmakaṃ tadanu cumbakaromakākhyaṃ syāc chedakākhyam iti tac ca caturvidhaṃ syāt
kāntāśmalohaguṇavṛddhi yathākrameṇa dārḍhyāṅgakāntikacakārṣṇyavirogadāyi
ayaskāntaviśeṣāḥ syur bhrāmakāś cumbakādayaḥ
rasāyanakarāḥ sarve dehasiddhikarāḥ parāḥ
na sūtena vinā kāntaṃ na kāntena vinā rasaḥ
sūtakāntasamāyogād rasāyanam udīritam
lohakiṭṭaṃ tu kiṭṭaṃ syāl lohacūrṇam ayomalam
lohajaṃ kṛṣṇacūrṇaṃ ca kārṣṇyaṃ lohamalaṃ tathā
lohakiṭṭaṃ tu madhuraṃ kaṭūṣṇaṃ krimivātanut
paktiśūlaṃ marucchūlaṃ mehagulmārtiśophanut
muṇḍaṃ muṇḍāyasaṃ lohaṃ dṛṣatsāraṃ śilātmajam
aśmajaṃ kṛṣilohaṃ ca āraṃ kṛṣṇāyasaṃ nava
tīkṣṇaṃ śastrāyasaṃ śastraṃ piṇḍaṃ piṇḍāyasaṃ śaṭham
āyasaṃ niśitaṃ tīvraṃ lohakhaḍgaṃ ca muṇḍajam
ayaścitrāyasaṃ proktaṃ cīnajaṃ vedabhūmitam
lohaṃ rūkṣoṣṇatiktaṃ syād vātapittakaphāpaham
pramehapāṇḍuraśūlaghnaṃ tīkṣṇaṃ muṇḍādhikaṃ smṛtam
svarṇaṃ samyagaśodhitaṃ śramakaraṃ svedāvahaṃ duḥsahaṃ raupyaṃ jāṭharajāḍyamāndyajananaṃ tāmraṃ vamibhrāntidam
nāgaṃ ca trapu cāṅgadoṣadam ayo gulmādidoṣapradaṃ tīkṣṇaṃ śūlakaraṃ ca kāntam uditaṃ kārṣṇyāmayasphoṭadam
viśuddhihīnau yadi muṇḍatīkṣṇau kṣudhāpahau gauravagulmadāyakau
kāṃsyāyasaṃ kledakatāpakārakaṃ rītyau ca sammohanaśoṣadāyike
manaḥśilā syāt kunaṭī manojñā śilā manohvāpi ca nāgajihvā
nepālikā syān manasaś ca guptā kalyāṇikā rogaśilā daśāhvā
manaḥśilā kaṭuḥ snigdhā lekhanī viṣanāśanī
bhūtāveśabhayonmādahāriṇī vaśyakāriṇī
sindūraṃ nāgareṇuḥ syād raktaṃ sīmantakaṃ tathā
nāgajaṃ nāgagarbhaṃ ca śoṇaṃ vīrarajaḥ smṛtam
gaṇeśabhūṣaṇaṃ saṃdhyārāgaṃ śṛṅgārakaṃ smṛtam
saubhāgyam aruṇaṃ caiva maṅgalyaṃ manusaṃmitam
sindūraṃ kaṭukaṃ tiktam uṣṇaṃ vraṇaviropaṇam
kuṣṭhāsraviṣakaṇḍūtivīsarpaśamanaṃ param
suraṅgo 'gnisahaḥ sūkṣmaḥ snigdhaḥ svaccho gurur mṛduḥ
suvarṇakarajaḥ śuddhaḥ sindūro maṅgalapradaḥ
bhūnāgaḥ kṣitināgaś ca bhūjantū raktajantukaḥ
kṣitijaḥ kṣitijantuś ca bhūmijo raktatuṇḍakaḥ
bhūnāgo vajramāraḥ syān nānāvijñānakārakaḥ
rasasya jāraṇe tūktaṃ tat sattvaṃ tu rasāyanam
hiṅgulaṃ barbaraṃ raktaṃ suraṅgaṃ sugaraṃ smṛtam
rañjanaṃ daradaṃ mlecchaṃ citrāṅgaṃ cūrṇapāradam
anyac ca mārakaṃ caiva maṇirāgaṃ rasodbhavam
rañjakaṃ rasagarbhaṃ ca bāṇabhūsaṃkhyasaṃmitam
hiṅgulaṃ madhuraṃ tiktam uṣṇavātakaphāpaham
tridoṣadvaṃdvadoṣotthaṃ jvaraṃ harati sevitam
gairikaṃ raktadhātuḥ syād giridhātur gavedhukam
dhātuḥ suraṅgadhātuś ca girijaṃ girimṛdbhavam
suvarṇagairikaṃ cānyat svarṇadhātuḥ suraktakam
saṃdhyābhraṃ babhrudhātuś ca śilādhātuḥ ṣaḍāhvayam
gairikaṃ madhuraṃ śītaṃ kaṣāyaṃ vraṇaropaṇam
visphoṭārśo'gnidāhaghnaṃ varaṃ svarṇādikaṃ śubham
tuvarī mṛc ca saurāṣṭrī mṛtsnāsaṅgā surāṣṭrajā
bhūghnī mṛtālakaṃ kāsī mṛttikā suramṛttikā
stutyā kāṅkṣī sujātā ca jñeyā caiva caturdaśa
tuvarī tiktakaṭukā kaṣāyāmlā ca lekhanī
cakṣuṣyā grahaṇīchardipittasaṃtāpahāriṇī
haritālaṃ godantaṃ pītaṃ naṭamaṇḍanaṃ ca gauraṃ ca
citrāṅgaṃ piñjarakaṃ bhaved ālaṃ tālakaṃ ca tālaṃ ca
kanakarasaṃ kāñcanakaṃ biḍālakaṃ caiva citragandhaṃ ca
piṅgaṃ ca piṅgasāraṃ gaurīlalitaṃ ca saptadaśasaṃjñam
haritālaṃ kaṭūṣṇaṃ ca snigdhaṃ tvagdoṣanāśanam
bhūtabhrāntipraśamanaṃ viṣavātarujārtijit
gandhako gandhapāṣāṇo gandhāśmā gandhamodanaḥ
pūtigandho 'tigandhaś ca vaṭaḥ saugandhikas tathā
sugandho divyagandhaś ca gandhaś ca rasagandhakaḥ
kuṣṭhāriḥ krūragandhaś ca kīṭaghnaḥ śarabhūmitaḥ
gandhakaḥ kaṭur uṣṇaś ca tīvragandho 'tivahnikṛt
viṣaghnaḥ kuṣṭhakaṇḍūtikharjūtvagdoṣanāśanaḥ
śveto raktaś ca pītaś ca nīlaś ceti caturvidhaḥ
gandhako varṇato jñeyo bhinno bhinnaguṇāśrayaḥ
śvetaḥ kuṣṭhāpahārī syād rakto lohaprayogakṛt
pīto rasaprayogārho nīlo varṇāntarocitaḥ
śilājatu syād aśmotthaṃ śailaṃ girijam aśmajam
aśmalākṣāśmajatukaṃ jatvaśmakam iti smṛtam
śilājatu bhavet tiktaṃ kaṭūṣṇaṃ ca rasāyanam
mehonmādāśmarīśophakuṣṭhāpasmāranāśanam
sikthakaṃ madhukaṃ sikthaṃ madhujaṃ madhusambhavam
madanakaṃ madhūcchiṣṭaṃ madanaṃ makṣikāmalam
kṣaudreyaṃ pītarāgaṃ ca snigdhaṃ mākṣikajaṃ tathā
kṣaudrajaṃ madhuśeṣaṃ ca drāvakaṃ makṣikāśrayam
madhūṣitaṃ ca samproktaṃ madhūtthaṃ conaviṃśati
sikthakaṃ kapilaṃ svādu kuṣṭhavātārtijin mṛdu
kaṭu snigdhaṃ ca lepena sphuṭitāṅgaviropaṇam
kāsīsaṃ dhātukāsīsaṃ kesaraṃ haṃsalomaśam
śodhanaṃ pāṃśukāsīsaṃ śubhraṃ saptāhvayaṃ matam
kāsīsaṃ tu kaṣāyaṃ syāt śiśiraṃ viṣakuṣṭhajit
kharjūkrimiharaṃ caiva cakṣuṣyaṃ kāntivardhanam
dvitīyaṃ puṣpakāsīsaṃ vatsakaṃ ca malīmasam
hrasvaṃ netrauṣadhaṃ yojyaṃ viśadaṃ nīlamṛttikā
puṣpakāsīsaṃ tiktaṃ śītaṃ netrāmayāpaham
lepenātyāmakuṣṭhādinānātvagdoṣanāśanam
mākṣikaṃ caiva mākṣīkaṃ pītakaṃ dhātumākṣikam
tāpījaṃ tāpyakaṃ tāpyamāpītaṃ pītamākṣikam
āvartaṃ madhudhātuḥ syāt kṣaudradhātus tathāparaḥ
proktaṃ mākṣikadhātuśca vedabhūr hemamākṣikam
mākṣikaṃ madhuraṃ tiktamamlaṃ kaṭu kaphāpaham
bhramahṛllāsamūrchārtiśvāsakāsaviṣāpaham
mākṣikaṃ dvividhaṃ proktaṃ hemāhvaṃ tāramākṣikam
bhinnavarṇaviśeṣatvāt rasavīryādikaṃ pṛthak
tāravādādike tāramākṣikaṃ ca praśasyate
dehe hemādikaṃ śastaṃ rogahṛd balapuṣṭidam
añjanaṃ yāmunaṃ kṛṣṇaṃ nādeyaṃ mecakaṃ tathā
srotojaṃ dṛkpradaṃ nīlaṃ sauvīraṃ ca suvīrajam
tathā nīlāñjanaṃ caiva cakṣuṣyaṃ vārisambhavam
kapotakaṃ ca kāpotaṃ samproktaṃ śarabhūmitam
śītaṃ nīlāñjanaṃ proktaṃ kaṭu tiktaṃ kaṣāyakam
cakṣuṣyaṃ kaphavātaghnaṃ viṣaghnaṃ ca rasāyanam
kulatthā dṛkprasādā ca cakṣuṣyātha kulatthikā
kulālī locanahitā kumbhakārī malāpahā
kulatthikā tu cakṣuṣyā kaṣāyā kaṭukā himā
viṣavisphoṭakaṇḍūtivraṇadoṣanibarhiṇī
puṣpāñjanaṃ puṣpaketuḥ kausumbhaṃ kusumāñjanam
rītikaṃ rītikusumaṃ rītipuṣpaṃ ca pauṣpakam
puṣpāñjanaṃ himaṃ proktaṃ pittahikkāpradāhanut
nāśayed viṣakāsārtiṃ sarvanetrāmayāpaham
rasāñjanaṃ rasodbhūtaṃ rasagarbhaṃ rasāgrajam
kṛtakaṃ bālabhaiṣajyaṃ dārvīkvāthodbhavaṃ tathā
rasajātaṃ tārkṣyaśailaṃ jñeyaṃ varyāñjanaṃ tathā
rasanābhaṃ cāgnisāraṃ dvādaśāhvaṃ ca kīrtitam
rītyāṃ tu dhmāyamānāyāṃ tatkiṭṭaṃ tu rasāñjanam
tadabhāve tu kartavyaṃ dārvīkvāthasamudbhavam
srotoñjanaṃ vāribhavaṃ tathānyaṃ srotodbhavaṃ srotanadībhavaṃ ca
sauvīrasāraṃ ca kapotasāraṃ valmīkaśīrṣaṃ munisaṃmitāhvam
srotoñjanaṃ śītakaṭu kaṣāyaṃ krimināśanam
rasāñjanaṃ rase yogyaṃ stanyavṛddhikaraṃ param
valmīkaśikharākāraṃ bhinnanīlāñjanaprabham
ghṛṣṭe ca gairikāvarṇaṃ śreṣṭhaṃ srotoñjanaṃ ca tat
kampillako 'tha raktāṅgo recano recakastathā
rañjako lohitāṅgaśca kampillo raktacūrṇakaḥ
kampillako virecī syāt kaṭūṣṇo vraṇanāśanaḥ
kaphakāsārtihārī ca jantukrimiharo laghuḥ
tutthaṃ nīlāśmajaṃ nīlaṃ haritāśmaṃ ca tutthakam
mayūragrīvakaṃ caiva tāmragarbhāmṛtodbhavam
mayūratutthaṃ samproktaṃ śikhikaṇṭhaṃ daśāhvayam
tutthaṃ kaṭu kaṣāyoṣṇaṃ śvitranetrāmayāpaham
viṣadoṣeṣu sarveṣu praśastaṃ vāntikārakam
dvitīyaṃ kharparītutthaṃ kharparī rasakaṃ tathā
cakṣuṣyamamṛtotpannaṃ tutthakharparikā tu ṣaṭ
kharparī kaṭukā tiktā cakṣuṣyā ca rasāyanī
tvagdoṣaśamanī rucyā dīpyā puṣṭivivardhanī
pārado rasarājaśca rasanātho mahārasaḥ
rasaścaiva mahatejā rasaloho rasottamaḥ
sūtarāṭ capalo jaitraḥ śivabījaṃ śivas tathā
amṛtaṃ ca rasendraḥ syāllokeśo dhūrtaraḥ prabhuḥ
rudrajo haratejaśca rasadhātur acintyajaḥ
khecaraścāmaraḥ prokto dehado mṛtyunāśanaḥ
skandaḥ skandāṃśakaḥ sūto devo divyarasastathā
prokto rasāyanaśreṣṭho yaśodastritridhāhvayaḥ
pāradaḥ sakalaroganāśanaḥ ṣaḍraso nikhilayogavāhakaḥ
pañcabhūtamaya eṣa kīrtito dehalohaparasiddhidāyakaḥ
mūrchito harate vyādhīn baddhaḥ khecarasiddhidaḥ
sarvasiddhikaro nīlo niruddho dehasiddhidaḥ
vividhavyādhibhayodayamaraṇajarāsaṃkaṭe 'pi martyānām
pāraṃ dadāti yasmāt tasmād ayameva pāradaḥ kathitaḥ
abhrakamabhraṃ bhṛṅgaṃ vyomāmbaram antarikṣamākāśam
bahupattraṃ khamanantaṃ gaurījaṃ gaurijeyamiti ravayaḥ
śvetaṃ pītaṃ lohitaṃ nīlamabhraṃ cāturvidhyaṃ yāti bhinnakriyārham
śvetaṃ tāre kāñcane pītarakte nīlaṃ vyādhāv agryam agryaṃ guṇāḍhyam
nīlābhraṃ darduro nāgaḥ pināko vajra ityapi
caturvidhaṃ bhavettasya parīkṣā kathyate kramāt
yadvahnau nihitaṃ tanoti nitarāṃ bhekāravaṃ darduro nāgaḥ phūtkurute dhanuḥsvanamupādatte pinākaḥ kila
vajraṃ naiva vikārameti tadimānyāsevamānaḥ kramāt gulmī ca vraṇavāṃś ca kutsitagadī nīruk ca saṃjāyate
manojabhāvabhāvitau yadā śivau parasparam
tadā kilābhrapāradau guhodbhavau babhūvatuḥ
sphaṭī ca sphaṭikī proktā śvetā śubhrā ca raṅgadā
raṅgadṛḍhā dṛḍharaṅgā raṅgāṅgā vasusaṃmitā
sphaṭī ca kaṭukā snigdhā kaṣāyā pradarāpahā
mehakṛcchravamīśoṣadoṣaghnī dṛḍharaṅgadā
kṣullakaḥ kṣudraśaṅkhaḥ syāt śambūko nakhaśaṅkhakaḥ
kṣullakaḥ kaṭukas tiktaḥ śūlahārī ca dīpanaḥ
śaṅkho hy arṇobhavaḥ kambur jalajaḥ pāvanadhvaniḥ
kuṭilo 'ntarmahānādaḥ kambūḥ pūtaḥ sunādakaḥ
susvaro dīrghanādaśca bahunādo haripriyaḥ
evaṃ ṣoḍaśadhā jñeyo dhavalo maṅgalapradaḥ
śaṅkhaḥ kaṭurasaḥ śītaḥ puṣṭivīryabalapradaḥ
gulmaśūlaharaḥ śvāsanāśano viṣadoṣanut
krimiśaṅkhaḥ krimijalajaḥ krimivāriruhaśca jantukambuś ca
kathito rasavīryādyaiḥ kṛtadhībhiḥ śaṅkhasadṛśo 'yam
kapardako varāṭaśca kapardiśca varāṭikā
carācaraś caro varyo bālakrīḍaranakaśca saḥ
kapardaḥ kaṭutiktoṣṇaḥ karṇaśūlavraṇāpahaḥ
gulmaśūlāmayaghnaśca netradoṣanikṛntanaḥ
śuktir muktāprasūścaiva mahāśuktiśca śuktikā
muktāsphoṭas tautikaṃ tu mauktikaprasavā ca sā
jñeyā mauktikaśuktiśca muktāmātāṅkadhā smṛtā
muktāśuktiḥ kaṭuḥ snigdhā śvāsahṛdrogahāriṇī
śūlapraśamanī rucyā madhurā dīpanī parā
jalaśuktirvāriśuktiḥ krimisūḥ kṣudraśuktikā
śambūkā jalaśuktiśca puṭikā toyaśuktikā
jalaśuktiḥ kaṭuḥ snigdhā dīpanī gulmaśūlanut
viṣadoṣaharā rucyā pācanī baladāyinī
khaṭinī khaṭikā caiva khaṭī dhavalamṛttikā
sitadhātuḥ śvetadhātuḥ pāṇḍumṛtpāṇḍumṛttikā
khaṭinī madhurā tiktā śītalā pittadāhanut
vraṇadoṣakaphāsraghnī netraroganikṛntanī
dugdhāśmā dugdhapāṣāṇaḥ kṣīrī gomedasaṃnibhaḥ
vajrābho dīptikaḥ saudho dugdhī kṣīrayavo'pi ca
dugdhapāṣāṇako rucya īṣaduṣṇo jvarāpahaḥ
pittahṛdrogaśūlaghnaḥ kāsādhmānavināśanaḥ
karpūranāmabhiś cādāv ante ca maṇivācakaḥ
karpūramaṇināmāyaṃ yuktyā vātādidoṣanut
sikatā vālukā siktā śītalā sūkṣmaśarkarā
pravāhotthā mahāślakṣṇā sūkṣmā pānīyacūrṇakā
vālukā madhurā śītā saṃtāpaśramanāśinī
sekaprayogataścaiva śākhāśaityānilāpahā
kaṅkuṣṭhaṃ kālakuṣṭhaṃ ca viraṅgaṃ raṅgadāyakam
recakaṃ pulakaṃ caiva śodhakaṃ kālapālakam
kaṅkuṣṭhaṃ ca dvidhā proktaṃ tārahemābhrakaṃ tathā
kaṭukaṃ kaphavātaghnaṃ recakaṃ vraṇaśūlahṛt
vimalaṃ nirmalaṃ svacchamamalaṃ svacchadhātukam
bāṇasaṃkhyābhidhaṃ proktaṃ tārahema dvidhā matam
vimalaṃ kaṭutiktoṣṇaṃ tvagdoṣavraṇanāśanam
rasavīryādike tulyaṃ vedhe syād bhinnavīryakam
mūṣakasyābhidhā pūrvaṃ pāṣāṇasyābhidhā tataḥ
ākhupāṣāṇanāmāyaṃ lohasaṃkarakārakaḥ
dhanārthino janāḥ sarve ramante'sminnatīva yat
tato ratnamiti proktaṃ śabdaśāstraviśāradaiḥ
dravyaṃ kiṃcana lakṣmībhogyaṃ vasuvastusampado vṛddhiḥ
śrīr vyavahāryaṃ draviṇaṃ dhanamartho rāḥ svāpateyaṃ ca
ratnaṃ vasumaṇirupalo dṛṣad draviṇadīptavīryāṇi
rauhiṇakamabdhisāraṃ khānikamākarajamityabhinnārthāḥ
māṇikyaṃ śoṇaratnaṃ ca ratnarāḍraviratnakam
śṛṅgāri raṅgamāṇikyaṃ taralo ratnanāyakaḥ
rāgadṛk padmarāgaśca ratnaṃ śoṇopalastathā
saugandhikaṃ lohitakaṃ kuruvindaṃ śarendukam
māṇikyaṃ madhuraṃ snigdhaṃ vātapittapraṇāśanam
ratnaprayogaprajñānāṃ rasāyanakaraṃ param
snigdhaṃ gurugātrayutaṃ dīptaṃ svacchaṃ suraṅgaṃ ca
iti jātyādimāṇikyaṃ kalyāṇaṃ dhāraṇātkurute
dvichāyam abhrapihitaṃ karkaśaśarkarilaṃ bhinnadhūmraṃ ca
rāgavikalaṃ virūpaṃ laghu māṇikyaṃ na dhārayeddhīmān
tadraktaṃ yadi padmarāgamatha tatpītātiraktaṃ dvidhā jānīyāt kuruvindakaṃ yadaruṇaṃ syādeṣu saugandhikam
tannīlaṃ yadi nīlagandhikamiti jñeyaṃ caturdhā budhair māṇikyaṃ kaṣagharṣaṇe 'pyavikalaṃ rāgeṇa jātyaṃ jaguḥ
muktā saumyā mauktikaṃ mauktikeyaṃ tāraṃ tārā bhautikaṃ tārakā ca
ambhaḥsāraṃ śītalaṃ nīrajaṃ ca nakṣatraṃ syād indraratnaṃ valakṣam
muktāphalaṃ binduphalaṃ ca muktikā śaukteyakaṃ śuklamaṇiḥ śaśipriyam
svacchaṃ himaṃ haimavataṃ sudhāṃśubhaṃ sudhāṃśuratnaṃ śaranetrasaṃmitam
mauktikaṃ ca madhuraṃ suśītalaṃ dṛṣṭirogaśamanaṃ viṣāpaham
rājayakṣmamukharoganāśanaṃ kṣīṇavīryabalapuṣṭivardhanam
nakṣatrābhaṃ vṛttam atyantam uktaṃ snigdhaṃ sthūlaṃ nirmalaṃ nirvraṇaṃ ca
nyastaṃ dhatte gauravaṃ yattulāyāṃ tan nirmūlyaṃ mauktikaṃ saukhyadāyi
yadvicchāyaṃ mauktikaṃ vyaṅgakāyaṃ śuktisparśaṃ raktatāṃ cāpi dhatte
matsyākṣyābhaṃ rūkṣamuttānanimnaṃ naitaddhāryaṃ dhīmatā doṣadāyi
mātaṃgoragamīnapotriśirasas tvaksāraśaṅkhāmbubhṛt śuktīnāmudarācca mauktikamaṇiḥ spaṣṭaṃ bhavatyaṣṭadhā
chāyāḥ pāṭalanīlapītadhavalās tatrāpi sāmānyataḥ saptānāṃ bahuśo na labdhir itaracchaukteyakaṃ tūlvaṇam
lavaṇakṣārakṣodini pātre gomūtrapūrite kṣiptam
marditamapi śālituṣairyadavikṛtaṃ tattu mauktikaṃ jātyam
pravālo 'ṅgārakamaṇirvidrumo 'mbhodhipallavaḥ
bhaumaratnaṃ ca raktāṅgo raktāṅkuro latāmaṇiḥ
pravālo madhuro'mlaśca kaphapittādidoṣanut
vīryakāntikaraḥ strīṇāṃ dhṛto maṅgaladāyakaḥ
śuddhaṃ dṛḍhaghanaṃ vṛttaṃ snigdhagātraṃ suraṅgakam
samaṃ guru sirāhīnaṃ pravālaṃ dhārayet śubham
gauraraṅgaṃ jalākrāntaṃ vakraṃ sūkṣmaṃ sakoṭaram
rūkṣaṃ kṛṣṇaṃ laghu śvetaṃ pravālam aśubhaṃ tyajet
bālārkakiraṇaraktā sāgarasalilodbhavā pravālalatā
yā na tyajati nijaruciṃ nikaṣe ghṛṣṭāpi sā smṛtā jātyā
gārutmataṃ marakataṃ rauhīṇeyaṃ harinmaṇiḥ
sauparṇaṃ garuḍodgīrṇaṃ budharatnāśmagarbhajam
garalārir vāyavālaṃ gāruḍaṃ rudrasaṃmitam
marakataṃ viṣaghnaṃ ca śītalaṃ madhuraṃ rase
āmapittaharaṃ rucyaṃ puṣṭidaṃ bhūtanāśanam
svacchaṃ guru succhāyaṃ snigdhaṃ gātre ca mārdavasametam
avyaṅgaṃ bahuraṅgaṃ śṛṅgāri marakataṃ śubhaṃ bibhṛyāt
śarkarilakalilarūkṣaṃ malinaṃ laghu hīnakānti kalmāṣam
trāsayutaṃ vikṛtāṅgaṃ marakatamamaro'pi nopabhuñjīta
yat śaivālaśikhaṇḍiśādvalaharitkācaiśca cāṣacchadaiḥ khadyotena ca bālakīravapuṣā śairīṣapuṣpeṇa ca
chāyābhiḥ samatāṃ dadhāti tadidaṃ nirdiṣṭamaṣṭātmakaṃ jātyaṃ yattapanātapaiśca parito gārutmataṃ rañjayet
pītastu puṣparāgaḥ pītasphaṭikaśca pītaraktaśca
pītāśmā gururatnaṃ pītamaṇiḥ puṣparāgaśca
puṣparāgo'mlaśītaśca vātajiddīpanaḥ paraḥ
āyuḥ śriyaṃ ca prajñāṃ ca dhāraṇāt kurute nṛṇām
sacchāyapītagurugātrasuraṅgaśuddhaṃ snigdhaṃ ca nirmalamatīva suvṛttaśītam
yaḥ puṣparāgam amalaṃ kalayedamuṣya puṣṇāti kīrtim atiśauryasukhāyur arthān
kṛṣṇabindvaṅkitaṃ rūkṣaṃ dhavalaṃ malinaṃ laghu
vicchāyaṃ śarkarāṅgābhaṃ puṣparāgaṃ sadoṣakam
ghṛṣṭaṃ nikāṣapaṭṭe yatpuṣyati rāgamadhikamātmīyam
tena khalu puṣparāgo jātyatayāyaṃ parīkṣakair uktaḥ
vajramindrāyudhaṃ hīraṃ bhiduraṃ kuliśaṃ paviḥ
abhedyamaśiraṃ ratnaṃ dṛḍhaṃ bhārgavakaṃ smṛtam
ṣaṭkoṇaṃ bahudhāraṃ ca śatakoṭyabdhibhūmitam
vajraṃ ca ṣaḍrasopetaṃ sarvarogāpahārakam
sarvāghaśamanaṃ saukhyaṃ dehadārḍhyaṃ rasāyanam
bhasmāṅgaṃ kākapādaṃ ca rekhākrāntaṃ tu vartulam
adhāraṃ malinaṃ bindusaṃtrāsaṃ sphuṭitaṃ tathā
nīlābhaṃ cipiṭaṃ rūkṣaṃ tadvajraṃ doṣadaṃ tyajet
śvetālohitapītakamecakatayā chāyāś catasraḥ kramāt viprāditvam ihāsya yat sumanasaḥ śaṃsanti satyaṃ tataḥ
sphītāṃ kīrtim anuttamāṃ śriyamidaṃ dhatte yathāsvaṃ dhṛtaṃ martyānām ayathāyathaṃ tu kuliśaṃ pathyaṃ hi nānyattataḥ
yatpāṣāṇatale nikāṣanikare nodghṛṣyate niṣṭhurair yaccolūkhalalohamudgaraghanair lekhāṃ na yātyāhatam
yaccānyannijalīlayaiva dalayedvajreṇa vā bhidyate tajjātyaṃ kuliśaṃ vadanti kuśalāḥ ślāghyaṃ mahārghyaṃ ca tat
vipraḥ so 'pi rasāyaneṣu balavānaṣṭāṅgasiddhiprado rājanyastu nṛṇāṃ valīpalitajit mṛtyuṃ jayed añjasā
dravyākarṣaṇasiddhidastu sutarāṃ vaiśyo'tha śūdro bhavet sarvavyādhiharastadeṣa kathito vajrasya varṇyo guṇaḥ
nīlastu sauriratnaṃ syān nīlāśmā nīlaratnakaḥ
nīlopalastṛṇagrāhī mahānīlaḥ sunīlakaḥ
masāram indranīlaṃ syād gallarkaḥ padmarāgajaḥ
nīlaḥ satiktakoṣṇaśca kaphapittānilāpahaḥ
yo dadhāti śarīre syāt saurirmaṅgalado bhavet
na nimno nirmalo gātramasṛṇo gurudīptikaḥ
tṛṇagrāhī mṛdurnīlo durlabho lakṣaṇānvitaḥ
mṛccharkarāśmakalilo vicchāyo malino laghuḥ
rūkṣaḥ sphuṭitagartaś ca varjyo nīlaḥ sadoṣakaḥ
sitaśoṇapītakṛṣṇāś chāyā nīle kramād imāḥ kathitāḥ
viprādivarṇasiddhyai dhāraṇamasyāpi vajravat phalavat
āstyānaṃ candrikāsyandaṃ sundaraṃ kṣīrapūritam
yaḥ pātraṃ rañjayatyāśu sa jātyo nīla ucyate
gomedakastu gomedo rāhuratnaṃ tamomaṇiḥ
svarbhānavaḥ ṣaḍāhvo'yaṃ piṅgasphaṭika ityapi
gomedako 'mla uṣṇaśca vātakopavikārajit
dīpanaḥ pācanaścaiva dhṛto'yaṃ pāpanāśanaḥ
gomūtrābhaṃ yanmṛdu snigdhamugdhaṃ śuddhacchāyaṃ gauravaṃ yacca dhatte
hemāraktaṃ śrīmatāṃ yogyametat gomedākhyaṃ ratnam ākhyānti santaḥ
pātre yatra nyaste payaḥ prayātyeva gojalojjvalatām
gharṣe'pyahīnakāntiṃ gomedaṃ taṃ budhā vidur jātyam
araṅgaṃ śvetakṛṣṇāṅgaṃ rekhātrāsayutaṃ laghu
vicchāyaṃ śarkarāgāraṃ gomedaṃ vibudhas tyajet
vaiḍūryaṃ keturatnaṃ ca kaitavaṃ bālavīyajam
prāvṛṣyam abhralohaṃ ca khaśabdāṅkurakas tathā
vaiḍūryaratnaṃ samproktaṃ jñeyaṃ vidūrajaṃ tathā
vaiḍūryam uṣṇam amlaṃ ca kaphamārutanāśanam
gulmādidoṣaśamanaṃ bhūṣitaṃ ca śubhāvaham
ekaṃ veṇupalāśapeśalarucā māyūrakaṇṭhatviṣā mārjārekṣaṇapiṅgalacchavijuṣā jñeyaṃ tridhā chāyayā
yadgātre gurutāṃ dadhāti nitarāṃ snigdhaṃ tu doṣojjhitaṃ vaiḍūryaṃ vimalaṃ vadanti sudhiyaḥ svacchaṃ ca tacchobhanam
vicchāyaṃ mṛcchilāgarbhe laghu rūkṣaṃ ca sakṣatam
satrāsaṃ paruṣaṃ kṛṣṇaṃ vaiḍūryaṃ dūratas tyajet
ghṛṣṭaṃ yadātmanā svacchaṃ svachāyāṃ nikaṣāśmani
sphuṭaṃ pradarśayed etad vaiḍūryaṃ jātyamucyate
māṇikyaṃ padmabandhor ativimalatamaṃ mauktikaṃ śītabhānor māheyasya pravālaṃ marakatamatulaṃ kalpayedindusūnoḥ
devejye puṣparāgaṃ kuliśamapi kaver nīlam arkātmajasya svarbhānoścāpi gomedakam atha vidurodbhāvitaṃ kiṃtu ketoḥ
ittham etāni ratnāni tattaduddeśataḥ kramāt
yo dadyādbibhṛyād vāpi tasmin sānugrahā grahāḥ
saṃtyajya vajram ekaṃ sarvatrānyatra saṃghāte
lāghavamatha komalatā sādhāraṇadoṣa eva vijñeyaḥ
lohitakavajramauktikamarakatanīlā mahopalāḥ pañca
vaiḍūryapuṣparāgapravālagomedakādayo 'rvāñcaḥ
gomedapravālavāyavyaṃ devejyamaṇīndrataraṇikāntādyāḥ
nānāvarṇaguṇāḍhyā vijñeyāḥ sphaṭikajātayaḥ prājñaiḥ
sphaṭikaḥ sitopalaḥ syād amalamaṇir nirmalopalaḥ svacchaḥ
svacchamaṇiramalaratnaṃ nistuṣaratnaṃ śivapriyaṃ navadhā
sphaṭikaḥ samavīryaśca pittadāhārtidoṣanut
tasyākṣamālā japatāṃ datte koṭiguṇaṃ phalam
yad gaṅgātoyabinduchavivimalatamaṃ nistuṣaṃ netrahṛdyaṃ snigdhaṃ śuddhāntarālaṃ madhuram atihimaṃ pittadāhāsrahāri
pāṣāṇair yan nighṛṣṭaṃ sphuṭitam api nijāṃ svacchatāṃ naiva jahyāt tajjātyaṃ jātvalabhyaṃ śubham upacinute śaivaratnaṃ vicitram
atha bhavati sūryakāntas tapanamaṇis tapanaśca ravikāntaḥ
dīptopalo'gnigarbho jvalanāśmā 'rkopalaśca vasunāmā
sūryakānto bhaveduṣṇo nirmalaśca rasāyanaḥ
vātaśleṣmaharo medhyaḥ pūjanād ravituṣṭidaḥ
śuddhaḥ snigdho nirvraṇo nistuṣo'ntaryo nirmṛṣṭo vyomni nairmalyam eti
yaḥ sūryāṃśusparśaniṣṭhyūtavahnir jātyaḥ so 'yaṃ jāyate sūryakāntaḥ
vaikrāntaṃ caiva vikrāntaṃ nīcavajraṃ kuvajrakam
gonāsaḥ kṣudrakuliśaṃ cūrṇavajraṃ ca gonasaḥ
vajrābhāve ca vaikrāntaṃ rasavīryādike samam
kṣayakuṣṭhaviṣaghnaṃ ca puṣṭidaṃ surasāyanam
vajrākāratayaiva prasahya haraṇāya sarvarogāṇām
yadvikrāntiṃ dhatte tadvaikrāntaṃ budhairidaṃ kathitam
indrakāntaś candrakāntaś candrāśmā candrajopalaḥ
śītāśmā candrikādrāvaḥ śaśikāntaśca saptadhā
candrakāntastu śiśiraḥ snigdhaḥ pittāsratāpahṛt
śivaprītikaraḥ svaccho grahālakṣmīvināśakṛt
snigdhaṃ śvetaṃ pītamātrāsametaṃ dhatte citte svacchatāṃ yan munīnām
yacca srāvaṃ yāti candrāṃśusaṅgāj jātyaṃ ratnaṃ candrakāntākhyametat
rājāvarto nṛpāvarto rājanyāvartakas tathā
āvartamaṇir āvartaḥ syādityeṣaḥ śarāhvayaḥ
rājāvartaḥ kaṭuḥ snigdhaḥ śiśiraḥ pittanāśanaḥ
saubhāgyaṃ kurute nṝṇāṃ bhūṣaṇeṣu prayojitaḥ
nirgāram asitamasṛṇaṃ nīlaṃ guru nirmalaṃ bahuchāyam
śikhikaṇṭhasamaṃ saumyaṃ rājāvartaṃ vadanti jātyamaṇim
perojaṃ haritāśmaṃ ca bhasmāṅgaṃ haritaṃ dvidhā
perojaṃ sukaṣāyaṃ syānmadhuraṃ dīpanaṃ param
sthāvaraṃ jaṅgamaṃ caiva saṃyogāc ca yathā viṣam
tatsarvaṃ nāśayet śīghraṃ śūlaṃ bhūtādidoṣajam
siddhāḥ pāradam abhrakaṃ ca vividhān dhātūṃś ca lohāni ca prāhuḥ kiṃca maṇīnapīha sakalān saṃskārataḥ siddhidān
yat saṃskāravihīnam eṣu hi bhaved yaccānyathā saṃskṛtaṃ tanmartyaṃ viṣavan nihanti tadiha jñeyā budhaiḥ saṃskriyāḥ
yān saṃskṛtān śubhaguṇān atha cānyathā ced doṣāṃś ca yān api diśanti rasādayo 'mī
yāś ceha santi khalu saṃskṛtayas tadetan nātrābhyadhāyi bahuvistarabhītibhāgbhiḥ
iti lohadhāturasaratnatadbhidādyabhidhāguṇaprakaṭanasphuṭākṣaram
avadhārya vargam imam ādyavaidyakapraguṇaprayogakuśalo bhaved budhaḥ
kurvanti ye nijaguṇena rasādhvagena nṝṇāṃ jarantyapi vapūṃṣi punarnavāni
teṣāmayaṃ nivasatiḥ kanakādikānāṃ vargaḥ prasidhyati rasāyanavarganāmnā
nityaṃ yasya guṇāḥ kilāntaralasatkalyāṇabhūyas tathā cittākarṣaṇacañcavas tribhuvanaṃ bhūmnā parikurvate
tenātraiṣa kṛte nṛsiṃhakṛtinā nāmādicūḍāmaṇau saṃsthāmeti mitas trayodaśatayā vargaḥ suvarṇādikaḥ
pānīyajīvanavanāmṛtapuṣkarāmbhaḥpātho'mbuśambarapayaḥsalilodakāni
āpaḥ kavāruṇakabandhajalāni nīrakīlālavārikamalāni viṣārṇasī ca
bhuvanaṃ dahanārātirvāstoyaṃ sarvatomukhaṃ kṣīram
ghanarasanimnagameghaprasavarasāś ceti vahnimitāḥ
pānīyaṃ madhuraṃ himaṃ ca rucidaṃ tṛṣṇāviśoṣāpahaṃ mohabhrāntimapākaroti kurute bhuktānnapaktiṃ parām
nidrālasyanirāsanaṃ viṣaharaṃ śrāntātisaṃtarpaṇaṃ nṝṇāṃ dhībalavīryatuṣṭijananaṃ naṣṭāṅgapuṣṭipradam
divyodakaṃ kharāri syādākāśasalilaṃ tathā
vyomodakaṃ cāntarikṣajalaṃ ceṣvabhidhāhvayam
vyomodakaṃ tridoṣaghnaṃ madhuraṃ pathyadaṃ param
rucyaṃ dīpanadaṃ tṛṣṇāśramamehāpahārakam
sadyovṛṣṭyambu bhūmisthaṃ kaluṣaṃ doṣadāyakam
cirasthitaṃ laghu svacchaṃ pathyaṃ svādu sukhāvaham
yādonāthasamudrasindhujaladākūpārapāthodhayaḥ pārāvārapayodhisāgarasarinnāthāśca vārāṃ nidhiḥ
ambhorāśisarasvadambudhinadīnāthābdhinityārṇavodanvadvāridhivārdhayaḥ kadhirapāṃnātho'pi ratnākaraḥ
sāgarasalilaṃ visraṃ lavaṇaṃ raktāmayapradaṃ coṣṇam
vaivarṇyadoṣajananaṃ viśeṣād dāhārtipittakaraṇaṃ ca
nadī dhunī nirjhariṇī taraṃgiṇī sarasvatī śaivalinī samudragā
kūlaṃkaṣā kūlavatī ca nimnagā śaivālinī sindhur athāpagāpi ca
hradinī samudrakāntā sāgaragā hrādinī saritkarṣūḥ
srotasvinī sunīrā rodhovakrā ca vāhinī taṭinī
nādeyaṃ salilaṃ svacchaṃ laghu dīpanapācanam
rucyaṃ tṛṣṇāpahaṃ pathyaṃ madhuraṃ ceṣaduṣṇakam
gaṅgā bhānusutā revā candrabhāgā sarasvatī
madhumatī vipāśātha śoṇo ghargharakastathā
vetrāvatī kṣaudravatī payoṣṇī tāpī vitastā sarayūśca sindhuḥ
mahāśatadrur hy atha gautamī syāt kṛṣṇā ca tuṅgā ca kaverikanyā
ityevam ādyāḥ saritaḥ samastās taḍāgavāpīhradakūpakādyāḥ
anye 'py anūpātmakadeśabhedāḥ kaulābhidhānaiḥ svayam ūhanīyāḥ
dhārākārādikātoyam antarikṣodbhavaṃ tathā
parīkṣyeta yathā coktaṃ jñātavyaṃ jalavedibhiḥ
gaṅgā svargasarid varā tripathagā mandākinī jāhnavī puṇyā viṣṇupadī samudrasubhagā bhāgīrathī svarṇadī
triḥsrotā suradīrghikā suranadī siddhāpagā svardhunī jyeṣṭhā jahnusutā ca bhīṣmajananī śubhrā ca śailendrajā
śītaṃ svādu svaccham atyantarucyaṃ pathyaṃ pākyaṃ pāvanaṃ pāpahāri
tṛṣṇāmohadhvaṃsanaṃ dīpanaṃ ca prajñāṃ datte vāri bhāgīrathīyam
yamunā tapanatanujā kalindakanyā yamasvasā ca kālindī
pittadāhavamanaśramāpahaṃ svādu vātajananaṃ ca pācanam
vahnidīpanakaraṃ virocanaṃ yāmunaṃ jalam idaṃ balapradam
revā mekalakanyā somasutā narmadā ca vijñeyā
salilaṃ śītalaṃ supathyaṃ kurute pittakaphaprakopaṇam
sakalāmayamardanaṃ ca rucyaṃ madhuraṃ mekalakanyakāsamuttham
cāndrabhāgasalilaṃ suśītalaṃ dāhapittaśamanaṃ ca vātadam
sarasvatī plakṣasamudbhavā ca sā vākpradā brahmasatī ca bhāratī
vedāgraṇīś caiva payoṣṇijātā vāṇī viśālā kuṭilā daśāhvā
sarasvatījalaṃ svādu pūtaṃ sarvarujāpaham
rucyaṃ dīpanadaṃ pathyaṃ dehakāntikaraṃ laghu
cāndrabhāgaguṇasāmyadaṃ jalaṃ kiṃca mādhumatamagnidīpanam
śatadror vipāśāyujaḥ sindhunadyāḥ suśītaṃ laghu svādu sarvāmayaghnam
jalaṃ nirmalaṃ dīpanaṃ pācanaṃ ca pradatte balaṃ buddhimedhāyuṣaṃ ca
śoṇe ghargharake jalaṃ tu rucidaṃ saṃtāpaśoṣāpahaṃ pathyaṃ vahnikaraṃ tathā ca baladaṃ kṣīṇāṅgapuṣṭipradam
tatrānyā dadhate jalaṃ sumadhuraṃ kāntipradaṃ puṣṭidaṃ vṛṣyaṃ dīpanapācanaṃ balakaraṃ vetrāvatī tāpinī
payoṣṇīsalilaṃ rucyaṃ pavitraṃ pāpanāśanam
sarvāmayaharaṃ saukhyaṃ balakāntipradaṃ laghu
vitastāsalilaṃ svādu tridoṣaśamanaṃ laghu
prajñābuddhipradaṃ pathyaṃ tāpajāḍyaharaṃ param
sarayūsalilaṃ svādu balapuṣṭipradāyakam
godāvarī gautamasambhavā sā brahmādrijātāpyatha gautamī ca
pittārtiraktārtisamīrahāri pathyaṃ paraṃ dīpanapāpahāri
kuṣṭhādiduṣṭāmayadoṣahāri godāvarīvāri tṛṣānivāri
kṛṣṇānadī kṛṣṇasamudbhavā syātsā kṛṣṇaveṇāpi ca kṛṣṇagaṅgā
kārṣṇyaṃ jāḍyakaraṃ svādu pūtaṃ pittāsrakopanam
kṛṣṇaveṇājalaṃ svacchaṃ rucyaṃ dīpanapācanam
malāpahā bhīmarathī ca ghaṭṭagā yathā ca kṛṣṇājalasāmyadā guṇaiḥ
malāpahāghaṭṭagayos tathāpi pathyaṃ laghu svādutaraṃ sukāntidam
tuṅgabhadrājalaṃ snigdhaṃ nirmalaṃ svādadaṃ guru
kaṇḍūpittāsradaṃ prāyaḥ sātmye pathyakaraṃ param
kāverīsalilaṃ svādu śramaghnaṃ laghu dīpanam
dadrukuṣṭhādidoṣaghnaṃ medhābuddhirucipradam
nadīnāmittham anyāsāṃ deśadoṣādibhedataḥ
tattadguṇānvitaṃ vāri jñātavyaṃ kṛtabuddhibhiḥ
sarvā gurvī prāṅmukhī vāhinī yā laghvī paścādvāhinī niścayena
deśe deśe tadguṇānāṃ viśeṣādeṣā dhatte gauravaṃ lāghavaṃ ca
vindhyāt prācī yāpy avācī pratīcī yā codīcī syānnadī sā krameṇa
vātāṭopaṃ śleṣmapittārtilopaṃ pittodrekaṃ pathyapākaṃ ca dhatte
himavati malayācale ca vindhye prabhavati sahyagirau ca yā sravantī
sṛjati kila śirorujādidoṣān apanudate 'pi ca pāriyātrajātā
nadyaḥ prāvṛṣijās tu pīnasakaphaśvāsārtikāsapradāḥ pathyā vātakaphāpahāḥ śaradijā hemantajā buddhidāḥ
saṃtāpaṃ śamayanti śaṃ vidadhate śaiśiryavāsantajās tṛṣṇādāhavamiśramārtiśamadā grīṣme yathā sadguṇāḥ
anūpasalilaṃ svādu snigdhaṃ pittaharaṃ guru
tanoti pāmakaṇḍūtikaphavātajvarāmayān
jāṅgalasalilaṃ svādu tridoṣaghnaṃ rucipradam
pathyaṃ cāyurbalavīryapuṣṭidaṃ kāntikṛtparam
sādhāraṇaṃ jalaṃ rucyaṃ dīpanaṃ pācanaṃ laghu
śramatṛṣṇāpahaṃ vātakaphamedoghnapuṣṭidam
jātaṃ tāmramṛdas tadeva salilaṃ vātādidoṣapradaṃ deśāj jāḍyakaraṃ ca durjarataraṃ doṣāvahaṃ dhūsaram
vātaghnaṃ tu śilāśirottham amalaṃ pathyaṃ laghu svādu ca śreṣṭhaṃ śyāmamṛdas tridoṣaśamanaṃ sarvāmayaghnaṃ payaḥ
hradavāri vahnijananaṃ madhuraṃ kaphavātahāri pathyaṃ ca
prasravaṇajalaṃ svacchaṃ laghu madhuraṃ rocanaṃ ca dīpanakṛt
taḍāgasalilaṃ svādu kaṣāyaṃ vātadaṃ kiyat
vāpījalaṃ tu saṃtāpi vātaśleṣmakaraṃ guru
kaphaghnaṃ kūpapānīyaṃ kṣāraṃ pittakaraṃ laghu
audbhidaṃ pittaśamanaṃ salilaṃ laghu ca smṛtam
kedārasalilaṃ svādu vipāke doṣadaṃ guru
tadeva baddhamuktaṃ tu viśeṣād doṣadaṃ bhavet
nādeyaṃ navamṛdghaṭeṣu nihitaṃ saṃtaptam arkāṃśubhir yāminyāṃ ca niviṣṭam indrakiraṇair mandānilāndolitam
elādyaiḥ parivāsitaṃ śramaharaṃ pittoṣṇadāhe viṣe mūrchāraktamadātyayeṣu ca hitaṃ śaṃsanti haṃsodakam
yaḥ pānīyaṃ pibati śiśiraṃ svādu nityaṃ niśīthe pratyūṣe vā pibati yadi vā ghrāṇarandhreṇa dhīraḥ
so 'yaṃ sadyaḥ patagapatinā spardhate netraśaktyā svargācāryaṃ prahasati dhiyā dveṣṭi dasrau ca tanvā
viṇmūtrāruṇanīlikāviṣahataṃ taptaṃ ghanaṃ phenilaṃ dantagrāhyam anārtavaṃ salavaṇaṃ śaivālakaiḥ saṃvṛtam
jantuvrātavimiśritaṃ gurutaraṃ parṇaughapaṅkāvilaṃ candrārkāṃśutirohitaṃ ca na pibennīraṃ jaḍaṃ doṣalam
pārśvaśūle pratiśyāye vātadoṣe navajvare
hikkādhmānādidoṣeṣu śītāmbu parivarjayet
dhātukṣaye raktavikāradoṣe vāntyasramehe viṣavibhrameṣu
jīrṇajvare śaithilyasaṃnipāte jalaṃ praśastaṃ śṛtaśītalaṃ tu
taptaṃ pāthaḥ pādabhāgena hīnaṃ proktaṃ pathyaṃ vātajātāmayaghnam
ardhāṃśonaṃ nāśayed vātapittaṃ pādaprāyaṃ tattu doṣatrayaghnam
hemante pādahīnaṃ tu pādārdhonaṃ tu śārade
prāvṛḍvasante śiśire grīṣme cārdhāvaśeṣitam
kaupaṃ prāsravaṇaṃ vāpi śiśirartuvasantayoḥ
grīṣme cauḍaṃ tu seveta doṣadaṃ syādato 'nyathā
taptaṃ divā jāḍyam upaiti naktaṃ naktaṃ ca taptaṃ tu divā guru syāt
divā ca naktaṃ ca nṛbhis tadātvataptaṃ jalaṃ yuktamato grahītum
uṣṇaṃ kvāpi kvāpi śītaṃ kavoṣṇaṃ kvāpi kvāpi kvāthaśītaṃ ca pāthaḥ
itthaṃ nṝṇāṃ pathyametat prayuktaṃ kālāvasthādehasaṃsthānurodhāt
apanayati pavanadoṣaṃ dalayati kaphamāśu nāśayatyarucim
pācayati cānnamanalaṃ puṣṇāti niśīthapītam uṣṇāmbhaḥ
rātrau pītamajīrṇadoṣaśamanaṃ śaṃsanti sāmānyataḥ pītaṃ vāri niśāvasānasamaye sarvāmayadhvaṃsanam
bhuktvā tūrdhvamidaṃ ca puṣṭijananaṃ prāk ced apuṣṭipradaṃ rucyaṃ jāṭharavahnipāṭavakaraṃ pathyaṃ ca bhuktyantare
atyambupānānna vipacyate 'nnam anambupānācca sa eva doṣaḥ
tasmānnaro vahnivivardhanārthaṃ muhur muhur vāri pibed abhūri
jalaṃ caturvidhaṃ prāhur antarikṣodbhavaṃ budhāḥ
dhāraṃ ca kārakaṃ caiva tauṣāraṃ haimamityapi
ambu varṣodbhavaṃ dhāraṃ kāraṃ varṣopalodbhavam
nīhāratoyaṃ tauṣāraṃ haimaṃ prātarhimodbhavam
dhāraṃ ca dvividhaṃ proktaṃ gāṅgasāmudrabhedataḥ
tatra gāṅgaṃ guṇāḍhyaṃ syāt adoṣaṃ pācanaṃ param
yadā syādāśvine māsi sūryaḥ svātiviśākhayoḥ
tadāmbu jaladairmuktaṃ gāṅgamuktaṃ manīṣibhiḥ
anyadā mṛgaśīrṣādinakṣatreṣu yad ambudaiḥ
abhivṛṣṭamidaṃ toyaṃ sāmudramiti śabditam
dhārādhare varṣati raupyapātre vinyasya śālyodanasiddhapiṇḍe
dadhnopadigdhe nihitaṃ muhūrtād avikriyaṃ gāṅgam athānyathā syāt
gāṅgaṃ jalaṃ svādu suśītalaṃ ca rucipradaṃ pittakaphāpahaṃ ca
nirdoṣam acchaṃ laghu tacca nityaṃ guṇādhikaṃ vyomni gṛhītam āhuḥ
candrakāntodbhavaṃ vāri pittaghnaṃ vimalaṃ laghu
mūrchāpittāsradāheṣu hitaṃ kāsamadātyaye
sāmudrasalilaṃ śītaṃ kaphavātapradaṃ guru
citrāyāmāśvine tacca guṇāḍhyaṃ gāṅgavadbhavet
patitaṃ bhuvi yattoyaṃ gāṅgaṃ sāmudrameva vā
svasvāśrayavaśād gacched anyad anyad rasādikam
asraṃ ca lavaṇaṃ ca syātpatitaṃ pārthivasthale
āpye tu madhuraṃ proktaṃ kaṭu tiktaṃ ca taijase
kaṣāyaṃ vāyavīye syādavyaktaṃ nābhase smṛtam
tatra nābhasamevoktam uttamaṃ doṣavarjitam
yatra cedāśvine māsi naiva varṣati vāridaḥ
gāṅgatoyavihīne syuḥ kāle tatrādhikā rujaḥ
kvacid uṣṇaṃ kvacicchītaṃ kvacit kvathitaśītalam
kvacidbheṣajasaṃyuktaṃ na kvacidvāri vāryate
ikṣavaḥ pañcadhā proktā nānāvarṇaguṇānvitāḥ
sitaḥ puṇḍraḥ karaṅkekṣuḥ kṛṣṇo raktaśca te kramāt
ikṣuḥ karkaṭako vaṃśaḥ kāntāraḥ sukumārakaḥ
asipattro madhutṛṇo vṛṣyo guḍatṛṇo nava
śvetekṣus tu sitekṣuḥ syāt kāṣṭhekṣur vaṃśapattrakaḥ
suvaṃśaḥ pāṇḍurekṣuśca kāṇḍekṣur dhavalekṣukaḥ
sitekṣuḥ kaṭhino rucyo guruśca kaphamūtrakṛt
dīpanaḥ pittadāhaghno vipāke koṣṇadaḥ smṛtaḥ
puṇḍrakastu rasālaḥ syāt rasekṣuḥ sukumārakaḥ
karburo miśravarṇaś ca nepālekṣuś ca saptadhā
puṇḍro 'timadhuraḥ śītaḥ kaphakṛt pittanāśanaḥ
dāhaśramaharo rucyo rase saṃtarpaṇaḥ paraḥ
anyaḥ karaṅkaśāliḥ syādikṣuvāṭīkṣuvāṭikā
yāvanī cekṣuyoniśca rasālī rasadālikā
karaṅkaśālirmadhuraḥ śītalo rucikṛnmṛduḥ
pittadāhaharo vṛṣyastejobalavivardhanaḥ
kṛṣṇekṣurikṣuraḥ proktaḥ śyāmekṣuḥ kokilākṣakaḥ
śyāmavaṃśaḥ śyāmalekṣuḥ kokilekṣuśca kathyate
kṛṣṇekṣur ukto madhuraś ca pāke svāduḥ suhṛdyaḥ kaṭuko rasāḍhyaḥ
tridoṣahārī śamavīryadaśca subalyadāyī bahuvīryadāyī
raktekṣuḥ sūkṣmapattraśca śoṇo lohita utkaṭaḥ
madhuro hrasvamūlaśca lohitekṣuśca kīrtitaḥ
lohitekṣuśca madhuraḥ pāke syācchītalo mṛduḥ
pittadāhaharo vṛṣyastejobalavivardhanaḥ
ikṣumūlaṃ tvikṣunetraṃ tacca moraṭakaṃ tathā
vaṃśanetraṃ vaṃśamūlaṃ moraṭaṃ vaṃśapūrakam
mūlād ūrdhvaṃ tu madhurā madhye 'timadhurās tathā
ikṣavaste'grabhāgeṣu kramāllavaṇanīrasāḥ
abhukte pittahāś caite bhukte vātaprakopaṇāḥ
bhuktamadhye gurutarā itīkṣūṇāṃ guṇās trayaḥ
vṛṣyo raktāsrapittaśramaśamanapaṭuḥ śītalaḥ śleṣmado 'lpaḥ snigdho hṛdyaś ca rucyo racayati ca mudaṃ sūtraśuddhiṃ vidhatte
kāntiṃ dehasya datte balamati kurute bṛṃhaṇaṃ tṛptidāyī dantair niṣpīḍya kāṇḍaṃ mṛduyatirasito mohanaś cekṣudaṇḍaḥ
pīyūṣopamitaṃ tridoṣaśamanaṃ syād dantaniṣpīḍitaṃ tadvacced gṛhayantrajaṃ tadaparaṃ śleṣmānilaghnaṃ kiyat
etad vātaharaṃ tu vātajananaṃ jāḍyapratiśyāyadaṃ proktaṃ paryuṣitaṃ kaphānilakaraṃ pānīyam ikṣadbhavam
madhuraṃ lavaṇakṣāraṃ snigdhaṃ soṣṇaṃ rucipradam
vṛṣyaṃ vātakaphaghnaṃ ca yāvanālaśarāt rasam
pakvekṣurasaḥ snigdhaḥ syāt kaphavātanāśano'tiguruḥ
atipākena vidāhaṃ tanute pittāsradoṣaśoṣāṃśca
guḍaḥ syādikṣusārastu madhuro rasapākajaḥ
śiśupriyaḥ sitādiḥ syādaruṇo rasajaḥ smṛtaḥ
pittaghnaḥ pavanārtijid rucikaro hṛdyastridoṣāpahaḥ saṃyogena viśeṣato jvaraharaḥ saṃtāpaśāntipradaḥ
viṇmūtrāmayaśodhano'gnijananaḥ pāṇḍupramehāntakaḥ snigdhaḥ svādutaro laghuḥ śramaharaḥ pathyaḥ purāṇo guḍaḥ
syādyāvanālarasapākabhavo guḍo'yaṃ kṣāraḥ kaṭuḥ sumadhuraḥ kaphavātahārī
pittapradaḥ satatameṣa niṣevyamāṇaḥ kaṇḍūtikuṣṭhajanano 'sravidāhahārī
śarkaroktā tu mīnāṇḍī śvetā matsyaṇḍikā ca sā
ahicchatrā tu sikatā sitā caiva guḍodbhavā
śarkarā madhurā śītā pittadāhaśramāpahā
raktadoṣaharā bhrāntikrimikopapraṇāśinī
snigdhā puṇḍrakaśarkarā hitakarī kṣīṇe kṣaye'rocake cakṣuṣyā balavardhinī sumadhurā rūkṣā ca vaṃśekṣujā
vṛṣyā tṛptibalapradā śramaharā śyāmekṣujā śītalā snigdhā kāntikarī rasālajanitā raktekṣujā pittajit
yāvanālī himotpannā himānī himaśarkarā
kṣudraśarkarikā kṣudrā gudguḍā jālabindujā
himajā śarkarā gaulyā soṣṇā tiktātipicchilā
vātaghnī sārikā rucyā dāhapittāsradāyinī
sitajānyā śarkarajā mādhavī madhuśarkarā
mākṣīkaśarkarā proktā sitākhaṇḍaśca khaṇḍakaḥ
sitākhaṇḍo'timadhuraścakṣuṣyaḥ chardināśanaḥ
kuṣṭhavraṇakaphaśvāsahikkāpittāsradoṣanut
yavāsaśarkarā tv anyā sudhā modakamodakaḥ
tavarājaḥ khaṇḍasāraḥ khaṇḍajā khaṇḍamodakaḥ
tavarājo 'timadhuraḥ pittaśramatṛṣāpahaḥ
vṛṣyo vidāhamūrchārtibhrāntiśāntikaraḥ saraḥ
tavarājodbhavaḥ khaṇḍaḥ sudhā modakajas tathā
khaṇḍajo dravajaḥ siddhamodakāmṛtasārajaḥ
dāhaṃ nivārayati tāpamapākaroti tṛptiṃ niyacchati nihanti ca mohamūrchām
śvāsaṃ nivārayati tarpayatīndriyāṇi śītaḥ sadā sumadhuraḥ khalu siddhikhaṇḍaḥ
madhu kṣaudraṃ ca mākṣīkaṃ mākṣikaṃ kusumāsavam
puṣpāsavaṃ pavitraṃ ca pitryaṃ puṣparasāhvayam
mākṣikaṃ bhrāmaraṃ kṣaudraṃ pauttikaṃ chāttrakaṃ tathā
ārghyamauddālakaṃ dālam ityaṣṭau madhujātayaḥ
nānāpuṣparasāhārāḥ kapilā vanamakṣikāḥ
yāḥ sthūlāstābhirutpannaṃ madhu mākṣikamucyate
ye snigdhāñjanagolābhāḥ puṣpāsavaparāyaṇāḥ
bhramarairjanitaṃ taistu bhrāmaraṃ madhu bhaṇyate
piṅgalā makṣikāḥ sūkṣmāḥ kṣudrā iti hi viśrutāḥ
tābhirutpāditaṃ yattu tat kṣaudraṃ madhu kathyate
annajā makṣikāḥ piṅgāḥ puttikā iti kīrtitāḥ
tajjātaṃ madhu dhīmadbhiḥ pauttikaṃ samudāhṛtam
chattrākāraṃ tu paṭalaṃ saraghāḥ pītapiṅgalāḥ
yatkurvanti tadutpannaṃ madhu chāttrakam īritam
makṣikāstīkṣṇatuṇḍā yāstathā ṣaṭpadasaṃnibhāḥ
tadudbhūtaṃ yadarghārhaṃ tadārghyaṃ madhu varṇyate
auddālāḥ kapilāḥ kīṭā bhūmer uddalanāḥ smṛtāḥ
valmīkāntas tadutpannamauddālakam udīryate
indranīladalākārāḥ sūkṣmāś cinvanti makṣikāḥ
yadvṛkṣakoṭarāntasthaṃ madhu dālamidaṃ smṛtam
ityetasyāṣṭadhā bhedairutpattiḥ kathitā kramāt
atha vakṣyāmyahaṃ teṣāṃ varṇavīryādikaṃ kramāt
mākṣikaṃ tailavarṇaṃ syāt śvetaṃ bhrāmaramucyate
kṣaudraṃ tu kapilābhāsaṃ pauttikaṃ ghṛtasaṃnibham
āpītavarṇaṃ chāttraṃ syātpiṅgaṃ cārghyanāmakam
auddālaṃ svarṇasadṛśam āpītaṃ dālamucyate
mākṣikaṃ madhuraṃ rūkṣaṃ laghu śvāsādidoṣanut
bhrāmaraṃ picchilaṃ rūkṣaṃ madhuraṃ mukhajāḍyajit
kṣaudraṃ tu śītaṃ cakṣuṣyaṃ picchilaṃ pittavātahṛt
pauttikaṃ madhu rūkṣoṣṇam asrapittādidāhakṛt
śvitramehakrimighnaṃ ca vidyācchāttraṃ guṇottaram
ārghyamadhv aticakṣuṣyaṃ kaphapittādidoṣahṛt
auddālakaṃ tu kuṣṭhādidoṣaghnaṃ sarvasiddhidam
dālaṃ kaṭu kaṣāyāmlaṃ madhuraṃ pittadāyi ca
navaṃ madhu bhavet sthaulyaṃ nātiśleṣmakaraṃ param
dehasthaulyāpahaṃ grāhi purāṇaṃ madhu lekhanam
pakvaṃ doṣatrayaghnaṃ madhu vividharujājāḍyajihvāmayādidhvaṃsaṃ dhatte ca rucyaṃ balamatidhṛtidaṃ vīryavṛddhiṃ vidhatte
āmaṃ ced āmagulmāmayapavanarujāpittadāhāsradoṣaṃ hanyād vātaṃ ca śoṣaṃ janayati niyataṃ dhvaṃsayaty antavṛddhim
vraṇaśodhanasaṃdhāne vraṇasaṃropaṇādiṣu
sādhāraṇyā madhu hitaṃ tattulyā madhuśarkarā
uṣṇaiḥ sahoṣṇakāle vā svayam uṣṇam athāpi vā
āmaṃ madhu manuṣyāṇāṃ viṣavat tāpadāyakam
kīṭakādiyutamamladūṣitaṃ yacca paryuṣitakaṃ madhu svataḥ
kaṇṭakoṭaragataṃ ca mecakaṃ tacca gehajanitaṃ ca doṣakṛt
daṇḍair nihatya yadupāttamapāstadaṃśaṃ tādṛgvidhaṃ madhu rasāyanayogayogyam
hikkāgudāṅkuraviśophakaphavraṇādidoṣāpahaṃ bhavati doṣadam anyathā cet
mādhvī sitā madhūtpannā madhujā madhuśarkarā
mākṣīkaśarkarā caiṣā kṣaudrajā kṣaudraśarkarā
yadguṇaṃ yanmadhu proktaṃ tadguṇā tasya śarkarā
viśeṣād balavṛṣyaṃ ca tarpaṇaṃ kṣīṇadehinām
madyaṃ surā prasannā syānmadirā vāruṇī varā
mattā kādambarī śītā capalā kāminī priyā
madagandhā ca mādhvīkaṃ madhu saṃdhānam āsavaḥ
parisṛtāmṛtā vīrā medhāvī madanī ca sā
supratibhā manojñā ca vipānā modinī tathā
hālāhalaguṇāriṣṭaṃ sarako'tha madhūlikā
madotkaṭā mahānandā dvātriṃśadabhidhāḥ kramāt
madyaṃ sumadhurāmlaṃ ca kaphamārutanāśanam
baladīptikaraṃ hṛdyaṃ saram etanmadāvaham
syāddhātakīrasaguḍādikṛtā tu gauḍī puṣpadravādimadhusāramayī tu mādhvī
paiṣṭī punarvividhadhānyavikārajātā khyātā madādhikatayātra ca pūrvapūrvā
tālādirasaniryāsaiḥ saindhīṃ hālāṃ surāṃ jaguḥ
nānādravyakadambena madyaṃ kādambaraṃ smṛtam
saindhī kādambarī caiva dvividhaṃ madyalakṣaṇam
gauḍī tīkṣṇoṣṇamadhurā vātahṛt pittakāriṇī
balakṛddīpanī pathyā kāntikṛt tarpaṇī parā
mādhvī tu madhurā hṛdyā nātyuṣṇā pittavātahṛt
pāṇḍukāmalagulmārśaḥpramehaśamanī parā
paiṣṭī kaṭūṣṇā tīkṣṇā syānmadhurā dīpanī parā
saindhī śītā kaṣāyāmlā pittahṛdvātadā ca sā
gauḍī tu śiśire peyā paiṣṭī hemantavarṣayoḥ
śaradgrīṣmavasanteṣu mādhvī grāhyā na cānyathā
kādambarīśarkarajādi madyaṃ suśītalaṃ vṛṣyakaraṃ madāḍhyam
mādhvīsamaṃ syāttṛṇavṛkṣajātaṃ madyaṃ suśītaṃ guru tarpaṇaṃ ca
sarveṣāṃ tṛṇavṛkṣāṇāṃ niryāsaṃ śītalaṃ guru
mohanaṃ balakṛddhṛdyaṃ tṛṣṇāsaṃtāpanāśanam
aikṣavaṃ tu bhavenmadyaṃ śiśiraṃ ca madotkaṭam
yavadhānyakṛtaṃ madyaṃ guru viṣṭambhadāyakam
śarkarādhātakītoye kṛtaṃ śītaṃ manoharam
śārkaraṃ kathyate madyaṃ vṛṣyaṃ dīpanamohanam
anye dvādaśadhā madyabhedān āhur manīṣiṇaḥ
ukteṣvantarbhavantīti nānyaistu pṛthagīritāḥ
madyaṃ navaṃ sarvavikārahetuḥ sarvaṃ tu vātādikadoṣadāyi
jīrṇaṃ tu sarvaṃ sakalāmayaghnaṃ balapradaṃ vṛṣyakaraṃ ca dīpanam
madyaprayogaṃ kurvanti śūdrādiṣu mahārtiṣu
dvijais tribhis tu na grāhyaṃ yadyapy ujjīvayenmṛtam
itthaṃ vārdhinadīnadahradasaraḥkulyāditīrāntaraprakrāntekṣuguḍādimākṣikabhidāmadyaprabhedān api
prāgasmātpratibudhya nāmaguṇato nirṇītayogaucitī yāthātathyavaśād viniścitamanāḥ kurvīta vaidyaḥ kriyām
yai rasyamānā hi nṛṇāṃ yathāsvaṃ doṣānnirasyantyapi durnirāsān
teṣāṃ rasānāṃ vasatiḥ kilāyaṃ vargaḥ prasiddho rasavarganāmnā
nisyandaṃ dugdhasindhāv amṛtamatha samastauṣadhīnāṃ na dohaṃ tāpāhaṃ no cikitsāmabhilaṣati rasaṃ nāpi doṣākarasya
labdhvā yat sauhṛdayyaṃ jagati budhajanastena vargaḥ kṛto'smin pānīyādiḥ prasiddhiṃ vrajati manumito nāmagīrmauliratne
kṣīraṃ pīyūṣam ūdhasyaṃ dugdhaṃ stanyaṃ payo'mṛtam
kṣīrajaṃ dadhi tadrūpyaṃ viralaṃ mastu tajjalam
dadhijaṃ navanītaṃ syātsāro haiyaṃgavīnakam
ghṛtamājyaṃ haviḥ sarpiḥ pavitraṃ navanītajam
amṛtaṃ cābhighāraśca homyam āyuśca taijasam
mrakṣaṇaṃ snehanaṃ snehaḥ snigdhatā mrakṣa eva ca
abhyaṅgo 'bhyañjanaṃ caiva copaḍaśca ghṛtādikaḥ
takraṃ gorasajaṃ gholaṃ kālaśeyaviloḍitam
daṇḍāhatamariṣṭo 'mlam udaśvinmathitaṃ dravaḥ
takraṃ tribhāgadadhisaṃyutamambu dhīrairuktaṃ dadhidviguṇavāriyutaṃ tu mastu
dadhyambhasī yadi same tadudaśvidāhus tat kevalaṃ tu mathitaṃ munayo vadanti
gomūtraṃ gojalaṃ gombho goniṣyandaśca godravaḥ
gomayaṃ gopurīṣaṃ syād goviṣṭhā gomalaṃ ca tat
kṣīrādikaguṇadoṣau vakṣye kramato yathāyogam
gavyaṃ kṣīraṃ pathyam atyantarucyaṃ svādu snigdhaṃ pittavātāmayaghnam
kāntiprajñābuddhimedhāṅgapuṣṭiṃ dhatte spaṣṭaṃ vīryavṛddhiṃ vidhatte
gaulyaṃ tu mahiṣīkṣīraṃ vipāke śītalaṃ guru
balapuṣṭipradaṃ vṛṣyaṃ pittadāhāsranāśanam
ajānāṃ laghukāyatvānnānādravyaniṣevaṇāt
nātyambupānād vyāyāmāt sarvavyādhiharaṃ payaḥ
sūkṣmājadugdheti ca saṃvadārhaṃ godugdhavīryāt tv adhikaṃ guṇe ca
sukṣīṇadeheṣu ca pathyam uktaṃ sthūlājadugdhaṃ kila kiṃcidūnam
āvikaṃ tu payaḥ snigdhaṃ kaphapittaharaṃ param
sthaulyamehaharaṃ pathyaṃ lomaśaṃ guru vṛddhidam
madhuraṃ hastinīkṣīraṃ vṛṣyaṃ guru kaṣāyakam
snigdhaṃ sthairyakaraṃ śītaṃ cakṣuṣyaṃ balavardhanam
aśvīkṣīraṃ tu rūkṣāmlaṃ lavaṇaṃ dīpanaṃ laghu
dehasthairyakaraṃ balyaṃ gauravakāntikṛtparam
balakṛd gardabhīkṣīraṃ vātaśvāsaharaṃ param
madhurāmlarasaṃ rūkṣaṃ dīpanaṃ pathyadaṃ smṛtam
uṣṭrīkṣīraṃ kuṣṭhaśophāpahaṃ tatpittārśoghnaṃ tatkaphāṭopahāri
ānāhārtijantugulmodarākhyaṃ śvāsollāsaṃ nāśayatyāśu pītam
madhuraṃ mānuṣīkṣīraṃ kaṣāyaṃ ca himaṃ laghu
cakṣuṣyaṃ dīpanaṃ pathyaṃ pācanaṃ rocanaṃ ca tat
kṣīraṃ kāsaśvāsakopāya sarvaṃ gurvāmaṃ syāt prāyaśo doṣadāyi
taccettaptaṃ vartitaṃ pathyamuktaṃ nārīkṣīraṃ tv āmam evāmayaghnam
uktaṃ gavyādikaṃ dugdhaṃ dhāroṣṇamamṛtopamam
sarvāmayaharaṃ pathyaṃ cirasaṃsthaṃ tu doṣadam
ke 'py āvikaṃ pathyatamaṃ śṛtoṣṇaṃ kṣīraṃ tv ajānāṃ śṛtaśītamāhuḥ
dohāntaśītaṃ mahiṣīpayaśca gavyaṃ tu dhāroṣṇamidaṃ praśastam
vṛṣyaṃ bṛṃhaṇam agnivardhanakaraṃ pūrvāhṇapītaṃ payo madhyāhne baladāyakaṃ kaphaharaṃ kṛcchrasya vicchedakam
bālye vahnikaraṃ tato balakaraṃ vīryapradaṃ vārddhake rātrau kṣīramanekadoṣaśamanaṃ sevyaṃ tataḥ sarvadā
kṣīraṃ muhūrtatritayoṣitaṃ yad ataptam etad vikṛtiṃ prayāti
uṣṇaṃ tu doṣaṃ kurute tadūrdhvaṃ viṣopamaṃ syād uṣitaṃ daśānām
jīrṇajvare kaphe kṣīṇe kṣīraṃ syād amṛtopamam
tadeva taruṇe pītaṃ viṣavaddhanti mānuṣam
caturthabhāgaṃ salilaṃ nidhāya yatnād yad āvartitam uttamaṃ tat
sarvāmayaghnaṃ balapuṣṭikāri vīryapradaṃ kṣīram atipraśastam
gavyaṃ pūrvāhṇakāle syādaparāhṇe tu māhiṣam
kṣīraṃ saśarkaraṃ pathyaṃ yad vā sātmye ca sarvadā
pittaghnaṃ śṛtaśītalaṃ kaphaharaṃ pakvaṃ taduṣṇaṃ bhavecchītaṃ yattu na pācitaṃ tadakhilaṃ viṣṭambhadoṣapradam
dhāroṣṇaṃ tv amṛtaṃ payaḥ śramaharaṃ nidrākaraṃ kāntidaṃ vṛṣyaṃ bṛṃhaṇam agnivardhanam atisvādu tridoṣāpaham
kṣīraṃ na yuñjīta kadāpyataptaṃ taptaṃ na caitallavaṇena sārdham
piṣṭānnasaṃdhānakamāṣamudgakośātakīkandaphalādikaiś ca
matsyamāṃsaguḍamudgamūlakaiḥ kuṣṭhamāvahati sevitaṃ payaḥ
śākajāmbavarasaistu sevitaṃ mārayatyabudham āśu sarpavat
snigdhaṃ śītaṃ guru kṣīraṃ sarvakālaṃ na sevayet
dīptāgniṃ kurute mandaṃ mandāgniṃ naṣṭameva ca
nityaṃ tīvrāgninā sevyaṃ supakvaṃ māhiṣaṃ payaḥ
puṣṇanti dhātavaḥ sarve balapuṣṭivivardhanam
śītaṃ snigdhaṃ gurur gaulyaṃ vṛṣyaṃ pittāpahaṃ param
jñeyā caivābhidhā tasya kīlāṭaṃ tu payaḥcchadaḥ
dadhi gavyam atipavitraṃ śītaṃ snigdhaṃ ca dīpanaṃ balakṛt
madhuramarocakahāri grāhi ca vātāmayaghnaṃ ca
māhiṣaṃ madhuraṃ snigdhaṃ śleṣmakṛd raktapittajit
balāsravardhanaṃ vṛṣyaṃ śramaghnaṃ śodhanaṃ dadhi
dadhyājaṃ kaphavātaghnaṃ laghūṣṇaṃ netradoṣanut
durnāmaśvāsakāsaghnaṃ rucyaṃ dīpanapācanam
āvikaṃ dadhi susnigdhaṃ kaphapittakaraṃ guru
vāte ca raktavāte ca pathyaṃ śophavraṇāpaham
hastinīdadhi kaṣāyalaghūṣṇaṃ paktiśūlaśamanaṃ rucipradam
dīptidaṃ khalu balāsagadaghnaṃ vīryavardhanabalapradam uktam
aśvīdadhi syānmadhuraṃ kaṣāyaṃ kaphārtimūrchāmayahāri rūkṣam
vātālpadaṃ dīpanakāri netradoṣāpahaṃ tat kathitaṃ pṛthivyām
gardabhīdadhi rūkṣoṣṇaṃ laghu dīpanapācanam
madhurāmlarasaṃ rucyaṃ vātadoṣavināśanam
auṣṭram arśāṃsi kuṣṭhāni krimiśūlodarāṇi ca
nihanti kaṭukaṃ svādu kiṃcid amlarasaṃ dadhi
vipāke madhuraṃ balyam amlaṃ saṃtarpaṇaṃ guru
cakṣuṣyaṃ grahadoṣaghnaṃ dadhi strīstanyasambhavam
dadhyamlaṃ guru vātadoṣaśamanaṃ saṃgrāhi mūtrāvahaṃ balyaṃ śophakaraṃ ca rucyaśamanaṃ vahneśca śāntipradam
kāsaśvāsasupīnaseṣu viṣame śītajvare syāddhitaṃ raktodrekakaraṃ karoti satataṃ śukrasya vṛddhiṃ parām
dadhi madhuramīṣadamlaṃ madhurāmlaṃ vā hitaṃ na cātyuṣṇam
yāvadyāvanmadhuraṃ doṣaharaṃ tāvad uktam idam
lavaṇamaricasarpiḥśarkarāmudgadhātrīkusumarasavihīnaṃ naitad aśnanti nityam
na ca śaradi vasante noṣṇakāle na rātrau na dadhi kaphavikāre pittadoṣe 'pi nādyāt
trikaṭukayutametadrājikācūrṇamiśraṃ kaphaharam anilaghnaṃ vahnisaṃdhukṣaṇaṃ ca
tuhinaśiśirakāle sevitaṃ cātipathyaṃ racayati tanudārḍhyaṃ kāntimattvaṃ ca nṝṇām
uṣṇāmlaṃ rucipaktidaṃ klamaharaṃ balyaṃ kaṣāyaṃ saraṃ bhukticchedakaraṃ tṛṣodaragadaplīhārśasāṃ nāśanam
srotaḥśuddhikaraṃ kaphānilaharaṃ viṣṭambhaśūlāpahaṃ pāṇḍuśvāsavikāragulmaśamanaṃ mastu praśastaṃ laghu
uktaṃ śleṣmasamīrahāri mathitaṃ tat śleṣmapittāpahaṃ rucyaṃ prāhur udaśvidākhyam adhikaṃ takraṃ tridoṣāpaham
mandāgnāv arucau vidāhaviṣamaśvāsārtikāsādiṣu śreṣṭhaṃ pathyatamaṃ vadanti sudhiyas takratrayaṃ hy uttamam
takraṃ tridoṣaśamanaṃ rucidīpanīyaṃ rucyaṃ vamiśramaharaṃ klamahāri mastu
balyapradaṃ pavananāśam udaśvidākhyaṃ śastaṃ kaphaśramamarudvamaneṣu gholam
amlena vātaṃ madhureṇa pittaṃ kaphaṃ kaṣāyeṇa nihanti sadyaḥ
yathā surāṇām amṛtaṃ hitāya tathā narāṇām iha takramāhuḥ
āmātisāre ca viṣūcikāyāṃ vātajvare pāṇḍuṣu kāmaleṣu
pramehagulmodaravātaśūle nityaṃ pibet takram arocake ca
śītakāle'gnimāndye ca kaphe pāṇḍvāmayeṣu ca
mārgoparodhe kuṣṭhādivyādhau takraṃ praśasyate
vātodarī pibettakraṃ pippalīlavaṇānvitam
śarkarāmaricopetaṃ svādu pittodarī pibet
yavānīsaindhavājājīvyoṣayuktaṃ kaphodare
saṃnipātodare takraṃ trikaṭukṣārasaindhavam
takraṃ dadyānno kṣate noṣṇakāle no daurbalye no tṛṣāmūrchite ca
naiva bhrāntau naiva pittāsradoṣe naitaddadyāt sūtikāyāṃ viśeṣāt
takraṃ snehānvitaṃ tundanidrājāḍyapradaṃ guru
ardhāvaśiṣṭaṃ sāmānyaṃ niḥśeṣaṃ laghu pathyadam
śītaṃ varṇabalāvahaṃ sumadhuraṃ vṛṣyaṃ ca saṃgrāhakaṃ vātaghnaṃ kaphahārakaṃ rucikaraṃ sarvāṅgaśūlāpaham
kāsaghnaṃ śramanāśanaṃ sukhakaraṃ kāntipradaṃ puṣṭidaṃ cakṣuṣyaṃ navanītam uddhṛtanavaṃ goḥ sarvadoṣāpaham
gavyaṃ ca māhiṣaṃ cāpi navanītaṃ navodbhavam
śasyate bālavṛddhānāṃ balakṛt puṣṭivardhanam
māhiṣaṃ navanītaṃ tu kaṣāyaṃ madhuraṃ rase
śītaṃ vṛṣyapradaṃ grāhi pittaghnaṃ tu balapradam
laghv ājaṃ tu madhuraṃ kaṣāyaṃ ca tridoṣanut
cakṣuṣyaṃ dīpanaṃ balyaṃ navanītaṃ hitaṃ sadā
navanītaṃ navotthaṃ tu chāgajaṃ kṣayakāsajit
balyaṃ netrāmayaghnaṃ ca kaphaghnaṃ dīpanaṃ param
āvikaṃ navanītaṃ tu vipāke tu himaṃ laghu
yoniśūle kaphe vāte durnāmni ca hitaṃ sadā
aiḍakaṃ navanītaṃ tu kaṣāyaṃ śītalaṃ laghu
medhāhṛdguru puṣṭyaṃ ca sthaulyaṃ mandāgnidīpanam
hastinīnavanītaṃ tu kaṣāyaṃ śītalaṃ laghu
tiktaṃ viṣṭambhi jantughnaṃ hanti pittakaphakrimīn
aśvīyaṃ navanītaṃ syātkaṣāyaṃ kaphavātajit
cakṣuṣyaṃ kaṭukaṃ coṣṇam īṣad vātāpahārakam
gardabhīnavanītaṃ tu kaṣāyaṃ kaphavātanut
balyaṃ dīpanadaṃ pāke laghūṣṇaṃ mūtradoṣanut
auṣṭraṃ tu navanītaṃ syādvipāke laghu śītalam
vraṇakrimikaphāsraghnaṃ vātaghnaṃ viṣanāśanam
navanītaṃ tu nārīṇāṃ rucyaṃ pāke laghu smṛtam
cakṣuṣyaṃ sarvarogaghnaṃ dīpanaṃ viṣanāśanam
śītaṃ rucyanavoddhṛtaṃ sumadhuraṃ vṛṣyaṃ ca vātāpahaṃ kāsaghnaṃ krimināśanaṃ kaphakaraṃ saṃgrāhi śūlāpaham
balyaṃ puṣṭikaraṃ tṛṣārtiśamanaṃ saṃtāpavicchedanaṃ cakṣuṣyaṃ śramahāri tarpaṇakaraṃ dadhyudbhavaṃ pittajit
ekāhādyuṣitaṃ proktamuttarottaragandhadam
ahṛdyaṃ sarvarogāḍhyaṃ dadhijaṃ tadghṛtaṃ smṛtam
dhīkāntismṛtidāyakaṃ balakaraṃ medhāpradaṃ puṣṭikṛt vātaśleṣmaharaṃ śramopaśamanaṃ pittāpahaṃ hṛdyadam
vahnervṛddhikaraṃ vipākamadhuraṃ vṛṣyaṃ vapuḥsthairyadaṃ gavyaṃ havyatamaṃ ghṛtaṃ bahuguṇaṃ bhogyaṃ bhavedbhāgyataḥ
sarpirmāhiṣamuttamaṃ dhṛtikaraṃ saukhyapradaṃ kāntikṛt vātaśleṣmanibarhaṇaṃ balakaraṃ varṇapradāne kṣamam
durnāmagrahaṇīvikāraśamanaṃ mandānaloddīpanaṃ cakṣuṣyaṃ navagavyataḥ paramidaṃ hṛdyaṃ manohāri ca
ājamājyaṃ tu cakṣuṣyaṃ dīpanaṃ balavardhanam
kāsaśvāsakaphāntakaṃ rājayakṣmasu śasyate
pāke laghvāvikaṃ sarpirnavaṃ pittaprakopaṇam
yonidoṣe kaphe vāte śophe kampe ca taddhitam
aiḍakaṃ ghṛtam atīva gauravād varjyamiva sukumāradehinām
buddhipāṭavakaraṃ balāvahaṃ sevitaṃ ca kurute nṛṇāṃ vapuḥ
nihanti hastinīsarpiḥ kaphapittaviṣakrimīn
kaṣāyaṃ laghu viṣṭambhi tiktaṃ cāgnikaraṃ param
aśvīsarpistu kaṭukaṃ madhuraṃ ca kaṣāyakam
īṣad dīpanadaṃ mūrchāhāri vātālpadaṃ guru
ghṛtaṃ gārdabhikaṃ balyaṃ dīpanaṃ mūtradoṣanut
pāke laghūṣṇavīryaṃ ca kaṣāyaṃ kaphanāśanam
ghṛtam auṣṭraṃ tu madhuraṃ vipāke kaṭuśītalam
kuṣṭhakrimiharaṃ vātakaphagulmodarāpaham
nārīsarpistu cakṣuṣyaṃ pathyaṃ sarvāmayāpaham
mandāgnidīpanaṃ rucyaṃ pāke laghu viṣāpaham
madāpasmāramūrchādiśiraḥkarṇākṣijā rujaḥ
sarpiḥ purāṇaṃ jayati vraṇaśodhanaropaṇam
āyurvṛddhiṃ vapuṣi dṛḍhatāṃ saukumāryaṃ ca kāntiṃ buddhiṃ dhatte smṛtibalakaraṃ śītavidhvaṃsanaṃ ca
pathyaṃ bālye vayasi taruṇe vārddhake cātibalyaṃ nānyat kiṃcij jagati guṇadaṃ sarpiṣaḥ pathyamasti
kāñjikaṃ kāñjikā vīraṃ kulmāṣābhibhavaṃ tathā
avantisomaṃ dhānyāmlam āranālo 'mlasārakaḥ
kāñjikaṃ vātaśophaghnaṃ pittaghnaṃ jvaranāśanam
dāhamūrchāśramaghnaṃ ca śūlādhmānavibandhanut
kāñjikaṃ kāñjitailaṃ ca palitaṃ vātakārakam
dāhakaṃ gātraśaithilyaṃ mardanānna ca bhakṣaṇāt
cukraṃ sahasravedhaṃ ca rasāmlaṃ cukravedhakam
śākhāmlabhedanaṃ caivam amlasāraṃ ca cukrikā
cukraṃ tiktāmlakaṃ svādu kaphapittavināśanam
nāsikāgadadurgandhaśirorogaharaṃ param
sauvīrakaṃ suvīrāmlaṃ jñeyaṃ godhūmasambhavam
yavāmlajaṃ yavotthaṃ ca tuṣotthaṃ ca tuṣodakam
sauvīrakaṃ cāmlarasaṃ keśyaṃ mastakadoṣajit
jarāśaithilyaharaṇaṃ balasaṃtarpaṇaṃ param
taṇḍulotthaṃ taṇḍulāmbu kaṣāyaṃ madhuraṃ laghu
saṃgrāhi viṣaviccharditṛḍdāhavraṇanāśakṛt
tuṣāmbu dīpanaṃ hṛdyaṃ hṛtpāṇḍukṛmiroganut
annodajaḥ śivarasas tryahāt paryuṣite rase
dīpano madhurāmlas tu dāhajillaghutarpaṇaḥ
gomūtraṃ kaṭutiktoṣṇaṃ kaphavātaharaṃ laghu
pittakṛddīpanaṃ medhyaṃ tvagdoṣaghnaṃ matipradam
māhiṣaṃ mūtram ānāhaśophagulmākṣidoṣanut
kaṭūṣṇaṃ kuṣṭhakaṇḍūtiśūlodararujāpaham
ajāmūtraṃ kaṭūṣṇaṃ ca rūkṣaṃ nāḍīviṣārtijit
plīhodarakaphaśvāsagulmaśophaharaṃ laghu
āvikaṃ tiktakaṭukaṃ mūtram uṣṇaṃ ca kuṣṭhajit
durnāmodaraśūlāsraśophamehaviṣāpaham
hastimūtraṃ tu tiktoṣṇaṃ lavaṇaṃ vātabhūtanut
tiktaṃ kaṣāyaṃ śūlaghnaṃ hikkāśvāsaharaṃ param
aśvamūtraṃ tu tiktoṣṇaṃ tīkṣṇaṃ ca viṣadoṣajit
vātaprakopaśamanaṃ pittakāri pradīpanam
kharamūtraṃ kaṭūṣṇaṃ ca kṣāraṃ tīkṣṇaṃ kaphāpaham
mahāvātāpahaṃ bhūtakamponmādaharaṃ param
auṣṭrakaṃ kaṭu tiktoṣṇaṃ lavaṇaṃ pittakopanam
balyaṃ jaṭhararogaghnaṃ vātadoṣavināśanam
mānuṣaṃ mūtramāmaghnaṃ krimivraṇaviṣārtinut
tiktoṣṇaṃ lavaṇaṃ rūkṣaṃ bhūtatvagdoṣavātajit
śūlagulmodarānāhavātavicchardanādiṣu
mūtraprayogasādhyeṣu gomūtraṃ kalpayed budhaḥ
tailaṃ yat tilasarṣapoditakusumbhotthātasīdhānyajaṃ yaccairaṇḍakarañjakeṅgudīphalair nimbākṣaśigrvasthibhiḥ
jyotiṣmatyabhayodbhavaṃ madhurikākośāmraciñcābhavaṃ karpūratrapusādijaṃ ca sakalaṃ siddhyai kramāt kathyate
tilatailam alaṃkaroti keśaṃ madhuraṃ tiktakaṣāyam uṣṇatīkṣṇam
balakṛt kaphavātajantukharjūvraṇakaṇḍūtiharaṃ ca kāntidāyi
sarṣapatailaṃ tiktaṃ kaṭukoṣṇaṃ vātakaphavikāraghnam
pittāsradoṣadaṃ krimikuṣṭhaghnaṃ tilajavacca cakṣuṣyam
kusumbhatailaṃ krimihāri tejobalāvahaṃ yakṣmamalāpahaṃ ca
tridoṣakṛtpuṣṭibalakṣayaṃ ca karoti kaṇḍūṃ ca karoti dṛṣṭeḥ
madhuraṃ tv atasītailaṃ picchilaṃ cānilāpaham
madagandhi kaṣāyaṃ ca kaphakāsāpahārakam
godhūmayāvanālavrīhiyavādyakhiladhānyajaṃ tailam
vātakaphapittaśamanaṃ kaṇḍūkuṣṭhādihāri cakṣuṣyam
eraṇḍatailaṃ kṛmidoṣanāśanaṃ vātāmayaghnaṃ sakalāṅgaśūlahṛt
kuṣṭhāpahaṃ svādu rasāyanottamaṃ pittaprakopaṃ kurute 'tidīpanam
karañjatailaṃ nayanārtināśanaṃ vātāmayadhvaṃsanam uṣṇatīkṣṇakam
kuṣṭhārtikaṇḍūtivicarcikāpahaṃ lepena nānāvidhacarmadoṣanut
snigdhaṃ syādiṅgudītailaṃ madhuraṃ pittanāśanam
śītalaṃ kāntidaṃ balyaṃ śleṣmalaṃ keśavardhanam
nimbatailaṃ tu nātyuṣṇaṃ krimikuṣṭhakaphāpaham
ākṣaṃ svādu himaṃ keśyaṃ guru pittānilāpaham
śigrutailaṃ kaṭūṣṇaṃ ca vātajitkaphanāśanam
tvagdoṣavraṇakaṇḍūtiśophahāri ca picchilam
kaṭu jyotiṣmatītailaṃ tiktoṣṇaṃ vātanāśanam
pittasaṃtāpanaṃ medhāprajñābuddhivivardhanam
śītaṃ harītakītailaṃ kaṣāyaṃ madhuraṃ kaṭu
sarvavyādhiharaṃ pathyaṃ nānātvagdoṣanāśanam
tīkṣṇaṃ tu rājikātailaṃ jñeyaṃ vātādidoṣanut
śiśiraṃ kaṭu puṃstvaghnaṃ keśyaṃ tvagdoṣanāśanam
saraṃ kośāmrajaṃ tailaṃ krimikuṣṭhavraṇāpaham
tiktāmlamadhuraṃ balyaṃ pathyaṃ rocanapācanam
yacca ciñcībhavaṃ tailaṃ kaṭu pāke vilekhanam
kaphavātaharaṃ rucyaṃ kaṣāyaṃ nātiśītalam
karpūratailahimatailasitāṃśutailaśītābhratailatuhināṃśusudhāṃśutailam
karpūratailaṃ kaṭukoṣṇakaphāmahāri vātāmayaghnaradadārḍhyadapittahāri
trapusairvārukacārakakuṣmāṇḍaprabhṛtibījajaṃ ca yattailam
tanmadhuraṃ guru śiśiraṃ keśyaṃ kaphapittanāśi kāntikaram
tailaṃ na sevayeddhīmān yasya kasya ca yadbhavet
viṣasāmyaguṇatvācca yoge tanna prayojayet
viṣasya tailasya na kiṃcid antaraṃ mṛtasya suptasya na kiṃcid antaram
tṛṇasya dāsasya na kiṃcid antaraṃ mūrkhasya kāṣṭhasya na kiṃcid antaram
itthaṃ gavādikapayaḥprabhṛtiprapañcaprastāvavarṇitatilādikatailajātam
vargaṃ nisargalalitojjvalaśabdasargaṃ buddhvā bhiṣakpatir aśaṅkatayā bhiṣajyet
pātāram ātmanaḥ kila yānti pratyupacikīrṣayā yāni
teṣām eva nivāsaḥ parikathitaḥ peyavarga iti kṛtibhiḥ
pāyaṃ pāyaṃ madhuravimalāṃ śītalāṃ yasya kīrtisrotodhārāṃ jahati sujanā durjanāsaṃgadausthyam
vargastasya vrajati nṛharer nāmanirmāṇanāmnaś cūḍāratne khalu tithimitaḥ kṣīrakādiḥ samāptim
dhānyaṃ bhogyaṃ ca bhogārhamannādyaṃ jīvasādhanam
tacca tāvat tridhā jñeyaṃ śūkaśimbītṛṇāhvayam
vrīhyādikaṃ yadiha śūkasamanvitaṃ syāt tacchūkadhānyam atha mudgamakuṣṭakādi
śimbīnigūḍham iti tat pravadanti śimbīdhānyaṃ tṛṇodbhavatayā tṛṇadhānyam anyat
vātādidoṣaśamanaṃ laghu śūkadhānyaṃ tejobalātiśayavīryavivṛddhidāyi
śimbībhavaṃ guru himaṃ ca vibandhadāyi vātūlakaṃ tu śiśiraṃ tṛṇadhānyam āhuḥ
deśe deśe śūkadhānyeṣu saṃkhyā jñātuṃ śakyā naiva taddaivatairvā
tasmād eṣāṃ yeṣu bhogopayogās tānyasmābhir vyākriyante kiyanti
śālayaḥ kalamā rucyā vrīhiśreṣṭhā nṛpapriyāḥ
dhānyottamāś ca vijñeyāḥ kaidārāḥ sukumārakāḥ
rājānnaṣaṣṭikasitatararaktamuṇḍasthūlāṇugandhanirapādikaśālisaṃjñāḥ
vrīhis tatheti daśadhā bhuvi śālayastu teṣāṃ krameṇa guṇanāmagaṇaṃ bravīmi
rājānnaṃ dīrghaśūkaḥ kharipudivasajaṃ ṣaṣṭiko varṇato dvau niḥśūko muṇḍaśāliḥ svaguṇaviśaditaḥ svābhidhānāstrayo'nye
māsair yo 'nyas tribhiḥ syāt sa bhavati nirapo yo 'pi vṛṣṭyambusambhūr eṣa syādvrīhisaṃjñastaditi daśavidhāḥ śālayastu prasiddhāḥ
śālir nṛpānnaṃ rājānnaṃ rājārhaṃ dīrghaśūkakam
dhānyaśreṣṭhaṃ rājadhānyaṃ rājeṣṭaṃ dīrghakūrakam
rājānnaṃ tu tridoṣaghnaṃ susnigdhaṃ madhuraṃ laghu
dīpanaṃ balakṛtpathyaṃ kāntidaṃ vīryavardhanam
rājānnaṃ trividhaṃ svaśūkabhidayā jñeyaṃ sitaṃ lohitaṃ kṛṣṇaṃ ceti rasādhikaṃ ca tadidaṃ syād auttarottaryataḥ
traividhyādiha taṇḍulāś ca haritāḥ śvetāstathā lohitāḥ sāmānyena bhavanti te 'pyatha guṇaiḥ syuḥ pūrvapūrvottarāḥ
ṣaṣṭikaḥ ṣaṣṭiśāliḥ syāt ṣaṣṭijaḥ snigdhataṇḍulaḥ
ṣaṣṭivāsarajaḥ so 'yaṃ jñeyo māsadvayodbhavaḥ
gauro nīlaḥ ṣaṣṭiko'yaṃ dvidhā syād ādyo rucyaḥ śītalo doṣahārī
balyaḥ pathyo dīpano vīryavṛddhiṃ datte cāsmāt kiṃcid ūno dvitīyaḥ
kṛṣṇaśāliḥ kālaśāliḥ śyāmaśāliḥ sitetaraḥ
kṛṣṇaśālis tridoṣaghno madhuraḥ puṣṭivardhanaḥ
varṇakāntikaro balyo dāhajid vīryavṛddhikṛt
raktaśālis tāmraśāliḥ śoṇaśāliśca lohitaḥ
raktaśāliḥ sumadhuro laghuḥ snigdho balāvahaḥ
rucikṛddīpanaḥ pathyo mukhajāḍyarujāpahaḥ
sarvāmayaharo rucyaḥ pittadāhānilāsrajit
muṇḍaśālirmuṇḍanako niḥśūko yavaśūkajaḥ
muṇḍaśālistridoṣaghno madhurāmlo balapradaḥ
sthūlaśālirmahāśāliḥ sthūlāṅgaḥ sthūlataṇḍulaḥ
evaṃgandhāḍhyaśāleśca nāmānyūhyāni sūribhiḥ
mahāśāliḥ svādurmadhuraśiśiraḥ pittaśamano jvaraṃ jīrṇaṃ dāhaṃ jaṭhararujam ahnāya śamayet
śiśūnāṃ yūnāṃ vā yadapi jaratāṃ vā hitakaraḥ sadā sevyaḥ sarvair analabalavīryāṇi kurute
sūkṣmaśāliḥ sūciśāliḥ potaśāliśca sūcakaḥ
sūkṣmaśāliḥ sumadhuro laghuḥ pittāsradāhanut
dīpanaḥ pācanaścaiva kiṃcid vātavikārajit
gandhaśālistu kalmāṣo gandhāluḥ kalamottamaḥ
sugandhirgandhabahulaḥ surabhir gandhataṇḍulaḥ
sugandhaśālir madhuro 'tivṛṣyadaḥ pittaśramāsrārucidāhaśāntidaḥ
stanyastu garbhasthiratālpavātadaḥ puṣṭipradaścālpakaphaśca balyadaḥ
nirapo madhuraḥ snigdhaḥ śītalo dāhapittajit
tridoṣaśamano rucyaḥ pathyaḥ sarvāmayāpanut
vrīhir gauro madhuraśiśiraḥ pittahārī kaṣāyaḥ snigdho vṛṣyaḥ kṛmikaphaharas tāparaktāpahaś ca
puṣṭiṃ datte śramaśamanakṛd vīryavṛddhiṃ vidhatte rucyo 'tyantaṃ janayati mudaṃ vātakṛnmecako 'nyaḥ
maṇḍakaḥ sthūlaśāliś ca syād bimbaśālikas tathā
nijātiśāṇahulyāś ca bimbī kausendukas tathā
prasādhikā jīrakākhyā saśyāmā madhurā matā
rājānāṃ maulikasyāpi śāliḥ syād urvarī tathā
sūkṣmaśāliḥ kuditikā suśālir guruśālayaḥ
vanaśālir guṇḍurūkī kṣīrikā paṅktayaḥ pṛthak
etāni śālināmāni prakhyātāni prasiddhataḥ
aśocā pāṭalā vrīhir vrīhiko vrīhidhānyakaḥ
vrīhisaṃdhānyam uddiṣṭaḥ ardhadhānyas tu vrīhikaḥ
garbhe pākaṇikaḥ ṣaṣṭiḥ ṣaṣṭiko balasambhavaḥ
sudhānyaṃ pathyakārī ca mupaviḥ prajñavipriyaḥ
śālistu kalamādyastu kalamo nākalāyakaḥ
kadambapuṣpagandhaśca kalajātaḥ kalodbhavaḥ
pittaśleṣmakaro vṛṣyaḥ kalamo madhurastathā
lohito raktaśāliḥ syāt kāṣṭhalohitaśālayaḥ
ruṇālī ruṇaśālistu raktaśālyaḥ suśālyakaḥ
tṛṣṇāghno malakṛcchraghno hṛdyastu matidāḥ pare
mahāśāliḥ sugandhā syāt sugandhā gandhasambhavā
gandhāḍhyā gandhamālyā ca gandhānī gandhamālinī
sugandhā madhurā hṛdyā kaphapittajvarāsrajit
jalodbhavā jalaruhā jalajātā sujātakā
raktāṅgulaṃ sukāraṃ ca kuṅkumaṃ samavarṇajā
kuṅkumā madhurā śītā raktapittātisārajit
tilajā nīlanāmā syād dīrghakṛṣṇā supūjakā
madhurā ca sugandhā ca tilavāsī nigadyate
rājādanī rājapriyā rājabhāvā munipriyā
tilanī tilaparṇī ca āmagandhā pravāsinī
kaphapittaharāḥ snigdhāḥ kāsaśvāsaharāḥ parāḥ
śīghrapākakarā hṛdyā laghavaḥ śukravardhanāḥ
komalāhārasambhūtās tilavāsīmahāguṇāḥ
pāṇḍurogeṣu śūleṣu cāmavāte praśasyate
vaktako vaktaśāliḥ syāt dīrghastu āśukopitaḥ
rājapriyā pathyakarā madhyadeśasamudbhavā
vaktikā laghavaḥ proktā mukhapākakarāstathā
kalāṭakaḥ kavilaḥ syād guruso garuḍaḥ smṛtaḥ
guruvako guraḍakaḥ sukhabhojī subhojakaḥ
kavilo gandhakārī ca laghupākakaro'pi ca
kaphapittaharaḥ svāduḥ śūlaśvāsanivāraṇaḥ
grahaṇīgulmakuṣṭhaghno vikalo bhojane śubhaḥ
kuṣmāṇḍikā kumbhaḍikā raktā sumadhurā guruḥ
sugandhā durjarā pītā sthūlataṇḍulakomalā
kumbhikā madhurā snigdhā vātapittanibarhiṇī
saurabhaṃ śuṇḍikaḥ śuṇḍī kausumbhī kaṭhino 'phalaḥ
kausumbhī laghupākā ca vātapittanibarhiṇī
umpāsa umpikāśālir madhurā gurutaṇḍulā
bahuśūkā sugandhāḍhyā tāruṇyajanavallabhā
umpikā madhurā snigdhā sugandhā ca kaṣāyakā
pittaśleṣmaharā rūkṣā umpikānilanāśinī
pakṣikaḥ pakṣilāvaṇyaḥ pakṣirājo munipriyaḥ
sthūlataṇḍulasambhūtāgandho bahalagandhakṛt
dagdhāyāmavanau jātāḥ śālayo laghupākinaḥ
kiṃcit satiktā madhurāḥ pācanā balavardhanāḥ
kedārā madhurā vṛṣyā balyāḥ pittavivardhanāḥ
īṣat kaṣāyālpamalā guravaḥ kaphanāśanāḥ
śālayo ye chinnaruhā rūkṣās te baddhavarcasaḥ
ropyātiropyā laghavaḥ śīghrapākā guṇottarāḥ
vidāhino doṣaharā balyā mūtravivardhanāḥ
yāvanālo yavanālaḥ śikharī vṛttataṇḍulaḥ
dīrghanālo dīrghaśaraḥ kṣetrekṣuś cekṣupattrakaḥ
dhavalo yāvanālastu pāṇḍuras tārataṇḍulaḥ
nakṣatrākṛtivistāro vṛtto mauktikataṇḍulaḥ
jūrṇāhvayo devadhānyaṃ jūrṇalo bījapuṣpakaḥ
jūnalaḥ puṣpagandhaśca sugandhaḥ segurundakaḥ
dhavalo yāvanālastu gaulyo balyastridoṣajit
vṛṣyo ruciprado 'rśoghnaḥ pathyo gulmavraṇāpahaḥ
atha tuvarayāvanālastuvaraśca kaṣāyayāvanālaśca
sa raktayāvanālo hitalohitas tuvaradhānyaś ca
tuvaro yāvanālastu kaṣāyoṣṇo viśophakṛt
saṃgrāhī vātaśamano vidāhī śoṣakārakaḥ
śārado yāvanālastu śleṣmadaḥ picchilo guruḥ
śiśiro madhuro vṛṣyo doṣaghno balapuṣṭidaḥ
godhūmo bahudugdhaḥ syādapūpo mlecchabhojanaḥ
yavano nistuṣaḥ kṣīrī rasālaḥ sumanaśca saḥ
godhūmaḥ snigdhamadhuro vātaghnaḥ pittadāhakṛt
guruḥ śleṣmāmado balyo ruciro vīryavardhanaḥ
snigdho'nyo laghugodhūmo gurur vṛṣyaḥ kaphāpahaḥ
āmadoṣakaro balyo madhuro vīryapuṣṭidaḥ
yavastu medhyaḥ sitaśūkasaṃjño divyo 'kṣataḥ kañcukidhānyarājau
syāt tīkṣṇaśūkas turagapriyaś ca saktur hayeṣṭaś ca pavitradhānyam
yavaḥ kaṣāyo madhuraḥ suśītalaḥ pramehajit tiktakaphāpahārakaḥ
aśūkamuṇḍas tu yavo balaprado vṛṣyaśca nṝṇāṃ bahuvīryapuṣṭidaḥ
veṇujo veṇubījaś ca vaṃśajo vaṃśataṇḍulaḥ
vaṃśadhānyaṃ ca vaṃśāhvo veṇuvaṃśadvidhāyavaḥ
śītaḥ kaṣāyo madhuras tu rūkṣo mehakrimiśleṣmaviṣāpahaś ca
puṣṭiṃ ca vīryaṃ ca balaṃ ca datte pittāpaho veṇuyavaḥ praśastaḥ
mudgastu sūpaśreṣṭhaḥ syādvarṇārhaś ca rasottamaḥ
bhuktiprado hayānando bhūbalo vājibhojanaḥ
kṛṣṇamudgas tu vāsanto mādhavaś ca surāṣṭrajaḥ
kṛṣṇamudgas tridoṣaghno madhuro vātanāśanaḥ
laghuś ca dīpanaḥ pathyo balavīryāṅgapuṣṭidaḥ
śāradas tu harinmudgo dhūsaro 'nyaśca śāradaḥ
harinmudgaḥ kaṣāyaś ca madhuraḥ kaphapittahṛt
raktamūtrāmayaghnaś ca śītalo laghudīpanaḥ
tadvacca dhūsaro mudgo rasavīryādiṣu smṛtaḥ
kaṣāyo madhuro rucyaḥ pittavātavibandhakṛt
pittajvarārtiśamanaṃ laghu mudgayūṣaṃ saṃtāpahāri tad arocakanāśanaṃ ca
raktaprasādanam idaṃ yadi saindhavena yuktaṃ tadā bhavati sarvarujāpahāri
māṣastu kuruvindaḥ syāddhānyavīro vṛṣākaraḥ
māṃsalaś ca balāḍhyaś ca pitryaś ca pitṛjottamaḥ
māṣaḥ snigdho bahumalakaraḥ śoṣaṇaḥ śleṣmakārī vīryeṇoṣṇo jhaṭiti kurute raktapittaprakopam
hanyādvātaṃ gurubalakaro rocano bhakṣyamāṇaḥ svādur nityaṃ śramasukhavatāṃ sevanīyo narāṇām
rājamāṣo nīlamāṣo nṛpamāṣo nṛpocitaḥ
kaphapittaharo rucyo vātakṛdbaladāyakaḥ
caṇastu harimanthaḥ syātsugandhaḥ kṛṣṇakañcukaḥ
bālabhojyo vājibhakṣaś caṇakaḥ kañcukī ca saḥ
caṇako madhuro rūkṣo mehajid vātapittakṛt
dīptivarṇakaro balyo rucyaś cādhmānakārakaḥ
āmaścaṇaḥ śītalarucyakārī saṃtarpaṇo dāhatṛṣāpahārī
gaulyo 'śmarīśoṣavināśakārī kaṣāya īṣat kaṭur vīryakārī
kṛṣṇastu caṇakaḥ śīto madhuraḥ kāsapittahṛt
pittātisārakāsaghno balyaś caiva rasāyanaḥ
caṇo gaurastu madhuro balakṛd rocanaḥ paraḥ
śveto vātakaro rucyaḥ pittaghnaḥ śiśiro guruḥ
subhṛṣṭacaṇako rucyo vātaghno raktadoṣakṛt
vīryeṇoṣṇo laghuś caiva kaphaśaityāpahārakaḥ
caṇasya yūṣaṃ madhuraṃ kaṣāyaṃ kaphāpahaṃ vātavikārahetuḥ
śvāsordhvakāsaklamapīnasānāṃ karoti nāśaṃ baladīpanatvam
caṇodakaṃ candramarīciśītaṃ pītaṃ prage pittarujāpahāri
puṣṭipradaṃ naijaguṇaṃ ca pāke saṃtarpaṇaṃ mañjulamādhurīkam
makuṣṭako mayaṣṭaś ca vanamudgaḥ kṛmīlakaḥ
amṛto 'raṇyamudgaś ca vallīmudgaś ca kīrtitaḥ
makuṣṭakaḥ kaṣāyaḥ syānmadhuro raktapittajit
jvaradāhaharaḥ pathyo rucikṛtsarvadoṣahṛt
masūro rāgadālistu maṅgalyaḥ pṛthubījakaḥ
śūraḥ kalyāṇabījaś ca gurubījo masūrakaḥ
masūro madhuraḥ śītaḥ saṃgrahī kaphapittajit
vātāmayakaraś caiva mūtrakṛcchraharo laghuḥ
kalāyo muṇḍacaṇako hareṇuś ca satīnakaḥ
trāsano nālakaḥ kaṇṭhī satīnaś ca hareṇukaḥ
kalāyaḥ kurute vātaṃ pittadāhakaphāpahaḥ
rucipuṣṭipradaḥ śītaḥ kaṣāyaścāmadoṣakṛt
laṅkā karālā tripuṭā kāṇḍikā rūkṣaṇātmikā
laṅkā rucyā himā gaulyā pittajid vātakṛdguruḥ
āḍhakī tuvarī varyā karavīrabhujā tathā
vṛttabījā pītapuṣpā śvetā raktāsitā tridhā
āḍhakī tu kaṣāyā ca madhurā kaphapittajit
īṣad vātakarā rucyā vidalā gurugrāhikā
sā ca śvetā doṣadātrī tu raktā rucyā balyā pittatāpādihantrī
sā śyāmā ced dīpanī pittadāhadhvaṃsā balyaṃ cāḍhakīyūṣam uktam
kulitthas tāmrabījaś ca śvetabījaḥ sitetaraḥ
kulitthastu kaṣāyoṣṇo rūkṣo vātakaphāpahaḥ
kṣavaḥ kṣudhābhijananaś capalo dīrghaśimbikaḥ
sukumāro vṛttabījo madhuraḥ kṣavakaśca saḥ
kṣavaḥ kaṣāyamadhuraḥ śītalaḥ kaphapittahṛt
vṛṣyaḥ śramaharo rucyaḥ pavanādhmānakārakaḥ
madhuraḥ śvetaniṣpāvo mādhvīkā madhuśarkarā
palaṃkaṣā sthūlaśimbī vṛttā madhusitā sitā
madhuśarkarā surucyā madhurālpakaṣāyakā
śiśirā vātulā balyāpy ādhmānagurupuṣṭidā
so 'nyaśca kaṭuniṣpāvaḥ kharvuro nadījastathā
nadīniṣpāvakastiktaḥ kaṭuko'sraprado guruḥ
vātalaḥ kaphado rūkṣaḥ kaṣāyo viṣadoṣanut
tilastu homadhānyaṃ syāt pavitraḥ pitṛtarpaṇaḥ
pāpaghnaḥ pūtadhānyaṃ ca jaṭilastu vanodbhavaḥ
snigdho varṇabalāgnivṛddhijananastanyānilaghno guruḥ soṣṇaḥ pittakaro'lpamūtrakaraṇaḥ keśyo 'tipathyo vraṇe
saṃgrāhī madhuraḥ kaṣāyasahitastikto vipāke kaṭuḥ kṛṣṇaḥ pathyatamaḥ sito'lpaguṇadaḥ kṣīṇās tathānye tilāḥ
palalaṃ tilakalkaṃ syāttilacūrṇaṃ ca piṣṭakam
palalaṃ madhuraṃ rucyaṃ pittāsrabalapuṣṭidam
tilakiṭṭaṃ tu piṇyākaḥ khalaḥ syāt tilakalkajaḥ
piṇyākaḥ kaṭuko gaulyaḥ kaphavātapramehanut
atasī picchalā devī madagandhā madotkaṭā
umā kṣumā haimavatī sunīlā nīlapuṣpikā
atasī madagandhā syānmadhurā balakārikā
kaphavātakarī ceṣat pittahṛt kuṣṭhavātanut
āsurī rājikā rājī raktikā raktasarṣapaḥ
tīkṣṇagandhā madhurikā kṣavakaḥ kṣuvakaḥ kṣavaḥ
āsurī kaṭutiktoṣṇā vātaplīhārtiśūlanut
dāhapittapradā hanti kaphagulmakṛmivraṇān
rājakṣavakaḥ kṛṣṇastīkṣṇaphalā rājarājikā rājñī
sā kṛṣṇasarṣapākhyā vijñeyā rājasarṣapākhyā ca
rājasarṣapakas tiktaḥ kaṭūṣṇo vātaśūlanut
pittadāhaprado gulmakaṇḍūkuṣṭhavraṇāpahaḥ
tīkṣṇakaśca durādharṣo rakṣoghnaḥ kuṣṭhanāśanaḥ
siddhaprayojanaḥ siddhasādhanaḥ sitasarṣapaḥ
siddhārthaḥ kaṭutiktoṣṇo vātaraktagrahāpahaḥ
tvagdoṣaśamano rucyo viṣabhūtavraṇāpahaḥ
dhānyānāṃ kañcuke śimbī bījaguptiś ca śāmbhavī
tadguptāni ca dhānyāni śimbīdhānyāni cakṣate
śyāmākaḥ śyāmakaḥ śyāmas tribījaḥ syādavipriyaḥ
sukumārī rājadhānyaṃ tṛṇabījottamaś ca saḥ
śyāmāko madhuraḥ snigdhaḥ kaṣāyo laghuśītalaḥ
vātakṛt kaphapittaghnaḥ saṃgrāhī viṣadoṣanut
kodravaḥ koradūṣaś ca kuddālo madanāgrajaḥ
sa ca deśaviśeṣeṇa nānābhedaḥ prakīrtitaḥ
kodravo madhuras tikto vraṇināṃ pathyakārakaḥ
kaphapittaharo rūkṣo mohakṛdvātalo guruḥ
varakaḥ sthūlakaṅguś ca rūkṣaḥ sthūlapriyaṅgukaḥ
varako madhuro rūkṣaḥ kaṣāyo vātapittakṛt
kaṅguṇī kaṅgunī proktā cīnakaḥ pītataṇḍulaḥ
vātalaḥ sukumāraśca sa ca nānāvidhābhidhaḥ
priyaṅgurmadhuro rucyaḥ kaṣāyaḥ svāduśītalaḥ
vātakṛt pittadāhaghno rūkṣo bhagnāsthibandhakṛt
nīvāro'raṇyadhānyaṃ syānmunidhānyaṃ tṛṇodbhavam
nīvāro madhuraḥ snigdhaḥ pavitraḥ pathyado laghuḥ
rāgī tu lāñchanaḥ syād bahudalakaṇiśaś ca gucchakaṇiśaś ca
tikto madhurakaṣāyaḥ śītaḥ pittāsranāśano baladaḥ
kurī tu tṛṇadhānyaṃ syānmadhuraṃ tadbalapradam
haritaṃ vārddhakaṃ pakvaṃ vājināṃ puṣṭidāyakam
ye ke ca vrīhayo bhṛṣṭāste lājā iti kīrtitāḥ
yavādayaśca ye bhṛṣṭā dhānāste parikīrtitāḥ
lājā ca yavadhānā ca tarpaṇī pittanāśinī
godhūmayāvanālotthāḥ kiṃcid uṣṇāśca dīpanāḥ
taptair apakvagodhūmair ākulāḥ parikīrtitāḥ
ākulā guravo vṛṣyā madhurāḥ balakāriṇaḥ
vrīhayo 'pyardhapakvāś ca taptās te pṛthukāḥ smṛtāḥ
pṛthukāḥ svādavaḥ snigdhā hṛdyā madanavardhanāḥ
pūpalā madhurāḥ proktā vṛṣyāste baladāḥ smṛtāḥ
pittahṛttarpaṇā hṛdyāḥ snigdhāste balavardhanāḥ
ye cānye yāvanālādyāś cipiṭās taptataṇḍulāḥ
śāleyayāvanālīyacipiṭāḥ puṣṭivardhanāḥ
ataptataṇḍulāste tu dugdhabījāḥ prakīrtitāḥ
dugdhabījā sumadhurā durjarā vīryapuṣṭidā
taptāstu mudgacaṇakāḥ sumanādilaṅkā sadyas tṛṣārtirucipittakṛtaś ca jagdhāḥ
vātālpadāḥ sukhakarā hy abalāśca rūkṣā hṛdyā bhavanti yuvajarjarabālakānām
mudgagodhūmacaṇakā yāvanālādayaḥ smṛtāḥ
yad ardhapakvaṃ taddhānyaṃ viṣṭambhādhmānadoṣakṛt
śuṣkagodhūmacūrṇaṃ tu karṇikā samudāhṛtā
sphoṭas tu caṇakādīnāṃ dāl iti parikīrtitāḥ
pakvaṃ haritalūnaṃ ca dhānyaṃ sarvaguṇāvaham
śuṣkalūnaṃ tu niḥsāraṃ rūkṣaṃ tatsattvanāśanam
koṣadhānyaṃ navaṃ balyaṃ madhuraṃ vatsaroṣitam
navaṃ dhānyam abhiṣyandi laghu saṃvatsaroṣitam
dvyabdoṣitaṃ laghu pathyaṃ trivarṣādabalaṃ bhavet
caṇās tu yavagodhūmatilamāṣā navā hitāḥ
purāṇā virasā rūkṣāstvahitā durjarābalāḥ
dhānyaṃ vāpitamuttamaṃ tadakhilaṃ chinnodbhavaṃ madhyamaṃ jñeyaṃ yadyadavāpitaṃ tadadhamaṃ niḥsāradoṣapradam
dagdhāyāṃ bhuvi yatnato'pi vipine ye vāpitāḥ śālayo ye ca chinnabhavā bhavanti khalu te viṇmūtrabandhapradāḥ
kṣārodakasamutpannaṃ dhānyaṃ śleṣmarujāpaham
susnigdhamṛttikodbhūtaṃ dhānyam ojobalāvaham
balapuṣṭiprabhāvaghnaṃ vālukāmṛttikodbhavam
dhānyaṃ śreṣṭhaṃ ṣaṣṭikaṃ rājabhogyaṃ māṃsaṃ tv ājaṃ taittiraṃ lāvakīyam
pānīyaṃ syāt kṛṣṇamṛtsnāsamutthaṃ kṣīrājyādau gavyamājaṃ praśastam
itthaṃ prasiddhataradhānyaguṇābhidhānavīryābhivarṇanaviśṛṅkhalavāgvilāsam
āmnāya vargam imam āśu labheta vaidyo vidyāṃ viṣaṇṇajanajīvanadānadhanyām
yāni sadā bhujyante bhuñjānajanāśca yāni bhuñjante
teṣāṃ khalu dhānyānāṃ vargo 'yaṃ bhojyavarga iti kathitaḥ
yenācāracaṇena mugdhamadhuraśrīśālinā sanmahāmānārhā bahudhānyasampaducitā saṃnīyate saṃtatam
tena śrīnṛharīśvareṇa racite nāmokticūḍāmaṇau vargo 'yaṃ sthitam eti nūtanaracano dhānyāhvayaḥ ṣoḍaśaḥ
māṃsaṃ tu piśitaṃ kravyaṃ palaṃ tu rasyamasrajam
palalaṃ jāṅgalaṃ kīram āmiṣaṃ ca tad ucyate
sadyohatasya māṃsaṃ śreṣṭhaṃ hariṇādikasya yūnas tu
jñeyaṃ sugandhi pathyaṃ jāṅgaladeśasthitasya pathyatamam
bālasya vṛddhasya kṛśasya rogiṇo viṣāgnidagdhasya mṛtasya cāmbuṣu
tyājyaṃ mṛgādeḥ piśitaṃ tu tasya vigandhi śuṣkaṃ ca cirasthitaṃ ca
sarvaṃ māṃsaṃ vātavidhvaṃsi vṛṣyaṃ balyaṃ rucyaṃ bṛṃhaṇaṃ tacca māṃsam
deśasthānāccātmasaṃsthaṃ svabhāvairbhūyo nānārūpatāṃ yāti nūnam
tatrānūpīyamāṃsaṃ gavayarurumṛgakroḍagaṇḍādikānāṃ snigdhaṃ pathyaṃ ca balyaṃ laghu śaśaśikharādyudbhavaṃ jāṅgalīyam
puṣṭiṃ dīptiṃ ca datte rucikṛdatha laghu svādu sādhāraṇīyaṃ vṛṣyaṃ balyaṃ ca rucyaṃ ruruhariṇamṛgakroḍasāraṅgakāṇām
māṃsaṃ sārasahaṃsarātrivirahikrauñcādijaṃ śītalaṃ snigdhaṃ vātakaphāpahaṃ guru tataḥ svādu tridoṣāpaham
pathyaṃ lāvakatittirādijanitaṃ vṛṣyaṃ laghu syāt paraṃ cakrakrauñcamayūratittirabhavaṃ deśatrayādīdṛśam
druto vilambitaś caiva plavaś ceti gatais trayaḥ
sthānato 'pi trayas te tu bilasthalajalāśrayāḥ
punaste tu prasahanāḥ pratudā viṣkirā iti
svabhāvatastrayaḥ proktāḥ kramaśo mṛgapakṣiṇaḥ
athaiṣāṃ kramaśo lakṣmaguṇān vakṣyāmi vargaśaḥ
evaṃ navavidhāḥ proktās ta eva mṛgapakṣiṇaḥ
ajaśaśahariṇādayaḥ svayaṃ ye drutagamanā drutasaṃjñakāḥ smṛtāste
taduditapalalaṃ ca pathyabalyaṃ racayati vīryamadapradaṃ laghu syāt
gajakhaḍgamukhā mahāmṛgā nijagatyaiva vilambitāḥ smṛtāste
balakṛtpiśitaṃ ca picchalaṃ kaphakāsānilamāndyadaṃ guru syāt
sārasahaṃsabalākāś cakrakrauñcādayo jale plavanāt
plavasaṃjñāḥ kathitāste tanmāṃsaṃ gurūṣṇaṃ ca baladāyi
ahinakulaśalyagodhāmūṣakamukhyā bileśayāḥ kathitāḥ
śvāsānilakāsaharaṃ tanmāṃsaṃ pittadāhakaram
kroḍarurukuraṅgādyā vividhā ye mṛgādayaḥ
sthaleśayāstu te sarve māṃsaṃ sarvaguṇāvaham
jhaṣamakaranakrakarkaṭakūrmapramukhā jaleśayāḥ kathitāḥ
māṃsaṃ teṣāṃ tu saraṃ vṛṣyaṃ guru śiśirabalasamīrakaram
śārdūlasiṃhaśarabharkṣatarakṣumukhyā ye 'nye prasahya vinihantyabhivartayanti
te kīrtitāḥ prasahanāḥ palalaṃ tadīyam arśaḥpramehajaṭharāmayajāḍyahāri
bhoktā niṣkṛṣyāmiṣaṃ sa pratudaḥ prokto gṛdhraśyenakākādiko yaḥ
māṃsaṃ tasya svādu saṃtarpaṇaṃ ca snigdhaṃ balyaṃ pittadāhāsradāyi
bhakṣyāśca kukkuṭakapotakatittirādyāḥ kṣauṇīṃ vilikhya nakharaiḥ khalu vartayanti
te viṣkirāḥ prakathitāḥ piśitaṃ tadīyaṃ vṛṣyaṃ kaṣāyamadhuraṃ śiśiraṃ ca rucyam
ayameva guṇo jñeyaḥ pakṣiṇāṃ ca yathākramam
sarvasthānaviśeṣeṇa saṃkhyā ca gatir ucyate
yatra sthitā ye gatito 'pi deśādanyatra yātā mṛgapakṣimukhyāḥ
svasvocitasthānanivartanena māṃse 'pi teṣāṃ guṇaparyayāḥ syuḥ
māṃsaṃ khaḍgamṛgotthaṃ tu balakṛd bṛṃhaṇaṃ guru
gavayasyāmiṣaṃ balyaṃ rucyaṃ vṛṣyaṃ ca bṛṃhaṇam
rurukravyaṃ guru snigdhaṃ mandavahnibalapradam
apūtaṃ gobhavaṃ kravyaṃ guru vātakaphapradam
vanamahiṣāmiṣaṃ syād īṣallaghu dīpanaṃ ca baladāyi
grāmīṇamahiṣamāṃsaṃ snigdhaṃ nidrākaraṃ ca pittaharam
hastikravyaṃ guru snigdhaṃ vātalaṃ śleṣmakārakam
bahupuṣṭipradaṃ caiva durjaraṃ mandavahnidam
aśvamāṃsaṃ bhaved uṣṇaṃ vātaghnaṃ baladaṃ laghu
pittadāhapradaṃ nṛṇāṃ tad etaccātisevanāt
uṣṭramāṃsaṃ tu śiśiraṃ tridoṣaśamanaṃ laghu
balapuṣṭipradaṃ rucyaṃ madhuraṃ vīryavardhanam
gardabhaprabhavaṃ māṃsaṃ kiṃcid guru balapradam
rucyaṃ tu vanyajaṃ śaityaṃ bahuvīryabalapradam
eṇasya māṃsaṃ laghuśītavṛṣyaṃ tridoṣahṛt ṣaḍrasajaṃ ca rucyam
kuraṅgamāṃsaṃ madhuraṃ ca tadvat kaphāpahaṃ māṃsadapittanāśi
sāraṅgaṃ jāṅgalaṃ snigdhaṃ madhuraṃ laghu vṛṣyakam
śikharīsambhavaṃ māṃsaṃ laghu hṛdyaṃ balapradam
varāhamāṃsaṃ guru vātahāri vṛṣyaṃ balasvedakaraṃ vanottham
tasmādguru grāmavarāhamāṃsaṃ tanoti medo balavīryavṛddhim
śaraśṛṅgasya māṃsaṃ tu guru snigdhaṃ kaphapradam
balyaṃ vṛṣyakaraṃ puṣṭikiṃcidvātakaraṃ param
chāgamāṃsaṃ laghu snigdhaṃ nātiśītaṃ rucipradam
nirdoṣaṃ vātapittaghnaṃ madhuraṃ balapuṣṭidam
chāgapotabhavaṃ māṃsaṃ laghu śītaṃ pramehajit
īṣallaghu balaṃ datte tad eva tṛṇacāriṇaḥ
aurabhraṃ madhuraṃ śītaṃ guru viṣṭambhi bṛṃhaṇam
āvikaṃ madhuraṃ māṃsaṃ kiṃcid guru balapradam
śalyamāṃsaṃ guru snigdhaṃ dīpanaṃ śvāsakāsajit
picchilaṃ nākulaṃ māṃsaṃ vātaghnaṃ śleṣmapittakṛt
godhāmāṃsaṃ tu vātaghnaṃ śvāsakāsaharaṃ ca tat
śaśamāṃsaṃ tridoṣaghnaṃ dīpanaṃ śvāsakāsajit
anye bileśayā ye syuḥ kokaḍondurukādayaḥ
māṃsaṃ ca garhitaṃ teṣāṃ māndyaṃ gauravadurjaram
āraṇyakukkuṭakravyaṃ hṛdyaṃ śleṣmaharaṃ laghu
grāmyakukkuṭajaṃ snigdhaṃ vātahṛd dīpanaṃ guru
hārītapalalaṃ svādu kaphapittāsradoṣajit
vardhanaṃ vīryabalayostadvadeva kapotajam
pārāvatapalaṃ snigdhaṃ madhuraṃ guru śītalam
pittāsradāhanudbalyaṃ tathānyad vīryavṛddhidam
snigdhaṃ tittirijaṃ māṃsaṃ laghu vīryabalapradam
kaṣāyaṃ madhuraṃ śītaṃ tridoṣaśamanaṃ param
tadvacca lāvakaṃ māṃsaṃ pathyaṃ grāhi laghu smṛtam
tadvacca vartakamāṃsaṃ nirdoṣaṃ vīryapuṣṭidam
caṭakāyāḥ palaṃ śītaṃ laghu vṛṣyaṃ balapradam
tadvaccāraṇyacaṭakakravyaṃ laghu ca pathyadam
caṭakācchītalaṃ rucyaṃ vṛṣyaṃ kāpiñjalāmiṣam
tadvaccakorajaṃ māṃsaṃ vṛṣyaṃ ca balapuṣṭidam
kravyaṃ tu cakravākasya laghu snigdhaṃ balapradam
vahnikṛt sarvaśūlaghnam uṣṇaṃ vātāmayāpaham
sārasasya tu māṃsaṃ ca madhurāmlakaṣāyakam
mahātīsārapittaghnaṃ grahaṇyarśorujāpaham
snigdhahimaṃ guru vṛṣyaṃ māṃsaṃ jalapakṣiṇāṃ tu vātaharam
teṣvapi ca haṃsamāṃsaṃ vṛṣyatamaṃ timiraharaṇaṃ ca
anye bakabalākādyā guravo māṃsabhakṣaṇāt
anuktaṃ tu mṛgādīnāṃ māṃsaṃ grāhyaṃ hitādiṣu
matsyāḥ snigdhoṣṇaguravo vātaghnā raktapittadāḥ
tatra kāṃścidapi brūmo viśeṣaguṇalakṣaṇān
rohito gargaro bhīrur bālako barbarastathā
chāgalo raktamatsyo 'tha mahiṣaś cāvilas tathā
vātūko 'lomaśā cāpi jñeyā karṇavaśādayaḥ
lakṣyalakṣaṇavīryādīn kathayāmi yathākramam
kṛṣṇaḥ śalkī śvetakukṣistu matsyo yaḥ śreṣṭho'sau rohito vṛttavaktraḥ
koṣṇaṃ balyaṃ rohitasyāpi māṃsaṃ vātaṃ hanti snigdhamāpnoti vīryam
yaḥ pītavarṇo 'pi ca picchilāṅgaḥ pṛṣṭhe tu rekhābahulaḥ saśalkaḥ
sa gargaro barbaranādarūkṣo jaḍaś ca śītaḥ kaphavātadāyī
pṛṣṭhe pakṣau dvau gale pucchakaṃ cet sarpābhaḥ syāt phūtkṛto vṛttatuṇḍaḥ
jñeyaḥ śalkī matsyako bhīruruktaḥ snigdho vṛṣyo durjaro vātakārī
nātisthūlo vṛttavaktro'pi śasto dhatte dantān śmaśrulo dīrghakāyaḥ
saṃdhyāyāṃ vā rātriśeṣe ca varyaḥ prokto bālaḥ pathyabalyaḥ suvṛṣyaḥ
pṛṣṭhe kukṣau kaṇṭakī dīrghatuṇḍaḥ sarpābho yaḥ so 'pyayaṃ barbarākhyaḥ
vātāṭopaṃ so 'pi datte jaḍaś ca balyaḥ snigdho durjaro vīryakārī
śvetaṃ sukāyaṃ samadīrghavṛttaṃ niḥśalkakaṃ chāgalakaṃ vadanti
nale dvikaṇṭaḥ kila tasya pṛṣṭhe kaṇṭaḥ supathyo rucido balapradaḥ
yo raktāṅgo nātidīrgho na cālpo nātisthūlo raktamatsyaḥ sa coktaḥ
śīto rucyaḥ puṣṭikṛddīpano'sau nāśaṃ dhatte kiṃca doṣatrayasya
yaḥ kṛṣṇo dīrghakāyaḥ syāt sthūlaśalko balādhikaḥ
matsyo mahiṣanāmāsau dīpano balavīryadaḥ
śuklāṅgas tāmrapakṣo yaḥ svalpāṅgaś cāvilāhvayaḥ
surucyo madhuro balyo guṇāḍhyo vīryapuṣṭidaḥ
yaḥ sthūlāṅgo māhiṣākārako yas tālusthāne nīrajābhāṃ dadhāti
śalkaṃ sthūlaṃ yasya vātūkako 'sau datte vīryaṃ dīpanaṃ vṛṣyadāyī
vitastimānaḥ śvetāṅgaḥ sūkṣmaśalkaḥ sudīpanaḥ
alomaśāhvayo matsyo balavīryāṅgapuṣṭidaḥ
yo vṛttagaulyaḥ kṛṣṇāṅgaḥ śalkī karṇavaśābhidhaḥ
dīpanaḥ pācanaḥ pathyo vṛṣyo 'sau balapuṣṭidaḥ
niḥśalkā ninditā matsyāḥ sarve śalkayutā hitāḥ
vapuḥsthairyakarā vīryabalapuṣṭivivardhanāḥ
hradakulyājaladhinirjharataḍāgavāpījale ca ye matsyāḥ
te tu jaḍā nādeyā yathottaraṃ laghutarāstu nādeyāḥ
kṣārāmbumatsyā guravo 'sradāhadā viṣṭambhadāste lavaṇārṇavādijāḥ
tānaśnatāṃ svādujalasthitā api jñeyā jaḍāste'pi tathā śṛtānimān
śailāṭavīnagarabhūjalacāriṇo ye ye ke 'pi sattvanivahāḥ khalu saptasaṃkhyāḥ
tanmāṃsamatra na vitathyam athābhyadhāyi granthasya vistarabhayācca navopayogāt
pakvaṃ māṃsaṃ hitaṃ sarvaṃ balavīryavivardhanam
bhṛṣṭamāṃsaṃ vidāhi syādasravātādidoṣakṛt
pūrvārdhaṃ puruṣasya tadgurutaraṃ paścārdhabhāgaḥ striyāḥ strī gurvī kila gurviṇī yadi tathā yoṣicca tulyā laghuḥ
pakṣī cetpuruṣo laghuḥ śṛṇu śiraḥskandhorupṛṣṭhe kramāt māṃsaṃ yacca kaṭisthitaṃ tadakhilaṃ gurveva sarvātmanā
rasaraktādidhātūnāṃ guruḥ syāduttarottaram meḍhravṛkkayakṛnmāṃsaṃ vārṣaṇaṃ cātimātrataḥ
itthaṃ pratisthalavilāmbunabhaḥpracāraprāṇyaṅgamāṃsaguṇanirṇayapūrṇam enam
vargaṃ vicārya bhiṣajā viniyujyamāno bhuktvāśanaṃ na vikṛtiṃ samupaiti martyaḥ
yasyāsīt samitidvipādhipabṛhatkumbhāntarasthāmiṣaprāyābhyāsapipāsayeva taruṇī netrāmbudhārā dviṣām
tasyāyaṃ puruṣapratāpasuhṛdaḥ śrīmannṛsiṃheśitur vargaḥ saptadaśo niṣīdati kṛtau nāmādicūḍāmaṇau
manuṣyā mānuṣā martyā manujā mānavā narāḥ
dvipādāś cetanā bhūsthā bhūmijā bhūspṛśo viśaḥ
puruṣaḥ pūruṣo nā ca naraḥ pañcajanaḥ pumān
arthāśrayo 'dhikārī syāt karmārhaś ca jano 'rthavān
strī yoṣidvanitābalā sunayanā nārī ca sīmantinī rāmā vāmadṛgaṅganā ca lalanā kāntā puraṃdhrī vadhūḥ
subhrūḥ sā varavarṇinī ca sutanustanvī tanuḥ kāminī tanvaṅgī ramaṇī kuraṅganayanā bhīruḥ priyā bhāminī
yoṣinmahelā mahilā vilāsinī nitambinī sāpi ca mattakāśinī
janī sunetrā pramadā ca sundarī syād añcitabhrūr lalitā vilāsinī
māninī ca varārohā natāṅgī ca natodarā
pratīpadarśinī śyāmā kāminī darśanī ca sā
bhartā patirvaraḥ kāntaḥ pariṇetā priyo gṛhī
bhāryā patnī priyā jāyā dārāśca gṛhiṇī ca sā
napuṃsakaṃ bhavet klībaṃ tṛtīyā prakṛtistathā
ṣaṇḍḥaḥ paṇḍaśca nārī tu poṭā strīpuṃsalakṣaṇā
atha rājñī ca paṭṭārhā mahiṣī rājavallabhā
bhoginyo 'nyā vilāsinyaḥ saṃbhuṅkte yāstu pārthivaḥ
rājabhogyāḥ sumukhyo yāstā bhaṭṭinya iti smṛtāḥ
veśyā tu gaṇikā bhogyā vārastrī smaradīpikā
brahmā tu brāhmaṇo vipraḥ ṣaṭkarmā ca dvijottamaḥ
rājā tu sārvabhaumaḥ syāt pārthivaḥ kṣatriyo nṛpaḥ
vaiśyastu vyavahartā viḍ vārttiko vāṇijo vaṇik
śūdraḥ pajjaścaturthaḥ syāt dvijadāsa upāsakaḥ
vipraḥ kṣatro vaiśyaśūdrau ca varṇāścatvāro'mī tatra pūrve dvijāḥ syuḥ
eṣāmeva prātilomyānulomyājjāyante'nyā jātayaḥ saṃkareṇa
bālaḥ pāko'rbhako garbhaḥ potakaḥ pṛthukaḥ śiśuḥ
śāvo 'rbho bāliśo ḍimbho vaṭur māṇavako mataḥ
jāto 'rbhakaḥ pakṣadinena māsataḥ pākastribhistairatha potakābhidhaḥ
ṣaḍbhistu māsaiḥ pṛthuko'bdataḥ śiśus tribhir vaṭur māṇavakaś ca saptabhiḥ
bālo'bdaiḥ pañcadaśabhiḥ kumārastriṃśatā smṛtaḥ
yuvā pañcāśatā varṣair vṛddhaḥ syādata uttaraiḥ
kaumāraṃ pañcamābdāntaṃ paugaṇḍaṃ daśamāvadhi
kaiśoram ā pañcadaśād yauvanaṃ tu tataḥ param
yuvā vayaḥsthas taruṇo vṛddhastu sthaviro jaran
pravayā yātayāmaśca jīno jīrṇaś ca jarjaraḥ
bālottānaśayā ḍimbhā stanapā ca stanaṃdhayī
kanyā kumārī gaurī tu nagnikānāgatārtavā
sā madhyamā vayaḥsthā ca yuvatī sustanī ca sā
ciraṇṭī suvayāḥ śyāmā prauḍhā dṛṣṭarajāśca sā
gurviṇyāpannasattvā syād antarvatnī ca garbhiṇī
niṣphalā jaratī vṛddhā sthavirā ca gatārtavā
puṣpitā malinā mlānā pāṃśulā ca rajasvalā
vandhyāvakeśinī śūnyā moghapuṣpā vṛthārtavā
tanus tanūḥ saṃhananaṃ śarīraṃ kalevaraṃ kṣetravapuḥpurāṇi
gātraṃ ca mūrtir ghanakāyadehāv aṣṭāṅgapīḍāni ca vigrahaś ca
aṅgamaṃsaḥ pratīkaś cāpaghano 'vayavo 'pi ca
śiraḥ śīrṣakamuṇḍaṃ ca mūrdhā mauliśca mastakam
varāṅgam uttamāṅgaṃ ca kapālaṃ keśabhṛt smṛtam
keśāḥ śirasijā vālāḥ kuntalā mūrdhajāḥ kacāḥ
cikurāḥ karuhāś cātha tadveṣṭāḥ kavarīmukhāḥ
dṛgdṛṣṭir locanaṃ netraṃ cakṣurnayanamambakam
īkṣaṇaṃ grahaṇaṃ cākṣi darśanaṃ ca vilocanam
apāṅgo netraparyanto nayanopānta ityapi
tayormadhyagatā tārā bimbinī ca kanīnikā
bhālaṃ lalāṭamalikaṃ kathayanti godhir bhrūś cillikā ca nayanordhvagaromarājiḥ
madhyaṃ tayorbhavati kūrcamatha śrutistu śrotaḥ śravaḥ śravaṇakarṇavacograhāśca
oṣṭho'dharo dantavāso dantavastraṃ radacchadaḥ
tayorubhayato deśau yau prāntau sṛkkaṇī ca tau
ghrāṇaṃ gandhavaho ghoṇā siṅghiṇī nāsikā ca sā
śaṅkhaḥ karṇasamīpaḥ syāt śiṅghāṇaṃ nāsikāmale
tuṇḍamāsyaṃ mukhaṃ vaktraṃ vadanaṃ lapanānane
oṣṭhādharastu cibukaṃ gaṇḍo gallaḥ kapolakaḥ
hanūs tadūrdhvaṃ daśanāśca dantā dvijā radāste radanāstathoktāḥ
jihvā rasajñā rasanā ca soktā syātkākudaṃ tālu ca tālukaṃ ca
tadūrdhvaṃ sūkṣmajihvā yā ghaṇṭikā lambikā ca sā
anyādhomūlajihvā syāt pratijihvopajihvikā
avaṭustu śiraḥpaścātsaṃdhir ghāṭā kṛkāṭikā
grīvā ca kaṃdharā kaṃdhiḥ śirodhiśca śirodharā
kaṇṭho galo nigālo'tha ghaṇṭikā galaśuṇṭhikā
dhamanī tu śirāṃse tu skandho'dhaḥśikharaṃ tathā
tasya saṃdhis tu jatru syātkakṣā dormūlasaṃjñakā
tadadhastādbhavetpārśvaṃ pṛṣṭhaṃ paścāttanoḥ smṛtam
dor doṣā ca praveṣṭaśca bāhurbāhā bhujo bhujā
pāṇis tu pañcaśākhaḥ syāt karo hastaḥ śayastathā
karamūle maṇibandho bhujamadhye kūrparaḥ kaphoṇiśca
tasmādadhaḥ prakoṣṭhaḥ pragaṇḍakaḥ kūrparāṃsamadhyaṃ syāt
aṅgulyaḥ karaśākhāḥ syuḥ pradeśinyāṃ tu tarjanī
paruḥ syādaṅgulīsaṃdhiḥ parvasaṃdhiś ca kathyate
athāṅguṣṭhapradeśinyau madhyamānāmikā tathā
kaniṣṭhā ceti pañca syuḥ krameṇāṅgulayaḥ smṛtāḥ
kāmāṅkuśāḥ kararuhāḥ karajā nakharā nakhāḥ
pāṇijāṅgulīsambhūtāḥ punarbhavapunarnavāḥ
karasyādhaḥ prapāṇiḥ syādūrdhvaṃ karatalaṃ smṛtam
rekhāḥ sāmudrike jñeyāḥ śubhāśubhanivedikāḥ
stanorasijavakṣojapayodharakucās tathā
stanāgraṃ cūcukaṃ vṛttaṃ śikhā stanamukhaṃ ca tat
vakṣo vatsamuraḥ kroḍo hṛdayaṃ hṛdbhujāntaram
kukṣiḥ piciṇḍo jaṭharaṃ tundaṃ syādudaraṃ ca tat
jīvasthānaṃ tu marma syātkaṭiprānte trikaṃ smṛtam
nābhiḥ syād udarāvartas tato 'dho vastirucyate
vastiśca vātaśīrṣaṃ syād garbhasthānaṃ ca tat striyāḥ
garbhāśayo jarāyuśca garbhādhāraśca ca smṛtaḥ
nābhistanāntaraṃ jantorāmāśayaḥ iti smṛtaḥ
pakvāśayo hy adho nābhervastirmūtrāśayaḥ smṛtaḥ
kaṭiḥ kakudmatī śroṇī nitambaśca kaṭīrakam
ārohaṃ śroṇiphalakaṃ kalatraṃ rasanāpadam
nitambaścaramaṃ śroṇeḥ strīṇāṃ jaghanamagrataḥ
kakundarau tu sarveṣāṃ syātāṃ jaghanakūpakau
kaṭiprothau sphicau pāyur gudāpānaṃ tadāsanam
gudamuṣkadvayormadhye yo bhāgaḥ sa bhagaḥ smṛtaḥ
muṣko'ṇḍamaṇḍakoṣaśca vṛṣaṇo bījapeśikā
śiśnaṃ śephaśca liṅgaṃ ca meḍhraṃ sādhanamehane
yonirbhago varāṅgaṃ syādupasthaṃ smaramandiram
ūrū tu sakthinī śroṇisakthnoḥ saṃdhis tu vaṅkṣaṇaḥ
jaṅghorūmadhyaparva syājjānvaṣṭhīvacca cakrikā
jaṅghā tu prasṛtā jñeyā tanmadhye piṇḍikā tathā
jaṅghāṅghrisaṃdhigranthau tu ghuṭikā gulpha ityapi
gulphasyādhastu pārṣṇiḥ syāt padāgraṃ prapadaṃ matam
vikramaścaraṇaḥ pādaḥ pādāṅghriś ca padaṃ kramaḥ
kroḍamaṅkastathotsaṅgaḥ prāgbhāgo vapuṣaḥ smṛtaḥ
karo bhavet saṃhitavistṛtāṅgulas talaś capeṭaḥ pratalaḥ prahastakaḥ
muṣṭirbhavet saṃhṛtapiṇḍitāṅgulāv ākuñcito 'gre prasṛtaḥ prakīrtitaḥ
syāt tarjanī madhyamikā tv anāmikā kaniṣṭhikāṅguṣṭhayutā yadā tadā
prādeśatālābhidhagosravas tathā vitastir atyartham iha kramād iyam
hastas tu vistṛte pāṇāv ā madhyāṅgulikūrparam
baddhamuṣṭau saratniḥ syād aratnir akaniṣṭhakaḥ
vyāmaḥ sahastayoḥ syāttu tiryagbāhvoryadantaram
ūrdhvaṃ vistṛtadoṣpāṇir nṛmānaṃ pauruṣaṃ viduḥ
jīvasthānaṃ tu marma syājjīvāgāraṃ tad ucyate
marmasthānaṃ ca tatproktaṃ bhrūmadhyādiṣvanekadhā
vaidyāḥ śarekṣaṇamitāni vadanti marmasthānāni cāṅgagatināśakarāṇi martye
lālā bhavenmukhasrāvaḥ sṛṇikā syandinī ca sā
svedo gharmaśca gharmāmbho dūṣikā netrayormalam
malaṃ viṣṭhā purīṣaṃ ca viṭ kiṭṭaṃ pūtikaṃ ca tat
mūtraṃ tu guhyaniṣyandaḥ prasrāvaḥ sravaṇaṃ sravaḥ
valī carmataraṃgaḥ syāt tvagūrmis tvaktaraṃgakaḥ
palitaṃ ca jarā lakṣma keśaśauklyaṃ ca tadbhavet
rasāsṛṅmāṃsamedo'sthimajjānaḥ śukrasaṃyutāḥ
śarīrasthairyadāḥ samyak vijñeyāḥ sapta dhātavaḥ
rasastu rasikā proktā svedamātā vapuḥsravaḥ
carmāmbhaścarmasāraśca raktasūr asramātṛkā
raktāsraṃ rudhiraṃ tvagjaṃ kīlālakṣatajāni tu
śoṇitaṃ lohitaṃ cāsṛk śoṇaṃ lohaṃ ca carmajam
māṃsaṃ tu piśitaṃ kravyaṃ palaṃ tu rasyam asrajam
palalaṃ jāṅgalaṃ kīram āmiṣaṃ ca tad ucyate
medas tu māṃsasāraḥ syānmāṃsasneho vasā vapā
medojam asthidhātuḥ syāt kulyaṃ kīkasakaṃ ca tat
asthisāras tu majjā syāt tejo bījaṃ tathāsthijam
jīvanaṃ dehasāraśca tathāsthisnehasaṃjñakam
śukraṃ puṃstvaṃ reto bījaṃ vīryaṃ ca pauruṣaṃ kathitam
indriyamannavikāro majjaraso harṣaṇaṃ balaṃ caiva
rasādasraṃ tato māṃsaṃ māṃsānmedo'sthi tadbhavam
asthno majjā tataḥ śukram ittham eṣāṃ janikramaḥ
tilakaṃ kloma mastiṣkaṃ snehas tu mastakodbhavaḥ
antraṃ purī tad ākhyātaṃ plīhā gulma iti smṛtaḥ
vasā tu vasnasā snāyurvatsoktā dehavalkalam
sā tvak [... au10 Zeichenjh]
śirodhijā manyā dhamanī dharaṇī dharā
tantukī jīvitajñā ca nāḍī siṃhī ca kīrtitā
kaṇḍarā tu mahāsnāyurmahānāḍī ca sā smṛtā
śarīrāsthi tu kaṅkālaṃ syātkaraṅko'sthipañjaraḥ
srotāṃsi khāni chidrāṇi kālakhaṇḍaṃ yakṛnmatam
śiro'sthi tu karoṭiḥ syāt śirastrāṇaṃ tu śīrṣakam
tat khaṇḍaṃ kharparaṃ prāhuḥ kapālaṃ ca tad īritam
pṛṣṭhāsthi tu kaseruḥ syātśākhāsthi nalakaṃ smṛtam
pārśvāsthi parśukā proktamiti dehāṅganirṇayaḥ
ātmā śarīrī kṣetrajñaḥ pudgalaḥ prāṇa īśvaraḥ
jīvo vibhuḥ pumānīśaḥ sarvajñaḥ śambhuravyayaḥ
pradhānaṃ prakṛtirmāyā śaktiścaitanyamityapi
ahaṃkāro 'bhimānaḥ syād ahaṃtāhaṃmatis tathā
mānasaṃ hṛdayaṃ svāntaṃ cittaṃ ceto manaśca hṛt
sattvaṃ rajastamaśceti proktāḥ puṃsas trayo guṇāḥ
śrotraṃ tvagrasanā netraṃ nāsā cetyakṣapañcakam
akṣaṃ hṛṣīkaṃ karaṇaṃ varhaṇaṃ viṣayīndriyam
śabdaḥ sparśo raso rūpaṃ gandhaś ca viṣayā amī
indriyārthā gocarāste pañcabhūtaguṇāḥ khalu
ākāśamanilastoyaṃ tejaḥ pṛthvī ca tānyapi
krameṇa pañca bhūtāni kīrtitāni manīṣibhiḥ
ityeṣa mānuṣavayottaravarṇagātradhātvaṅgalakṣaṇanirūpaṇapūryamāṇaḥ
vargaḥ kṛtastu bhiṣajāṃ bahudehadoṣanāmā nidānagaṇanirṇayadhīniveśaḥ
iti paśupatipādāmbhojasevāsamādhipratisamayasamutthānandasaukhyaikasīmnā
naraharikṛtināyaṃ nirmite yāti nāmapracayamukuṭaratne śāntimaṣṭādaśāṅkaḥ
siṃhaḥ pañcamukho nakhī mṛgapatirmānī hariḥ kesarī kravyādo nakharāyudho mṛgaripuḥ śūraśca kaṇṭhīravaḥ
vikrānto dviradāntako bahubalo dīpto balī vikramī haryakṣaḥ sa ca dīptapiṅgala iti khyāto mṛgendraśca saḥ
mahāśṛṅgastu śarabho meghaskandho mahāmanāḥ
aṣṭapādo mahāsiṃho manasvī parvatāśrayaḥ
vyāghraḥ pañcanakho vyālaḥ śārdūlo'tha guhāśayaḥ
tīkṣṇadaṃṣṭraḥ puṇḍarīko dvīpī bhīrur nakhāyudhaḥ
citrakaś citrakāyaḥ syādupavyāghro mṛgāntakaḥ
śūraś ca kṣudraśārdūlaś citravyāghraś ca sa smṛtaḥ
ṛkṣo bhallūko 'tha bhallaḥ saśalyo durghoṣaḥ syāt bhallakaḥ pṛṣṭhadṛṣṭiḥ
drāghiṣṭhaḥ syāt dīrghakeśaś cirāyur jñeyaḥ so 'yaṃ duścaro dīrghadarśī
mṛgādastu sa vijñeyas tarakṣur ghoradarśanaḥ
śivā tu bhūrimāyaḥ syāt gomāyur mṛgadhūrtakaḥ
śṛgālo vañcakaḥ kroṣṭā pheravaḥ pherujambukau
śālāvṛkaḥ śivāluśca pheraṇḍo vyāghrasevakaḥ
īhāmṛgastu kokaḥ syādvṛko vatsādano'vibhuk
govatsāriś chāgalāriś chāgalānto jalāśrayaḥ
kukkuraḥ sārameyaśca bhaṣakaḥ śvānakaḥ śunaḥ
bhūstaro vakralāṅgūlo vṛkārī rātrijāgaraḥ
kauleyako grāmamṛgo mṛgārirmṛgadaṃśakaḥ
śūraḥ śuniḥ śayāluśca bhaṣaḥ śaradikāmukaḥ
biḍālo mūṣakārātiḥ vṛṣadaṃśo biḍālakaḥ
śālāvṛkaśca mārjāro māyāvī dīptalocanaḥ
anyo lomaśamārjāraḥ pūtiko mārajātakaḥ
sugandhimūtrapatano gandhamārjārakaśca saḥ
karikaraṭiviṣāṇikuñjarās te radanimadābalasammadadvipāś ca
bhadraḥ stamberamo dantī drumāriḥ ṣaṣṭihāyanaḥ
mātaṃgaḥ puṣkarī dantābalaś cānekapastvibhaḥ
bhadro mando mṛgaśceti vijñeyāstrividhā gajāḥ
vanapracārasārūpyasattvabhedopalakṣitāḥ
sa bālaḥ kalabho jñeyo durdānto vyāla ucyate
prabhinno garjito bhrānto matto madakalaśca saḥ
ibhī tu kariṇī jñeyā hastinī dhenukā vaśā
kareṇuḥ padminī caiva mātaṃgī vāsitā ca sā
khaḍgaḥ khaḍgamṛgaḥ krodhī mukhaśṛṅgo mukhebalī
gaṇḍako vajracarmā ca khaḍgī vārdhrīṇasaś ca saḥ
uṣṭro dīrghagatir balī ca karabho dāserako dhūsaro lamboṣṭho lavaṇaḥ kramelakamahājaṅghau ca bījāṅghrikaḥ
dīrghaḥ śṛṅkhalako mahān atha mahāgrīvo mahāṅgo mahānādaḥ so 'pi mahādhvagaḥ sa ca mahāpṛṣṭho baliṣṭhaś ca saḥ
mahiṣaḥ kāsaraḥ krodhī kaluṣaścāpi sairibhaḥ
lulāpamattaraktākṣā viṣāṇī kavalī balī
mahiṣī mandagamanā mahākṣīrā payasvinī
lulāpakāntā kaluṣā turaṃgadveṣiṇī ca sā
gaus tu bhadro balīvardo damyo dāntaḥ sthiro balī
ukṣānaḍvān kakudmān syādṛṣabho vṛṣabho vṛṣaḥ
dhuryo dhurīṇo dhaureyaḥ śāṃkaro haravāhanaḥ
rohiṇīramaṇo voḍhā gonāthaḥ saurabheyakaḥ
vṛṣabhastu vṛṣaḥ prokto mahokṣaḥ puṃgavo balī
gonātha ukṣā ṛṣabho gopriyo gopatiśca saḥ
dhavalaḥ śabalastāmraś citraśca dhūsarastathā
ityādivarṇabhedena jñeyā gāvo 'tra bheditāḥ
vinītaḥ śikṣito dānto dhuryo voḍhā ca dhaurikaḥ
bālo vatsataraḥ prokto durdānto gaḍir ucyate
gaur mātosrā śṛṅgiṇī saurabheyī māheyī syādrohiṇī dhenuraghnyā
dogdhrī bhadrā bhūrimatyānaḍuhyau kalyāṇī syātpāvanī cārjunī ca
vanagaur gavayaḥ prokto balabhadro mahāgavaḥ
gavayī vanadhenuḥ syātsaiva bhillagavī matā
camaro vyajano vanyo dhenugo bāladhipriyaḥ
tasya strī camarī proktā dīrghabālā giripriyā
varāhaḥ stabdharomā ca romaśaḥ śūkaraḥ kiriḥ
vakradaṃṣṭraḥ kiṭir daṃṣṭrī kroḍo dantāyudho balī
pṛthuskandhaś ca bhūdāraḥ potrī ghoṇāntabhedanaḥ
kolaḥ potrāyudhaḥ śūro bahvapatyo radāyudhaḥ
anyastu viḍvarāhaḥ syādgrāmīṇo grāmaśūkaraḥ
grāmyakroḍo grāmyakolo viṣṭhāśī dārakaśca saḥ
aśvo ghoṭasturaṃgo 'rvā turagaśca turaṃgamaḥ
vāho vājī mudgabhojī vītiḥ saptiśca saindhavaḥ
harirhayaśca dhārāṭo javano jīvano javī
gandharvo vāhanaśreṣṭhaḥ śrībhrātāmṛtasodaraḥ
āraṭṭasindhujavanāyujapārasīkakāmbojabāhlikamukhā vividhās turaṅgāḥ
sāmrāṇaśephakamukhā api deśataḥ syur varṇena te 'pi ca punarbahudhā bhavanti
śvetaḥ karkaḥ so 'tha raktastu śoṇo haimaḥ kṛṣṇo nīlavarṇastu nīlaḥ
śubhrairnetrairmallikākṣo nidiṣṭaḥ kṛṣṇairuktaḥ so 'yam indrāyudhākhyaḥ
itthaṃ nānāvarṇabhedena vājī jñātavyo 'yaṃ lokarūḍhaiḥ sudhībhiḥ
atrāsmābhirna prapañcaḥ kṛto'smādājāneyo 'pyatra vājī kulīnaḥ
sukulaḥ suvinītāśvaḥ kiśorasturagārbhakaḥ
vājinī vaḍabā cāpi prasūraśvāśvinī ca sā
gardabhaḥ śaṅkukarṇaśca bāleyo rāsabhaḥ kharaḥ
bhāravāho bhūrigamaś cakrīvān dhūsarāhvayaḥ
vesaras tv aśvakharajaḥ sakṛdgarbho 'dhvagaḥ kṣamī
saṃtuṣṭo miśrajaḥ prokto miśraśabdo'tibhāragaḥ
ajo bukkaśca medhyaḥ syāllambakarṇaḥ paśuśca saḥ
chāgalo barkaraś chāgastubho bastaḥ payasvalaḥ
ajā payasvinī bhīruśchāgī medhyā galastanī
meṣo bheḍo huḍo meṇḍhraḥ ūrṇāyur uraṇastathā
eḍakaḥ śṛṅgiṇo 'viḥ syādurabhro romaśo balī
nānādeśaviśeṣeṇa meṣā nānāvidhā amī
mṛgaḥ kuraṅgo vātāyuḥ kṛṣṇasāraḥ sulocanaḥ
hariṇo'jinayoniḥ syādeṇaḥ pṛṣata ityapi
kakuvāg atha sāraṅgaḥ śākhiśṛṅgaśca cittalaḥ
anyaśca bhāraśṛṅgaḥ syāt mahāśṛṅgo vanapriyaḥ
rurustu rauhiṣo rohī syānnyaṅkuścaiva śambaraḥ
nīlakaḥ pṛṣataścaiva raṅkuḥ śabalapṛṣṭhakaḥ
śikharyupakuraṅgaḥ syāt śrīkārī ca mahājavaḥ
javanī vegihariṇī jaṅghālo jāṅghikāhvayaḥ
vānaro markaṭaḥ kīśaḥ kapiḥ śākhāmṛgo hariḥ
plavaṃgamo vanaukāśca plavaṃgaḥ plavagaḥ plavaḥ
golāṅgūlastu gaurākhyaḥ kapiḥ kṛṣṇamukho hi saḥ
mandurābhūṣaṇākhyo 'yaṃ vijñeyaḥ kṛṣṇavānaraḥ
śalyakaḥ syāt śalyamṛgo vajraśuktir bileśayaḥ
śalyo'nyaḥ śvāvidityuktaḥ śalī ca śalalī ca saḥ
śalyalomni tu vijñeyā śalalī śalalaṃ śalam
kokaḍo javanaḥ proktaḥ kokovāco bileśayaḥ
jñeyaś camarapucchaś ca lomaśo dhūmravarṇakaḥ
nakulaḥ sūciradanaḥ sarpārir lohitānanaḥ
darvīkaro dvirasanaḥ pātālanilayo balī
nāgaśca kādraveyaśca vakrago dandaśūkakaḥ
cakṣuḥśravā viṣadharo gūḍhāṅghriḥ kuṇḍalī phaṇī
pannago vāyubhakṣaśca bhogī syājjihmagaśca saḥ
sarpo daṃṣṭrī bhujaṃgo 'hir bhujagaś ca sarīsṛpaḥ
kañcukī dīrghapucchaś ca dvijhvi uragaśca saḥ
phaṇino dhavalāṅgā ye te nāgā iti kīrtitāḥ
anye raktādivarṇāḍhyā bodhyāḥ sarpādināmabhiḥ
gonaso maṇḍalītyuktaścitrāṅgo vyantaro bhavet
kuliko harito jñeyo rājilaṃ ḍuṇḍubhaṃ viduḥ
ananto vāsukiḥ padmo mahāpadmo'pi takṣakaḥ
karkoṭaḥ kulikaḥ śaṅkha ityamī nāganāyakāḥ
tadbāndhavāstu kumudakambalāśvatarādayaḥ
āpahṛt dvimukhī caiva dhāmiṇītyādayaḥ pare
mūṣiko mūṣakaḥ piṅgo'pyākhurunduruko nakhī
khanako bilakārī ca dhānyāriśca bahuprajaḥ
anyo mahāmūṣakaḥ syānmūṣī vighneśavāhanaḥ
mahāṅgaḥ sasyamārī ca bhūphalo bhittipātanaḥ
chuchundarī rājaputrī proktānyā pratimūṣikā
sugandhimūṣikā gandhā śuṇḍinī śuṇḍamūṣikā
godhā tu godhikā jñeyā dārumatsyāhvayā ca sā
kharacarmā pañcanakhī pulakā dīrghapucchikā
godhājaḥ syāttu gaudheyo gaudhāro godhikāsutaḥ
barbarī ghorikā ghorā dīrgharūpā bhayāvahā
sthūlacañcur dīrghapādā sarpabhakṣī guṇārikā
brāhmaṇī gṛhagodhā ca supadī raktapucchikā
saraṭaḥ kṛkalāsaḥ syāt pratisūryaḥ śayānakaḥ
vṛttisthaḥ kaṇṭakāgāro durārohadrumāśrayaḥ
jāhako gātrasaṃkocī maṇḍalī bahurūpakaḥ
kāmarūpī virūpī ca bilavāsaḥ prakīrtitaḥ
pallī tu musalī proktā gṛhagodhā gṛhālikā
jyeṣṭhā ca kuḍyamatsyā ca pallikā gṛhagodhikā
tantuvāyastūrṇanābho lūtā markaṭakaḥ kṛmiḥ
hālāhalā tv añjalikā girikā bālamūṣikā
vṛścikaḥ śūkakīṭaḥ syād alidroṇaś ca vṛścike
atha karṇajalūkā syāccitrāṅgī śatapadyapi
pipīlakaḥ pipīlaśca strīsaṃjñā ca pipīlikā
udaṅghā kapijaṅghikā jñeyā tailapipīlikā
kṛṣṇānyā ca pipīlī tu sthūlā vṛkṣaruhā ca sā
matkuṇo raktapāyī syādraktāṅgo mañcakāśrayī
yādastu jalajantuḥ syājjalaprāṇī jaleśayaḥ
tatrātikrūrakarmā yaḥ sa jalavyāla ucyate
matsyo vaisāriṇo mīnaḥ pṛthuromā jhaṣo'ṇḍajaḥ
visāraḥ śakulī śalkī pāṭhīno'nimiṣastimiḥ
rājīvaḥ śakulaḥ śṛṅgī vāgusaḥ śalyapallavau
pāṭhīnaḥ śakulaś caiva nadyāvartaśca rohitaḥ
madguras timirityādyā jñeyās tadbhedajātayaḥ
tadbhedo makarākhyo 'nyo mātaṃgamakaro 'paraḥ
cilicimastimiś caiva tathānyaś ca timiṅgilaḥ
timiṅgilagilaśceti mahāmatsyā amī matāḥ
śiśukaḥ śiśumāraḥ syātsa ca grāho varāhakaḥ
bhavennakrastu kumbhīro galagrāho mahābalaḥ
kacchapaḥ kamaṭhaḥ kūrmo gūḍhāṅgo dharaṇīdharaḥ
kaccheṣṭaḥ palvalāvāso vṛttaḥ kaṭhinapṛṣṭhakaḥ
karkaṭaḥ syāt karkaṭakaḥ kulīraśca kulīrakaḥ
saṃdaṃśakaḥ paṅkavāsas tiryaggāmī sa cordhvadṛk
maṇḍūko darduro maṇḍo harir bhekaśca lūlakaḥ
śālūraḥ sa ca varṣābhūḥ plavaḥ kaṭuravastathā
samīḍanyaśca muṇḍī ca plavaṃgaśca plavaṃgamaḥ
pīto'nyo rājamaṇḍūko mahāmaṇḍūka ityapi
pītāṅgaḥ pītamaṇḍūko varṣāghoṣo mahāravaḥ
jalūkā tu jalaukā syādraktapā raktapāyinī
raktasaṃdohikā tīkṣṇā carmaṭī jalajīvinī
jalakākastu dātyūhaḥ sa ca syāt kālakaṇṭhakaḥ
jalapārāvataḥ kopī prokto jalakapotakaḥ
sthale karituraṃgādyā yāvantaḥ santi jantavaḥ
jale'pi te ca tāvanto jñātavyā jalapūrvakāḥ
khagavihagavihaṃgamā vihaṃgaḥ pipatiṣupattripatatripattravāhāḥ
śakuniśakunaviṣkirāṇḍajā viḥ patagapatannabhasaṃgamā nagaukāḥ
vājī pattrarathaḥ pakṣī dvijo nīḍodbhavo 'nugaḥ
śakuntaḥ patagaḥ picchan pataṃgo vikiraśca saḥ
gṛdhrastārkṣyo vainateyaḥ khagendro bhujagāntakaḥ
vakratuṇḍaśca dākṣāyyo garutmān dūradarśanaḥ
śyenaḥ śaśādaḥ kravyādaḥ krūro vegī khagāntakaḥ
kāmāndhas tīvrasampātas tarasvī tārkṣyanāyakaḥ
kāṣṭhakuṭṭaḥ kāṣṭhabhaṅgī kāṣṭhakūṭaśca śabditaḥ
karako nīlapicchaḥ syāt lambakarṇo raṇapriyaḥ
raṇapakṣī picchabāṇaḥ sthūlanīlo bhayaṃkaraḥ
kaṅkas tu lohapṛṣṭhaḥ syāt saṃdaṃśavadanaḥ kharaḥ
raṇālaṃkaraṇaḥ krūraḥ sa ca syādāmiṣapriyaḥ
kākastu vāyaso dhvāṅkṣaḥ kāṇo'riṣṭaḥ sakṛtprajaḥ
balibhug balipuṣṭaśca dhūlijaṅgho nimittakṛt
kauśikāriścirāyuśca karaṭo mukharaḥ kharaḥ
ātmaghoṣo mahālolaścirajīvī calācalaḥ
droṇastu droṇakākaḥ syāt kākolo'raṇyavāyasaḥ
vanavāsī mahāprāṇaḥ krūrarāvī phalapriyaḥ
ulūkastāmaso ghūko divāndhaḥ kauśikaḥ kuviḥ
naktaṃcaro niśāṭaśca kākāriḥ krūraghoṣakaḥ
valgulī vaktraviṣṭhā sā divāndhā ca niśācarī
svairiṇī ca divāsvāpā māṃseṣṭā mātṛvāhinī
carmakī carmapakṣī ca carmāṅgī carmagandhikā
kṛtyāśūkāriṇī carmī carmapattrī ca melikā
dināndhā naktabhojī ca bhrāmaṇī karṇikāhvayā
mayūraścandrakī barhī nīlakaṇṭhaḥ śikhī dhvajī
meghānandī kalāpī ca śikhaṇḍī citrapicchakaḥ
barhiṇaḥ pracalākī ca śuklāpāṅgaḥ śikhāvalaḥ
kekī bhujaṃgabhojī ca meghanādānulāsakaḥ
barhabhāraḥ kalāpaḥ syād barhanetrāṇi candrakāḥ
pracalākaḥ śikhā jñeyā dhvaniḥ keketi kathyate
kuraraḥ kharaśabdaḥ kruṅ krauñcaḥ paṅkticaraḥ kharaḥ
nīlakrauñcas tu nīlāṅgo dīrghagrīvo'tijāgaraḥ
bakaḥ kaṅko bakoṭaśca tīrthasevī ca tāpasaḥ
mīnaghātī mṛṣādhyānī niścalāṅghriś ca dāmbhikaḥ
śakunī potakī śyāmā pāṇḍavī śvetapakṣiṇī
durgā bhagavatī caiva saivoktā satyapāṇḍavī
balākā viṣakaṇṭhī syāt śuṣkāṅgī dīrghakaṃdharā
gharmāntakāmukī śvetā meghanādā jalāśrayā
cakraḥ kokaścakravāko rathāṅgo bhūripremā dvaṃdvacārī sahāyaḥ
kāntaḥ kāmī rātriviśleṣagāmī rāmāvakṣojopamaḥ kāmukaśca
sāraso rasikaḥ kāmī nīlāṅgo bhaṇitāravaḥ
nīlakaṇṭho raktanetraḥ kākavāk kāmivallabhaḥ
ṭiṭṭibhī pītapādaśca sadālūtā nṛjāgaraḥ
niśācarī citrapakṣī jalaśāyī sucetanā
jalakukkuṭakaścānyo jalaśāyī jalasthitaḥ
ṭhikaḥ pāśagaḍaṣ ṭhikko jalasāryatilāśayaḥ
jalapakṣī mahāpakṣī jalasāghativāsakaḥ
jalaśāyī maṇḍalīno mandagaḥ śleṣmalo'viṣī
sarājī rājimantaśca jalasarpaḥ sa dundubhiḥ
dvivigoḍo nisaś caiva citrī śalpī ca gomukhaḥ
anye ca plavagā ye ye te sarve kṣudrasārasāḥ
śvetāścitrāśca dhūmrādyā nānāvarṇānugāhvayāḥ
haṃso dhavalapakṣī syāt cakrāṅgo mānasālayaḥ
kalahaṃsastu kādambaḥ kalanādo marālakaḥ
eteṣu cañcucaraṇeṣvaruṇeṣu rājahaṃso'pi dhūsaratareṣu ca mallikākṣaḥ
kāleṣu teṣu dhavalaḥ kila dhārtarāṣṭraḥ so 'pyeṣa dhūsaratanustu bhaved abhavyaḥ
haṃsī tu varaṭā jñeyā varalā vāralā ca sā
marālī mañjugamanā cakrāṅgī mṛdugāminī
kukkuṭastāmracūḍaḥ syāt kālajñaś caraṇāyudhaḥ
niyoddhā kṛkavākuśca viṣkiro nakharāyudhaḥ
syātkapotaḥ kokadevo dhūsaro dhūmralocanaḥ
dahano'gnisahāyaśca bhīṣaṇo gṛhanāśanaḥ
pārāvataḥ kalaravo'ruṇalocanaśca pārāpato madanakākuravaśca kāmī
raktekṣaṇo madanamohanavāgvilāsī kaṇṭhīravo gṛhakapotaka eṣa uktaḥ
pārāvato'nyadeśīyaḥ kāmuko ghullusāravaḥ
jalapārāvataḥ kāmī jñeyo galaravaśca saḥ
kokilaḥ parapuṣṭaḥ syāt kālaḥ parabhṛtaḥ pikaḥ
vasantadūtastāmrākṣo gandharvo madhugāyanaḥ
vāsantaḥ kalakaṇṭhaśca kāmāndhaḥ kākalīravaḥ
kuhūravo'nyapuṣṭaśca matto madanapāṭhakaḥ
kokilā tv anyapuṣṭā syānmattā parabhṛtā ca sā
sukaṇṭhī madhurālāpā kalakaṇṭhī madhūdayā
vasantadūtī tāmrākṣī pikī sā ca kuhūravā
vāsantī kāmagā caiva gandharvā vanabhūṣaṇī
śukaḥ kīro raktatuṇḍo medhāvī mañjupāṭhakaḥ
anyo rājaśukaḥ prājñaḥ śatapattro nṛpapriyaḥ
sārikā madhurālāpā dūtī medhāvinī ca sā
kavarī kutsitāṅgī ca kaṣkalāṅgī ca śārikā
pītapādā hy ujjvalākṣī raktacañcuśca sārikā
paṭhantī pāṭhavārtā ca buddhimatī bhūsārikā
gorāṇṭikā gokirāṭī gorikā kalahapriyā
cakoraścandrikāpāyī kaumudījīvano'pi saḥ
cātakastokakaḥ so 'pi sāraṅgo meghajīvanaḥ
hārītakastu hārītas tejalaśca kapiñjalaḥ
dhūsarī piṅgalā sūcī bhairavī yoginī jayā
kumārī suvicitrā ca mātā koṭaravāsinī
tailapā tu paroṣṇī syājjatukājinapattrikā
bhṛṅgaḥ kuliṅgo dhūmyāṭo dārvāghātaḥ śatacchadaḥ
vyāghrāṭaḥ syādbharadvājaḥ khañjanaḥ khañjarīṭakaḥ
samantabhadraḥ kṛṣṇastu svalpakṛṣṇaḥ subhadrakaḥ
dvīpavāsī muniścaiva cāturmāsyavidarśanaḥ
cāṣaḥ kikīdiviḥ prokto nīlāṅgaḥ puṇyadarśanaḥ
vartako vartiko vartir gāñjikāyaśca kathyate
kalaviṅkastu caṭakaḥ kāmuko nīlakaṇṭhakaḥ
caṭakā kalaviṅkī syāt cāṭakairastu tatsutaḥ
dhūsaro 'raṇyacaṭakaḥ kujo bhūmiśayaśca saḥ
bhārīṭaḥ śyāmacaṭakaḥ śaiśiraḥ kaṇabhakṣakaḥ
dhūsaro 'nyo 'tisūkṣmaḥ syāt caṭako dhānyabhakṣakaḥ
gṛhakṛtyakṣamo bhīruḥ kṛṣidviṣṭaḥ kaṇapriyaḥ
lāvā tu lāvakaḥ prokto lāvaḥ sa ca lavaḥ smṛtaḥ
tittiris tittiraś caiva taittiro yājuṣo giriḥ
kṛṣṇo 'nyas tittiriḥ śūraḥ subhūtiḥ paripālakaḥ
gotradveṣī bhūripakṣaḥ śatāyuḥ siddhikārakaḥ
kṣudrolūkaḥ śākuneyaḥ piṅgalo ḍuṇḍulaśca saḥ
vṛkṣāśrayī bṛhadrāvaḥ piṅgalākṣo bhayaṃkaraḥ
śyāmā varāhī śakunī kumārī durgā ca devī caṭakā ca kṛṣṇā
syātpotakī pāṇḍavikā ca vāmā sā kālikā syāt sitabimbinī ca
prabhākīṭastu khadyotaḥ khajyotir upasūryakaḥ
tailinī tailakīṭaḥ syāt ṣaḍbimbā dadrunāśinī
śakragopastu varṣābhū raktavarṇendragopakau
bhramaraḥ ṣaṭpado bhṛṅgaḥ kalālāpaḥ śilīmukhaḥ
puṣpaṃdhayo dvirepho 'lir madhukṛnmadhupo dvibhaḥ
bhasaraś cañcarīko 'liḥ jhaṅkārī madhulolupaḥ
indīndiraśca madhuliṭ matto ghumughumāravaḥ
varvaṇā makṣikā nīlā saraghā madhumakṣikā
gandholī varaṭā kṣudrā krūrā syāt kṣudravarvaṇā
raṃrikaś chatrakārī ca tīkṣṇadaṃṣṭro mahāviṣaḥ
pītavarṇo dīrghapādo matsaryaḥ krūradaṃṣṭrakaḥ
daṃśo duṣṭamukhaḥ krūraḥ kṣudrikā vanamakṣikā
makṣikā tv amṛtotpannā vamanī cāpalā ca sā
maśako vajratuṇḍaśca sūcyāsyaḥ sūkṣmamakṣikā
rātrijāgarado dhūmro nīlābhras tv anyajātayaḥ
aṣṭāṅghrir aṣṭapādaśca gṛhavāsī ca kṛṣṇakaḥ
kālikaḥ kokilaḥ proktaḥ kāluñcaḥ kṛṣṇadaṃṣṭrakaḥ
kasārikā dīrghamūrchā gṛhavāsā bilāśayī
yūkā tu keśakīṭaḥ syāt svedajaḥ ṣaṭpadaḥ smṛtaḥ
pakṣmajā pakṣmayūkā syātsūkṣmā ṣaṭcaraṇāpi sā
śvetayūkāṅgavastrotthā likṣā yūkāṅgavastrake
kathiteṣveṣu yo jīvaḥ kṣodīyān vṛścikādikaḥ
tatra tatra budhairjñeyaḥ sa sarvaḥ kīṭasaṃjñakaḥ
kīṭikā caṭikā proktā vajradaṃṣṭrā bahuprajā
kṛśāṅgī tāmasī śūrā kīribhārā mahābalā
maṅkoro maṅkaṭaḥ kṛṣṇastīkṣṇadaṃṣṭro viśālukaḥ
ṣaṭpādakastu mātsaryo mākoṭas tūrdhvaguhyakaḥ
ṣaḍbindur bindukīṭastu dīrghakīṭastu pādataḥ
prasahanavilambitadrutaśayapratudāśca viṣkiraḥ
kīṭā iti kathitāḥ navadhātra tiryañcaḥ
itthaṃ nānātiryagākhyāprapañcavyākhyāpūrṇaṃ vargamenaṃ viditvā
buddhyā samyak cābhisaṃdhāya dhīmān vaidyaḥ kuryānmāṃsavargaprayogam
yenebhāsyapitā mṛgāṅkamukuṭaḥ śārdūlacarmāmbaraḥ sarpālaṃkaraṇaḥ supuṅgavagatiḥ pañcānano'bhyarcyate
tasya śrīnṛharīśituḥ khalu kṛtāv ekonaviṃśo 'bhidhācūḍāpīṭhamaṇāv agād avasitiṃ siṃhādivargo mahān
gado rujā vyādhir apāṭavāmarogāmayātaṅkabhayopaghātāḥ
ruṅmāndyabhaṅgārtitamovikāraglānikṣayānārjavamṛtyubhṛtyāḥ
rājayakṣmā kṣayo yakṣmā rogarājo gadāgraṇīḥ
uṣmā śoṣo'tirogaśca rogādhīśo nṛpāmayaḥ
pāṇḍurogastu pāṇḍuḥ syāt visarpaḥ sacivāmayaḥ
śophaḥ śothastu śvayathuḥ kāsaḥ kṣavathurucyate
kṣutaṃ tu kṣavathuḥ kṣucca pratiśyāyastu pīnasaḥ
netrāmayo netrarogo mukharogo mukhāmayaḥ
duścarmā maṇḍalaṃ koṭhastvagdoṣaścarmadūṣikā
kuṣṭhaṃ tu puṇḍarīkaḥ syāt śvitraṃ tu carmacitrakam
kilāsasidhme ca śikhī śvāsaḥ pāmā vicarcikā
kaṇḍūḥ kaṇḍūtikaṇḍūyākharjūkaṇḍūyanāni ca
saṃcārī śuṇḍikāsphoṭe pāmapāme vicarcikā
pītasphoṭe tu pāmā ca kṣudrasphoṭe tu kañcikā
piṭakā piṭikā proktā masūrābhā masūrikā
visphoṭaḥ sphoṭakaḥ sphoṭaḥ keśaghnas tv indraluptakaḥ
galaśuṇḍī tu śuṇḍā syād galagaṇḍo galastanaḥ
dantārbudo dantamūlaṃ dantaśotho dvijavraṇaḥ
gulmastu jāṭharagranthiḥ pṛṣṭhagranthau gaḍurbhavet
paktiśūlaṃ tu śūlaṃ syāt pākajaṃ pariṇāmajam
lūtā carmavraṇo vṛkkaṃ nāḍī nāḍīvraṇo bhavet
ślīpadaṃ pādavalmīkaṃ pādasphoṭo vipādikā
viṣṭambhastu vibandhaḥ syādānāho malarodhanam
arśāṃsi gudakīlāḥ syur durnāmāni gudāṅkurāḥ
malavegastvatīsāro grahaṇīruk pravāhikā
vamathurvāntirudgāraśchardirvicchardikā vamiḥ
hṛdrogo hṛdgado hṛdrug utprāṇaḥ śvāsa ucyate
jvarastu sa jvarātaṅko rogaśreṣṭho mahāgadaḥ
dvaṃdvajā dvaṃdvadoṣotthāḥ śītādyā viṣamajvarāḥ
atītyāgantavaste dvyaikāhikatryāhikādayaḥ
raktapittaṃ pittaraktaṃ pittāsraṃ pittaśoṇitam
ityevaṃ raktavātādidvaṃdvadoṣam udāharet
tṛṣṇodanyā pipāsā tṛṇmadātaṅko madātyayaḥ
pānātyayo madavyādhir madas tūdriktacittatā
mūrchā tu moho mūḍhiś ca svarasādaḥ svarakṣayaḥ
aśraddhānabhilāṣaḥ syādaruciścāpyarocakaḥ
mūtradoṣastu vijñeyaḥ prameho meha ityapi
kṛcchraṃ tu mūtrakṛcchraṃ syāt mūtrarodho 'śmarī ca sā
vātavyādhiś calātaṅko vātarogo 'nilāmayaḥ
kampastu vepanaṃ vepaḥ kampanaṃ vepathustathā
jṛmbhā tu jṛmbhikā jambhā jṛmbhaṇaṃ jambhikā ca sā
ālasyaṃ mandatā māndyaṃ kāryapradveṣa ityapi
tundaḥ sthaviṣṭha ityukto jaṭharaghno jalodaraḥ
āmo malasya vaiṣamyādraktārtiḥ śoṇitāmayaḥ
jālagardabhakaḥ prokto jālarāsabhakāmayaḥ
jālakharagado jñeyaḥ sa gardabhagadastathā
vidradhiḥ syādvidaraṇaṃ hṛdgranthir hṛdvraṇaś ca saḥ
vraṇo bhagapradeśe yaḥ sa bhagaṃdaranāmakaḥ
śiraḥśūlādayo jñeyās tattadaṅgābhidhānakāḥ
ittham anye'pi boddhavyā bhiṣagbhir dehato gadāḥ
saṃtāpaḥ saṃjvarastāpaḥ śoṣa uṣmā ca kathyate
yaścāpi koṣṭhasaṃtāpaḥ so 'ntardāha iti smṛtaḥ
sa dāho mukhatālvoṣṭhe davathuścakṣurādiṣu
pāṇipādāṃsamūleṣu śākhāpittaṃ taducyate
tandrā tu viṣayājñānaṃ pramīlā tandrikā ca sā
pralayastvindriyasvāpaś ceṣṭānāśaḥ pralīnatā
unmādo mativibhrāntir unmanāyitam ityapi
āveśo bhūtasaṃcāro bhūtakrāntirgrahāgamaḥ
apasmāro 'ṅgavikṛtir lolāṅgo bhūtavikriyā
staimityaṃ jaḍatā jāḍyaṃ śītalatvamapāṭavam
vātiko vātajo vyādhiḥ paittikaḥ pittasambhavaḥ
ślaiṣmikaḥ śleṣmasambhūtaḥ samūhaḥ sāṃnipātikaḥ
vyādhito vikṛto glāsnurglāno mandastathāturaḥ
abhyānto'bhyamito rugnaś cāmayāvyapaṭuś ca saḥ
tadviśeṣāstu vijñeyās tanmatvarthīyayogataḥ
yathā jvaritakaṇḍūlavātakakṣayadadruṇāḥ
utsāhī dvijadevabheṣajabhiṣagbhakto'pi pathye rato dhīro dharmaparāyaṇaḥ priyavacā mānī mṛdurmānadaḥ
viśvāsī ṛjur āstikaḥ sucarito dātā dayāluḥ śucir yaḥ syāt kāmam avañcakaḥ sa vikṛto mucyeta mṛtyorapi
upacārastūpacaryā cikitsā rukpratikriyā
nigraho vedanāniṣṭhā kriyā copakramaḥ samāḥ
bhaiṣajyaṃ bheṣajaṃ jaitramagado jāyurauṣadham
āyuryogo gadārātir amṛtaṃ ca taducyate
tacca pañcavidhaṃ proktaṃ svasvayogaviśeṣataḥ
rasaścūrṇaṃ kaṣāyaścāvalehaḥ kalka ityapi
raso dṛṣadi saṃbhinno divyadravyasamanvitaḥ
cūrṇaṃ tu vastubhiḥ kṣuṇṇaiḥ kaṣāyaḥ kvathitaistu taiḥ
taiḥ pakvair avalehaḥ syātkalko madhvādimarditaiḥ
pācanaḥ śodhanīyaśca kledanaśca śamastathā
dīpanastarpaṇaḥ śoṣa iti saptavidhāḥ smṛtāḥ
pācano 'rdhāvaśeṣaśca śodhano dvādaśāṃśakaḥ
kledanaścaturaṃśastu śamaścāṣṭāṃśako mataḥ
dīpanastu ṣaḍaṃśaśca tarpaṇaḥ pañcamāṃśakaḥ
śoṣaṇaḥ ṣoḍaśāṃśaśca kvāthabhedā itīritāḥ
jñeyaṃ rasādikathanādanantaraṃ kilānupānaṃ kathayanti sūrayaḥ
vilambya ca krāmaṇam etad īritaṃ rātrau punaḥ pācanam etad ūcire
ātmanīnaṃ tu pathyaṃ syādāyuṣyaṃ ca hitaṃ ca tat
kila pāṭavam ārogyam agadaṃ syādanāmayam
kalpastu paṭurullāgho nirātaṅko nirāmayaḥ
agado nīrujo nirug anātaṅkaś ca kathyate
vaidyaḥ śreṣṭho 'gadaṃkāro rogahārī bhiṣagvidhiḥ
rogajño jīvano vidvān āyurvedī cikitsakaḥ
vipro vaidyakapāragaḥ śuciranūcānaḥ kulīnaḥ kṛtī dhīraḥ kālakalāvid āstikamatir dakṣaḥ sudhīr dhārmikaḥ
svācāraḥ samadṛgdayālur akhalo yaḥ siddhamantrakramaḥ śāntaḥ kāmam alolupaḥ kṛtayaśā vaidyaḥ sa vidyotate
adhīraḥ karkaśo lubdhaḥ sarogo nyūnaśikṣitaḥ
pañca vaidyā na yujyante dhanvantarisamā api
pumarthāś catvāraḥ khalu karaṇasaukhyaikasubhagās tad etad bhaiṣajyānavarataniṣevaikavaśagam
tad apyekāyattaṃ phaladam agadaṃkārakṛpayā tato loke loke na param upakartaivamamutaḥ
rājāno vijigīṣayā nijabhujaprakrāntam ojodayāt śauryaṃ saṃgararaṅgasadmani yathā saṃbibhrate saṃgatāḥ
yasminnauṣadhayas tathā samuditāḥ sidhyanti vīryādhikā vipro 'sau bhiṣag ucyate svayamiti śrutyāpi satyāpitam
yathāvad utkhāya śucipradeśajā dvijena kālādikatattvavedinā
yathāyathaṃ cauṣadhayo guṇottarāḥ pratyāharante yamagocarān api
yena tvāṃ khanate brahmā yena tvāṃ khanate bhṛguḥ
yenendro yena varuṇaḥ khanate yena keśavaḥ
tenāhaṃ tvāṃ khaniṣyāmi siddhiṃ kuru mahauṣadha
vipraḥ paṭhann imaṃ mantraṃ prayatātmā mahauṣadhīm
khātvā khādirakīlena yathāvattāṃ prayojayet
vīryaṃ prakāśya nijamoṣadhayaḥ kilocur anyonyam urvyapi divo bhuvamāvrajantyaḥ
jīvaṃ mumūrṣam api yaṃ hi vayaṃ mahimnā svena stuvīmahi sa jātvapi naiva naśyet
pratyāyitāḥ pramuditā muditena rājñā somena sākamidamoṣadhayaḥ samūcuḥ
yasmai dvijo diśati bheṣajamāśu rājan taṃ pālayāma iti ca śrutirāha sākṣāt
āsāmīśo likhitapaṭhitaḥ sa dvijānāṃ hi rājā siddhyai yāśca dvijam avṛjinaṃ svāśrayaṃ kāmayante
tāsvevānyaḥ prasarati madād yas tu jātyā ca gatyā hīnaḥ śūnyo jagati kupitāḥ pātayanty enam etāḥ
dravyābhidhānagadaniścayakāyasaukhyaṃ śalyādibhūtaviṣagrahabālavaidyam
vidyādrasāyanavaraṃ dṛḍhadehahetum āyuḥśruter dvicaturaṅgam ihāha śambhuḥ
aṣṭāṅgaṃ śalyaśālākyakāyabhūtaviṣaṃ tathā
bālo rasāyanaṃ vṛṣyamiti kaiścidudāhṛtam
aṣṭāṅgajñaḥ suvaidyo hi kiyaddhīno yathāṅgataḥ
aṅgahīnaḥ sa vijñeyo na ślāghyo rājamandire
prājño vijñaḥ paṇḍito dīrghadarśī dhīro dhīmān kovido labdhavarṇaḥ
doṣajñaḥ san dūradarśī manīṣī medhāvī jñaḥ sūrivijñau vipaścit
vaijñānikaḥ kṛtamukhaḥ saṃkhyāvān matimān kṛtī
kuśāgrīyamatiḥ kṛṣṭiḥ kuśalo viduro budhaḥ
niṣṇātaḥ śikṣito dakṣaḥ sudīkṣaḥ kṛtadhīḥ sudhīḥ
abhijño nipuṇo vidvān kṛtakarmā vicakṣaṇaḥ
vidagdhaścaturaścaiva prauḍho boddhā viśāradaḥ
sumedhāḥ sumatistīkṣṇaḥ prekṣāvān vibudho vidan
manīṣā dhiṣaṇā prajñā dhāraṇā śemuṣī matiḥ
dhīr buddhiḥ pratipat prekṣā pratipattiśca cetanā
saṃvij jñaptiś copalabdhiś cinmedhā mananaṃ manaḥ
bhānaṃ bodhaśca hṛllekhaḥ saṃkhyā ca pratibhā ca sā
ādānaṃ rogahetuḥ syānnidānaṃ rogalakṣaṇam
cikitsā tatpratīkāraḥ ārogyaṃ ruṅnivartanam
maṇḍaḥ peyā vilepī ca yavāgūḥ pathyabhedakāḥ
bhaktairvinā dravo maṇḍaḥ peyā bhaktasamanvitā
vilepī bahubhaktā syādyavāgūr viraladravā
vidalaṃ māṣamudgādi pakvaṃ sūpābhidhānakam
pādāhāraṃ pathyamāhuśca vaidyā vidyād ardhāhāram āhārasaṃjñam
pādonaṃ syādbhojanaṃ bhogamanyadvidyāccheṣaṃ vātadoṣaprasūtyai
annaṃ jīvanamāhāraḥ kūraṃ kaśipurodanam
andho bhissādanaṃ bhojyam annādyam aśanaṃ tathā
bhojyaṃ peyaṃ tathā coṣyaṃ lehyaṃ khādyaṃ ca carvaṇam
niṣpeyaṃ caiva bhakṣyaṃ syādannamaṣṭavidhaṃ smṛtam
vyañjanaṃ sūpaśākādi miṣṭānnaṃ temanaṃ smṛtam
upadaṃśo vidaṃśaḥ syāt saṃdhāno rocakaśca saḥ
jemanamabhyavahāraḥ pratyavasānaṃ ca bhojanaṃ jagdhiḥ
balbhanam aśanaṃ svadanaṃ nighasāhārau ca nigaraṇaṃ nyādaḥ
jakṣaṇaṃ bhakṣaṇaṃ lehaḥ svādanaṃ rasanasvadau
carvaṇaṃ pānapītī ca dhayanaṃ cūṣaṇaṃ bhidāḥ
madhuro lavaṇastiktaḥ kaṣāyo'mlaḥ kaṭustathā
santīti rasanīyatvādannādye ṣaḍamī rasāḥ
madhuraṃ laulyam ityāhur ikṣvādau ca sa lakṣyate
lavaṇastu paṭuḥ proktaḥ saindhavādau sa dṛśyate
tiktaśca picumandādau vyaktamāsvādyate rasaḥ
kaṣāyastuvaraḥ proktaḥ sa tu pūgīphalādiṣu
amlastu ciñcājambīramātuluṅgaphalādiṣu
kaṭustu tīkṣṇasaṃjñaḥ syānmarīcādau sa cekṣyate
madhuraśca rasaścinoti keśān vapuṣaḥ sthairyabalaujovīryadāyī
atisevanataḥ pramehaśaityaṃ jaḍatāmāndyamukhānkaroti doṣān
lavaṇo rucikṛdraso 'gnidāyī pacanaḥ svādukaraśca sārakaśca
atisevanato jarāṃ ca pittaṃ sitimānaṃ ca dadāti kuṣṭhakārī
tikto jantūn hanti kuṣṭhaṃ jvarārtiṃ kāsaṃ dāhaṃ dīpano rocanaśca
martyair gāḍhaṃ pratyahaṃ sevitaścettīvraṃ datte rājayakṣmāṇameṣaḥ
kaṣāyanāmā niruṇaddhi śophaṃ varṇaṃ tanor dīpanapācanaśca
sattvāpaho'sau śithilatvakārī niṣevitaḥ pāṇḍu karoti gātram
amlābhidhaḥ prītikaro rucipradaḥ prapācano 'gneḥ paṭutāṃ ca yacchati
bhrāntiṃ ca kuṣṭhaṃ kaphapāṇḍutāṃ ca kārṣṇyaṃ ca kāsaṃ kurute'tisevitaḥ
kaṭuḥ kaphaṃ kaṇṭhajadoṣaśophamandānalaśvitragadān nihanti
eṣo'pi datte bahusevitaścet kṣayāvaho vīryabalakṣayaṃ ca
kaṭuḥ kaṣāyaśca kaphāpahāriṇau mādhuryatiktāv api pittanāśanau
paṭvamlasaṃjñau ca rasau maruddharau itthaṃ dviśo'mī sakalāmayāpahāḥ
anyonyaṃ madhurāmlau lavaṇāmlau kaṭutiktakau ca rasau
kaṭulavaṇau ca syātāṃ miśrarasau tiktalavaṇau ca
lavaṇamadhurau viruddhāv atha kaṭumadhurau ca tiktamadhurau ca
sādhāraṇaḥ kaṣāyaḥ sarvatra samānatāṃ dhatte
saṃdhatte madhuro 'mlatāṃ ca lavaṇo dhatte yathāvat sthitiṃ tiktākhyaḥ kaṭutāṃ tathā madhuratāṃ dhatte kaṣāyāhvayaḥ
amlastiktaruciṃ dadāti kaṭuko yāty antatas tiktatām ityeṣāṃ svavipākato 'pi kathitā ṣaṇṇāṃ rasānāṃ sthitiḥ
madhuro'mlaḥ kaṭustiktaḥ paṭustuvara ityamī
kramād anyonyasaṃkīrṇā nānātvaṃ yānti ṣaḍrasāḥ
ādyādyo madhurādiścedekaikenottareṇa yuk
dvikabhedāḥ pañcadaśa paryāyaiḥ pañcabhistathā
ādyaḥ sānantaraḥ prāgvaduttareṇa śruto yadā
caturbhirapi paryāyair ādye proktā bhidā daśa
evaṃ dvitīye ṣaḍbhedās tṛtīye ca trayaḥ smṛtāḥ
caturthe caika ityete trikabhedāstu viṃśatiḥ
ādyau sānantarau triḥ ṣaḍekaikāgrimayogataḥ
tyakte dvitīye catvāraḥ svāgrimaikaikasaṃyute
ādye tyakte tu pañca syuḥ svāgrimaikaikasaṃyute
catuṣkabhedā ityete kramāt pañcadaśeritāḥ
tataḥ pañcakabhedāḥ ṣaḍekaikatyāgataḥ smṛtāḥ
ekaḥ sarvasamāsena vyāse ṣaḍiti sapta te
evaṃ triṣaṣṭirākhyātā rasabhedāḥ samāsataḥ
tāratamyeṣvasaṃkhyātāṃstān vetti yadi śaṃkaraḥ
bṛṃhaṇaṃ puṣṭidaṃ poṣyamutkaṃ pīnatvadaṃ ca tat
vīryavṛddhikaraṃ vṛṣyaṃ vājīkaraṇabījakṛt
āpyāyanaṃ tarpaṇaṃ ca prīṇanaṃ toṣaṇaṃ ca tat
niḥṣyandanam abhiṣyandi netradrāvaṃ saraṃ ca tat
iti bahuvidharogavyādhitopakramo'tra prakṛtabhiṣaganuktāhārapathyaprayogam
imamakhilamuditvā vargamutsargasiddhān pravadatu sa ca vidvān āmayapratyayāṃs tān
yena vyādhiśatāndhakārapaṭalīniṣkāsanābhāskaraprāyeṇāpi punastarāṃ pravihitā hanta dviṣāṃ vyādhayaḥ
tasyāyaṃ kṛtivāci viṃśatitamaḥ śrīmannṛsiṃheśituḥ śāntiṃ nāmakirīṭamaṇḍanamaṇau vargo gadādirgataḥ
sattvaṃ rajastamaśceti puṃsām uktāstrayo guṇāḥ
teṣu kramādamī doṣāḥ kaphapittānilāḥ sthitāḥ
sattvaṃ śleṣmā rajaḥ pittaṃ tamaścāpi samīraṇaḥ
dravyasya mānamudriktaṃ puṃsi puṃsyanuvartate
sattvaṃ manovikāśaḥ syāt sattvāyattā tathā sthitiḥ
rajo rūṣaṇamudrekaḥ kāluṣyaṃ mativibhramaḥ
tamastimiram āndhyaṃ ca cittonmādaśca mūḍhatā
hṛdayāvaraṇaṃ dhvāntamandhakāro vimohanam
vāto gandhavaho vāyuḥ pavamāno mahābalaḥ
sparśano gandhavāhī ca pavano marudāśugaḥ
śvasano mātariśvā ca nabhasvānmāruto'nilaḥ
samīraṇo jagatprāṇaḥ samīraśca sadāgatiḥ
javanaḥ pṛṣadaśvaśca tarasvī ca prabhañjanaḥ
pradhāvano'navasthāno dhūnano moṭanaḥ khagaḥ
anye 'pi vāyavo dehe nāḍīcakrapravāhakāḥ
mayā vitatya noktāste granthagauravabhīruṇā
sattvādiguṇasaṃbhinnadoṣatrayavaśātmanā
ābhyantaraṃ ca bāhyaṃ ca svarūpaṃ saṃnirucyate
sattvāḍhyaḥ śucirāstikaḥ sthiramatiḥ puṣṭāṅgako dhārmikaḥ kāntaḥ so 'pi bahuprajaḥ sumadhurakṣīrādibhojyapriyaḥ
dātā pātraguṇādṛto drutatamaṃ vāgmī kṛpāluḥ samo gauraḥ śyāmatanur ghanāmbutuhinasvapnekṣaṇaḥ śleṣmalaḥ
rājaso lavaṇāmlatiktakaṭukaprāyoṣṇabhojī paṭuḥ prauḍho nātikṛśo 'pyakālapalitī krodhaprapañcānvitaḥ
drāghīyān mahilāśayo vitaritā sopādhikaṃ yācito gaurāṅgaḥ kanakādidīptilalitaḥ svapnī ca pittātmakaḥ
nidrālurbahubhāṣakaḥ sukuṭilaḥ krūrāśayo nāstikaḥ prāyaḥ paryuṣitātiśītavirasāhāraikaniṣṭho 'lasaḥ
kāryeṣvatyabhimānavān asamaye dātā yathecchaṃ kṛśaḥ svapne vyomagatiḥ sitetaratanur vātūlakas tāmasaḥ
sattvādayo guṇā yatra miśritāḥ santi bhūyasā
miśraprakṛtikaḥ so 'yaṃ vijñātavyo manīṣibhiḥ
sattvādirajasā miśre śreṣṭhaṃ sattvāditāmase
madhyamaṃ rajasā miśre kanīyo guṇamiśraṇam
sattvaṃ cittavikāśamāśu tanute datte prabodhaṃ paraṃ kāluṣyaṃ kurute rajastu manasaḥ prastauti cāvyākṛtim
āndhyaṃ hanta hṛdi prayacchati tirodhatte svatattve dhiyaṃ saṃdhatte jaḍatāṃ ca saṃtatam upādhatte pramīlāṃ tamaḥ
vātaḥ svairaḥ syāllaghuḥ śītarūkṣaḥ sūkṣmasparśajñānakas todakārī
mādhuryānne so 'bhrakāle 'parāhṇe pratyūṣe 'nne yāti jīrṇe ca kopam
pittaṃ ca tiktāmlarasaṃ ca sārakaṃ coṣṇaṃ dravaṃ tīkṣṇam idaṃ madhau bahu
varṣāntakāle bhṛśam ardharātre madhyaṃdine 'nnasya jare ca kupyati
śleṣmā guruḥ ślakṣṇamṛduḥ sthirastathā snigdhaḥ paṭuḥ śītajaḍaś ca gaulyavān
śīte vasante ca bhṛśaṃ niśāmukhe pūrve 'hni bhuktopari ca prakupyati
doṣatrayasya ye bhedā vṛddhikṣayavikalpataḥ
tānataḥ sampravakṣyāmi saṃkṣepārthaṃ samañjasam
ekaikavṛddhau syur bhedās trayo ye vṛddhidās trayaḥ
tatrāpyekatarā hy arthe ṣaḍevaṃ dvādaśaiva te
vṛddhānyonyavyatyayābhyāṃ ṣaṭ trivṛddhyā tu saptamaḥ
vṛddho'nyonyo vṛddhataraḥ paro vṛddhatamastviti
tāratamyena ṣaḍbhedāsta evaṃ pañcaviṃśatiḥ
evaṃ kṣaye'pi tāvantas tataḥ pañcāśad īritāḥ
vṛddho'nyonyaḥ samo 'nyaśca kṣīṇastviti punaśca ṣaṭ
dvivṛddhyaikakṣayād uktavyatyayācca punaśca ṣaṭ
ete dvādaśataḥ sarve dviṣaṣṭiḥ samudāhṛtāḥ
triṣaṣṭistvantimo bhedas trayāṇāṃ prakṛtau sthitiḥ
evaṃ doṣatrayasyaitān bhedān vijñāya tattvataḥ
tato bhiṣak prayuñjīta tadavasthocitāḥ kriyāḥ
kālastu velā samayo'pyanehā diṣṭaścalaścāvasaro 'sthiraśca
so 'pyeṣa bhūtaḥ kila vartamānastathā bhaviṣyanniti ca tridhoktaḥ
bhūte vṛttamatītaṃ ca hyastanaṃ nisṛtaṃ gatam
vartamāne bhavaccādyatanaṃ syādadhunātanam
anāgataṃ bhaviṣye syāt śvastanaṃ ca pragetanam
vartsyad vartiṣyamāṇaṃ ca syādāgāmi ca bhāvi ca
sādhāraṇaṃ tu sāmānyaṃ tat sarvatrānuvartate
viśeṣaṇaṃ viśeṣaśca sakṛtsthāne ca vartate
turyaṃ pādaṃ caturthāṃśam īṣat kiṃcit tathocyate
meruśrīkailāsakrīḍāsaṅghāṭīśobhanāmbhaḥślāghājaṅghālaśrīgaurīgūḍhāṅgaṃ vande śambhum
śabdoccāre sakalaguruke ṣaṣṭivarṇapramāṇe mānaṃ kāle palamiti daśa syāt kṣaṇastāni taistu
ṣaḍbhir nāḍī prahara iti tāḥ sapta sārdhās tathāhorātro jñeyaḥ sumatibhir asāv aṣṭabhistaiḥ pradiṣṭaḥ
pakṣaḥ syātpañcadaśabhirahorātrair ubhāv imau
māso dvādaśabhirmāsaiḥ saṃvatsara udāhṛtaḥ
dviśaścaitrādibhir māsair vijñeyā ṛtavaśca ṣaṭ
tribhis tribhiḥ kramād etaiḥ syātāṃ ca viṣuvāyane
palaṃ vighaṭikā proktā nāḍī tāstu triviṃśatiḥ
nāḍī tu ghaṭikā proktā taddvayaṃ ca muhūrtakam
yāmaḥ prahara ityukto dinabhāgo dināṃśakaḥ
ahorātradivārātrāhardivāharniśāni ca
ghasro dino'pi divaso vāsaro bhāsvaro divā
prāhṇāparāhṇamadhyāhnasāyāhnāḥ syus tadaṃśakāḥ
prātardinādiḥ pratyūṣo niśāntaḥ pratyuṣo 'pyuṣaḥ
vyuṣṭaṃ cāharmukhaṃ kalyaṃ prage prāhṇaṃ prabhātakam
ātapastu dinajyotiḥ sūryāloko dinaprabhā
raviprakāśaḥ pradyotas tamoris tapanadyutiḥ
rocir dīptir dyutiḥ śocistviḍojo bhā ruciḥ prabhā
vibhā lokaprakāśaśca teja ojāyitaṃ ca ruk
sāyaṃsaṃdhyā dināntaśca niśādir divasātyayaḥ
sāyaṃ pitṛprasūścātha pradoṣaḥ syān niśāmukham
chāyā vibhānugā śyāmā tejobhīruranātapaḥ
abhītir ātapābhāvo bhāvālīnā ca sā smṛtā
śarvarī kṣaṇadā rātrirniśā śyāmā tamasvinī
tamī triyāmā śayanī kṣapā yāmavatī tamā
naktaṃ niśīthinī doṣā tārābhūṣā vibhāvarī
jyotiṣmatī tārakiṇī kālī sāpi kalāpinī
sā jyautsnī candrikāyuktā tamisrā tu tamo'nvitā
ardharātro niśīthe syānmadhyarātraśca sa smṛtaḥ
jyotsnā tu candrikā cāndrī kaumudī kāmavallabhā
candrātapaścandrakāntā śītāmṛtataraṅgiṇī
kāntistu suṣamā śobhā chaviśchāyā vibhā śubhā
śrīr lakṣmīr dakpriyābhikhyā bhānaṃ bhātirumā ramā
tamastamisraṃ timiraṃ dhvāntaṃ saṃtamasaṃ tamaḥ
andhakāraśca bhūchāyaṃ taccāndhatamasaṃ ghanam
ātapaḥ kaṭuko rūkṣaśchāyā madhuraśītalā
tridoṣaśamanī jyotsnā sarvavyādhikaraṃ tamaḥ
pakṣādiḥ prathamādyā ca pakṣatiḥ pratipac ca sā
pakṣānto 'rkenduviśleṣaḥ parva pañcadaśī tathā
dvitīyaṃ tu bhavetparva candrārkātyantasaṃgamaḥ
pratipadamārabhyaitāḥ kramāt dvitīyādikāśca pañcadaśa
pakṣe tithayo jñeyāḥ pakṣaśca sito'sito dvividhaḥ
sitastvāpūryamāṇaḥ syāt śuklaśca viśadaḥ śudi
asito malinaḥ kṛṣṇo bahulo vadi ca smṛtaḥ
divasairyatra tatrāpi vasusāgarasammitaiḥ
bhiṣakkriyopayogāya maṇḍalaṃ bhiṣajāṃ matam
pūrṇimā paurṇamāsī ca jyautsnī cendumatī sitā
sā pūrvānumatir jñeyā rākā syāduttarā ca sā
darśastu syād amāvāsyāmāvasyārkendusaṃgamaḥ
sā pūrvā tu sinīvālī dvitīyā tu kuhūrmatā
māsārdhastu bhavetpakṣaḥ sa pañcadaśarātrakaḥ
dvipakṣas tu bhavenmāsaścaitrādyā dvādaśāśca te
caitrastu caitrikaścaitrī madhuḥ kālādikaśca saḥ
vaiśākho mādhavo rādho jyaiṣṭhaḥ śukrastapastathā
āṣāḍhaḥ śuciruktaḥ śrāvaṇikaḥ śrāvaṇo nabhāścāpi
bhādro bhādrapado'pi prauṣṭhapadaḥ syānnabho nabhasyaśca
iṣastvāśvayujaśca syādāśvinaḥ śāradaśca saḥ
kārttiko bāhulo'pi syād ūrjaḥ kārttikikaś ca saḥ
mārgaḥ sahā mārgaśīrṣa āgrahāyaṇiko'pi saḥ
pauṣastu pauṣikas taiṣaḥ sahasyo haimano'pi ca
māghastapāḥ tapasyastu phālguno vatsarāntakaḥ
caitrādimāsau dvau dvau syur nāmnā ṣaḍṛtavaḥ kramāt
bhavedvasanto madhumādhavābhyāṃ syātāṃ tathā śukraśucī nidāghaḥ
nabhonabhasyau jaladāgamaḥ syād iṣorjakābhyāṃ śaradaṃ vadanti
hemantakālastu sahaḥsahasyau tapastapasyau śiśiraḥ krameṇa
māsadvikeneti vasantakādyā dhīmadbhir uktā ṛtavaḥ ṣaḍete
ṛturājo vasantaḥ syāt surabhirmādhavo madhuḥ
puṣpamāsaḥ pikānandaḥ kāntaḥ kāmarasaśca saḥ
nidāghastūṣmako gharmo grīṣma ūṣmāgamastapaḥ
tāpanaścoṣṇakālaḥ syāduṣṇaścoṣṇāgamaśca saḥ
varṣāḥ prāvṛḍvarṣakālo gharmānto jaladāgamaḥ
mayūrollāsakaḥ kāntaścātakāhlādano'pi saḥ
śaradvarṣāvasāyaḥ syānmeghāntaḥ prāvṛḍatyayaḥ
ūṣmāpahastu hemantaḥ śaradanto himāgamaḥ
śiśiraḥ kampanaḥ śīto himakūṭaśca koṭanaḥ
ityetannāmataḥ proktamṛtuṣaṭkaṃ yathākramam
iha surabhinidāghameghakālāḥ śaraddhimaśiśirahāyanāḥ krameṇa
pratidinamṛtavaḥ syur ūrdhvam arkodayasamayād daśakena nāḍikānām
makarakrāntimārabhya bhānoḥ syād uttarāyaṇam
karkaṭakramaṇād ūrdhvaṃ dakṣiṇāyanam ucyate
yadā tulāyāṃ meṣe ca sūryasaṃkramaṇaṃ kramāt
tadā viṣuvatī syātāṃ viṣuve api te smṛte
kālajñaiḥ ṣaṣṭirākhyātā vatsarāḥ prabhavādayaḥ
śaratsaṃvatsaro'bdaśca hāyano vatsaraḥ samāḥ
vasante dakṣiṇo vāto bhavedvarṣāsu paścimaḥ
uttaraḥ śārade kāle pūrvo haimantaśaiśire
pūrvastu madhuro vātaḥ snigdhaḥ kaṭurasānvitaḥ
gururvidāhaśamano vātadaḥ pittanāśanaḥ
dakṣiṇaḥ ṣaḍraso vāyuścakṣuṣyo balavardhanaḥ
raktapittapraśamanaḥ saukhyakāntibalapradaḥ
paścimo mārutastīkṣṇaḥ kaphamedoviśoṣaṇaḥ
sadyaḥ prāṇāpaho duṣṭaḥ śoṣakārī śarīriṇām
uttaraḥ pavanaḥ snigdho mṛdur madhura eva ca
sakaṣāyarasaḥ śīto doṣāṇāṃ ca prakopaṇaḥ
kṛtvaikam avadhiṃ tasmād idaṃ pūrvaṃ ca paścimam
iti deśau nidiśyete yayā sā digiti smṛtā
digāśā ca haritkāṣṭhā kakupsā ca nideśinī
sā ca deśavibhāgena daśadhā parikalpyate
jyotīṃṣi tapanādīni jyotiścakrabhramīkramāt
yato nityam udīyante sā pūrvākhyā digucyate
pūrvā ca dakṣiṇā caiva paścimā cottarāpi ca
prādakṣiṇyakrameṇaitāś catasraḥ syur mahādiśaḥ
pūrvā prācī puro maghonyaindrī māghavatī ca sā
śāmanī dakṣiṇāvācī yāmī vaivasvatī ca sā
paścimā tu pratīcī syādvāruṇī pratyagityapi
uttarā dik tu kauberī daivī sā syādudīcyapi
diśordvayordvayormadhye yo bhāgaḥ koṇasaṃjñakaḥ
vidiśastāścatasraśca proktā upadiśastathā
āgneyī syāt prācyavācyos tu madhye nairṛtyākhyā syād avācīpratīcyoḥ
vāyavyāpi syād udīcīpratīcyor aiśānī syādantarā prācyudīcyoḥ
upariṣṭād dig ūrdhvaṃ syād adhastād adharā smṛtā
antastvabhyantaraṃ proktam antaraṃ cāntarālakam
spaṣṭastvaṣṭayavairdeśo mito jñeyo'ṅgulāhvayaḥ
syāccaturviṃśakaistaistu hasto hastacatuṣṭayam
daṇḍo daṇḍair dvisāhasraiḥ krośasteṣāṃ catuṣṭayam
yojanaṃ syāditi hy eṣa deśasyokto mitikramaḥ
iti prastāvato vaidyasyopayuktatayā mayā
parimāṇaṃ tathonmānamiti dvitayam īryate
dhānye sā niṣṭikā puṃso yattu muṣṭicatuṣṭayam
taddvayenāṣṭikā jñeyā kuḍavastaddvayena tu
prasthastu taccatuṣkeṇa taccatuṣkeṇa cāḍhakī
tāś catasro bhaveddroṇaḥ khārī teṣāṃ tu viṃśatiḥ
godhūmadvitayonmitistu kathitā guñjā tayā sārdhayā vallo vallacatuṣṭayena bhiṣajāṃ māṣo matas tac catuḥ
niṣko niṣkayugaṃ tu sārdham uditaḥ karṣaḥ palaṃ tac catus tadvat tacchatakena cātha ca tulā bhārastulāviṃśatiḥ
itthaṃ sattvarajastamastriguṇikānukrāntadoṣatrayaprakrāntocitakāladeśakalanābhikhyānasukhyāpitam
vargaṃ svargasabhāsu bhāsvarabhiṣagvaryātivīryāmayadhvaṃsāścaryakarīṃ prayāti matimānenaṃ paṭhitvā prathām
saṃgrāmotsaṃgariṅgatturagasurapaṭoddhūtadhātrīrajobhiḥ saṃrambhaṃ yāti sāndre tamasi kila śamaṃ yaddviṣāṃ yāti sattvam
tasyaiṣo'pyekaviṃśaḥ śrayati khalu kṛtau nāmanirmāṇacūḍāratnāpīḍe praśāntiṃ naraharikṛtinaḥ ko 'pi sattvādivargaḥ
yānyauṣadhāni militāni paraspareṇa saṃjñāntarair vyavahṛtāni ca yogakṛdbhiḥ
teṣāṃ svarūpakathanāya vimiśrakākhyaṃ vargaṃ mahāguṇamudāram udīrayāmaḥ
pippalī maricaṃ śuṇṭhī trayametadvimiśritam
trikaṭu tryūṣaṇaṃ tryūṣaṃ kaṭutrayakaṭutrikam
harītakī cāmalakaṃ vibhītakamiti trayam
triphalā triphalī caiva phalatrayaphalatrike
drākṣākāśmaryakharjūrīphalāni militāni tu
madhuratriphalā jñeyā madhurādiphalatrayam
jātīphalaṃ pūgaphalaṃ lavaṃgakalikāphalam
sugandhitriphalā proktā surabhitriphalā ca sā
candanaṃ kuṅkumaṃ vāri trayametad varārdhakam
tribhāgakuṅkumopetaṃ taduktaṃ cādyapuṣpakam
saindhavaṃ ca viḍaṃ caiva rucakaṃ ceti miśritam
lavaṇatrayam ākhyātaṃ tacca trilavaṇaṃ tathā
sarjikṣāraṃ yavakṣāraṃ ṭaṅkakṣārameva ca
kṣāratrayaṃ samākhyātaṃ trikṣāraṃ ca prakīrtitam
harītakī nāgaraṃ ca guḍaśceti trayaṃ samam
samatritayamityuktaṃ trisamaṃ ca samatrayam
sitāmākṣikasarpīṃṣi militāni yadā tadā
madhuratrayamākhyātaṃ trimadhu syānmadhutrayam
guḍotpannā himotpannā madhujāteti miśritam
triśarkarā ca trisitā sitātrayasitātrike
kālāñjanasamāyukte puṣpāñjanarasāñjane
añjanatritayaṃ prāhustryañjanaṃ cāñjanatrayam
vātaḥ pittaṃ kaphaśceti trayamekatra saṃyutam
doṣatrayaṃ tridoṣaṃ syāddoṣatritayamityapi
vātapittakaphā yatra samatāṃ yānti nityaśaḥ
tridoṣasamam ityetat samadoṣatrayaṃ tathā
bṛhatī cāgnidamanī duḥsparśā ceti tu trayam
kaṇṭakārītrayaṃ proktaṃ trikaṇṭaṃ kaṇṭakatrayam
nāgarātiviṣā mustā trayametattrikārṣikam
guḍūcyā militaṃ tacca cāturbhadrakamucyate
tvagelāpattrakais tulyais trisugandhi trijātakam
nāgakeśarasaṃyuktaṃ cāturjātakam ucyate
elātvakpattrakais tulyair maricena samanvitaiḥ
kaṭupūrvam idaṃ cānyaccāturjātakamucyate
śrīkhaṇḍāgurukarpūrakāśmīrais tu samāṃśakaiḥ
mṛgāṅkamukuṭārho 'yaṃ militair devakardarmaḥ
karpūrāgurukastūrīkakkolair yakṣadhūpakaḥ
ekīkṛtamidaṃ sarvaṃ yakṣakardama iṣyate
kuṅkumāgurukuraṅganābhikācandracandanasamāṃśasambhṛtam
tryakṣapūjanaparaikagocaraṃ yakṣakardamam imaṃ pracakṣate
karpūrakakkolalavaṃgapuṣpaguvākajātīphalapañcakena
samāṃśabhāgena ca yojitena manoharaṃ pañcasugandhikaṃ syāt
pippalīpippalīmūlacavyacitrakanāgaraiḥ
sarvairekatra militaiḥ pañcakolakamucyate
nyagrodhodumbarāśvatthaplakṣavetasavalkalaiḥ
sarvairekatra militaiḥ pañcavetasamucyate
śāliparṇī pṛśniparṇī bṛhatī kaṇṭakārikā
tathā gokṣurakaśceti laghvidaṃ pañcamūlakam
bilvo'gnimanthaḥ śyonākaḥ kāśmaryaḥ pāṭalā tathā
sarvaistu militairetaiḥ syānmahāpañcamūlakam
pañcamūlakayor etaddvayaṃ ca militaṃ yadā
tadā bhiṣagbhirākhyātaṃ guṇāḍhyaṃ daśamūlakam
balāpunarnavairaṇḍasūpyaparṇīdvayena ca
ekatra yojitenaitanmadhyamaṃ pañcamūlakam
guḍūcī gokṣuraścaiva mūṣalī muṇḍikā tathā
śatāvarīti pañcānāṃ yogaḥ pañcāmṛtābhidhaḥ
gavyamājyaṃ dadhi kṣīraṃ mākṣikaṃ śarkarānvitam
ekatra militaṃ jñeyaṃ divyaṃ pañcāmṛtaṃ param
gomūtraṃ gomayaṃ kṣīraṃ gavyamājyaṃ dadhīti ca
yuktametadyathāyogaṃ pañcagavyamudāhṛtam
nimbasya pattratvakpuṣpaphalamūlair vimiśritaiḥ
pañcanimbaṃ samākhyātaṃ tat tiktaṃ nimbapañcakam
koladāḍimavṛkṣāmlaṃ cullakī sāmlavetasā
phalaṃ pañcāmlamuddiṣṭamamlapañcaphalaṃ smṛtam
jambīranāraṅgasahāmlavetasaiḥ satintiḍīkaiś ca sabījapūrakaiḥ
samāṃśabhāgena tu melitairidaṃ dvitīyamuktaṃ ca phalāmlapañcakam
cāṅgerī likucāmlavetasayutaṃ jambīrakaṃ pūrakaṃ nāraṅgaṃ phalaṣāḍavastviti tu piṇḍāmlaṃ ca bījāmlakam
ambaṣṭhāsahitaṃ dvir etaduditaṃ pañcāmlakaṃ taddvayaṃ vijñeyaṃ karamardanimbukayutaṃ syādamlavargāhvayam
tailakandaḥ sudhākandaḥ kroḍakando rudantikā
sarpanetrayutāḥ pañca siddhauṣadhikasaṃjñakāḥ
śairīṣaṃ kusumaṃ mūlaṃ phalaṃ pattraṃ tvagityayam
kīṭāriḥ kathito yogaḥ pañcaśairīṣakābhidhaḥ
tvakpattrakusumaṃ mūlaṃ phalamekasya śākhinaḥ
ekatra militaṃ taccet pañcāṅgamiti saṃjñitam
vidārigandhā bṛhatī pṛśniparṇī nidigdhikā
śvadaṃṣṭrā ceti samprokto yogaḥ pañcagaṇābhidhaḥ
atyamlaparṇīkāṇḍīramālākandadviśūraṇaiḥ
prokto bhavati yogo'yaṃ pañcaśūraṇasaṃjñakaḥ
śṛṅgikaḥ kālakūṭaśca mustako vatsanābhakaḥ
saktukaśceti yogo'yaṃ mahāpañcaviṣābhidhaḥ
snuhyarkakaravīrāṇi lāṅgalī viṣamuṣṭikā
etānyupaviṣāṇyāhuḥ pañca pāṇḍityaśālinaḥ
gavām ajānāṃ meṣīṇāṃ mahiṣīṇāṃ ca miśritam
mūtreṇa gardabhīnāṃ yattanmūtraṃ mūtrapañcakam
suvarṇaṃ rajataṃ tāmraṃ trayametattrilohakam
vaṅganāgasamāyuktaṃ tatprāhuḥ pañcalohakam
suvarṇaṃ rajataṃ tāmraṃ trapu kṛṣṇāyasaṃ samam
grahāṅgamiti boddhavyaṃ dvitīyaṃ pañcalohakam
yavamuṣkakasarjānāṃ palāśatilayostathā
kṣāraistu pañcabhiḥ proktaḥ pañcakṣārābhidho gaṇaḥ
kācasaindhavasāmudraviḍasauvarcalaiḥ samaiḥ
syātpañcalavaṇaṃ tacca mṛtsnopetaṃ ṣaḍāhvayam
dhavāpāmārgakuṭajalāṅgalītilamuṣkajaiḥ
kṣārairetaistu militaiḥ kṣāraṣaṭkamudāhṛtam
rasāsṛṅmāṃsamedo'sthimajjāśukrasamāhvayaiḥ
śarīrasthairyadair etaiḥ saptadhātumayo gaṇaḥ
daradaḥ pāradaṃ sasyo vaikrāntaṃ kāntamabhrakam
mākṣikaṃ vimalaṃ ceti syur ete'ṣṭau mahārasāḥ
khecarāñjanakaṅguṣṭhagandhālagairikakṣitīḥ
śaileyāñjanasammiśrāḥ śaṃsantyuparasān budhāḥ
kampillagaurīcapalākapardasaśailasindūrakavahnijārān
pāṣāṇino vodaraśṛṅgayuktānityaṣṭa sāmānyarasāni cāhuḥ
pañcalohasamāyuktaiḥ kāntamuṇḍakatīkṣṇakaiḥ
kalpitaḥ kathito dhīrair aṣṭalohābhidho gaṇaḥ
śigrumūlakapalāśacukrikācitrakārdrakasanimbasambhavaiḥ
ikṣuśaikharikamocakodbhavaiḥ kṣārapūrvadaśakaṃ prakīrtitam
mūtrāṇi hastimahiṣoṣṭragavājakānāṃ meṣāśvarāsabhakamānuṣamānuṣīṇām
yatnena yatra militāni daśeti tāni śāstreṣu mūtradaśakāhvayabhāñji bhānti
jīvyā madhūkayutayā madhurāhvayo'yaṃ yogo mahāniha virājati jīvakādiḥ
jīvakarṣabhakau mede kākolyāvṛddhivṛddhike
ekatra militairetairaṣṭavargaḥ prakīrtitaḥ
kuṣṭhamāṃsīharidrābhir vacāśaileyacandanaiḥ
murākarcūramustābhiḥ sarvauṣadham udāhṛtam
ajājī maricaṃ śuṇṭhī granthi dhānyaṃ niśāhvayam
pippalī maricaṃ ceti veśavāragaṇo mataḥ
sarvauṣadhisamāyuktāḥ śuṣkāścāmalakatvacaḥ
yadā tadāyaṃ yogaḥ syāt sugandhāmalakābhidhaḥ
drākṣādāḍimakharjūrakadalīśarkarānvitam
lājācūrṇaṃ samadhvājyaṃ saṃtarpaṇam udāhṛtam
saktubhiḥ sarpiṣābhyaktaiḥ śītavāripariplutaiḥ
nātyaccho nātisāndraśca manthaḥ ityabhidhīyate
dāḍimaṃ kiṃśukaṃ lākṣā bandhūkaṃ ca niśāhvayam
kusumbhapuṣpaṃ mañjiṣṭhā ityetai raktavargakaḥ
khaṭinīśvetasaṃyuktāḥ śaṅkhaśuktivarāṭikāḥ
bhṛṣṭāśmaśarkarā ceti śuklavarga udāhṛtaḥ
bhārgīśaṭīpuṣkaravatsabījadurālabhāśṛṅgipaṭolatiktāḥ
kirātaviśvendrakaṇendrabījadhānyāni tiktaṃ suradārukaṃ ca
aṣṭādaśāṅgābhidha eṣa yogaḥ samāgame syāddaśamūlakena
dvidhā ca bhārgyādika eka eṣa jñeyo dvitīyastu kirātakādiḥ
dvātriṃśatpalasammitaṃ dadhi palānyaṣṭau ca khaṇḍaṃ palasyārdhaṃ cenmaricasya tena tulitaṃ yuktaṃ tvagelāhvayam
madhvājyaṃ ca yutaṃ tadardhamilitaṃ saṃśodhitair yojitā bhāṇḍe syāddhimavāsite śikhariṇī śrīkaṇṭhabhogyā guṇaiḥ
itthaṃ nānāmiśrayogābhidhānādenaṃ vargaṃ miśrakākhyaṃ viditvā
vaidyaḥ kuryād yogam atratyasaṃjñāprajñāsaṃjño bandhubhiryena dhīraḥ
śauryāsaṅgaratā ramā svayamumā śaśvacchivāsaṅginī sā vāṇī caturānanapraṇayinī śrīsammitā yaṃ śritā
tasyāgād abhidhānaśekharamaṇau vargo nṛsiṃheśitur dvāviṃśo 'vasitiṃ kṛtau kṛtadhiyāṃ yo miśrakākhyo mataḥ
śrīśca lakṣmīphale jñeyā tv asano bījavṛkṣakaḥ
śālūkaṃ padmakande syāt sadāpuṣpo ravidrume
kuberako nandivṛkṣe gokaṇṭo gokṣure tathā
dantaphalastu pippalyāṃ kaserur bhadramustake
nāgarotthā kaccharuhā aṅkole dīrghakīlake
vallakī sallakīvṛkṣe mātuluṅge tu pūrakaḥ
brahmaghnī tu kumārī syādaṅkole gūḍhamallikā
ativiṣā śvetavacopakuñcī sthūlajīrake
kavacaḥ syātparpaṭake lavaṇaṃ tu payodhijam
bṛhattvak saptaparṇe syātkāmbhojī vākucī tathā
kīṭapādī haṃsapādyāṃ kunaṭī tu manaḥśilā
vaikuṇṭham arjake prāhurbhūdhātryāṃ tu tamālinī
śatakundaḥ śarīre syādagnikāṣṭhaṃ tathāgurau
sūkṣmapattrī śatāvaryāṃ kṣīraparṇyarkasaṃjñake
śauṇḍī tu pippalī jñeyā kastūryāṃ madanī tathā
brahmaparṇī pṛśniparṇyāṃ citraparṇī ca sā smṛtā
chattraparṇaḥ saptaparṇe pīluparṇī tu tuṇḍikā
śākaśreṣṭhastu vṛntāke śaṅgaraḥ śamir ucyate
goraṭaḥ syādviṭkhadire tuṇḍiś cāraṇyabimbikā
viṣṇuguptaṃ tu cāṇakyamūle 'nantā yavāsake
kapikacchur ātmaguptā vātapothastu kiṃśuke
pītā tu rajanī jñeyā bodhivṛkṣastu pippalaḥ
uśīre samagandhiḥ syāddhiṅgule cūrṇapāradaḥ
hiṅgāv agūḍhagandhaḥ syādgodante visragandhike
śamyāmīśāna ityāhurdivāndho ghūka ucyate
payasyā kṣīrakākolyāṃ śatavedhyamlavetase
rocanī nārikele ca bhūdhātryāṃ cāruhā smṛtā
priyāṃ priyaṅguke prāhuḥ kharāhvā cājamodake
tagaraṃ daṇḍahastī syādrasono laśune smṛtaḥ
tapasvinī jaṭāmāṃsyāṃ meghapuṣye 'jaśṛṅgikā
jñeyaṃ mātulapuṣpaṃ tu dhustūre corake ripuḥ
śaṣpaṃ bālatṛṇaṃ proktaṃ śaileyaṃ cāśmapuṣpake
śrīpuṣpaṃ tu lavaṃge syādbālapuṣpī tu yūthikā
sthūlapuṣpaṃ tu jheṇḍūke citrake dāruṇaḥ smṛtaḥ
atha syādviṣapuṣpaṃ tu puṣpaṃ śyāmadalānvitam
balabhadraḥ kadambo'nyaḥ śākhoṭe bhūtavṛkṣakaḥ
rāmā tamālapattre syādbhūrje carmadalo mataḥ
ātmaśalyā śatāvaryāṃ pikyāṃ kalabhavallabhā
viprapriyā palāśe ca jvarāristu guḍūcikā
kaṇṭakāryāṃ tu śvetāyāṃ jñeyā tu kapaṭeśvarī
pāṇḍuphalaṃ paṭole syācchāliparṇyāṃ sthirā matā
gāyatrī khadire proktā syād ervārustu karkaṭī
nīvāre 'raṇyaśāliḥ syātpārvatyāṃ gajapippalī
spṛkkāyāṃ devaputrī syādaṅkole devadāru ca
rīṭhāṃ prakīryake prāhur dantyāṃ keśaruhā smṛtā
āmrastu sahakāre syāt jñeyastāle drumeśvaraḥ
duṣputraścorake prokto māḍe caiva vitānakaḥ
māciṣā maṇḍake proktā mārjārī mṛganābhijā
tintiḍīke tu bījāmlaḥ kadalyāṃ tu sakṛtphalā
jartilaś cāraṇyatile tārkṣyaśailaṃ rasāñjane
vibhītake kalindaḥ syācchālirjñeyā tu pāṭalā
raṅgamātā tu lākṣāyām agnijvālā tu dhātakī
tiniśe syādbhasmagarbhā madhūlyāṃ madhukarkaṭī
sitaguñjā kākapīlau candrāyāṃ tu guḍūcikā
naṭaścāśokavṛkṣe syāddāḍime phalaṣāḍavaḥ
niṣpāve tu palaṅkaḥ syātkalaśī pṛśniparṇikā
rājānne dīrghaśūkaḥ syājjaraṇaḥ kṛṣṇajīrake
piṅgā caiva haridrāyāṃ śvetaśūke yavaḥ smṛtaḥ
śyāmāke tu tribījaḥ syādāḍhakyāṃ tuvarī smṛtā
godhūme'tha mṛduḥ proktaḥ karalā tripuṭā tathā
sūpaśreṣṭho harinmudge rājānne hrasvataṇḍulaḥ
makuṣṭo vanamudge syānmakuṣṭhe ca kṛmīlakaḥ
kṛṣṇaḥ kāśmīravṛkṣe syāt viṣatindur viṣadrume
palāśe pattrakaḥ prokto nyagrodho rohiṇaḥ smṛtaḥ
nārikele rasaphalastathā tāle tu śambaraḥ
vikaṅkato mṛduphale kesare bakulaḥ smṛtaḥ
śephālī sindhuvāre ca matsyākṣe hilamocikā
vāstuke śvetacillī syāt vellikā syādupodakī
ārāmavallikāyāṃ tu mūlapotī tu viśrutā
makarandaḥ puṣparase jātyāṃ tu sumanā smṛtā
āmrātake pītanakaḥ kṣaudre puṣpāsavaḥ smṛtaḥ
mṛduḥ kanyā tu samproktā jīvā syājjīvake tathā
chinnāyāṃ tu guḍūcī syānnārāyaṇyāṃ śatāvarī
sarje tu bastakarṇī ca śalāṭur bilvake tathā
sarjāntare cāśvakarṇo gokarṇī samadhau rase
kṛṣṇaṃ nīlāñjane prāhurākhukarṇī tu śambarī
durgā tu śyāmayakṣī syādbhūto mustātha durgrahaḥ
apāmārgo 'tha raktā tu mañjiṣṭhāyāṃ śaṭastathā
dhustūre brahmajā brāhmī gandharvaḥ kokile smṛtaḥ
saraṭī tu durārohā bāhulyāṃ tarvaṭaḥ smṛtaḥ
sarṣapaṃ tu durādharṣo hrīveraṃ bālake tathā
haimavatī cālparasā bhiṣaṅmātāṭarūṣake
brahmaputrī tu bhārgī syāddhastiparṇī tu karkaṭī
tulasī bahumañjaryāṃ kaṭabhyāṃ gardabhī smṛtā
kacchughno havuṣāyāṃ ca śālmalī ca yamadrume
sūkṣmailā caiva koraṅgyāṃ gandhāḍhyāṃ dhūmrapattrikā
śailajā gajapippalyāṃ kṣīriṇī tu kuṭumbinī
devabalāyāṃ trāyantī kaṭī ca khadire smṛtā
indīvarā karambhāyāṃ kande cendīvaraṃ smṛtam
puṣpāntare rājakanyā pārthive tagaraṃ tathā
sāgare ratnagarbhaśca ratnagarbhā tu medinī
suvarṇe kāñcanaṃ jñeyaṃ hemadugdhā tu kāñcanī
prasāriṇyāṃ rājabalā karpūre himavālukaḥ
himaṃ karpūrake prāhur gośīrṣaṃ candanaṃ smṛtam
brahmadāruḥ smṛtaḥ phañjyāṃ paṇyandhā paṇadhā smṛtā
vatsādanī guḍūcyāṃ ca somavallyantravallikā
nadyāmre ca samaṣṭhilo'tha rajanī syāt kālameṣyāṃ budhair dugdhārhas tilake palāṇḍuriti ca syāddīpane coktataḥ
mocā hastiviṣāṇake ca kathitā bhārgyāṃ tu padmā smṛtā nimbe śīrṇadalastathātra kathitaḥ syāddhānyarājo yave
saurāṣṭryāṃ rucide caiva saṃdhānaṃ ca pracakṣate
palāśike śaṭī lākṣā kitavaś corake śaṭhe
balākā barhiṇaścaiva meghānandaḥ prakīrtitaḥ
ākāśe'bhrake gaganaṃ jalūkā matkuṇāsrapoḥ
nāsānakṣatrayor nāḍī kolāyāṃ śuṇḍike kaṇā
jvaraghnaś chinnavāstūke lalanā cārasarjayoḥ
mañjiṣṭhāyāṃ guḍūcyāṃ tu kumārī nāgapūrvikā
mudgare saptaparṇe syāt saptacchadam udāhṛtam
kṛtrimakaṃ viḍe kāce pākyaṃ ca yavaje viḍe
sarpāntare paṭole ca kulakaḥ samudāhṛtaḥ
jantukāyāṃ tu vāstuke vijñeyā cakravartinī
madhurā jīvake proktā medāyāṃ ca tathā smṛtā
karkandhūśceti samprokto badare pūtimārute
vāsantī kokilāyāṃ tu dantyāpuṣpaṃ pracakṣate
candrābje cotpalaṃ kuṣṭhe kṛkaraścavyavātayoḥ
capalā madyamāgadhyor dharaṇyāṃ khadire kṣamā
sindhupuṣpaṃ kadambe ca bakule cātha lomaśā
kākolyāṃ ca vacāyāṃ ca sūkṣmailā cendravāruṇī
aindryāṃ godāvarī caiva gautamyāṃ rocanā tathā
kusumbhe'raṇyaje caiva kausumbhaṃ kusumāñjane
śaṭī gandhaniśāyāṃ ca corake cātha karkaṭī
devadālyāṃ trapusyāṃ ca śatāhvāyāṃ śatāvarī
miśistu tutthanīlinyāṃ sūkṣmailāyāṃ tathā smṛtā
vitunnakaṃ tu bhūdhātryāṃ khyātā kustumbarī tathā
barhir darbhe mayūre ca plakṣamarkaṭayoḥ plavaḥ
ākhuparṇī sutaśreṇyāṃ pratyakśreṇyāṃ tathā smṛtā
vastre tamālapattre ca aṃśukaḥ samudāhṛtaḥ
darbhe ca kuśike vajraṃ kaṅgudhānye priyaṅguke
kaṅguraṅgāravallī tu phañjī hastikarañjayoḥ
vakrapuṣpamagastye ca palāśe ca śvapucchakam
māṣaparṇyāṃ śunaḥ pucche cillī syācchākalodhrayoḥ
athavā cendravāruṇyāṃ śakrāhvendrayavaṃ tathā
kākabhāṇḍī kākatuṇḍyāṃ khyātā hastikarañjake
dīrghāṅkuśyāṃ palāśe ca yājñiko'tha vidārikā
kāśmaryāṃ ca śṛgālyāṃ ca ṭeṇṭī ca mṛgadhūrtake
bhallūko'tha rudantyāṃ ca gokṣure caṇapattrakaḥ
kaṭukāgajapippalyoḥ khyātā ca śakulādanī
manthānake samākhyāto rājavṛkṣastṛṇādhipe
madane kuṭile caiva tagaraṃ cātha raktikā
guñjāyāṃ rājikāyāṃ ca piśunaṃ cāpi kuṅkume
tagare'tha yavāhvāyāṃ yavakṣāraṃ yavāsikā
aṅkuraudanayoḥ kūro dantīmadhukapuṣpayoḥ
madhupuṣpaṃ ca śophaghnī śāliparṇīpunarnave
bālapattro yavāse ca khadire cātha bālake
udīcyamuttare deśe kapiḥ kīśaturuṣkayoḥ
lāṅgalīdarbhayoḥ sīrī pragrahe jalavetase
vyādhighāto lavaṃgaṃ ca śrīgandhe divyacandane
svādukaṇṭakam ācakhyur gokṣure ca vikaṅkate
vaṃśabīje yavaphalo vatsake dhānyamārkave
devapriyaḥ agastyaḥ syād vacā śvetādipiccharī
golomyāṃ gṛñjanaṃ proktaṃ laśune vṛttamūlake
kuṅkume rāmaṭhe bāhlir balāyāmodanī bhavet
mahāsamaṅgā caiśvaryāṃ jaṭāmāṃsyāṃ jaṭā smṛtā
kastūrī mṛganābhau ca dhustūre parikīrtitā
haṃsapādyāṃ musalyāṃ ca khyātā godhāpadī budhaiḥ
tapasvī hiṅgupattryāṃ ca prakīrye raupyamuktayoḥ
tāraṃ syānmāṣaparṇyāṃ tu liṅgyāṃ cāhuḥ svayambhuvam
sahasravedhī kastūryāṃ rāmaṭhe'thābjakesare
puṃnāge tuṅgam ācakhyus trivṛddhānyaviśeṣayoḥ
masūro'pyatha viśvāyāṃ śuṇṭhī prativiṣā tathā
śrīgandhaṃ gandhapāṣāṇe gandhasāre 'tha picchile
śālmalīśiṃśape vāsābṛhatyau hiṃsrikābhidhe
markaṭastvajamodāyāṃ vanaukasi ca viśrutaḥ
syāllāṅgalī guḍūcyāṃ tu viśalyāmatha tejinī
tejovatyāṃ tu mūrvāyāṃ cāṅgerīloṇaśākayoḥ
loṇikā cāpi piṇyākaṃ tilakiṭṭaturuṣkayoḥ
bṛhatyāṃ caiva vṛntāke vārttākī ca sadāphalam
udumbare bilvavṛkṣe lajjākhadiravṛkṣayoḥ
khadire cātha sāmudraṃ lavaṇe cābdhiphenake
granthilo gokṣure bilve kaṭukā mīnapittayoḥ
matsyapittātha rajanī haridrānīlikākhyayoḥ
miśreyake muralyāṃ ca vātapattro 'tha mustake
abdo'bhrake śvetapadme puṣkaraṃ puṣkare matam
tuṇḍikeryāṃ ca kārpāse tuṇḍikā ca praśasyate
dhustūre ca viḍe dhūrtaḥ śrīveṣṭe sūcipattrake
vṛkṣadhūpo himāṃśau syātkarpūre ca prakīrtitaḥ
jātīphalaṃ tu śailūṣe śrīphale ca sitāvarī
sūcipattre tu vākucyāṃ śarkarāgaṇḍadūrvayoḥ
matsyaṇḍikā tu drākṣāyāṃ carābde tāpasapriyā
phañjī tu vokaḍī caiva ajāntryāṃ tu pracakṣate
arkāvarte ravau sūryaḥ peyaṃ kṣīre jale smṛtam
karpūre cukrake candraḥ kṣaudre tāpye ca mākṣikam
mañjiṣṭhā tagare bhaṇḍī tūccaṭā guñjamustayoḥ
suvarcalaṃ mātuliṅge rucake ca suvarcalā
arkāvarte tu maṇḍūkyāṃ hrīverapicumardayoḥ
nimbo'tha saptalāyāṃ tu saptalā navamallikā
lāṅgalyāṃ gajapippalyāṃ khyātā vahniśikhā tathā
jyotiṣmatyāṃ kākajaṅghā pārāvatapadī tathā
durālabhā yavāse ca yāse ca kṣurako mataḥ
gokṣure kokilākṣe ca kṣure gokaṇṭake kṣuraḥ
puṣkaraṃ ca palāśe ca kṣīraśreṣṭhaḥ prakīrtitaḥ
somo dhānyābhrake some priyā madye'ṅganāntare
munidrur ghaṇṭuke 'gastye 'thāmṛṇālamuśīrake
lāmajjake brahmavṛkṣo raktāgastye palāśake
vaṭe plakṣe ca śṛṅgī syāt kāntāro vanavaṃśayoḥ
bhūtṛṇe dhānyake chattraṃ mūlake śigrumūlake
mūlakaṃ ca yamānī tu dīpikābastamodayoḥ
elavālukakarkaṭyor vālukaṃ kṣīrabhūruham
tāmraṃ codumbare cātha bhūrjendrā śravaṇī tathā
rītyāṃ puṣpāñjane rītiḥ sacivo mantridhūrtayoḥ
cāṇakā mūlake miśre śālayo'thārkasārive
āsphotāyāṃ tu parjanyo vṛṣṭidāruharidrayoḥ
lakucaṃ cukravāstūke likuce'tha guṇā matā
dūrvāyāṃ māṃsarohiṇyāṃ sātalā māṃsarohiṇī
ubhe carmakaṣāyāṃ tu nīvāre piṇḍakarbure
munipriyo varāyāṃ tu guḍūcī tu viḍaṅgake
rasaṃ tu pārade bole rasaḥ pāradacarmaṇoḥ
bhallūkaḥ śunake ṛkṣe padminyāṃ nalinī tv ibhī
kiṃśuke pravarau khyātau ārūke parikīrtitāḥ
citrake methikābīje jyotiṣkaścātha vārṣike
trāyamāṇānyapuṣṭyāṃ ca methikācitramūlayoḥ
vallarī cātha kalabho dhustūre ca gajārbhake
truṭinīlikayor elā śikhaṇḍī ca mayūrake
suvarṇayūthikāyāṃ ca kārave rucake tathā
tatproktaṃ kṛṣṇalavaṇaṃ dāḍime ca kapitthake
smṛtaṃ kucaphalaṃ śākaśreṣṭhaḥ kuṣmāṇḍake tathā
kaliṅge ca smṛtaścātha khago vāyau ca pakṣiṇi
dhanurvakṣo dhanvanāge sa syādbhallāta ityapi
gheṭuke khaḍgaśimbyāṃ ca pṛthuśimbyatha cetanā
pathyāruṣkastu nicule aśoke vañjulaḥ smṛtaḥ
kapikacchvāṃ tv apāmārge markaṭī cānyapakṣiṇī
bhāradvājo bhavedvanyakārpāse cātha guggulau
dahanāgurau puraṃ ca proktātha jatupattrikā
kṣudrāśmabhede cāṅgeryām atasī śāliparṇikā
ekamūlā tu kumbhī syātpāṭalīdroṇapuṣpayoḥ
vārāhī ca harikrāntā viṣṇukrāntābhidhā matā
sāraṅgaścātake raṅkau śaṅkho vāribhave nakhe
māṃsalaṃ tu phale proktaṃ vṛntāke tu kaliṅgake
niṣpattrikāyāṃ vaṃśāgre karīraṃ saṃprakīrtitam
māṣaparṇyāṃ tu guñjāyāṃ kāmbhojī cātha pūtanā
gandhamāṃsyāṃ harītakyāṃ citrāṅgaṃ mlecchatālayoḥ
aṅkolake tu madanaṃ khyātaṃ gandhotkaṭe budhaiḥ
tiniśe śiṃśapāyāṃ tu bhasmagarbhaḥ prakīrtitaḥ
vāte marudgade caiva khyāto vaidyaiḥ samīraṇaḥ
jaraṇaḥ kāsamarde tu rāmaṭhe kṛṣṇajīrake
sa śamaṃ jāyate tīkṣṇaṃ tagare ca praśasyate
durālabhāyāṃ kapikacchuke syāt tathā śikharyāṃ durabhigrahā ca
mahāsamaṅgā bahuputrikā ca sā sārivā syāt phaṇijihvikāyām
amlikāyāṃ tu cāṅgeryāṃ mocikā cāmraciñcake
vayaḥsthāyāṃ ca kākolyau dārvī ca somavallarī
jantukāyāṃ putradātryāṃ ṣaṭpadyāṃ bhramarī tvacau
bhramarī cārako vaidyaśāstram āyuṣmate smṛtaḥ
abhayā cirbhiṭā vandhyā karkoṭī ca mṛgādanī
pathyāyāṃ sampravakṣyante catasraśca bhiṣagvaraiḥ
kuṣṭhe kunduruke nimbe rājake rājabhadrakaḥ
kaṭake kācake lohe tilake gandhabhedakaḥ
mīnākhyāyāṃ mahārāṣṭryāṃ kākamācyāṃ tataḥ param
brahmamaṇḍūkikāyāṃ tu matsyākṣī ca pracakṣate
bhadrāyāṃ tu balā nīlī dantī kāśmarī sārivā
śvetādrikarṇī gaurī ca sapta proktā bhiṣagvaraiḥ
mañjiṣṭhā kaṭukā pathyā kāśmarī candravallabhā
vandāko rajanī caiva rohiṇyāṃ sapta ca smṛtāḥ
dhātrī bahuphalāyāṃ syācchardinī kākamācikā
kāmbhojī ca śaśāṇḍūlī kaṭuhuñcī ca vālukī
maṇḍūkī brahmajā śaṅkhapuṣpī jyotiṣmatī muniḥ
viṣṇukrāntā vacā śvetā medhyāyāṃ sapta saṃmatāḥ
ākhukarṇī sutaśreṇī indrāhvā ca kaliṅgakaḥ
gaṇḍadūrvā gavākṣī ca citrāyām ṛkṣam ekataḥ
rāsnā pāṭhā priyaṅguś ca sitakṣudrā harītakī
śreyasyāṃ ceti samproktā ambaṣṭhā gajapippalī
vijayā kāñcanadvaṃdvaṃ mañjiṣṭhā ca vacā tathā
syāttathā śvetanirguṇḍī jayantī kāñjikābhayā
eraṇḍanadyāmralatākarañjāḥ syādbrahmadaṇḍī panasaḥ kusumbhaḥ
syādgokṣuraḥ kaṇṭaphale ca dhūrto bhiṣagbhir aṣṭāv iti sampradiṣṭāḥ
svarṇe kapicche dadhinārikelayoḥ syājjīvake cet sthalapadmake tathā
mayūraketau samadhūkake tathā māṅgalyam aṣṭāv iti sampracakṣate
sitāyāṃ vākucī dūrvā madyaṃ dhātrī kuṭumbinī
candrikā ca priyā piṅgā trāyamāṇā ca tejinī
