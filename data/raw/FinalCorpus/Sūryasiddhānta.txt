acintyāvyaktarūpāya nirguṇāya guṇātmane
samastajagadādhāramūrtaye brahmaṇe namaḥ
alpāvaśiṣṭe tu kṛte mayo nāma mahāsuraḥ
rahasyaṃ paramaṃ puṇyaṃ jijñāsur jñānam uttamam
vedāṅgam agryam akhilaṃ jyotiṣāṃ gatikāraṇam
ārādhayan vivasvantaṃ tapas tepe suduścaram
toṣitas tapasā tena prītas tasmai varārthine
grahāṇāṃ caritaṃ prādān mayāya savitā svayam
viditas te mayā bhāvas toṣitas tapasā hy aham
dadyāṃ kālāśrayaṃ jñānaṃ grahāṇāṃ caritaṃ mahat
na me tejaḥsahaḥ kaścid ākhyātuṃ nāsti me kṣaṇaḥ
madaṃśaḥ puruṣo 'yaṃ te niḥśeṣaṃ kathayiṣyati
ity uktvāntardadhe devaḥ samādiśyāṃśam ātmanaḥ
sa pumān mayam āhedaṃ praṇataṃ prāñjalisthitam
śṛṇuṣvaikamanāḥ pūrvaṃ yad uktaṃ jñānam uttamam
yuge yuge maharṣīṇāṃ svayam eva vivasvatā
śāstram ādyaṃ tad evedaṃ yat pūrvaṃ prāha bhāskaraḥ
yugānāṃ parivartena kālabhedo 'tra kevalaḥ
lokānām antakṛt kālaḥ kālo 'nyaḥ kalanātmakaḥ
sa dvidhā sthūlasūkṣmatvān mūrtaś cāmūrta ucyate
prāṇādiḥ kathito mūrtas truṭyādyo 'mūrtasaṃjñakaḥ
ṣaḍbhiḥ prāṇair vināḍī syāt tatṣaṣṭyā nāḍikā smṛtā
nāḍīṣaṣṭyā tu nākṣatram ahorātraṃ prakīrtitam
tattriṃśatā bhaven māsaḥ sāvano 'rkodayais tathā
aindavas tithibhis tadvat saṃkrāntyā saura ucyate
māsair dvādaśabhir varṣaṃ divyaṃ tad aha ucyate
surāsurāṇām anyonyam ahorātraṃ viparyayāt
tatṣaṣṭiḥ ṣaḍguṇā divyaṃ varṣam āsuram eva ca
taddvādaśasahasrāṇi caturyugam udāhṛtam
sūryābdasaṃkhyayā dvitrisāgarair ayutāhataiḥ
saṃdhyāsaṃdhyāṃśasahitaṃ vijñeyaṃ tac caturyugam
kṛtādīnāṃ vyavastheyaṃ dharmapādavyavasthayā
yugasya daśamo bhāgaś catustridvyekasaṃguṇaḥ
kramāt kṛtayugādīnāṃ ṣaṣṭhāṃśaḥ saṃdhyayoḥ svakaḥ
yugānāṃ saptatiḥ saikā manvantaram ihocyate
kṛtābdasaṃkhyās tasyānte saṃdhiḥ prokto jalaplavaḥ
sasaṃdhayas te manavaḥ kalpe jñeyāś caturdaśa
kṛtapramāṇaḥ kalpādau saṃdhiḥ pañcadaśaḥ smṛtaḥ
ittham yugasahasreṇa bhūtasaṃhārakārakaḥ
kalpo brāhmam ahaḥ proktaṃ śarvarī tasya tāvatī
paramāyuḥ śataṃ tasya tayāhorātrasaṃkhyayā
āyuṣo 'rdhamitaṃ tasya śeṣakalpo 'yam ādimaḥ
kalpād asmāc ca manavaḥ ṣaḍ vyatītāḥ sasaṃdhayaḥ
vaivasvatasya ca manor yugānāṃ trighano gataḥ
aṣṭāviṃśād yugād asmād yātam etat kṛtaṃ yugam
ataḥ kālaṃ prasaṃkhyāya saṃkhyām ekatra piṇḍayet
graharkṣadevadaityādi sṛjato 'sya carācaram
kṛtādrivedā divyābdāḥ śataghnā vedhaso gatāḥ
paścād vrajanto 'tijavān nakṣatraiḥ satataṃ grahāḥ
jīyamānās tu lambante tulyam eva svamārgagāḥ
prāggatitvam atas teṣāṃ bhagaṇaiḥ pratyahaṃ gatiḥ
pariṇāhavaśād bhinnā tadvaśād bhāni bhuñjate
śīghragas tāny athālpena kālena mahatālpagaḥ
teṣāṃ tu parivartena pauṣṇānte bhagaṇaḥ smṛtaḥ
vikalānāṃ kalā ṣaṣṭyā tatṣaṣṭyā bhāga ucyate
tattriṃśatā bhaved rāśir bhagaṇo dvādaśaiva te
yuge sūryajñaśukrāṇām khacatuṣkaradārṇavāḥ
kujārkiguruśīghrāṇāṃ bhagaṇāḥ pūrvayāyinām
indo rasāgnitritrīṣusaptabhūdharamārgaṇāḥ
dasratryaṣṭarasāṅkākṣilocanāni kujasya tu
budhaśīghrasya śūnyartukhādritryaṅkanagendavaḥ
bṛhaspateḥ khadasrākṣivedaṣaḍvahnayas tathā
sitaśīghrasya ṣaṭsaptatriyamāśvikhabhūdharāḥ
śaner bhujaṃgaṣaṭpañcarasavedaniśākarāḥ
candroccasyāgniśūnyāśvivasusarpārṇavā yuge
vāmaṃ pātasya vasvagniyamāśviśikhidasrakāḥ
bhānām aṣṭākṣivasvadritridvidvyaṣṭaśarendavaḥ
bhodayā bhagaṇaiḥ svaiḥ svair ūnāḥ svasvodayā yuge
bhavanti śaśino māsāḥ sūryendubhagaṇāntaram
ravimāsonitās te tu śeṣāḥ syur adhimāsakāḥ
sāvahāhāni cāndrebhyo dyubhyaḥ projjhya tithikṣayāḥ
udayād udayaṃ bhānor bhūmisāvanavāsaraḥ
vasudvyaṣṭādrirūpāṅkasaptādritithayo yuge
cāndrāḥ khāṣṭakhakhavyomakhāgnikhartuniśākarāḥ
ṣaḍvahnitrihutāśāṅkatithayaś cādhimāsakāḥ
tithikṣayā yamārthāśvidvyaṣṭavyomaśarāśvinaḥ
khacatuṣkasamudrāṣṭakupañca ravimāsakāḥ
bhavanti bhodayā bhānubhagaṇair ūnitāḥ kvahāḥ
adhimāsonarātryārkṣacāndrasāvanavāsarāḥ
ete sahasraguṇitāḥ kalpe syur bhagaṇādayaḥ
prāggateḥ sūryamandasya kalpe saptāṣṭavahnayaḥ
kaujasya vedakhayamā baudhasyāṣṭartuvahnayaḥ
khakharandhrāṇi jaivasya śaukrasyārthaguṇeṣavaḥ
go'gnayaḥ śanimandasya pātānām atha vāmataḥ
manudasrās tu kaujasya baudhasyāṣṭāṣṭasāgarāḥ
kṛtādricandrā jaivasya trikhāṅkāś ca tathā bhṛgoḥ
śanipātasya bhagaṇāḥ kalpe yamarasartavaḥ
bhagaṇāḥ pūrvam evātra proktāś candroccapātayoḥ
ṣaṇmanūnāṃ tu saṃpīḍya kālaṃ tatsaṃdhibhiḥ saha
kalpādisaṃdhinā sārdhaṃ vaivasvatamanos tathā
yugānām trighanaṃ yātaṃ tathā kṛtayugaṃ tv idam
projjhya sṛṣṭes tataḥ kālaṃ pūrvoktaṃ divyasaṃkhyayā
sūryābdasaṃkhyayā jñeyāḥ kṛtasyānte gatā amī
khacatuṣkayamādryagniśararandhraniśākarāḥ
ata ūrdhvam amī yuktā gatakālābdasaṃkhyayā
māsīkṛtā yutā māsair madhuśuklādibhir gataiḥ
pṛthaksthās te 'dhimāsaghnāḥ sūryamāsavibhājitāḥ
labdhādhimāsakair yuktā dinīkṛtya dinānvitāḥ
dviṣṭhās tithikṣayābhyastāś cāndravāsarabhājitāḥ
labdhonarātrirahitā laṅkāyām ārdharātrikaḥ
sāvano dyugaṇaḥ sūryād dinamāsābdapās tataḥ
saptabhiḥ kṣayitaḥ śeṣaḥ sūryādyo vāsareśvaraḥ
māsābdadinasaṃkhyāptaṃ dvitrighnaṃ rūpasaṃyutam
saptoddhṛtāvaśeṣau tu vijñeyau māsavarṣau
yathā svabhagaṇābhyasto dinarāśiḥ kuvāsaraiḥ
vibhājito madhyagatyā bhagaṇādir graho bhavet
evaṃ svaśīghramandoccā ye proktāḥ pūrvayāyinaḥ
vilomagatayaḥ pātās tadvac cakrād viśodhitāḥ
dvādaśaghnā guror yātā bhagaṇā vartamānakaiḥ
rāśibhiḥ sahitāḥ śuddhāḥ ṣaṣṭyā syur vijayādayaḥ
vistareṇaitad uditaṃ saṃkṣepād vyāvahārikam
madhyamānayanaṃ kāryaṃ grahāṇām iṣṭato yugāt
asmin kṛtayugasyānte sarve madhyagatā grahāḥ
vinā tu pātamandoccān meṣādau tulyatām itāḥ
makarādau śaśāṅkoccaṃ tatpātas tu tulādigaḥ
niraṃśatvam gatāś cānye noktās te mandacāriṇaḥ
yojanāni śatāny aṣṭau bhūkarṇo dviguṇāni tu
tadvargato daśaguṇāt padaṃ bhūparidhir bhavet
lambajyāghnas trijīvāptaḥ sphuṭo bhūparidhiḥ svakaḥ
tena deśāntarābhyastā grahabhuktir vibhājitā
kalādi tat phalaṃ prācyāṃ grahebhyaḥ pariśodhayet
rekhā pratīcī saṃsthāne prakṣipet syuḥ svadeśajā
rākṣasālayadevaukaḥśailayor madhyasūtragāḥ
rohītakam avantī ca yathā saṃnihitaṃ saraḥ
atītyonmīlanād indoḥ paścāt tadgaṇitāgatāt
yadā bhavet tadā prācyāṃ svasthānaṃ madhyato bhavet
aprāpya ca bhavet paścād evaṃ vāpi nimīlanāt
tayor antaranāḍībhir hanyād bhūparidhiṃ sphuṭam
ṣaṣṭyā vibhajya labdhais tu yojanaiḥ prāg athāparaiḥ
svadeśaḥ paridhau jñeyaḥ kuryād deśāntaraṃ hi taiḥ
vārapravṛttiḥ prāgdeśe kṣapārdhe 'bhyadhike bhavet
taddeśāntaranāḍībhiḥ paścād ūne vinirdiśet
iṣṭanāḍīguṇā bhuktiḥ ṣaṣṭyā bhaktā kalādikam
gate śodhyaṃ yutaṃ gamye kṛtvā tātkāliko bhavet
bhacakraliptāśītyaṃśaṃ paramaṃ dakṣiṇottaram
vikṣipyate svapātena svakrāntyantād anuṣṇaguḥ
tannavāṃśaṃ dviguṇitaṃ jīvas triguṇitaṃ kujaḥ
budhaśukrārkajāḥ pātair vikṣipyante caturguṇam
evam trighanarandhrārkarasārkārkā daśāhatāḥ
candrādīnāṃ kramād uktā madhyavikṣepaliptakāḥ
adṛśyarūpāḥ kālasya mūrtayo bhagaṇāśritāḥ
śīghramandoccapātākhyā grahāṇāṃ gatihetavaḥ
tadvātaraśmibhir baddhās taiḥ savyetarapāṇibhiḥ
prāk paścād apakṛṣyante yathāsannaṃ svadiṅmukham
pravahākhyo marut tāṃs tu svoccābhimukham īrayet
pūrvāparākṛṣṭās te gatiṃ yānti pṛthagvidhāḥ
grahāt prāgbhagaṇārdhasthaḥ prāṅmukhaṃ karṣati graham
uccasaṃjño 'parārdhasthas tadvat paścānmukhaṃ graham
svoccāpakṛṣṭā bhagaṇaiḥ prāṅmukhaṃ yānti yad grahāḥ
tat teṣu dhanam ity uktam ṛṇaṃ paścānmukheṣu ca
dakṣiṇottarato 'py evaṃ pāto rāhuḥ svaraṃhasā
vikṣipaty eṣa vikṣepaṃ candrādīnām apakramāt
uttarābhimukhaṃ pāto vikṣipaty aparārdhagaḥ
grahaṃ prāgbhagaṇārdhastho yāmyāyām apakarṣati
budhabhārgavayoḥ śīghrāt tadvat pāto yadā sthitaḥ
tacchīghrākarṣaṇāt tau tu vikṣipyete yathoktavat
mahattvān maṇḍalasyārkaḥ svalpam evāpakṛṣyate
maṇḍalālpatayā candras tato bahv apakṛṣyate
bhaumādayo 'lpamūrtitvāc chīghramandoccasaṃjñakaiḥ
daivatair apakṛṣyante sudūram ativegitāḥ
ato dhanarṇaṃ sumahat teṣāṃ gativaśād bhavet
ākṛṣyamāṇās tair evaṃ vyomni yānty anilāhatāḥ
vakrātivakrā vikalā mandā mandatarā samā
tathā śīghratarā śīghrā grahāṇām aṣṭadhā gatiḥ
tatrātiśīghrā śīghrākhyā mandā mandatarā samā
ṛjvīti pañcadhā jñeyā yā vakrā sātivakragā
tattadgativaśān nityaṃ yathā dṛktulyatāṃ grahāḥ
prayānti tat pravakṣyāmi sphuṭīkaraṇam ādarāt
rāśiliptāṣṭamo bhāgaḥ prathamaṃ jyārdham ucyate
tat tadvibhaktalabdhonamiśritaṃ tad dvitīyakam
ādyenaivaṃ kramāt piṇḍān bhaktvā labdhonasaṃyutāḥ
khaṇḍakāḥ syuś caturviṃśajyārdhapiṇḍāḥ kramād amī
tattvāśvino 'ṅkābdhikṛtā rūpabhūmidharartavaḥ
khāṅkāṣṭau pañcaśūnyeśā bāṇarūpaguṇendavaḥ
śūnyalocanapañcaikāś chidrarūpamunīndavaḥ
viyaccandrātidhṛtayo guṇarandhrāmbarāśvinaḥ
muniṣaḍyamanetrāṇi candrāgnikṛtadasrakāḥ
pañcāṣṭaviṣayākṣīṇi kuñjarāśvinagāśvinaḥ
randhrapañcāṣṭakayamā vasvadryaṅkayamās tathā
kṛtāṣṭaśūnyajvalanā nagādriśaśivahnayaḥ
ṣaṭpañcalocanaguṇāś candranetrāgnivahnayaḥ
yamādrivahnijvalanā randhraśūnyārṇavāgnayaḥ
rūpāgnisāgaraguṇā vasvagnikṛtavahnayaḥ
projjhyotkrameṇa vyāsārdhād utkramajyārdhapiṇḍikāḥ
munayo randhrayamalā rasaṣaṭkā munīśvarāḥ
dvyaṣṭaikā rūpaṣaḍdasrāḥ sāgarārthahutāśanāḥ
khartuvedā navādryarthā diṅnāgās tryarthakuñjarāḥ
nagāmbaraviyaccandrā rūpabhūdharaśaṃkarāḥ
śarārṇavahutāśaikā bhujaṃgākṣiśarendavaḥ
navarūpamahīdhraikā gajaikāṅkaniśākarāḥ
guṇāśvirūpanetrāṇi pāvakāgniguṇāśvinaḥ
vasvarṇavārthayamalās turaṅgartunagāśvinaḥ
navāṣṭanavanetrāṇi pāvakaikayamāgnayaḥ
gajāgnisāgaraguṇā utkramajyārdhapiṇḍakāḥ
paramāpakramajyā tu saptarandhraguṇendavaḥ
tadguṇā jyā trijīvāptā taccāpaṃ krāntir ucyate
grahaṃ saṃśodhya mandoccāt tathā śīghrād viśodhya ca
śeṣaṃ kendrapadaṃ tasmād bhujajyā koṭir eva ca
gatād bhujajyā viṣame gamyāt koṭiḥ pade bhavet
yugme tu gamyād bāhujyā koṭijyā tu gatād bhavet
liptās tattvayamair bhaktā labdhaṃ jyāpiṇḍikaṃ gatām
gatagamyāntarābhyastaṃ vibhajet tattvalocanaiḥ
tadavāptaphalaṃ yojyaṃ jyāpiṇḍe gatasaṃjñake
syāt kramajyāvidhir ayam utkramajyāsv api smṛtaḥ
jyāṃ projjhya śeṣaṃ tattvāśvihataṃ tadvivaroddhṛtam
saṃkhyātattvāśvisaṃvarge saṃyojya dhanur ucyate
raver mandaparidhyaṃśā manavaḥ śītago radāḥ
yugmānte viṣamānte tu nakhaliptonitās tayoḥ
yugmānte 'rthādrayaḥ khāgnisurāḥ sūryā navārṇavāḥ
oje dvyagā vasuyamā radā rudrā gajābdayaḥ
kujādīnāṃ ataḥ śīghrā yugmānte 'rthāgnidasrakāḥ
guṇāgnicandrāḥ khanagā dvirasākṣīṇi go'gnayaḥ
ojānte dvitriyamalā dviviśve yamaparvatāḥ
khartudasrā viyadvedāḥ śīghrakarmaṇi kīrtitāḥ
ojayugmāntaraguṇā bhujajyā trijyayoddhṛtā
yugme vṛtte dhanarṇaṃ syād ojād ūnādhike sphuṭam
tadguṇe bhujakoṭijye bhagaṇāṃśavibhājite
tadbhujajyāphaladhanur māndaṃ liptādikaṃ phalam
śaighryaṃ koṭiphalaṃ kendre makarādau dhanaṃ smṛtam
saṃśodhyaṃ tu trijīvāyāṃ karkyādau koṭijaṃ phalam
tadbāhuphalavargaikyān mūlaṃ karṇaś calābhidhaḥ
trijyābhyastaṃ bhujaphalaṃ calakarṇavibhājitam
labdhasya cāpaṃ liptādiphalaṃ śaighryam idaṃ smṛtam
etad ādye kujādīnāṃ caturthe caiva karmaṇi
māndaṃ karmaikam arkendor bhaumādīnām athocyate
śaighryaṃ māndaṃ punar māndaṃ śaighryaṃ catvāry anukramāt
madhye śīghraphalasyārdhaṃ māndam ardhaphalaṃ tathā
madhyagrahe mandaphalaṃ sakalaṃ śaighryam eva ca
ajādikendre sarveṣāṃ śaighrye mānde ca karmaṇi
dhanaṃ grahāṇāṃ liptādi tulādāvṛṇam eva ca
arkabāhuphalābhyastā grahabhuktir vibhājitā
bhacakrakalikābhis tu liptāḥ karyā grahe 'rkavat
svamandabhuktisaṃśuddhā madhyabhuktir niśāpateḥ
dorjyāntarādikaṃ kṛtvā bhuktāv ṛṇadhanaṃ bhavet
grahabhukteḥ phalaṃ kāryaṃ grahavan mandakarmaṇi
dorjyāntaraguṇā bhuktis tattvanetroddhṛtā punaḥ
svamandaparidhikṣuṇṇā bhagaṇāṃśoddhṛtā kalāḥ
karkyādau tu dhanaṃ tatra makarādāv ṛṇaṃ smṛtam
mandasphuṭīkṛtāṃ bhuktiṃ projjhya śīghroccabhuktitaḥ
taccheṣaṃ vivareṇātha hanyāt trijyāntyakarṇayoḥ
calakarṇahṛtaṃ bhuktau karṇe trijyādhike dhanam
ṛṇam ūne 'dhike projjhya śeṣaṃ vakragatir bhavet
dūrasthitaḥ svaśīghroccād grahaḥ śithilaraśmibhiḥ
savyetarākṛṣṭatanur bhavet vakragatis tadā
kṛtartucandrair vedendraiḥ śūnyatryekair guṇāṣṭabhiḥ
śararudraiś caturtheṣu kendrāṃśair bhūsutādayaḥ
bhavanti vakriṇas tais tu svaiḥ svaiś cakrād viśodhitaiḥ
avaśiṣṭāṃśatulyaiḥ svaiḥ kendrair ujhanti vakratām
mahattvāc chīghraparidheḥ saptame bhṛgubhūsutau
aṣṭame jīvaśaśaijau navame tu śanaiścaraḥ
kujārkigurupātānāṃ grahavac chīghrajaṃ phalam
vāmaṃ tṛtīyakaṃ māndaṃ budhabhārgavayoḥ phalam
svapātonād grahāj jīvā śīghrād bhṛgujasaumyayoḥ
vikṣepaghny antyakarṇāptā vikṣepas trijyayā vidhoḥ
vikṣepāpakramaikatve krāntir vikṣepasaṃyutā
digbhede viyutā spaṣṭā bhāskarasya yathāgatā
grahodayaprāṇahatā khakhāṣṭaikoddhṛtā gatiḥ
cakrāsavo labdhayutā svāhorātrāsavaḥ smṛtāḥ
krānteḥ kramotkrammajye dve kṛtvā tatrotkramajyayā
hīnā trijyā dinavyāsadalaṃ taddakṣiṇottaram
krāntijyā viṣuvadbhāghnī kṣitijyā dvādaśoddhṛtā
trijyāguṇāhorātrārdhakarṇāptā carajāsavaḥ
tatkārmukam udakkrāntau dhanaśanī pṛthaksthite
svāhorātracaturbhāge dinarātridale smṛte
yāmyakrāntau viparyaste dviguṇe tu dinakṣape
vikṣepayuktonitayā krāntyā bhānām api svake
bhabhogo 'ṣṭaśatīliptāḥ khāśviśailās tathā titheḥ
grahaliptābhabhogāptā bhāni bhuktyā dinādikam
ravīnduyogaliptābhyo yogā bhabhogabhājitāḥ
gatā gamyāś ca ṣaṣṭighnyo bhuktiyogāptanāḍikāḥ
arkonacandraliptābhyas tithayo bhogabhājitāḥ
gatā gamyāś ca ṣaṣṭighnyo nāḍyo bhuktyantaroddhṛtāḥ
dhruvāṇi śakunir nāgaṃ tṛtīyaṃ tu catuṣpadam
kiṃstughnaṃ tu caturdaśyāḥ kṛṣṇāyāś cāparārdhataḥ
bavādīni tataḥ sapta carākhyakaraṇāni ca
māse 'ṣṭakṛtva ekaikaṃ karaṇānāṃ pravartate
tithyardhabhogaṃ sarveṣāṃ karaṇānāṃ prakalpayet
eṣā sphuṭagatiḥ proktā sūryādīnāṃ khacāriṇām
