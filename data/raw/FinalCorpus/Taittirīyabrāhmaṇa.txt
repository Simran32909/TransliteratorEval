kṛttikāsv agnim ādadhīta
etad vā agner nakṣatram
yat kṛttikāḥ
svāyām evainaṃ devatāyām ādhāya
brahmavarcasī bhavati
mukhaṃ vā etan nakṣatrāṇām
yat kṛttikāḥ
yaḥ kṛttikāsv agnim ādhatte
mukhya eva bhavati
atho khalu
agninakṣatram ity apacāyanti
gṛhān ha dāhuko bhavati
prajāpatī rohiṇyām agnim asṛjata
taṃ devā rohiṇyām ādadhata
tato vai te sarvān rohān arohan
tad rohiṇyai rohiṇitvam
yo rohiṇyām agnim ādhatte
ṛdhnoty eva
sarvān rohān rohati
devā vai bhadrāḥ santo 'gnim ādhitsanta
teṣām anāhito 'gnir āsīt
athaibhyo vāmaṃ vasv apākrāmat
te punarvasvor ādadhata
tato vai tān vāmaṃ vasūpāvartata
yaḥ purā bhadraḥ san pāpīyānt syāt
sa punarvasvor agnim ādadhīta
punar evainaṃ vāmaṃ vasūpāvartate
bhadro bhavati
yaḥ kāmayeta dānakāmā me prajāḥ syur iti
sa pūrvayoḥ phalgunyor agnim ādadhīta
aryamṇo vā etan nakṣatram
yat pūrve phalgunī
aryameti tam āhur yo dadāti
dānakāmā asmai prajā bhavanti
yaḥ kāmayeta bhagī syām iti
sa uttarayoḥ phalgunyor agnim ādadhīta
bhagasya vā etan nakṣatram
yad uttare phalgunī
bhagy eva bhavati
kālakañjā vai nāmāsurā āsan
te suvargāya lokāyāgnim acinvanta
puruṣa iṣṭakām upādadhāt puruṣa iṣṭakām
sa indro brāhmaṇo bruvāṇa iṣṭakām upādhatta
eṣā me citrā nāmeti
te suvargaṃ lokam ā prārohan
sa indra iṣṭakām āvṛhat
te 'vākīryanta
ye 'vākīryanta
ta ūrṇāvabhayo 'bhavan
dvāv udapatatām
tau divyau śvānāv abhavatām
yo bhrātṛvyavānt syāt
sa citrāyām agnim ādadhīta
avakīryaiva bhrātṛvyān
ojo balam indriyaṃ vīryam ātman dhatte
vasantā brāhmaṇo 'gnim ādadhīta
vasanto vai brāhmaṇasyartuḥ
sva evainam ṛtāv ādhāya
brahmavarcasī bhavati
mukhaṃ vā etad ṛtūnām
yad vasantaḥ
yo vasantāgnim ādhatte
mukhya eva bhavati
atho yonimantam evainaṃ prajātam ādhatte
grīṣme rājanya ādadhīta
grīṣmo vai rājanyasyartuḥ
sva evainam ṛtāv ādhāya
indriyāvī bhavati
śaradi vaiśya ādadhīta
śarad vai vaiśyasyartuḥ
sva evainam ṛtāv ādhāya
paśumān bhavati
na pūrvayoḥ phalgunyor agnim ādadhīta
eṣā vai jaghanyā rātriḥ saṃvatsarasya
yat pūrve phalgunī
pṛṣṭita eva saṃvatsarasyāgnim ādhāya
pāpīyān bhavati
uttarayor ādadhīta
eṣā vai prathamā rātriḥ saṃvatsarasya
yad uttare phalgunī
mukhata eva saṃvatsarasyāgnim ādhāya
vasīyān bhavati
atho khalu
yadaivainaṃ yajña upanamet
athādadhīta
saivāsyarddhiḥ
uddhanti
yad evāsyā amedhyam
tad apahanti
apo 'vokṣati śāntyai
sikatā nivapati
etad vā agner vaiśvānarasya rūpam
rūpeṇaiva vaiśvānaram avarunddhe
ūṣān nivapati
puṣṭir vā eṣā prajananam
yad ūṣāḥ
puṣṭyām eva prajanane 'gnim ādhatte
atho saṃjñāna eva
saṃjñānaṃ hy etat paśūnām
yad ūṣāḥ
dyāvāpṛthivī sahāstām
te viyatī abrūtām
astv eva nau saha yajñiyam iti
yad amuṣyā yajñiyam āsīt
tad asyām adadhāt
ta ūṣā abhavan
yad asyā yajñiyam āsīt
tad amuṣyām adadhāt
tad adaś candramasi kṛṣṇam
ūṣān nivapann ado dhyāyet
dyāvāpṛthivyor eva yajñiye 'gnim ādhatte
agnir devebhyo nilāyata
ākhū rūpaṃ kṛtvā
sa pṛthivīṃ prāviśat
sa ūtīḥ kurvāṇaḥ pṛthivīm anu samacarat
tad ākhukarīṣam abhavat
yad ākhukarīṣaṃ saṃbhāro bhavati
yad evāsya tatra nyaktam
tad evāvarunddhe
ūrjaṃ vā etaṃ rasaṃ pṛthivyā upadīkā uddihanti
yad valmīkam
yad valmīkavapā saṃbhāro bhavati
ūrjam eva rasaṃ pṛthivyā avarunddhe
atho śrotram eva
śrotraṃ hy etat pṛthivyāḥ
yad valmīkaḥ
abadhiro bhavati
ya evaṃ veda
prajāpatiḥ prajā asṛjata
tāsām annam upākṣīyata
tābhyaḥ sūdam upa prābhinat
tato vai tāsām annaṃ nākṣīyata
yasya sūdaḥ saṃbhāro bhavati
nāsya gṛhe 'nnaṃ kṣīyate
āpo vā idam agre salilam āsīt
tena prajāpatir aśrāmyat
katham idaṃ syād iti
so 'paśyat puṣkaraparṇaṃ tiṣṭhat
so 'manyata
asti vai tat
yasminn idam adhi tiṣṭhatīti
sa varāho rūpaṃ kṛtvopa nyamajjat
sa pṛthivīm adha ārchat
tasyā upahatyodamajjat
tat puṣkaraparṇe 'prathayat
yad aprathayat
tat pṛthivyai pṛthivitvam
abhūd vā idam iti
tad bhūmyai bhūmitvam
tāṃ diśo 'nu vātaḥ samavahat
tāṃ śarkarābhir adṛṃhat
śaṃ vai no 'bhūd iti
tac charkarāṇāṃ śarkaratvam
yad varāhavihataṃ saṃbhāro bhavati
asyām evāchambaṭkāram agnim ādhatte
śarkarā bhavanti dhṛtyai
atho śaṃtvāya
saretā agnir ādheya ity āhuḥ
āpo varuṇasya patnaya āsan
tā agnir abhyadhyāyat
tāḥ samabhavan
tasya retaḥ parāpatat
taddhiraṇyam abhavat
yaddhiraṇyam upāsyati
saretasam evāgnim ādhatte
puruṣa in nvai svād retaso bībhatsata ity āhuḥ
uttarata upāsyaty abībhatsāyai
atiprayacchati
ārtim evātiprayacchati
agnir devebhyo nilāyata
aśvo rūpaṃ kṛtvā
so 'śvatthe saṃvatsaram atiṣṭhat
tad aśvatthasyāśvatthatvam
yad āśvatthaḥ saṃbhāro bhavati
yad evāsya tatra nyaktam
tad evāvarunddhe
devā vā ūrjaṃ vyabhajanta
tata udumbara udatiṣṭhat
ūrg vā udumbaraḥ
yad audumbaraḥ saṃbhāro bhavati
ūrjam evāvarunddhe
tṛtīyasyām ito divi soma āsīt
taṃ gāyatryāharat
tasya parṇam acchidyata
tat parṇo 'bhavat
tat parṇasya parṇatvam
yasya parṇamayaḥ saṃbhāro bhavati
somapītham evāvarunddhe
devā vai brahmann avadanta
tat parṇa upāśṛṇot
suśravā vai nāma
yat parṇamayaḥ saṃbhāro bhavati
brahmavarcasam evāvarunddhe
prajāpatir agnim asṛjata
so 'bibhet pra mā dhakṣyatīti
taṃ śamyāśamayat
tacchamyai śamitvaṃ
yacchamīmayaḥ saṃbhāro bhavati
śāntyā apradāhāya
agneḥ sṛṣṭasya yataḥ
vikaṅkataṃ bhā ārchat
yad vaikaṅkataḥ saṃbhāro bhavati
bhā evāvarunddhe
sahṛdayo 'gnir ādheya ity āhuḥ
maruto 'dbhir agnim atamayan
tasya tāntasya hṛdayam āchindan
sāśanir abhavat
yad aśanihatasya vṛkṣasya sambhāro bhavati
sahṛdayam evāgnim ādhatte
dvādaśasu vikrāmeṣv agnim ādadhīta
dvādaśa māsāḥ saṃvatsaraḥ
saṃvatsarād evainam avarudhyādhatte
yad dvādaśasu vikrāmeṣv ādadhīta
parimitam avarundhīta
cakṣurnimita ādadhīta
iyad dvādaśa vikrāmā3 iti
parimitaṃ caivāparimitaṃ cāvarunddhe
anṛtaṃ vai vācā vadati
anṛtaṃ manasā dhyāyati
cakṣur vai satyam
adrā3g ity āha
adarśam iti
tat satyam
yaś cakṣurnimite 'gnim ādhatte
satya evainam ādhatte
tasmād āhitāgnir nānṛtaṃ vadet
nāsya brāhmaṇo 'nāśvān gṛhe vaset
satye hy asyāgnir āhitaḥ
āgneyī vai rātriḥ
āgneyāḥ paśavaḥ
aindram ahaḥ
naktaṃ gārhapatyam ādadhāti
paśūn evāvarunddhe
divāhavanīyam
indriyam evāvarunddhe
ardhodite sūrya āhavanīyam ādadhāti
etasmin vai loke prajāpatiḥ prajā asṛjata
prajā eva tad yajamānaḥ sṛjate
atho bhūtaṃ caiva bhaviṣyac cāvarunddhe
iḍā vai mānavī yajñānukāśiny āsīt
sāśṛṇot
asurā agnim ādadhata iti
tad agacchat
ta āhavanīyam agra ādadhata
atha gārhapatyam
athānvāhāryapacanam
sābravīt
pratīcy eṣāṃ śrīr agāt
bhadrā bhūtvā parābhaviṣyantīti
yasyaivam agnir ādhīyate
pratīcy asya śrīr eti
bhadro bhūtvā parābhavati
sāśṛṇot
devā agnim ādadhata iti
tad agacchat
te 'nvāhāryapacanam agra ādadhata
atha gārhapatyam
athāhavanīyam
sābravīt
prācy eṣāṃ śrīr agāt
bhadrā bhūtvā suvargaṃ lokam eṣyanti
prajāṃ tu na vetsyanta iti
yasyaivam agnir ādhīyate
prācy asya śrīr eti
bhadro bhūtvā suvargaṃ lokam eti
prajāṃ tu na vindate
sābravīd iḍā manum
tathā vā ahaṃ tavāgnim ādhāsyāmi
yathā pra prajayā paśubhir mithunair janiṣyase
praty asmiṃl loke sthāsyasi
abhi suvargaṃ lokaṃ jeṣyasīti
gārhapatyam agra ādadhāt
gārhapatyaṃ vā anu prajāḥ paśavaḥ prajāyante
gārhapatyenaivāsmai prajāṃ paśūn prājanayat
athānvāhāryapacanam
tiryaṅṅ iva vā ayaṃ lokaḥ
asminn eva tena loke pratyatiṣṭhat
athāhavanīyam
tenaiva suvargaṃ lokam abhyajayat
yasyaivam agnir ādhīyate
pra prajayā paśubhir mithunair jāyate
praty asmiṃl loke tiṣṭhati
abhi suvargaṃ lokaṃ jayati
yasya vā ayathādevatam agnir ādhīyate
ā devatābhyo vṛścyate
pāpīyān bhavati
yasya yathādevatam
na devatābhya āvṛścyate
bhṛgūṇāṃ tvāṅgirasāṃ vratapate vratenādadhāmīti bhṛgvaṅgirasām ādadhyāt
ādityānāṃ tvā devānāṃ vratapate vratenādadhāmīty anyāsāṃ brāhmaṇīnāṃ prajānām
varuṇasya tvā rājño vratapate vratenādadhāmīti rājñaḥ
indrasya tvendriyeṇa vratapate vratenādadhāmīti rājanyasya
manos tvā grāmaṇyo vratapate vratenādadhāmīti vaiśyasya
ṛbhūṇāṃ tvā devānāṃ vratapate vratenādadhāmīti rathakārasya
yathādevatam agnir ādhīyate
na devatābhya āvṛścyate
vasīyān bhavati
prajāpatir vācaḥ satyam apaśyat
tenāgnim ādhatta
tena vai sa ārdhnot
bhūr bhuvaḥ suvar ity āha
etad vai vācaḥ satyam
ya etenāgnim ādhatte
ṛdhnoty eva
atho satyaprāśūr eva bhavati
atho ya evaṃ vidvān abhicarati
stṛṇuta evainam
bhūr ity āha
prajā eva tad yajamānaḥ sṛjate
bhuva ity āha
asminn eva loke pratitiṣṭhati
suvar ity āha
suvarga eva loke pratitiṣṭhati
tribhir akṣarair gārhapatyam ādadhāti
traya ime lokāḥ
eṣv evainaṃ lokeṣu pratiṣṭhitam ādhatte
sarvaiḥ pañcabhir āhavanīyam
suvargāya vā eṣa lokāyādhīyate
yad āhavanīyaḥ
suvarga evāsmai loke vācaḥ satyaṃ sarvam āpnoti
tribhir gārhapatyam ādadhāti
pañcabhir āhavanīyam
aṣṭau sampadyante
aṣṭākṣarā gāyatrī
gāyatro 'gniḥ
yāvān evāgniḥ
tam ādhatte
prajāpatiḥ prajā asṛjata
tā asmāt sṛṣṭāḥ parācīr āyan
tābhyo jyotir udagṛhṇāt
taṃ jyotiḥ paśyantīḥ prajā abhi samāvartanta
uparīvāgnim udgṛhṇīyād uddharan
jyotir eva paśyantīḥ prajā yajamānam abhi samāvartante
prajāpater akṣy aśvayat
tat parāpatat
tad aśvo 'bhavat
tad aśvasyāśvatvam
eṣa vai prajāpatiḥ
yad agniḥ prājāpatyo 'śvaḥ
yad aśvaṃ purastān nayati
svam eva cakṣuḥ paśyan prajāpatir anūdeti
vajrī vā eṣaḥ
yad aśvaḥ
yad aśvaṃ purastān nayati
jātān eva bhrātṛvyān praṇudate
punar āvartayati
janiṣyamāṇān eva pratinudate
ny āhavanīyo gārhapatyam akāmayata
ni gārhapatya āhavanīyam
tau vibhājaṃ nāśaknot
so 'śvaḥ pūrvavāḍ bhūtvā
prāñcaṃ pūrvam udavahat
tat pūrvavāhaḥ pūrvavāṭtvam
yad aśvaṃ purastān nayati
vibhaktir evainayoḥ sā
atho nānāvīryāv evainau kurute
yad uparyupari śiro haret
prāṇān vicchindyāt
adho'dhaḥ śiro harati
prāṇānāṃ gopīthāya
iyaty agre harati
atheyaty atheyati
traya ime lokāḥ
eṣv evainaṃ lokeṣu pratiṣṭhitam ādhatte
prajāpatir agnim asṛjata
so 'bibhet pra mā dhakṣyatīti
tasya tredhā mahimānaṃ vyauhat
śāntyā apradāhāya
yat tredhāgnir ādhīyate
mahimānam evāsya tad vyūhati
śāntyā apradāhāya
punar āvartayati
mahimānam evāsya saṃdadhāti
paśur vā eṣaḥ
yad aśvaḥ
eṣa rudraḥ
yad agniḥ
yad aśvasya pade 'gnim ādadhyāt
rudrāya paśūn apidadhyāt
apaśur yajamānaḥ syāt
yan nākramayet
anavaruddhā asya paśavaḥ syuḥ
pārśvata ākramayet
yathāhitasyāgner aṅgārā abhyavavarteran
avaruddhā asya paśavo bhavanti
na rudrāyāpidadhāti
trīṇi havīṃṣi nirvapati
virāja eva vikrāntaṃ yajamāno 'nu vikramate
agnaye pavamānāya
agnaye pāvakāya
agnaye śucaye
yad agnaye pavamānāya nirvapati
punāty evainam
yad agnaye pāvakāya
pūta evāsminn annādyaṃ dadhāti
yad agnaye śucaye
brahmavarcasam evāsminn upariṣṭād dadhāti
devāsurāḥ saṃyattā āsan
te devā vijayam upayantaḥ
agnau vāmaṃ vasu saṃnyadadhata
idam u no bhaviṣyati
yadi no jeṣyantīti
tad agnir notsaham aśaknot
tat tredhā vinyadadhāt
paśuṣu tṛtīyam
apsu tṛtīyam
āditye tṛtīyam
tad devā vijitya
punar avārurutsanta
te 'gnaye pavamānāya puroḍāśam aṣṭākapālaṃ niravapan
paśavo vā agniḥ pavamānaḥ
yad eva paśuṣv āsīt
tat tenāvārundhata
te 'gnaye pāvakāya
āpo vā agniḥ pāvakaḥ
yad evāpsv āsīt
tat tenāvārundhata
te 'gnaye śucaye
asau vā ādityo 'gniḥ śuciḥ
yad evāditya āsīt
tat tenāvārundhata
brahmavādino vadanti
tanuvo vāvaitā agnyādheyasya
āgneyo vā aṣṭākapālo 'gnyādheyam iti
yat taṃ nirvapet
naitāni
yathātmā syāt
nāṅgāni
tādṛg eva tat
yad etāni nirvapet
na tam
yathāṅgāni syuḥ
nātmā
tādṛg eva tat
ubhayāni saha nirupyāṇi
yajñasya sātmatvāya
ubhayaṃ vā etasyendriyaṃ vīryam āpyate
yo 'gnim ādhatte
aindrāgnam ekādaśakapālam anu nirvapet
ādityaṃ carum
indrāgnī vai devānām ayātayāmānau
ye eva devate ayātayāmnī
tābhyām evāsmā indriyaṃ vīryam avarunddhe
ādityo bhavati
iyaṃ vā aditiḥ
asyām eva pratitiṣṭhati
dhenvai vā etad retaḥ
yad ājyam
anaḍuhas taṇḍulāḥ
mithunam evāvarunddhe
ghṛte bhavati
yajñasyālūkṣāntatvāya
catvāra ārṣeyāḥ
prāśnanti
diśām eva jyotiṣi juhoti
paśavo vā etāni havīṃṣi
eṣa rudraḥ
yad agniḥ
yat sadya etāni havīṃṣi nirvapet
rudrāya paśūn apidadhyāt
apaśur yajamānaḥ syāt
yan nānunirvapet
anavaruddhā asya paśavaḥ syuḥ
dvādaśasu rātrīṣv anunirvapet
saṃvatsarapratimā vai dvādaśa rātrayaḥ
saṃvatsareṇaivāsmai rudraṃ śamayitvā
paśūn avarunddhe
yad ekamekam etāni havīṃṣi nirvapet
yathā trīṇy āvapanāni pūrayet
tādṛk tat
na prajananam ucchiṃṣet
ekaṃ nirupya
uttare samasyet
tṛtīyam evāsmai lokam ucchiṃṣati prajananāya
taṃ prajayā paśubhir anu prajāyate
atho yajñasyaivaiṣābhikrāntiḥ
rathacakraṃ pravartayati
manuṣyarathenaiva devarathaṃ pratyavarohati
brahmavādino vadanti
hotavyam agnihotrā3ṃ na hotavyā3m iti
yad yajuṣā juhuyāt
ayathāpūrvam āhutī juhuyāt
yan na juhuyāt
agniḥ parābhavet
tūṣṇīm eva hotavyam
yathāpūrvam āhutī juhoti
nāgniḥ parābhavati
agnīdhe dadāti
agnimukhān evartūn prīṇāti
upabarhaṇaṃ dadāti
rūpāṇām avaruddhyai
aśvaṃ brahmaṇe
indriyam evāvarundhe
dhenuṃ hotre
āśiṣa evāvarunddhe
anaḍvāham adhvaryave
vahnir vā anaḍvān
vahnir adhvaryuḥ
vahninaiva vahniyajñasyāvarunddhe
mithunau gāvau dadāti
mithunasyāvaruddhyai
vāso dadāti
sarvadevatyaṃ vai vāsaḥ
sarvā eva devatāḥ prīṇāti
ā dvādaśabhyo dadāti
dvādaśa māsāḥ saṃvatsaraḥ
saṃvatsara eva pratitiṣṭhati
kāmam ūrdhvaṃ deyam
aparimitasyāvaruddhyai
gharmaḥ śiras tad ayam agniḥ
saṃpriyaḥ paśubhir bhuvat
chardis tokāya tanayāya yaccha
vātaḥ prāṇastad ayam agniḥ
saṃpriyaḥ paśubhir bhuvat
svaditaṃ tokāya tanayāya pituṃ paca
prācīm anu pradiśaṃ prehi vidvān
agner agne puro agnir bhaveha
viśvā āśā dīdyāno vibhāhi
ūrjaṃ no dhehi dvipade catuṣpade
arkaś cakṣus tad asau sūryas tad ayam agniḥ
saṃpriyaḥ paśubhir bhuvat
yat te śukra śukraṃ varcaḥ śukrā tanūḥ
śukraṃ jyotir ajasram
tena me dīdihi tena tvādadhe
agnināgne brahmaṇā
ānaśe vyānaśe sarvam āyur vyānaśe
ye te agne śive tanuvau
virāṭ ca svarāṭ ca
te mā viśatāṃ te mā jinvatām
ye te agne śive tanuvau
saṃrāṭ cābhibhūś ca
te mā viśatāṃ te mā jinvatām
ye te agne śive tanuvau
vibhūś ca paribhūś ca
te mā viśatāṃ te mā jinvatām
ye te agne śive tanuvau
prabhvī ca prabhūtiś ca
te mā viśatāṃ te mā jinvatām
yās te agne śivās tanuvaḥ
tābhis tvādadhe
yās te agne ghorās tanuvaḥ
tābhir amuṃ gaccha
ime vā ete lokā agnayaḥ
te yad avyāvṛttā ādhīyeran
śocayeyur yajamānam
gharmaḥ śira iti gārhapatyam ādadhāti
vātaḥ prāṇa ity anvāhāryapacanam
arkaś cakṣur ity āhavanīyam
tenaivainān vyāvartayati
tathā na śocayanti yajamānam
rathantaram abhigāyate gārhapatya ādhīyamāne
rāthantaro vā ayaṃ lokaḥ
asminn evainaṃ loke pratiṣṭhitam ādhatte
vāmadevyam abhigāyata uddhriyamāṇe
antarikṣaṃ vai vāmadevyam
antarikṣa evainaṃ pratiṣṭhitam ādhatte
atho śāntir vai vāmadevyam
śāntam evainaṃ paśavyam uddharate
bṛhad abhigāyata āhavanīya ādhīyamāne
bārhato vā asau lokaḥ
amuṣminn evainaṃ loke pratiṣṭhitam ādhatte
prajāpatir agnim asṛjata
so 'śvo vāro bhūtvā parāṅ ait
taṃ vāravantīyenāvārayata
tad vāravantīyasya vāravantīyatvam
śyaitena śyetī akuruta
tac chyaitasya śyaitatvam
yad vāravantīyam abhigāyate
vārayitvaivainaṃ pratiṣṭhitam ādhatte
śyaitena śyetī kurute
gharmaḥ śira iti gārhapatyam ādadhāti
saśīrṣāṇam evainam ādhatte
upainam uttaro yajño namati
rudro vā eṣaḥ
yad agniḥ
sa ādhīyamāna īśvaro yajamānasya paśūn hiṃsitoḥ
saṃpriyaḥ paśubhir bhuvad ity āha
paśubhir evainaṃ saṃpriyaṃ karoti
paśūnām ahiṃsāyai
chardis tokāya tanayāya yacchety āha
āśiṣam evaitām āśāste
vātaḥ prāṇa ity anvāhāryapacanam
saprāṇam evainam ādhatte
svaditaṃ tokāya tanayāya pituṃ pacety āha
annam evāsmai svadayati
prācīm anu pradiśaṃ prehi vidvān ity āha
vibhaktir evainayoḥ sā
atho nānāvīryāv evainau kurute
ūrjaṃ no dhehi dvipade catuṣpada ity āha
āśiṣam evaitām āśāste
arkaś cakṣur ity āhavanīyam
arko vai devānām annam
annam evāvarundhe
tena me dīdihīty āha
samindha evainam
ānaśe vyānaśa iti trir udiṅgayati
traya ime lokāḥ
eṣv evainaṃ lokeṣu pratiṣṭhitam ādhatte
tat tathā na kāryam
vīṅgitam apratiṣṭhitam ādadhīta
uddhṛtyaivādhāyābhimantryaḥ
avīṅgitam evainaṃ pratiṣṭhitam ādhatte
virāṭ ca svarāṭ ca yās te agne śivās tanuvas tābhis tvādadha ity āha
etā vā agneḥ śivās tanuvaḥ
tābhir evainaṃ samardhayati
yās te agne ghorās tanuvas tābhir amuṃ gaccheti brūyād yaṃ dviṣyāt
tābhir evainaṃ parābhāvayati
śamīgarbhād agniṃ manthati
eṣā vā agner yajñiyā tanūḥ
tām evāsmai janayati
aditiḥ putrakāmā
sādhyebhyo devebhyo brahmaudanam apacat
tasyā uccheṣaṇam adaduḥ
tat prāśnāt
sā reto 'dhatta
tasyai dhātā cāryamā cājāyetām
sā dvitīyam apacat
tasyā uccheṣaṇam adaduḥ
tat prāśnāt
sā reto 'dhatta
tasyai mitraś ca varuṇaś cājāyetām
sā tṛtīyam apacat
tasyā uccheṣaṇam adaduḥ
tat prāśnāt
sā reto 'dhatta
tasyā aṃśaś ca bhagaś cājāyetām
sā caturtham apacat
tasyā uccheṣaṇam adaduḥ
tat prāśnāt
sā reto 'dhatta
tasyā indraś ca vivasvāṃś cājāyetām
brahmaudanaṃ pacati
reta eva tad dadhāti
prāśnanti brāhmaṇā odanam
yad ājyam ucchiṣyate
tena samidho 'bhyajyādadhāti
uccheṣaṇād vā aditī reto 'dhatta
uccheṣaṇād eva tad reto dhatte
asthi vā etat
yat samidhaḥ
etad retaḥ
yad ājyam
yad ājyena samidho 'bhyajyādadhāti
asthy eva tad retasi dadhāti
tisra ādadhāti mithunatvāya
iyatīr bhavanti
prajāpatinā yajñamukhena saṃmitāḥ
iyatīr bhavanti
yajñaparuṣā saṃmitāḥ
iyatīr bhavanti
etāvad vai puruṣe vīryam
vīryasaṃmitāḥ
ārdrā bhavanti
ārdram iva hi retaḥ sicyate
citriyasyāśvatthasyādadhāti
citram eva bhavati
ghṛtavatībhir ādadhāti
etad vā agneḥ priyaṃ dhāma
yad ghṛtam
priyeṇaivainaṃ dhāmnā samardhayati
atho tejasā
gāyatrībhir brāhmaṇasyādadhyāt
gāyatracchandā vai brāhmaṇaḥ
svasya chandasaḥ pratyayanastvāya
triṣṭubbhī rājanyasya
triṣṭupchandā vai rājanyaḥ
svasya chandasaḥ pratyayanastvāya
jagatībhir vaiśyasya
jagatīchandā vai vaiśyaḥ
svasya chandasaḥ pratyayanastvāya
taṃ saṃvatsaraṃ gopāyet
saṃvatsaraṃ hi reto hitaṃ vardhate
yady enaṃ saṃvatsare nopanamet
samidhaḥ punar ādadhyāt
reta eva taddhitaṃ vardhamānam eti
na māṃsam aśnīyāt
na striyam upeyāt
yan māṃsam aśnīyāt
yat striyam upeyāt
nirvīryaḥ syāt
nainam agnir upanamet
śva ādhāsyamāno brahmaudanaṃ pacati
ādityā vā ita uttamāḥ suvargaṃ lokam āyan
te vā ito yantaṃ pratinudante
ete khalu vāvādityāḥ
yad brāhmaṇāḥ
tair eva saṃtvaṃ gacchati
nainaṃ pratinudante
brahmavādino vadanti
kvāsaḥ
agniḥ kāryaḥ
yo 'smai prajāṃ paśūn prajanayatīti
śalkais tāṃ rātrim agnim indhīta
tasminn upavyuṣam araṇī niṣṭapet
yatharṣabhāya vāśitā nyāvicchāyati
tādṛg eva tat
apodūhya bhasmāgniṃ manthati
saiva sāgneḥ saṃtatiḥ
taṃ mathitvā prāñcam uddharati
saṃvatsaram eva tad reto hitaṃ prajanayati
anāhitas tasyāgnir ity āhuḥ
yaḥ samidho 'nādhāyāgnim ādhatta iti
tāḥ saṃvatsare purastād ādadhyāt
saṃvatsarād evainam avarudhyādhatte
yadi saṃvatsare nādadhyāt
dvādaśyāṃ purastād ādadhyāt saṃvatsarapratimā vai dvādaśa rātrayaḥ
saṃvatsaram evāsyāhitā bhavanti
yadi dvādaśyāṃ nādadhyāt
tryahe purastād ādadhyāt
āhitā evāsya bhavanti
prajāpatiḥ prajā asṛjata
sa riricāno 'manyata
sa tapo 'tapyata
sa ātman vīryam apaśyat
tad avardhata
tad asmāt sahasordhvam asṛjyata
sā virāḍ abhavat
tāṃ devāsurā vyagṛhṇata
so 'bravīt prajāpatiḥ
mama vā eṣā
dohā eva yuṣmākam iti
sā tataḥ prācy udakrāmat
tat prajāpatiḥ paryagṛhṇāt
atharva pituṃ me gopāyeti
sā dvitīyam udakrāmat
tat prajāpatiḥ paryagṛhṇāt
narya prajāṃ me gopāyeti
sā tṛtīyam udakrāmat
tat prajāpatiḥ paryagṛhṇāt
śaṃsya paśūn me gopāyeti
sā caturtham udakrāmat
tat prajāpatiḥ paryagṛhṇāt
sapratha sabhāṃ me gopāyeti
sā pañcamam udakrāmat
tat prajāpatiḥ paryagṛhṇāt
ahe budhniya mantraṃ me gopāyeti
agnīn vāva sā tān vyakramata
tān prajāpatiḥ paryagṛhṇāt
atho paṅktim eva
paṅktir vā eṣā brāhmaṇe praviṣṭā
tām ātmano 'dhi nirmimīte
yad agnir ādhīyate
tasmād etāvanto 'gnaya ādhīyante
pāṅktaṃ vā idaṃ sarvam
pāṅktenaiva pāṅktaṃ spṛṇoti
atharva pituṃ me gopāyety āha
annam evaitena spṛṇoti
narya prajāṃ me gopāyety āha
prajām evaitena spṛṇoti
śaṃsya paśūn me gopāyety āha
paśūn evaitena spṛṇoti
sapratha sabhāṃ me gopāyety āha
sabhām evaitenendriyaṃ spṛṇoti
ahe budhniya mantraṃ me gopāyety āha
mantram evaitena śriyaṃ spṛṇoti
yad anvāhāryapacane 'nvāhāryaṃ pacanti
tena so 'syābhīṣṭaḥ prītaḥ
yad gārhapatya ājyam adhiśrayanti saṃpatnīr yājayanti
tena so 'syābhīṣṭaḥ prītaḥ
yad āhavanīye juhvati
tena so 'syābhīṣṭaḥ prītaḥ
yat sabhāyāṃ vijayante
tena so 'syābhīṣṭaḥ prītaḥ
yad āvasathe 'nnaṃ haranti
tena so 'syābhīṣṭaḥ prītaḥ
tathāsya sarve prītā abhīṣṭā ādhīyante
pravasatham eṣyann evam upatiṣṭhetaikamekam
yathā brāhmaṇāya gṛhe vāsine paridāya gṛhān eti
tādṛg eva tat
punar āgatyopatiṣṭhate
sābhāgeyam evaiṣāṃ tat
sā tata ūrdhvārohat
sā rohiṇy abhavat
tad rohiṇyai rohiṇitvam
rohiṇyām agnim ādadhīta
sva evainaṃ yonau pratiṣṭhitam ādhatte
ṛdhnoty enena
uddhanyamānam asyā amedhyam
apa pāpmānaṃ yajamānasya hantu
śivā naḥ santu pradiśaś catasraḥ
śaṃ no mātā pṛthivī tokasātā
śaṃ no devīr abhiṣṭaye
āpo bhavantu pītaye
śaṃ yor abhi sravantu naḥ
vaiśvānarasya rūpam
pṛthivyāṃ parisrasā
syonam āviśantu naḥ
yad idaṃ divo yad adaḥ pṛthivyāḥ
saṃjajñāne rodasī saṃbabhūvatuḥ
ūṣān kṛṣṇam avatu kṛṣṇam ūṣāḥ
ihobhayor yajñiyam āgamiṣṭhāḥ
ūtīḥ kurvāṇo yat pṛthivīm acaraḥ
guhākāram ākhurūpaṃ pratītya
tat te nyaktam iha saṃbharantaḥ
śataṃ jīvema śaradaḥ savīrāḥ
ūrjaṃ pṛthivyā rasam ābharantaḥ
śataṃ jīvema śaradaḥ purūcīḥ
vamrībhir anuvittaṃ guhāsu
śrotraṃ ta urvy abadhirā bhavāmaḥ
prajāpatisṛṣṭānāṃ prajānām
kṣudho 'pahatyai suvitaṃ no astu
upaprabhinnam iṣam ūrjaṃ prajābhyaḥ
sūdaṃ gṛhebhyo rasam ābharāmi
yasya rūpaṃ bibhrad imām avindat
guhā praviṣṭāṃ sarirasya madhye
tasyedaṃ vihatam ābharantaḥ
acchambaṭkāram asyāṃ vidhema
yat paryapaśyat sarirasya madhye
urvīm apaśyaj jagataḥ pratiṣṭhām
tat puṣkarasyāyatanāddhi jātam
parṇaṃ pṛthivyāḥ prathanaṃ harāmi
yābhir adṛṃhaj jagataḥ pratiṣṭhām
urvīm imāṃ viśvajanasya bhartrīm
tā naḥ śivāḥ śarkarāḥ santu sarvāḥ
agne retaś candraṃ hiraṇyam
adbhyaḥ sambhūtam amṛtaṃ prajāsu
tat saṃbharann uttarato nidhāya
atiprayacchan duritiṃ tareyam
aśvo rūpaṃ kṛtvā yad aśvatthe 'tiṣṭhaḥ
saṃvatsaraṃ devebhyo nilāya
tat te nyaktam iha saṃbharantaḥ
śataṃ jīvema śaradaḥ savīrāḥ
ūrjaḥ pṛthivyā adhyutthito 'si
vanaspate śatavalśo viroha
tvayā vayam iṣam ūrjaṃ madantaḥ
rāyaspoṣeṇa sam iṣā madema
gāyatriyā hriyamāṇasya yat te
parṇam apatat tṛtīyasyai divo 'dhi
so 'yaṃ parṇaḥ somaparṇāddhi jātaḥ
tato harāmi somapīthasyāvaruddhyai
devānāṃ brahmavādaṃ vadatāṃ yat
upāśṛṇoḥ suśravā vai śruto 'si
tato mām āviśatu brahmavarcasam
tat saṃbharaṃs tad avarundhīya sākṣāt
yayā te sṛṣṭasyāgneḥ
hetim aśamayat prajāpatiḥ
tām imām apradāhāya
śamīṃ śāntyai harāmy aham
yat te sṛṣṭasya yataḥ
vikaṅkataṃ bhā ārchaj jātavedaḥ
tayā bhāsā saṃmitaḥ
uruṃ no lokam anuprabhāhi
yat te tāntasya hṛdayam ācchindañ jātavedaḥ
maruto 'dbhis tamayitvā
etat te tad aśaneḥ saṃbharāmi
sātmā agne sahṛdayo bhaveha
citriyād aśvatthāt saṃbhṛtā bṛhatyaḥ
śarīram abhi saṃskṛtāḥ stha
prajāpatinā yajñamukhena saṃmitāḥ
tisras trivṛdbhir mithunāḥ prajātyai
aśvatthāddhavyavāhāddhi jātām
agnes tanūṃ yajñiyāṃ saṃbharāmi
śāntayoniṃ śamīgarbham
agnaye prajanayitave
yo aśvatthaḥ śamīgarbhaḥ
āruroha tve sacā
taṃ te harāmi brahmaṇā
yajñiyaiḥ ketubhiḥ saha
yaṃ tvā samabharañ jātavedaḥ
yathāśarīraṃ bhūteṣu nyaktam
sa saṃbhṛtaḥ sīda śivaḥ prajābhyaḥ
uruṃ no lokam anuneṣi vidvān
pravedhase kavaye medhyāya
vaco vandāru vṛṣabhāya vṛṣṇe
yato bhayam abhayaṃ tan no astu
ava devān yaje heḍyān
samidhāgniṃ duvasyata
ghṛtair bodhayatātithim
āsmin havyā juhotana
upa tvāgne haviṣmatīḥ
ghṛtācīr yantu haryata
juṣasva samidho mama
taṃ tvā samidbhir aṅgiraḥ
ghṛtena vardhayāmasi
bṛhacchocā yaviṣṭhya
samidhyamānaḥ prathamo nu dharmaḥ
samaktubhir ajyate viśvavāraḥ
śociṣkeśo ghṛtanirṇik pāvakaḥ
suyajño agnir yajathāya devān
ghṛtayonir agniḥ
ghṛtaiḥ samiddho ghṛtam asyānnam
ghṛtapruṣas tvā sarito vahanti
ghṛtaṃ piban suyajā yakṣi devān
āyurdā agne haviṣo juṣāṇaḥ
ghṛtapratīko ghṛtayonir edhi
ghṛtaṃ pītvā madhu cāru gavyam
piteva putram abhirakṣatād imam
tvām agne samidhānaṃ yaviṣṭha
devā dūtaṃ cakrire havyavāham
urujrayasaṃ ghṛtayonim āhutam
tveṣaṃ cakṣur dadhire codayanvati
tvām agne pradiva āhutaṃ ghṛtena
sumnāyavaḥ suṣamidhā samīdhire
sa vāvṛdhāna oṣadhībhir ukṣitaḥ
uru jrayāṃsi pārthivā vitiṣṭhase
ghṛtapratīkaṃ ca ṛtasya dhūrṣadam
agniṃ mitraṃ na samidhāna ṛñjate
indhāno akro vidatheṣu dīdyat
śukravarṇām ud u no yaṃsate dhiyam
prajā agne saṃvāsaya
āśāś ca paśubhiḥ saha
rāṣṭrāṇy asmā ādhehi
yāny āsan savituḥ save
mahī viśpatnī sadane ṛtasya
arvācī etaṃ dharuṇe rayīṇām
antarvatnī janyaṃ jātavedasam
adhvarāṇāṃ janayathaḥ purogām
ārohataṃ daśataṃ śakvarīr mama
ṛtenāgna āyuṣā varcasā saha
jyog jīvanta uttarām uttarāṃ samām
darśam ahaṃ pūrṇamāsaṃ yajñaṃ yathā yajai
ṛtviyavatī stho agniretasau
garbhaṃ dadhāthāṃ te vām ahaṃ dade
tat satyaṃ yad vīraṃ bibhṛthaḥ
vīraṃ janayiṣyathaḥ
te mat prātaḥ prajaniṣyethe
te mā prajāte prajanayiṣyathaḥ
prajayā paśubhir brahmavarcasena suvarge loke
anṛtāt satyam upaimi
mānuṣād daivyam upaimi
daivīṃ vācaṃ yacchāmi
śalkair agnim indhānaḥ
ubhau lokau sanemaham
ubhayor lokayor ṛddhvā
ati mṛtyuṃ tarāmy aham
jātavedo bhuvanasya retaḥ
iha siñca tapaso yaj janiṣyate
agnim aśvatthād adhi havyavāham
śamīgarbhāj janayan yo mayobhūḥ
ayaṃ te yonir ṛtviyaḥ
yato jāto arocathāḥ
taṃ jānann agna āroha
athā no vardhayā rayim
apeta vīta vi ca sarpatātaḥ
ye 'tra stha purāṇā ye ca nūtanāḥ
adād idaṃ yamo 'vasānaṃ pṛthivyāḥ
akrann imaṃ pitaro lokam asmai
agner bhasmāsy agneḥ purīṣam asi
saṃjñānam asi kāmadharaṇam
mayi te kāmadharaṇaṃ bhūyāt
saṃ vaḥ sṛjāmi hṛdayāni
saṃsṛṣṭaṃ mano astu vaḥ
saṃsṛṣṭaḥ prāṇo astu vaḥ
saṃ yā vaḥ priyās tanuvaḥ
saṃ priyā hṛdayāni vaḥ
ātmā vo astu saṃpriyaḥ
saṃpriyās tanuvo mama
kalpetāṃ dyāvāpṛthivī
kalpantām āpa oṣadhīḥ
kalpantām agnayaḥ pṛthak
mama jyaiṣṭhyāya savratāḥ
ye 'gnayaḥ samanasaḥ
antarā dyāvāpṛthivī
vāsantikāv ṛtū abhi kalpamānāḥ
indram iva devā abhi saṃviśantu
divas tvā vīryeṇa
pṛthivyai mahimnā
antarikṣasya poṣeṇa
sarvapaśum ādadhe
ajījanann amṛtaṃ martyāsaḥ
asremāṇaṃ taraṇiṃ vīḍujambham
daśa svasāro agruvaḥ samīcīḥ
pumāṃsaṃ jātam abhi saṃrabhantām
prajāpates tvā prāṇenābhi prāṇimi
pūṣṇaḥ poṣeṇa mahyam
dīrghāyutvāya śataśāradāya
śataṃ śaradbhya āyuṣe varcase
jīvātvai puṇyāya
ahaṃ tvad asmi mad asi tvam etat
mamāsi yonis tava yonir asmi
mamaiva san vaha havyāny agne
putraḥ pitre lokakṛj jātavedaḥ
prāṇe tvāmṛtam ādadhāmi
annādam annādyāya
goptāraṃ guptyai
sugārhapatyo vidahann arātīḥ
uṣasaḥ śreyasīś śreyasīr dadhat
agne sapatnāṁ apabādhamānaḥ
rāyaspoṣam iṣam ūrjam asmāsu dhehi
imā u mām upatiṣṭhantu rāyaḥ
ābhiḥ prajābhir iha saṃvaseya
iho iḍā tiṣṭhatu viśvarūpī
madhye vasor dīdihi jātavedaḥ
ojase balāya tvodyacche
vṛṣaṇe śuṣmāyāyuṣe varcase
sapatnatūr asi vṛtratūḥ
yas te deveṣu mahimā suvargaḥ
yas ta ātmā paśuṣu praviṣṭaḥ
puṣṭir yā te manuṣyeṣu paprathe
tayā no agne juṣamāṇa ehi
divaḥ pṛthivyāḥ pary antarikṣāt
vātāt paśubhyo adhy oṣadhībhyaḥ
yatra yatra jātavedaḥ saṃbabhūtha
tato no agne juṣamāṇa ehi
prācīm anu pradiśaṃ prehi vidvān
agner agne puro agnir bhaveha
viśvā āśā dīdyāno vibhāhi
ūrjaṃ no dhehi dvipade catuṣpade
anv agnir uṣasām agram akhyat
anv ahāni prathamo jātavedāḥ
anu sūryasya purutrā ca raśmīn
anu dyāvāpṛthivī ātatāna
vikramasva mahāṁ asi
vediṣan mānuṣebhyaḥ
triṣu lokeṣu jāgṛhi
yad idaṃ divo yad adaḥ pṛthivyāḥ
saṃvidāne rodasī saṃbabhūvatuḥ
tayoḥ pṛṣṭhe sīdatu jātavedāḥ
śaṃbhūḥ prajābhyas tanuve syonaḥ
prāṇaṃ tvāmṛta ādadhāmi
annādam annādyāya
goptāraṃ guptyai
yat te śukra śukraṃ varcaḥ śukrā tanūḥ
śukraṃ jyotir ajasram
tena me dīdihi tena tvādadhe
agnināgne brahmaṇā
ānaśe vyānaśe sarvam āyur vyānaśe
narya prajāṃ me gopāya
amṛtatvāya jīvase
jātāṃ janiṣyamāṇāṃ ca
amṛte satye pratiṣṭhitām
atharva pituṃ me gopāya
rasam annam ihāyuṣe
adabdhāyo 'śītatano
aviṣaṃ naḥ pituṃ kṛṇu
śaṃsya paśūn me gopāya
dvipādo ye catuṣpadaḥ
aṣṭāśaphāś ca ya ihāgne
ye caikaśaphā āśugāḥ
sapratha sabhāṃ me gopāya
ye ca sabhyāḥ sabhāsadaḥ
tān indriyāvataḥ kuru
sarvam āyur upāsatām
ahe budhniya mantraṃ me gopāya
yam ṛṣayas trayividā viduḥ
ṛcaḥ sāmāni yajūṃṣi
sā hi śrīr amṛtā satām
catuḥśikhaṇḍā yuvatiḥ supeśāḥ
ghṛtapratīkā bhuvanasya madhye
marmṛjyamānā mahate saubhagāya
mahyaṃ dhukṣva yajamānāya kāmān
ihaiva san tatra sato vo agnayaḥ
prāṇena vācā manasā bibharmi
tiro mā santam āyur mā prahāsīt
jyotiṣā vo vaiśvānareṇopatiṣṭhe
pañcadhāgnīn vyakrāmat
virāṭ sṛṣṭā prajāpateḥ
ūrdhvāroha drohiṇī
yonir agneḥ pratiṣṭhitiḥ
navaitāny ahāni bhavanti
nava vai suvargā lokāḥ
yad etāny ahāny upayanti
navasv eva tat suvargeṣu lokeṣu satriṇaḥ pratitiṣṭhanto yanti
agniṣṭomāḥ paraḥsāmānaḥ kāryā ity āhuḥ
agniṣṭomasaṃmitaḥ suvargo loka iti
dvādaśāgniṣṭomasya stotrāṇi
dvādaśa māsāḥ saṃvatsaraḥ
tat tan na sūrkṣyam
ukthyā eva saptadaśāḥ paraḥsāmānaḥ kāryāḥ
paśavo vā ukthāni
paśūnām avaruddhyai
viśvajidabhijitāv agniṣṭomau
ukthyāḥ saptadaśāḥ paraḥsāmānaḥ
te saṃstutā virājam abhisaṃpadyante
dve carcāv atiricyete
ekayā gaur atiriktaḥ
ekayāyurūnaḥ
suvargo vai loko jyotiḥ
ūrg virāṭ
suvargam eva tena lokam abhijayanti
yat paraṃ rāthantaram
tat prathame 'han kāryam
bṛhad dvitīye
vairūpaṃ tṛtīye
vairājaṃ caturthe
śākvaraṃ pañcame
raivataṃ ṣaṣṭhe
tad u pṛṣṭhebhyo nayanti
saṃtataya ete grahā gṛhyante
atigrāhyāḥ paraḥsāmasu
imān evaitair lokān saṃtanvanti
mithunā ete grahā gṛhyante
atigrāhyāḥ paraḥsāmasu
mithunam eva tair yajamānā avarundhate
bṛhat pṛṣṭhaṃ bhavati
bṛhad vai suvargo lokaḥ
bṛhataiva suvargaṃ lokaṃ yanti
trayastriṃśi nāma sāma
mādhyandine pavamāne bhavati
trayastriṃśad vai devatāḥ
devatā evāvarundhate
ye vā itaḥ parāñcaṃ saṃvatsaram upayanti
na hainaṃ te svasti samaśnuvate
atha ye 'muto 'rvāñcam upayanti
te hainaṃ svasti samaśnuvate
etad vā amuto 'rvāñcam upayanti
yad evam
yo ha khalu vāva prajāpatiḥ
sa uvevendraḥ
tad u devebhyo nayanti
saṃtatir vā ete grahāḥ
yat paraḥsāmānaḥ
viṣūvān divākīrtyam
yathā śālāyai pakṣasī
evaṃ saṃvatsarasya pakṣasī
yad ete na gṛhyeran
viṣūcī saṃvatsarasya pakṣasī vyavasraṃseyātām
ārtim ārcheyuḥ
yad ete gṛhyante
yathā śālāyai pakṣasī madhyamaṃ vaṃśam abhi samāyacchati
evaṃ saṃvatsarasya pakṣasī divākīrtyam abhi saṃtanvanti
nārtim ārchanti
ekaviṃśam ahar bhavati
śukrāgrā grahā gṛhyante
pratyuttabdhyai sayatvāya
saurya etad ahaḥ paśur ālabhyate
sauryo 'tigrāhyo gṛhyate
ahar eva rūpeṇa samardhayanti
atho ahna evaiṣa balir hriyate
saptaitad ahar atigrāhyā gṛhyante
sapta vai śīrṣaṇyāḥ prāṇāḥ
asāv ādityaḥ śiraḥ prajānām
śīrṣann eva prajānāṃ prāṇān dadhāti
tasmāt sapta śīrṣan prāṇāḥ
indro vṛtraṃ hatvā
asurān parābhāvya
sa imāṃl lokān abhyajayat
tasyāsau loko 'nabhijita āsīt
taṃ viśvakarmā bhūtvābhyajayat
yad vaiśvakarmaṇo gṛhyate
suvargasya lokasyābhijityai
pra vā ete 'smāl lokāc cyavante
ye vaiśvakarmaṇaṃ gṛhṇate
ādityaḥ śvo gṛhyate
iyaṃ vā aditiḥ
asyām eva pratitiṣṭhanti
anyonyo gṛhyete
viśvāny evānyena karmāṇi kurvāṇā yanti
asyām anyena pratitiṣṭhanti
tāv āparārdhāt saṃvatsarasyānyonyo gṛhyete
tāv ubhau saha mahāvrate gṛhyete
yajñasyaivāntaṃ gatvā
ubhayor lokayoḥ pratitiṣṭhanti
arkyam ukthaṃ bhavati
annādyasyāvaruddhyai
ekaviṃśa eṣa bhavati
etena vai devā ekaviṃśena
ādityam ita uttamaṃ suvargaṃ lokam ārohayan
sa vā eṣa ita ekaviṃśaḥ
tasya daśāvastād ahāni
daśa parastāt
sa vā eṣa virājy ubhayataḥ pratiṣṭhitaḥ
virāji hi vā eṣa ubhayataḥ pratiṣṭhitaḥ
tasmād antaremau lokau yan
sarveṣu suvargeṣu lokeṣv abhitapann eti
devā vā ādityasya suvargasya lokasya
parāco 'tipādād abibhayuḥ
taṃ chandobhir adṛṃhan dhṛtyai
devā vā ādityasya suvargasya lokasya
avāco 'vapādād abibhayuḥ
taṃ pañcabhī raśmibhir udavayan
tasmād ekaviṃśe 'han pañca divākīrtyāni kriyante
raśmayo vai divākīrtyāni
ye gāyatre
te gāyatrīṣūttarayoḥ pavamānayoḥ
mahādivākīrtyaṃ hotuḥ pṛṣṭham
vikarṇaṃ brahmasāma
bhāso 'gniṣṭomaḥ
athaitāni parāṇi
parair vai devā ādityaṃ suvargaṃ lokam apārayan
yad apārayan
tat parāṇāṃ paratvam
pārayanty enaṃ parāṇi
ya evaṃ veda
athaitāni sparāṇi
sparairvai devā ādityaṃ suvargaṃ lokam aspārayan
yad aspārayan
tat sparāṇāṃ sparatvam
spārayanty enaṃ sparāṇi
ya evaṃ veda
apratiṣṭhāṃ vā ete gacchanti
yeṣāṃ saṃvatsare 'nāpte 'tha
ekādaśiny āpyate
vaiṣṇavaṃ vāmanam ālabhante
yajño vai viṣṇuḥ
yajñam evālabhante pratiṣṭhityai
aindrāgnam ālabhante
indrāgnī vai devānām ayātayāmānau
ye eva devate ayātayāmnī
te evālabhante
vaiśvadevam ālabhante
devatā evāvarundhate
dyāvāpṛthivyāṃ dhenum ālabhante
dyāvāpṛthivyor eva pratitiṣṭhanti
vāyavyaṃ vatsam ālabhante
vāyur evaibhyo yathāyatanād devatā avarundhe
ādityām aviṃ vaśām ālabhante
iyaṃ vā aditiḥ
asyām eva pratitiṣṭhanti
maitrāvaruṇīm ālabhante
mitreṇaiva yajñasya sviṣṭaṃ śamayanti
varuṇena duriṣṭam
prājāpatyaṃ tūparaṃ mahāvrata ālabhante
prājāpatyo 'tigrāhyo gṛhyate
ahar eva rūpeṇa samardhayanti
atho ahna evaiṣa balir hriyate
āgneyam ālabhante prati prajñātyai
ajapetvān vā ete pūrvair māsair avarundhate
yad ete gavyāḥ paśava ālabhyante
ubhayeṣāṃ paśūnām avaruddhyai
yad atiriktām ekādaśinīm ālabheran
apriyaṃ bhrātṛvyam abhyatiricyeta
yad dvaudvau paśū samasyeyuḥ
kanīya āyuḥ kurvīran
yad ete brāhmaṇavantaḥ paśava ālabhyante
nāpriyaṃ bhrātṛvyam abhyatiricyate
na kanīya āyuḥ kurvate
prajāpatiḥ prajāḥ sṛṣṭvā vṛtto 'śayat
taṃ devā bhūtānāṃ rasaṃ tejaḥ saṃbhṛtya
tenainam abhiṣajyan
mahān avavarttīti
tan mahāvratasya mahāvratatvam
mahad vratam iti
tan mahāvratasya mahāvratatvam
mahato vratam iti
tan mahāvratasya mahāvratatvam
pañcaviṃśaḥ stomo bhavati
caturviṃśatyardhamāsaḥ saṃvatsaraḥ
yad vā etasmin saṃvatsare 'dhi prājāyata
tad annaṃ pañcaviṃśam abhavat
madhyataḥ kriyate
madhyato hy annam aśitaṃ dhinoti
atho madhyata eva prajānām ūrg dhīyate
atha yad vā idam antataḥ kriyate
tasmād udante prajāḥ samedhante
antataḥ kriyate prajananāyaiva
trivṛc chiro bhavati
tredhā vihitaṃ hi śiraḥ
loma chavīr asthi
parācā stuvanti
tasmāt tat sadṛg eva
na medyato 'numedyati
na kṛśyato 'nukṛśyati
pañcadaśo 'nyaḥ pakṣo bhavati
saptadaśo 'nyaḥ
tasmād vayāṃsy anyataram ardham abhi paryāvartante
anyatarato hi tad garīyaḥ kriyate
pañcaviṃśa ātmā bhavati
tasmān madhyataḥ paśavo variṣṭhāḥ
ekaviṃśaṃ puccham
dvipadāsu stuvanti pratiṣṭhityai
sarveṇa saha stuvanti
sarveṇa hy ātmanātmanvī
sahotpatanti
ekaikām ucchiṃṣanti
ātman hy aṅgāni baddhāni
na vā etena sarvaḥ puruṣaḥ
yad ita ito lomāni dato nakhān
parimādaḥ kriyante
tāny eva tena pratyupyante
audumbaras talpo bhavati
ūrg vā annam udumbaraḥ
ūrja evānnādyasyāvaruddhyai
yasya talpasadyam anabhijitaṃ syāt
sa devānāṃ sāmyakṣe
talpasadyam abhijayānīti talpam āruhyodgāyet
talpasadyam evābhijayati
yasya talpasadyam abhijitaṃ syāt
sa devānāṃ sāmyakṣe
talpasadyaṃ mā parājeṣīti talpam āruhyodgāyet
na talpasadyaṃ parājayate
pleṅkhe śaṃsati
maho vai pleṅkhaḥ
mahasa evānnādyasyāvaruddhyai
devāsurāḥ saṃyattā āsan
ta āditye vyāyacchanta
taṃ devāḥ samajayan
brāhmaṇaś ca śūdraś ca carmakarte vyāyacchete
daivyo vai varṇo brāhmaṇaḥ
asuryaḥ śūdraḥ
ime 'rātsur ime subhūtam akrann ity anyataro brūyāt
ima udvāsīkāriṇa ime durbhūtam akrann ity anyataraḥ
yad evaiṣāṃ sukṛtaṃ yā rāddhiḥ
tad anyataro 'bhiśrīṇāti
yad evaiṣāṃ duṣkṛtaṃ yā rāddhiḥ
tad anyataro 'pahanti
brāhmaṇaḥ saṃjayati
amum evādityaṃ bhrātṛvyasya saṃvindante
aṅgirasaḥ vai sattram āsata
teṣām pṛśniḥ gharma duh āsīt
sā ṛjīṣeṇa ajīvat
te abruvan kasmai nu sattram āsmahe ye asyāḥ oṣadhīḥ na janayāmaḥ iti
te divaḥ vṛṣṭim asṛjanta
yāvantaḥ stokāḥ avāpadyanta tāvatīḥ oṣadhayaḥ ajāyanta
tāḥ jātāḥ pitaraḥ viṣeṇa alimpan
tāsām jagdhvā ruṣyantī ait
te abruvan kaḥ idam ittham akaḥ iti
vayam bhāgadheyam icchamānāḥ iti pitaraḥ abruvan
kim vaḥ bhāgadheyam iti
agnihotre eva naḥ api astu iti abruvan
tebhyaḥ etat bhāgadheyam prāyacchan
yat hutvā nimārṣṭi
tatas vai te oṣadhīḥ asvadayan
yaḥ evam veda svadante asmai oṣadhayaḥ
te vatsam upāvāsṛjan
idam naḥ havyam pradāpaya iti
saḥ abravīt varam vṛṇai daśa mā rātrīḥ jātam na dohan ā saṃgavam mātrā saha carāṇi iti
tasmāt vatsam jātam daśa rātrīḥ na duhanti
ā saṃgavam mātrā saha carati
vārevṛtam hi asya
tasmāt vatsam saṃsṛṣṭa dhayam rudraḥ ghātukaḥ
ati hi saṃdhām dhayati
prajāpatiḥ agnim asṛjata
tam prajāḥ anu asṛjyanta
tam a bhāgaḥ upāsta
saḥ asya prajābhiḥ apākrāmat
tam avarurutsamānaḥ anvait
tam avarundhan na aśaknot
sa tapaḥ atapyata
saḥ agniḥ upāramata atāpi vai sya prajāpatiḥ iti
tat ghṛtam abhavat
tasmāt yasya dakṣiṇatas keśāḥ unmṛṣṭāḥ tām jyeṣṭhalakṣmī prājāpatyā iti āhuḥ
yat rarāṭāt udamṛṣṭa tasmāt rarāṭe keśāḥ na santi
tat agnau prāgṛhṇāt
tat vyacikitsat
juhavāni mā hauṣam iti
tat vicikitsāyai janma
yaḥ evam vidvān vicikitsati vasīyaḥ eva cetayate
tam vāc abhyavadat juhudhi iti
saḥ abravīt kaḥ tvam asi iti
svā eva te vāc iti abravīt
saḥ ajuhot svāhā iti
tat svāhākārasya janma
yaḥ evam svāhākārasya janma veda karoti svāhākāreṇa vīryam
yasya evam viduṣaḥ svāhākāreṇa juhvati bhogāya eva asya hutam bhavati
tasyai āhutyai puruṣam asṛjata
dvitīyam ajuhot
saḥ aśvam asṛjata
tṛtīyam ajuhot
sa gām asṛjata
caturtham ajuhot
saḥ avim asṛjata
pañcamam ajuhot
saḥ ajām asṛjata
saḥ agniḥ abibhet āhutībhiḥ vai mā āpnoti iti
sa prajāpatim punar prāviśat
tam prajāpatiḥ abravīt jāyasva iti
saḥ abravīt kim bhāgadheyam abhijaniṣye iti
tubhyam eva idam hūyātai iti abravīt
saḥ etat bhāgadheyam abhyajāyata yat agnihotram
tasmāt agnihotram ucyate
tat hūyamānam ādityaḥ abravīt mā hauṣīḥ ubhayoḥ vai nau etat iti
saḥ agniḥ abravīt katham nau hoṣyanti iti
sāyam eva tubhyam juhavan prātar mahyam iti abravīt
tasmāt agnaye sāyam hūyate sūryāya prātar
āgneyī vai rātriḥ aindram ahar
yat an udite sūrye prātar juhuyāt ubhayam eva āgneyam syāt
udite sūrye prātar juhoti
tathā agnaye sāyam hūyate sūryāya prātar
rātrim vai anu prajāḥ prajāyante ahnā pratitiṣṭhanti
yat sāyam juhoti pra eva tena jāyate
udite sūrye prātar juhoti
prati eva tena tiṣṭhati
prajāpatiḥ akāmayata prajāyeya iti
saḥ etat agnihotram mithunam apaśyat
tat udite sūrye ajuhot yajuṣā anyat tūṣṇīm anyat
tatas vai sa prājāyata
yasya evam viduṣaḥ udite sūrye agnihotram juhvati pra eva jāyate
atha u yathā divā prajānan eti tādṛś eva tat
atha u khalu āhuḥ yasya vai dvau puṇyau gṛhe vasataḥ yaḥ tayoḥ anyam rādhayati anyam na ubhau vāva sa tau ṛcchati iti
agnim vāva ādityaḥ sāyam praviśati
tasmāt agniḥ dūrāt naktam dadṛśe
ubhe hi tejasī sampadyete
udyantam vāva ādityam agniḥ anusamārohati
tasmāt dhūmaḥ eva agneḥ divā dadṛśe
yat agnaye sāyam juhuyāt ā sūryāya vṛścyeta
yat sūryāya prātar juhuyāt ā agnaye vṛścyeta
devatābhyaḥ samadam dadhyāt
agniḥ jyotiḥ jyotiḥ sūryaḥ svāhā iti eva sāyam hotavyam sūryaḥ jyotiḥ jyotiḥ agniḥ svāhā iti prātar
tathā ubhābhyām sāyam hūyate ubhābhyām prātar
na devatābhyaḥ samadam dadhāti
agniḥ jyotiḥ iti āha
agniḥ vai retaḥ dhāḥ
prajā jyotiḥ iti āha
prajāḥ eva asmai prajanayati
sūryaḥ jyotiḥ iti āha
prajāsu eva prajātāsu retaḥ dadhāti
jyotiḥ agniḥ svāhā iti āha
prajāḥ eva prajātāḥ asyām pratiṣṭhāpayati
tūṣṇīm uttarām āhutim juhoti mithuna tvāya prajātyai
yat udite sūrye prātar juhuyāt yathā atithaye pradrutāya śūnyāya āvasathāya āhāryam haranti tādṛś eva tat
kva aha tatas tat bhavati iti āhuḥ yat sa na veda
yasmai tat haranti iti
tasmāt yat auṣasam juhoti tat eva saṃprati
atha u yathā prārtham auṣasam pariveveṣṭi tādṛś eva tat
rudraḥ vai eṣaḥ yat agniḥ
patnī sthālī
yat madhye agneḥ adhiśrayet rudrāya patnīm apidadhyāt
pramāyukā syāt
udīcaḥ aṅgārān nirūhya adhiśrayati patniyai gopīthāya
vyantān karoti
tathā patnī a pramāyukā bhavati
gharmaḥ vai eṣaḥ a śāntaḥ
ahar ahar pravṛjyate yat agnihotram
pratiṣiñcet paśu kāmasya
śāntam iva hi paśavyam
na pratiṣiñcet brahmavarcasa kāmasya
samiddham iva hi brahmavarcasam
atha u khalu pratiṣicyam eva
yat pratiṣiñcati tat paśavyam
yat juhoti tat brahmavarcasi
ubhayam eva akaḥ
pracyutam vai etat asmāt lokāt a gatam deva lokam yat śṛtam haviḥ an abhighāritam abhidyotayati
abhi eva enat ghārayati
atha u devatrā eva enat gamayati
paryagnikaroti rakṣasām apahatyai
tris paryagnikaroti
tri āvṛt hi yajñaḥ
atha u medhya tvāya
yat prācīnam udvāsayet yajamānam śucā arpayet
yat dakṣiṇā pitṛ devatyam syāt
yat pratyak patnīm śucā arpayet
udīcīnam udvāsayati
eṣā vai deva manuṣyāṇām śāntā diś
tām eva enat anūdvāsayati śāntyai
vartma karoti yajñasya saṃtatyai
niṣṭapati
upa eva tat stṛṇāti
catuḥ unnayati
catuṣpādaḥ paśavaḥ
paśūn eva avarundhe
sarvān pūrṇān unnayati
sarve hi puṇyāḥ rāddhāḥ
anūcaḥ unnayati prajāyāḥ anūcīna tvāya
anūcī eva asya prajā ardhukā bhavati
saṃmṛśati vyāvṛttyai
na a hoṣyan upasādayet
yat a hoṣyan upasādayet yathā anyasmai upanidhāya anyasmai prayacchati tādṛś eva tat
ā asmai vṛścyeta
yat eva gārhapatye adhiśrayati tena gārhapatyam prīṇāti
agniḥ abibhet āhutayaḥ mā atyeṣyanti iti
saḥ etām samidham apaśyat
tām ādhatta
tatas vai agnau āhutayaḥ adhriyanta
yat enam samayacchat tat samidhaḥ samidh tvam
samidham ādadhāti
sam eva enam yacchati āhutīnām dhṛtyai
atha u agnihotram eva idhmavat karoti āhutīnām pratiṣṭhityai
brahma vādinaḥ vadanti yat ekām samidham ādhāya dve āhutī juhoti atha kasyām samidhi dvitīyām āhutim juhoti iti
yat dve samidhau ādadhyāt bhrātṛvyam asmai janayet
ekām samidham ādhāya yajuṣā anyām āhutim juhoti
ubhe eva samidvatī āhutī juhoti
na asmai bhrātṛvyam janayati
ādīptāyām juhoti
samiddham iva hi brahmavarcasam
atha u yathā atithim jyotiṣkṛtvā pariveveṣṭi tādṛś eva tat
catuḥ unnayati
dvis juhoti
tasmāt dvipād catuṣpādam atti
atha u dvipadi eva catuṣpadaḥ pratiṣṭhāpayati
uttarāvatīm vai devāḥ āhutim ajuhavuḥ avācīm asurāḥ
tatas devāḥ abhavan parā asurāḥ
yam kāmayeta vasīyān syāt iti kanīyaḥ tasya pūrvam hutvā uttaram bhūyaḥ juhuyāt
eṣā vai uttarāvatī āhutiḥ
tām devāḥ ajuhavuḥ
tatas te abhavan
yasya evam juhvati bhavati eva
yam kāmayeta pāpīyān syāt iti bhūyaḥ tasya pūrvam hutvā uttaram kanīyaḥ juhuyāt
eṣā vai avācī āhutiḥ
tām asurāḥ ajuhavuḥ
tatas te parābhavan
yasya evam juhvati parā eva bhavati
hutvā upasādayati ajāmi tvāya atha u vyāvṛttyai
gārhapatyam pratīkṣate
an anudhyāyinam eva enam karoti
agnihotrasya vai sthāṇuḥ asti
tam yaḥ ṛcchet yajña sthāṇum ṛcchet
eṣa vai agnihotrasya sthāṇuḥ yat pūrva āhutiḥ
tām yat uttarayā abhijuhuyāt yajña sthāṇum ṛcchet
atihāya pūrvām āhutim juhoti
yajña sthāṇum eva parivṛṇakti
atha u bhrātṛvyam eva āptvā atikrāmati
avācīnam sāyam upamārṣṭi
retaḥ eva tat dadhāti
ūrdhvam prātar
prajanayati eva tat
brahma vādinaḥ vadanti catuḥ unnayati dvis juhoti atha kva dve āhutī bhavataḥ iti
agnau vaiśvānare iti brūyāt
eṣa vai agniḥ vaiśvānaraḥ yat brāhmaṇaḥ
hutvā dvis prāśnāti
agnau eva vaiśvānare dve āhutī juhoti
dvis juhoti
dvis nimārṣṭi
dvis prāśnāti
ṣaṭ sampadyante
ṣaṭ vai ṛtavaḥ
ṛtūn eva prīṇāti
brahma vādinaḥ vadanti kiṃdevatyam agnihotram iti
vaiśvadevam iti brūyāt
yat yajuṣā juhoti tat aindrāgnam
yat tūṣṇīm tat prājāpatyam
yat nimārṣṭi tat oṣadhīnām
yat dvitīyam tat pitṝṇām
yat prāśnāti tat garbhāṇām
tasmāt garbhāḥ an aśnantaḥ vardhante
yat ācāmati tat manuṣyāṇām
udaṅ paryāvṛtya ācāmati ātmanaḥ gopīthāya
nirṇenekti śuddhyai
niṣṭapati svagākṛtyai
uddiśati
saptarṣīn eva prīṇāti
dakṣiṇā paryāvartate
svam eva vīryam anu paryāvartate
tasmāt dakṣiṇaḥ ardhaḥ ātmanaḥ vīryavattaraḥ
atha u ādityasya eva āvṛtam anu paryāvartate
hutvā upasaminddhe brahmavarcasasya samiddhyai
na barhiḥ anupraharet
asaṃsthitaḥ vai eṣa yajñaḥ yat agnihotram
yat anupraharet yajñam vicchindyāt
tasmāt na anuprahṛtyam yajñasya saṃtatyai
apaḥ ninayati
avabhṛthasya eva rūpam akaḥ
brahma vādinaḥ vadanti agnihotra prāyaṇāḥ yajñāḥ kiṃprāyaṇam agnihotram iti
vatsaḥ vai agnihotrasya prāyaṇam agnihotram yajñānām
tasya pṛthivī sadaḥ antarikṣam āgnīdhram dyauḥ havirdhānam divyāḥ āpaḥ prokṣaṇayaḥ oṣadhayaḥ barhiḥ
vanaspatayaḥ idhmaḥ
diśaḥ paridhayaḥ
ādityaḥ yūpaḥ
yajamānaḥ paśuḥ
samudraḥ avabhṛthaḥ
saṃvatsaraḥ svagākāraḥ
tasmāt āhitāgneḥ sarvam eva barhiṣyam dattam bhavati
yat sāyam juhoti rātrim eva tena dakṣiṇyām kurute
yat prātar ahar eva tena dakṣiṇyam kurute
yat tatas dadāti sā dakṣiṇā
yāvantaḥ vai devāḥ a hutam ādan te parābhavan
te etat agnihotram sarvasya eva samavadāya ajuhavuḥ
tasmāt āhuḥ agnihotram vai devāḥ gṛhāṇām niṣkṛtim apaśyan iti
yat sāyam juhoti rātriyai eva tat huta adyāya yajamānasya a parābhāvāya
yat prātar ahnaḥ eva tat huta adyāya yajamānasya a parābhāvāya
yat tatas aśnāti hutam eva tat
dvayoḥ payasā juhuyāt paśu kāmasya
etat vai agnihotram mithunam
yaḥ evam veda pra prajayā paśubhiḥ jāyate
imām eva pūrvayā duhe amūm uttarayā
adhiśritya uttaram ānayati
yonau eva tat retaḥ siñcati prajanane
ājyena juhuyāt tejaskāmasya
tejaḥ vai ājyam
tejasvī eva bhavati
payasā paśu kāmasya
etat vai paśūnām rūpam
rūpena eva asmai paśūn avarunddhe
paśumān eva bhavati
dadhnā indriya kāmasya
indriyam vai dadhi
indriyāvī eva bhavati
yavāgvā grāma kāmasya
auṣadhāḥ vai manuṣyāḥ
bhāgadheyena eva asmai sajātān avarunddhe
grāmī eva bhavati
ayajñaḥ vai eṣaḥ yaḥ a sāmā
catuḥ unnayati
catur akṣaram rathaṃtaram
rathantarasya eṣa varṇaḥ
upari iva harati
antarikṣam vāmadevyam
vāmadevyasya eṣa varṇaḥ
dvis juhoti
dvi akṣaram bṛhat
bṛhataḥ eṣa varṇaḥ
agnihotram eva tat sāmanvat karoti
yaḥ vai agnihotrasya upasadaḥ veda upa enam upasadaḥ namanti
vindate upasattāram
unnīya upasādayati
pṛthivīm eva prīṇāti
hoṣyan upasādayati
antarikṣam eva prīṇāti
hutvā upasādayati
divam eva prīṇāti
etāḥ vai agnihotrasya upasadaḥ
yaḥ evam veda upa enam upasadaḥ namanti
vindate upasattāram
yaḥ vai agnihotrasya āśrāvitam pratyāśrāvitam hotāram brahmāṇam vaṣaṭkāram veda tasya tu eva hutam
prāṇaḥ vai agnihotrasya āśrāvitam apānaḥ pratyāśrāvitam manaḥ hotā cakṣuḥ brahmā nimeṣaḥ vaṣaṭkāraḥ
yaḥ evam veda tasya tu eva hutam
sāyaṃyāvānaḥ ca vai devāḥ prātaryāvāṇaḥ ca agnihotriṇaḥ gṛham āgacchanti
tān yat na tarpayet prajayā asya paśubhiḥ vitiṣṭheran
yat tarpayet tṛptāḥ enam prajayā paśubhiḥ tarpayeyuḥ
sajūs devaiḥ sāyaṃyāvabhiḥ iti sāyam saṃmṛśati sajūs devaiḥ prātaryāvabhiḥ iti prātar
ye ca eva devāḥ sāyaṃyāvānaḥ ye ca prātaryāvāṇaḥ tān eva ubhayān tarpayati
te enam tṛptāḥ prajayā paśubhiḥ tarpayanti
aruṇaḥ ha sma āha aupaveśiḥ agnihotre eva aham sāyam prātar vajram bhrātṛvyebhyaḥ praharāmi tasmāt mat pāpīyāṃsaḥ bhrātṛvyāḥ iti
catuḥ unnayati
dvis juhoti
samidh saptamī
sapta padā śakvarī
śākvaraḥ vajraḥ
agnihotre eva tat sāyam prātar vajram yajamānaḥ bhrātṛvyāya praharati
bhavati ātmanā
parā asya bhrātṛvyaḥ bhavati
prajāpatir akāmayatātmanvan me jāyeteti
so 'juhot
tasyātmanvad ajāyata
agnir vāyur ādityaḥ
te 'bruvan
prajāpatir ahauṣīd ātmanvan me jāyeteti
tasya vayam ajaniṣmahi
jāyatāṃ na ātmanvad iti te 'juhavuḥ
prāṇānām agniḥ
tanuvai vāyuḥ
cakṣuṣa ādityaḥ
teṣāṃ hutād ajāyata gaur eva
tasyai payasi vyāyacchanta
mama hutād ajani mameti
te prajāpatiṃ praśnam āyan
sa ādityo 'gnim abravīt
yataro nau jayāt
tan nau sahāsad iti
kasyaiko 'hauṣīd iti prajāpatir abravīt kasyaika iti
prāṇānām aham ity agniḥ
tanuvā aham iti vāyuḥ
cakṣuṣo 'ham ity ādityaḥ
ya eva prāṇānām ahauṣīt
tasya hutād ajanīti
agner hutād ajanīti
tad agnihotrasyāgnihotratvam
gaur vā agnihotram
ya evaṃ veda gaur agnihotram iti
prāṇāpānābhyām evāgniṃ samardhayati
avyardhukaḥ prāṇāpānābhyāṃ bhavati
ya evaṃ veda
tau vāyur abravīt
anu mābhajatam iti
yad eva gārhapatye 'dhiśrityāhavanīyam abhyuddravān
tena tvāṃ prīṇān ity abrūtām
tasmād yad gārhapatye 'dhiśrityāhavanīyam abhyuddravati
vāyum eva tena prīṇāti
prajāpatir devatāḥ sṛjamānaḥ
agnim eva devatānāṃ prathamam asṛjata
so 'nyad ālambhyam avittvā
prajāpatim abhi paryāvartata
sa mṛtyor abibhet
so 'mum ādityam ātmano niramimīta
taṃ hutvā parāṅ paryāvartata
tato vai sa mṛtyum apājayat
apa mṛtyuṃ jayati
ya evaṃ veda
tasmād yasyaivaṃ viduṣaḥ
utaikāham uta dvyahaṃ na juhvati
hutam evāsya bhavati
asau hy ādityo 'gnihotram
raudraṃ gavi
vāyavyam upasṛṣṭam
āśvinaṃ duhyamānam
saumyaṃ dugdham
vāruṇam adhiśritam
vaiśvadevā bhindavaḥ
pauṣṇam udantam
sārasvataṃ viṣyandamānam
maitraṃ śaraḥ
dhātur udvāsitam
bṛhaspater unnītam
savituḥ prakrāntam
dyāvāpṛthivyaṃ hriyamāṇam
aindrāgnam upasannam
agneḥ pūrvāhutiḥ
prajāpater uttarā
aindraṃ hutam
dakṣiṇata upasṛjati
pitṛlokam eva tena jayati
prācīm āvartayati
devalokam eva tena jayati
udīcīm āvṛtya dogdhi
manuṣyalokam eva tena jayati
pūrvau duhyāj jyeṣṭhasya jyaiṣṭhineyasya
yo vā gataśrīḥ syāt
aparau duhyāt kaniṣṭhasya kāniṣṭhineyasya
yo vā bubhūṣet
na saṃmṛśati
pāpavasyasasya vyāvṛttyai
vāyavyaṃ vā etad upasṛṣṭam
āśvinaṃ duhyamānam
maitraṃ dugdham
aryamṇa udvāsyamānam
tvāṣṭram unnīyamānam
bṛhaspater unnītam
savituḥ prakrāntam
dyāvāpṛthivyaṃ hriyamāṇam
aindrāgnam upasāditam
sarvābhyo vā eṣa devatābhyo juhoti
yo 'gnihotraṃ juhoti
yathā khalu vai dhenuṃ tīrthe tarpayati
evam agnihotrī yajamānaṃ tarpayati
tṛpyati prajayā paśubhiḥ
pra suvargaṃ lokaṃ jānāti
paśyati putram
paśyati pautram
pra prajayā paśubhir mithunair jāyate
yasyaivaṃ viduṣo 'gnihotraṃ juhvati
ya u cainad evaṃ veda
trayo vai praiyamedhā āsan
teṣāṃ trir eko 'gnihotram ajuhot
dvir ekaḥ
sakṛd ekaḥ
teṣāṃ yas trir ajuhot
sa ṛcājuhot
yo dviḥ
sa yajuṣā
yaḥ sakṛt
sa tūṣṇīm
yaś ca yajuṣājuhod yaś ca tūṣṇīm
tāv ubhāv ārdhnutām
tasmād yajuṣāhutiḥ pūrvā hotavyā
tūṣṇīm uttarā
ubhe evarddhī avarundhe
agnir jyotir jyotir agniḥ svāheti sāyaṃ juhoti
reta eva tad dadhāti
sūryo jyotir jyotiḥ sūryaḥ svāheti prātaḥ
reta eva hitaṃ prajanayati
reto vā etasya hitaṃ na prajāyate
yasyāgnihotram ahutaṃ sūryo 'bhy udeti
yady ante syāt
unnīya prāṅ udādravet
sa upasādyātamitor āsīta
sa yadā tāmyet
atha bhūḥ svāheti juhuyāt
prajāpatir vai bhūtaḥ
tam evopāsarat
sa evainaṃ tata unnayati
nārtim ārcchati yajamānaḥ
yad agnim uddharati
vasavas tarhy agniḥ
tasmin yasya tathāvidhe juhvati
vasuṣv evāsyāgnihotraṃ hutaṃ bhavati
nihito dhūpāyañ śete
rudrās tarhy agniḥ
tasmin yasya tathāvidhe juhvati
rudreṣv evāsyāgnihotraṃ hutaṃ bhavati
prathamam idhmam arcir ālabhate
ādityās tarhy agniḥ
tasmin yasya tathāvidhe juhvati
ādityeṣv evāsyāgnihotraṃ hutaṃ bhavati
sarva eva sarvaśa idhma ādīpto bhavati
viśve devās tarhy agniḥ
tasmin yasya tathāvidhe juhvati
viśveṣv evāsya deveṣv agnihotraṃ hutaṃ bhavati
nitarām arcir upāvaiti lohinīkeva bhavati
indras tarhy agniḥ
tasmin yasya tathāvidhe juhvati
indra evāsyāgnihotraṃ hutaṃ bhavati
aṅgārā bhavanti
tebhyo 'ṅgārebhyo 'rcir udeti
prajāpatis tarhy agniḥ
tasmin yasya tathāvidhe juhvati
prajāpatāv evāsyāgnihotraṃ hutaṃ bhavati
śaro'ṅgārā adhyūhante
brahma tarhy agniḥ
tasmin yasya tathāvidhe juhvati
brahmann evāsyāgnihotraṃ hutaṃ bhavati
vasuṣu rudreṣv ādityeṣu viśveṣu deveṣu
indre prajāpatau brahman
aparivargam evāsyaitāsu devatāsu hutaṃ bhavati
yasyaivaṃ viduṣo 'gnihotraṃ juhvati
ya u cainad evaṃ veda
ṛtaṃ tvā satyena pariṣiñcāmīti sāyaṃ pariṣiñcati
satyaṃ tvartena pariṣiñcāmīti prātaḥ
agnir vā ṛtam
asāv ādityaḥ satyam
agnim eva tad ādityena sāyaṃ pariṣiñcati
agninādityaṃ prātaḥ saḥ
yāvad ahorātre bhavataḥ
tāvad asya lokasya
nārtir na riṣṭiḥ
nānto na paryanto 'sti
yasyaivaṃ viduṣo 'gnihotraṃ juhvati
ya u cainad evaṃ veda
prajāpatiḥ akāmayata prajāḥ sṛjeya iti
saḥ etam daśahotāram apaśyat
tam manasā anudrutya darbha stambe ajuhot
tatas vai sa prajāḥ asṛjata
tāḥ asmāt sṛṣṭāḥ apākrāman
tāḥ graheṇa agṛhṇāt
tat grahasya graha tvam
yaḥ kāmayeta prajāyeya iti sa daśahotāram manasā anudrutya darbha stambe juhuyāt
prajāpatiḥ vai daśahotā
prajāpatiḥ eva bhūtvā prajāyate
manasā juhoti
manaḥ iva hi prajāpatiḥ prajāpateḥ āptyai
pūrṇayā juhoti
pūrṇaḥ iva hi prajāpatiḥ prajāpateḥ āptyai
nyūnayā juhoti
nyūnāt hi prajāpatiḥ prajāḥ asṛjata
prajānām sṛṣṭyai
darbha stambe juhoti
etasmāt vai yoneḥ prajāpatiḥ prajāḥ asṛjata
yasmāt eva yoneḥ prajāpatiḥ prajāḥ asṛjata tasmāt eva yoneḥ prajāyate
brāhmaṇaḥ dakṣiṇatas upāste
brāhmaṇaḥ vai prajānām upadraṣṭā
upadraṣṭumatī eva prajāyate
grahaḥ bhavati prajānām sṛṣṭānām dhṛtyai
yam brāhmaṇam vidyām vidvāṃsam yaśaḥ na ṛcchet saḥ araṇyam paretya darbha stambam udgrathya brāhmaṇam dakṣiṇatas niṣadya caturhotṝn vyācakṣīta
etat vai devānām paramam guhyam brahma yat caturhotāraḥ
tat eva prakāśam gamayati
tat enam prakāśam gatam prakāśam prajānām gamayati
darbha stambam udgrathya vyācaṣṭe
agnivān vai darbha stambaḥ
agnivatī eva vyācaṣṭe
brāhmaṇaḥ dakṣiṇatas upāste
brāhmaṇaḥ vai prajānām upadraṣṭā
upadraṣṭumatī eva enam yaśaḥ ṛcchati
īśvaram tam yaśaḥ artoḥ iti āhuḥ
yasyām te vyācaṣṭe iti varaḥ tasmai deyaḥ
yat eva enam tatra upanamati tat eva avarundhe
agnim ādadhānaḥ daśahotrā araṇim avadadhyāt
prajātam eva enam ādhatte
tena eva uddrutya agnihotram juhuyāt
prajātam eva enat juhoti
haviḥ nirvapsyan daśahotāram vyācakṣīta
prajātam eva enam nirvapati
sāmidhenīḥ anuvakṣyan daśahotāram vyācakṣīta
sāmidhenīḥ eva sṛṣṭvā ārabhya pratanute
atha u yajñaḥ vai daśahotā
yajñam eva tanute
abhicaran daśahotāram juhuyāt
nava vai puruṣe prāṇāḥ
nābhiḥ daśamī
sa prāṇam eva enam abhicarati
etāvat vai puruṣasya svam yāvat prāṇāḥ
yāvat eva asya asti tat abhicarati
svakṛte iriṇe juhoti pradare vā
etat vai asyai nirṛti gṛhītam
nirṛti gṛhītaḥ eva enam nirṛtyā grāhayati
yat vācaḥ krūram tena vaṣaṭkaroti
vācaḥ eva enam krūreṇa pravṛścati
tājak ārtim ārcchati
prajāpatiḥ akāmayata darśa pūrṇamāsau sṛjeya iti
saḥ etam caturhotāram apaśyat
tam manasā anudrutya āhavanīye ajuhot
tatas vai sa darśa pūrṇamāsau asṛjata
tau asmāt sṛṣṭau apākrāmatām
tau graheṇa agṛhṇāt
tat grahasya graha tvam
darśa pūrṇamāsau ālabhamānaḥ caturhotāram manasā anudrutya āhavanīye juhuyāt
darśa pūrṇamāsau eva sṛṣṭvā ārabhya pratanute
grahaḥ bhavati
darśa pūrṇamāsayoḥ sṛṣṭayoḥ dhṛtyai
saḥ akāmayata cāturmāsyāni sṛjeya iti
saḥ etam pañcahotāram apaśyat
tam manasā anudrutya āhavanīye ajuhot
tatas vai sa cāturmāsyāni asṛjata
tāni asmāt sṛṣṭāni apākrāman
tāni graheṇa agṛhṇāt
tat grahasya graha tvam
cāturmāsyāni ālabhamānaḥ pañcahotāram manasā anudrutya āhavanīye juhuyāt
cāturmāsyāni eva sṛṣṭvā ārabhya pratanute
grahaḥ bhavati
cāturmāsyānām sṛṣṭānām dhṛtyai
saḥ akāmayata paśubandham sṛjeya iti
saḥ etam ṣaḍḍhotāram apaśyat
tam manasā anudrutya āhavanīye ajuhot
tatas vai sa paśubandham asṛjata
saḥ asmāt sṛṣṭaḥ apākrāmat
tam graheṇa agṛhṇāt
tat grahasya graha tvam
paśubandhena yakṣyamāṇaḥ ṣaḍḍhotāram manasā anudrutya āhavanīye juhuyāt
paśubandham eva sṛṣṭvā ārabhya pratanute
grahaḥ bhavati
paśubandhasya sṛṣṭasya dhṛtyai
saḥ akāmayata saumyam adhvaram sṛjeya iti
saḥ etam saptahotāram apaśyat
tam manasā anudrutya āhavanīye ajuhot
tatas vai sa saumyam adhvaram asṛjata
saḥ asmāt sṛṣṭaḥ apākrāmat
tam graheṇa agṛhṇāt
tat grahasya graha tvam
dīkṣiṣyamāṇaḥ saptahotāram manasā anudrutya āhavanīye juhuyāt
saumyam eva adhvaram sṛṣṭvā ārabhya pratanute
grahaḥ bhavati
saumyasya adhvarasya sṛṣṭasya dhṛtyai
devebhyaḥ vai yajñaḥ na prābhavat
tam etāvacchas samabharan
yat saṃbhārāḥ tatas vai tebhyaḥ yajñaḥ prābhavat
yat saṃbhārāḥ bhavanti yajñasya prabhūtyai
ātithyam āsādya vyācaṣṭe
yajña mukham vai ātithyam
mukhataḥ eva yajñam saṃbhṛtya pratanute
ayajñaḥ vai eṣaḥ yaḥ apatnīkaḥ
na prajāḥ prajāyeran
patnīḥ vyācaṣṭe
yajñam eva akaḥ prajānām prajananāya
upasatsu vyācaṣṭe
etat vai patnīnām āyatanam
sve eva enāḥ āyatane avakalpayati
prajāpatiḥ akāmayata prajāyeya iti
sa tapaḥ atapyata
sa trivṛtam stomam asṛjata
tam pañcadaśa stomaḥ madhyataḥ udatṛṇat
tau pūrvapakṣaḥ ca aparapakṣaḥ ca abhavatām
pūrvapakṣam devāḥ anvasṛjyanta aparapakṣam anu asurāḥ
tatas devāḥ abhavan parā asurāḥ
yam kāmayeta vasīyān syāt iti tam pūrvapakṣe yājayet
vasīyān eva bhavati
yam kāmayeta pāpīyān syāt iti tam aparapakṣe yājayet
pāpīyān eva bhavati
tasmāt pūrvapakṣaḥ aparapakṣāt kāruṇyataraḥ
prajāpatiḥ vai daśahotā caturhotā pañcahotā ṣaḍḍhotā saptahotā ṛtavaḥ saṃvatsaraḥ prajāḥ paśavaḥ ime lokāḥ
yaḥ evam prajāpatim bahoḥ bhūyāṃsam veda bahoḥ eva bhūyān bhavati
prajāpatiḥ deva asurān asṛjata
saḥ indram api na asṛjata
tam devāḥ abruvan indram naḥ janayā iti
saḥ abravīt yathā aham yuṣmān tapasā asṛkṣi evam indram janayadhvam iti
te tapaḥ atapyanta
te ātman indram apaśyan
tam abruvan jāyasva iti
saḥ abravīt kim bhāgadheyam abhijaniṣye iti
ṛtūn saṃvatsaram prajāḥ paśūn imān lokān iti abruvan
tam vai mā āhutyā prajanayata iti abravīt
tam caturhotrā prājanayan
yaḥ kāmayeta vīraḥ me ājāyeta iti sa caturhotāram juhuyāt
prajāpatiḥ vai caturhotā
prajāpatiḥ eva bhūtvā prajāyate
jajanat indram indriyāya svāhā iti graheṇa juhoti
ā asya vīraḥ jāyate
vīram hi devāḥ etayā āhutyā prājanayan
ādityāḥ ca aṅgirasaḥ ca suvarge loke aspardhanta vayam pūrve suvargam lokam iyāma vayam pūrve iti
te ādityāḥ etam pañcahotāram apaśyan
tam purā prātaranuvākāt āgnīdhre ajuhavuḥ
tatas vai te pūrve suvargam lokam āyan
yaḥ suvarga kāmaḥ syāt sa pañcahotāram purā prātaranuvākāt āgnīdhre juhuyāt
saṃvatsaraḥ vai pañcahotā
saṃvatsaraḥ suvargaḥ lokaḥ
saṃvatsare eva ṛtuṣu pratiṣṭhāya suvargam lokam eti
te abruvan aṅgirasaḥ ādityān kva stha kva vaḥ sadbhyaḥ havyam vakṣyāmaḥ iti
chandaḥsu iti abruvan gāyatriyām triṣṭubhi jagatyām iti
tasmāt chandaḥsu sadbhyaḥ ādityebhyaḥ āṅgīrasīḥ prajāḥ havyam vahanti
vahanti asmai prajāḥ balim ā enam a pratikhyātam gacchati yaḥ evam veda
dvādaśa māsāḥ
pañca ṛtavaḥ
trayaḥ ime lokāḥ
asau ādityaḥ ekaviṃśaḥ
etasmin vai eṣa śritaḥ etasmin pratiṣṭhitaḥ
yaḥ evam etam śritam pratiṣṭhitam veda prati eva tiṣṭhati
prajāpatiḥ akāmayata prajāyeya iti
saḥ etam daśahotāram apaśyat
tena daśadhā ātmānam vidhāya daśahotrā atapyata
tasya cittiḥ sruc āsīt cittam ājyam
tasya etāvatī eva vāc āsīt etāvān yajñakratuḥ
sa caturhotāram asṛjata
saḥ anandat asṛkṣi vai imam iti
tasya somaḥ haviḥ āsīt
sa caturhotrā atapyata
saḥ atāmyat
sa bhūḥ iti vyāharat
sa bhūmim asṛjata agnihotram darśa pūrṇamāsau yajūṃṣi
sa dvitīyam atapyata
saḥ atāmyat
sa bhuvaḥ iti vyāharat
saḥ antarikṣam asṛjata cāturmāsyāni sāmāni
sa tṛtīyam atapyata
saḥ atāmyat
sa suvar iti vyāharat
sa divam asṛjata agniṣṭomam ukthyam atirātram ṛcaḥ
etāḥ vai vyāhṛtayaḥ ime lokāḥ
imān khalu vai lokān anu prajāḥ paśavaḥ chandāṃsi prājāyanta
yaḥ evam etāḥ prajāpateḥ prathamāḥ vyāhṛtīḥ prajātāḥ veda pra prajayā paśubhiḥ mithunaiḥ jāyate
sa pañcahotāram asṛjata
sa haviḥ na avindata
tasmai somaḥ tanuvam prāyacchat etat te haviḥ iti
sa pañcahotrā atapyata
saḥ atāmyat
sa pratyaṅ abādhata
saḥ asurān asṛjata
tat asya apriyam āsīt
tat durvarṇam hiraṇyam abhavat
tat durvarṇasya hiraṇyasya janma
sa dvitīyam atapyata
saḥ atāmyat
sa prāṅ abādhata
sa devān asṛjata
tat asya priyam āsīt
tat suvarṇam hiraṇyam abhavat
tat suvarṇasya hiraṇyasya janma
yaḥ evam suvarṇasya hiraṇyasya janma veda suvarṇaḥ ātmanā bhavati durvarṇaḥ asya bhrātṛvyaḥ
tasmāt suvarṇam hiraṇyam bhāryam
suvarṇaḥ eva bhavati
ā enam priyam gacchati na apriyam
sa saptahotāram asṛjata
sa saptahotrā eva suvargam lokam ait
triṇavena stomena ebhyaḥ lokebhyaḥ asurān prāṇudata
trayastriṃśena pratyatiṣṭhat
ekaviṃśena rucam adhatta
saptadaśena prājāyata
yaḥ evam vidvān somena yajate saptahotrā eva suvargam lokam eti
triṇavena stomena ebhyaḥ lokebhyaḥ bhrātṛvyān praṇudate
trayastriṃśena pratitiṣṭhati
ekaviṃśena rucam dhatte
saptadaśena prajāyate
tasmāt saptadaśaḥ stomaḥ na nirhṛtyaḥ
prajāpatiḥ vai saptadaśaḥ
prajāpatim eva madhyataḥ dhatte prajātyai
devāḥ vai varuṇam ayājayan
sa yasyai yasyai devatāyai dakṣiṇām anayat tām avlīnāt
te abruvan vyāvṛtya pratigṛhṇāma tathā naḥ dakṣiṇā na vleṣyati iti
te vyāvṛtya pratyagṛhṇan
tatas vai tān dakṣiṇā na avlīnāt
yaḥ evam vidvān vyāvṛtya dakṣiṇām pratigṛhṇāti na enam dakṣiṇā vlīnāti
rājā tvā varuṇaḥ nayatu devi dakṣiṇe agnaye hiraṇyam iti āha
āgneyam vai hiraṇyam
svayā eva enat devatayā pratigṛhṇāti
somāya vāsaḥ iti āha
saumyam vai vāsaḥ
svayā eva enat devatayā pratigṛhṇāti
rudrāya gām iti āha
raudrī vai gauḥ
svayā eva enām devatayā pratigṛhṇāti
varuṇāya aśvam iti āha
vāruṇaḥ vai aśvaḥ
svayā eva enam devatayā pratigṛhṇāti
prajāpataye puruṣam iti āha
prājāpatyaḥ vai puruṣaḥ
svayā eva enam devatayā pratigṛhṇāti
manave talpam iti āha
mānavaḥ vai talpaḥ
svayā eva enam devatayā pratigṛhṇāti
uttānāya āṅgīrasāya anaḥ iti āha
iyam vai uttānaḥ āṅgīrasaḥ
anayā eva enat pratigṛhṇāti
vaiśvānaryā ṛcā ratham pratigṛhṇāti
vaiśvānaraḥ vai devatayā rathaḥ
svayā eva enam devatayā pratigṛhṇāti
tena amṛta tvam aśyām iti āha
amṛtam eva ātman dhatte
vayaḥ dātre iti āha
vayaḥ eva enam kṛtvā suvargam lokam gamayati
mayaḥ mahyam astu pratigrahītre iti āha
yat vai śivam tat mayaḥ
ātmanaḥ eva eṣā parīttiḥ
kaḥ idam kasmai adāt iti āha
prajāpatiḥ vai kaḥ
sa prajāpataye dadāti
kāmaḥ kāmāya iti āha
kāmena hi dadāti
kāmena pratigṛhṇāti
kāmaḥ dātā kāmaḥ pratigrahītā iti āha
kāmaḥ hi dātā
kāmaḥ pratigrahītā
kāmam samudram āviśa iti āha
samudraḥ iva hi kāmaḥ
na iva hi kāmasya antaḥ asti na samudrasya
kāmena tvā pratigṛhṇāmi iti āha
yena kāmena pratigṛhṇāti saḥ eva enam amuṣmin loke kāmaḥ āgacchati
kāma etat te eṣā te kāma dakṣiṇā iti āha
kāme eva tat yajamānaḥ amuṣmin loke dakṣiṇām icchati na pratigrahītari
yaḥ evam vidvān dakṣiṇām pratigṛhṇāti anṛṇām eva enām pratigṛhṇāti
anto vā eṣa yajñasya
yad daśamam ahaḥ
daśame 'han sarparājñiyā ṛgbhiḥ stuvanti
yajñasyaivāntaṃ gatvā
annādyam avarundhate
tisṛbhiḥ stuvanti
traya ime lokāḥ
ebhya eva lokebhyo 'nnādyam avarundhate
pṛśnivatīr bhavanti
annaṃ vai pṛśni
annam evāvarundhate
manasā prastauti
manasodgāyati
manasā pratiharati
mana iva hi prajāpatiḥ
prajāpater āptyai
devā vai sarpāḥ
teṣām iyaṃ rājñī
yat sarparājñiyā ṛgbhiḥ stuvanti
asyām eva pratitiṣṭhanti
caturhotṝn hotā vyācaṣṭe
stutam anuśaṃsati śāntyai
anto vā eṣa yajñasya
yad daśamam ahaḥ
etat khalu vai devānāṃ paramaṃ guhyaṃ brahma
yac caturhotāraḥ
daśame 'haṃś caturhotṝn vyācaṣṭe
yajñasyaivāntaṃ gatvā
paramaṃ devānāṃ guhyaṃ brahmāvarundhe
tad eva prakāśaṃ gamayati
tad enaṃ prakāśaṃ gatam
prakāśaṃ prajānāṃ gamayati
vācaṃ yacchati
yajñasya dhṛtyai
yajamānadevatyaṃ vā ahaḥ
bhrātṛvyadevatyā rātriḥ
ahnā rātriṃ dhyāyet
bhrātṛvyasyaiva tal lokaṃ vṛṅkte
yad divā vācaṃ visṛjet
ahar bhrātṛvyāyocchiṃṣet
yan naktaṃ visṛjet
rātriṃ bhrātṛvyāyocchiṃṣet
adhivṛkṣasūrye vācaṃ visṛjati
etāvantam evāsmai lokam ucchiṃṣati
yāvad ādityo 'stameti
prajāpatiḥ prajā asṛjata
tāḥ sṛṣṭāḥ samaśliṣyan
tā rūpeṇānuprāviśat
tasmād āhuḥ
rūpaṃ vai prajāpatir iti
tā nāmnānuprāviśat
tasmād āhuḥ
nāma vai prajāpatir iti
tasmād apy āmitrau saṃgatya
nāmnā ceddhvayete
mitram eva bhavataḥ
prajāpatir devāsurān asṛjata
sa indram api nāsṛjata
taṃ devā abruvan
indraṃ no janayeti
sa ātmann indram apaśyat
tam asṛjata
taṃ triṣṭub vīryaṃ bhūtvānuprāviśat
tasya vajraḥ pañcadaśo hasta āpadyata
tenodayyāsurān abhyabhavat
ya evaṃ veda
abhi bhrātṛvyān bhavati
te devā asurair vijitya
suvargaṃ lokam āyan
te 'muṣmiṃlloke vyakṣudhyan
te 'bruvan
amutaḥ pradānaṃ vā upajijīvimeti
te saptahotāraṃ yajñaṃ vidhāyāyāsyam
āṅgīrasaṃ prāhiṇvan
etenāmutra kalpayeti
tasya vā iyaṃ kﾱptiḥ
yad idaṃ kiṃ ca
ya evaṃ veda
kalpate 'smai
sa vā ayaṃ manuṣyeṣu yajñaḥ saptahotā
amutra sadbhyo devebhyo havyaṃ vahati
ya evaṃ veda
upainaṃ yajño namati
so 'manyata
abhi vā ime 'smāl lokād amuṃ lokaṃ kamiṣyanta iti
sa vācaspate hṛd iti vyāharat
tasmāt putro hṛdayam
tasmād asmāl lokād amuṃ lokaṃ nābhikāmayante
putro hi hṛdayam
devā vai caturhotṛbhir yajñam atanvata
te vi pāpmanā bhrātṛvyeṇājayanta
abhi suvargaṃ lokam ajayan
ya evaṃ vidvāṃś caturhotṛbhir yajñaṃ tanute
vi pāpmanā bhrātṛvyeṇa jayate
abhi suvargaṃ lokaṃ jayati
ṣaḍḍhotrā prāyaṇīyam āsādayati
amuṣmai vai lokāya ṣaḍḍhotā
ghnanti khalu vā etat somam
yad abhiṣuṇvanti
ṛjudhaivainam amuṃ lokaṃ gamayati
caturhotrātithyam
yaśo vai caturhotā
yaśa evātman dhatte
pañcahotrā paśum upasādayati
suvargyo vai pañcahotā
yajamānaḥ paśuḥ
yajamānam eva suvargaṃ lokaṃ gamayati
grahān gṛhītvā saptahotāraṃ juhoti
indriyaṃ vai saptahotā
indriyam evātman dhatte
yo vai caturhotṝn anusavanaṃ tarpayati
tṛpyati prajayā paśubhiḥ
upainaṃ somapītho namati
bahiṣpavamāne daśahotāraṃ vyācakṣīta
mādhyandine pavamāne caturhotāram
ārbhave pavamāne pañcahotāram
pitṛyajñe ṣaḍḍhotāram
yajñāyajñiyasya stotre saptahotāram
anusavanam evaināṃs tarpayati
tṛpyati prajayā paśubhiḥ
upainaṃ somapītho namati
devā vai caturhotṛbhiḥ sattram āsata
ṛddhiparimitaṃ yaśaskāmāḥ
te 'bruvan
yan naḥ prathamaṃ yaśa ṛchāt
sarveṣāṃ nas tat sahāsad iti
somaś caturhotrā
agniḥ pañcahotrā
dhātā ṣaḍḍhotrā
indraḥ saptahotrā
prajāpatir daśahotrā
teṣāṃ somaṃ rājānaṃ yaśa ārchat
tan nyakāmayata
tenāpākrāmat
tena pralāyam acarat
taṃ devāḥ praiṣaiḥ praiṣam aicchan
tat praiṣāṇāṃ praiṣatvam
nividbhir nyavedayan
tan nividāṃ nivittvam
āprībhir āpnuvan
tad āprīṇām āpritvam
tam aghnan
tasya yaśo vyagṛhṇata
te grahā abhavan
tad grahāṇāṃ grahatvam
yasyaivaṃ viduṣo grahā gṛhyante
tasya tv eva gṛhītāḥ
te 'bruvan
yo vai naḥ śreṣṭho 'bhūt
tam avadhiṣma
punar imaṃ suvāmahā iti
taṃ chandobhir asuvanta
tac chandasāṃ chandastvam
sāmnā samānayan
tat sāmnaḥ sāmatvam
ukthair udasthāpayan
tad ukthānām ukthatvam
ya evaṃ veda
praty eva tiṣṭhati
sarvam āyur eti
somo vai yaśaḥ
ya evaṃ vidvānt somam āgacchati
yaśa evainam ṛcchati
tasmād āhuḥ
yaś caivaṃ veda yaś ca na
tāv ubhau somam āgacchataḥ
somo hi yaśaḥ
taṃ tvāva yaśa ṛcchatīty āhuḥ
yaḥ some somaṃ prāheti
tasmāt some somaḥ procyaḥ
yaśa evainam ṛcchati
idaṃ vā agre naiva kiṃcanāsīt
na dyaur āsīt
na pṛthivī
nāntarikṣam
tad asad eva san mano 'kuruta syām iti
tad atapyata
tasmāt tepānād dhūmo 'jāyata
tad bhūyo 'tapyata
tasmāt tepānād agnir ajāyata
tad bhūyo 'tapyata
tasmāt tepānāj jyotir ajāyata
tad bhūyo 'tapyata
tasmāt tepānād arcir ajāyata
tad bhūyo 'tapyata
tasmāt tepānān marīcayo 'jāyanta
tad bhūyo 'tapyata
tasmāt tepānād udārā ajāyanta
tad bhūyo 'tapyata
tad abhram iva samahanyata
tad vastim abhinat
sa samudro 'bhavat
tasmāt samudrasya na pibanti
prajananam iva hi manyante
tasmāt paśor jāyamānād āpaḥ purastād yanti
tad daśahotānvasṛjyata
prajāpatir vai daśahotā
ya evaṃ tapaso vīryaṃ vidvāṃs tapyate
bhavaty eva
tad vā idam āpaḥ salilam āsīt
so 'rodīt prajāpatiḥ
sa kasmā ajñi
yady asyā apratiṣṭhāyā iti
yad apsv avāpadyata
sā pṛthivy abhavat
yad vyamṛṣṭa
tad antarikṣam abhavat
yad ūrdhvam udamṛṣṭa
sā dyaur abhavat
yad arodīt
tad anayo rodastvam
ya evaṃ veda
nāsya gṛhe rudanti
etad vā eṣāṃ lokānāṃ janma
ya evam eṣāṃ lokānāṃ janma veda
naiṣu lokeṣv ārtim ārcchati
sa imāṃ pratiṣṭhām avindata
sa imāṃ pratiṣṭhāṃ vittvākāmayata prajāyeyeti
sa tapo 'tapyata
so 'ntarvān abhavat
sa jaghanād asurān asṛjata
tebhyo mṛnmaye pātre 'nnam aduhat
yāsya sā tanūr āsīt
tām apāhata
sā tamisrābhavat
so 'kāmayata prajāyeyeti
sa tapo 'tapyata
so 'ntarvān abhavat
sa prajananād eva prajā asṛjata
tasmād imā bhūyiṣṭhāḥ
prajananāddhy enā asṛjata
tābhyo dārumaye pātre payo 'duhat
yāsya sā tanūr āsīt
tām apāhata sā jyotsnābhavat
so 'kāmayata prajāyeyeti
sa tapo 'tapyata
so 'ntarvān abhavat
sa upapakṣābhyām evartūn asṛjata
tebhyo rajate pātre ghṛtam aduhat
yāsya sā tanūr āsīt
tām apāhata
so 'horātrayoḥ sandhir abhavat
so 'kāmayata prajāyeyeti
sa tapo 'tapyata
so 'ntarvān abhavat
sa mukhād devān asṛjata
tebhyo harite pātre somam aduhat
yāsya sā tanūr āsīt
tām apāhata
tad ahar abhavat
ete vai prajāpater dohāḥ
ya evaṃ veda
duha eva prajāḥ
divā vai no 'bhūd iti
tad devānāṃ devatvam
ya evaṃ devānāṃ devatvaṃ veda
devavān eva bhavati
etad vā ahorātrāṇāṃ janma
ya evam ahorātrāṇāṃ janma veda
nāhorātreṣv ārtim ārcchati
asato 'dhi mano 'sṛjyata
manaḥ prajāpatim asṛjata
prajāpatiḥ prajā asṛjata
tad vā idaṃ manasy eva paramaṃ pratiṣṭhitam
yad idaṃ kiṃ ca
tad etacchvovasyasaṃ nāma brahma
vyucchantī vyucchanty asmai vasyasī vasyasī vyucchati
prajāyate prajayā paśubhiḥ
pra parameṣṭhino mātrām āpnoti
ya evaṃ veda
prajāpatir indram asṛjatānujāvaraṃ devānām
taṃ prāhiṇot
parehi
eteṣāṃ devānām adhipatir edhīti
taṃ devā abruvan
kas tvam asi
vayaṃ vai tvacchreyāṃsaḥ sma iti
so 'bravīt
kas tvam asi vayaṃ vai tvacchreyāṃsaḥ sma iti mā devā avocann iti
atha vā idaṃ tarhi prajāpatau hara āsīt
yad asminn āditye
tad enam abravīt
etan me prayaccha
athāham eteṣāṃ devānām adhipatir bhaviṣyāmīti
ko 'haṃ syām ity abravīt
etat pradāyeti
etat syā ity abravīt
yad etad bravīṣīti
ko ha vai nāma prajāpatiḥ
ya evaṃ veda
vidur enaṃ nāmnā
tad asmai rukmaṃ kṛtvā pratyamuñcat
tato vā indro devānām adhipatir abhavat
ya evaṃ veda
adhipatir eva samānānāṃ bhavati
so 'manyata
kiṃ kiṃ vā akaram iti
sa candraṃ ma āhareti prālapat
tac candramasaś candramastvam
ya evaṃ veda
candravān eva bhavati
taṃ devā abruvan
suvīryo maryā yathā gopāyata iti
tat sūryasya sūryatvam
ya evaṃ veda
nainaṃ dabhnoti
kaś ca nāsmin vā idam indriyaṃ pratyasthād iti
tad indrasyendratvam
ya evaṃ veda
indriyāvy eva bhavati
ayaṃ vā idaṃ paramo 'bhūd iti
tat parameṣṭhinaḥ parameṣṭhitvam
ya evaṃ veda
paramām eva kāṣṭhāṃ gacchati
taṃ devāḥ samantaṃ paryaviśan
vasavaḥ purastāt
rudrā dakṣiṇataḥ
ādityāḥ paścāt
viśve devā uttarataḥ
aṅgirasaḥ pratyañcam
sādhyāḥ parāñcam
ya evaṃ veda
upainaṃ samānāḥ saṃviśanti
sa prajāpatir eva bhūtvā prajā āvayat
tā asmai nātiṣṭhantānnādyāya
tā mukhaṃ purastāt paśyantīḥ
dakṣiṇataḥ paryāyan
sa dakṣiṇataḥ paryavartayata
tā mukhaṃ purastāt paśyantīḥ
mukhaṃ dakṣiṇataḥ
paścāt paryāyan
sa paścāt paryavartayata
tā mukhaṃ purastāt paśyantīḥ
mukhaṃ dakṣiṇataḥ
mukhaṃ paścāt
uttarataḥ paryāyan
sā uttarataḥ paryavartayata
tā mukhaṃ purastāt paśyantīḥ
mukhaṃ dakṣiṇataḥ
mukham uttarataḥ
ūrdhvā udāyan
sa upariṣṭān nyavartayata
tāḥ sarvatomukho bhūtvāvayat
tato vai tasmai prajā atiṣṭhantānnādyāya
ya evaṃ vidvān pari ca vartayate ni ca
prajāpatir eva bhūtvā prajā atti
tiṣṭhante 'smai prajā annādyāya
annāda eva bhavati
prajāpatir akāmayata bahor bhūyānt syām iti
sa etaṃ daśahotāram apaśyat
taṃ prāyuṅkta
tasya prayukti bahor bhūyān abhavat
yaḥ kāmayeta bahor bhūyānt syām iti
sa daśahotāraṃ prayuñjīta
bahor eva bhūyān bhavati
so 'kāmayata vīro ma ājāyeteti
sa daśahotuś caturhotāraṃ niramimīta
taṃ prāyuṅkta
tasya prayuktīndro 'jāyata
yaḥ kāmayeta vīro ma ājāyeteti
sa caturhotāraṃ prayuñjīta
āsya vīro jāyate
so 'kāmayata paśumānt syām iti
sa caturhotuḥ pañcahotāraṃ niramimīta
taṃ prāyuṅkta
tasya prayukti paśumān abhavat
yaḥ kāmayeta paśumānt syām iti
sa pañcahotāraṃ prayuñjīta
paśumān eva bhavati
so 'kāmayatartavo me kalperann iti
sa pañcahotuḥ ṣaḍḍhotāraṃ niramimīta
taṃ prāyuṅkta
tasya prayukty ṛtavo 'smā akalpanta
yaḥ kāmayetartavo me kalperann iti
sa ṣaḍḍhotāraṃ prayuñjīta
kalpante 'smā ṛtavaḥ
so 'kāmayata somapaḥ somayājī syām
ā me somapaḥ somayājī jāyeteti
sa ṣaḍḍhotuḥ saptahotāraṃ niramimīta
taṃ prāyuṅkta
tasya prayukti somapaḥ somayājy abhavat
āsya somapaḥ somayājy ajāyata
yaḥ kāmayeta somapaḥ somayājī syām
ā me somapaḥ somayājī jāyeteti
sa saptahotāraṃ prayuñjīta
somapa eva somayājī bhavati
āsya somapaḥ somayājī jāyate
sa vā eṣa paśuḥ pañcadhā pratitiṣṭhati
padbhir mukhena
te devāḥ paśūn vittvā
suvargaṃ lokam āyan
te 'muṣmiṃlloke vyakṣudhyan
te 'bruvan
amutaḥ pradānaṃ vā upajijīvimeti
te saptahotāraṃ yajñaṃ vidhāyāyāsyam
āṅgīrasaṃ prāhiṇvan
etenāmutra kalpayeti
tasya vā iyaṃ kﾱptiḥ
yad idaṃ kiñca
ya evaṃ veda kalpate 'smai
sa vā ayaṃ manuṣyeṣu yajñaḥ saptahotā
amutra sadbhyo devebhyo havyaṃ vahati
ya evaṃ veda
upainaṃ yajño namati
yo vai caturhotṝṇāṃ nidānaṃ veda
nidānavān bhavati
agnihotraṃ vai daśahotur nidānam
darśapūrṇamāsau caturhotuḥ
cāturmāsyāni pañcahotuḥ
paśubandhaḥ ṣaḍḍhotuḥ
saumyo 'dhvaraḥ saptahotuḥ
etad vai caturhotṝṇāṃ nidānam
ya evaṃ veda
nidānavān bhavati
brahmavādino vadanti
kiṃ caturhotṝṇāṃ caturhotṛtvam iti
yad evaiṣu caturdhā hotāraḥ
tena caturhotāraḥ
tasmāc caturhotāra ucyante
tac caturhotṝṇāṃ caturhotṛtvam
somo vai caturhotā
agniḥ pañcahotā
dhātā ṣaḍḍhotā
indraḥ saptahotā
prajāpatir daśahotā
ya evaṃ caturhotṝṇām ṛddhiṃ veda
ṛdhnoty eva
ya eṣām evaṃ bandhutāṃ veda
bandhumān bhavati
ya eṣām evaṃ kﾱptiṃ veda
kalpate 'smai
ya eṣām evam āyatanaṃ veda
āyatanavān bhavati
ya eṣām evaṃ pratiṣṭhāṃ veda
praty eva tiṣṭhati
brahmavādino vadanti
daśahotā caturhotā
pañcahotā ṣaḍḍhotā saptahotā
atha kasmāc caturhotāra ucyanta iti
indro vai caturhotā
indraḥ khalu vai śreṣṭho devatānām upadeśanāt
ya evam indraṃ śreṣṭhaṃ devatānām upadeśanād veda
vasiṣṭhaḥ samānānāṃ bhavati
tasmācchreṣṭham āyantaṃ prathamenaivānubudhyante
ayam āgan
ayam avāsād iti
kīrtir asya pūrvāgacchati janatām āyataḥ
atho enaṃ prathamenaivānubudhyante
ayam āgan
ayam avāsād iti
dakṣiṇāṃ pratigrahīṣyant saptadaśa kṛtvo 'pānyāt
ātmānam eva samindhe
tejase vīryāya
atho prajāpatir evaināṃ bhūtvā pratigṛhṇāti
ātmano 'nārtyai
yady enam ārtvijyād vṛtaṃ santaṃ nirhareran
āgnīdhre juhuyād daśahotāram
caturgṛhītenājyena
purastāt pratyaṅ tiṣṭhan
pratilomaṃ vigrāham
prāṇān evāsyopadāsayati
yady enaṃ punar upaśikṣeyuḥ
āgnīdhra eva juhuyād daśahotāram
caturgṛhītenājyena
paścāt prāṅ āsīnaḥ
anulomam avigrāham
prāṇān evāsmai kalpayati
prāyaścittī vāgghotety ṛtumukhaṛtumukhe juhoti
ṛtūn evāsmai kalpayati
kalpante 'smā ṛtavaḥ
kﾱptā asmā ṛtava āyanti
ṣaḍḍhotā vai bhūtvā prajāpatir idaṃ sarvam asṛjata
sa mano 'sṛjata
manaso 'dhi gāyatrīm asṛjata
tad gāyatrīṃ yaśa ārchat
tām ālabhata
gāyatriyā adhi chandāṃsy asṛjata
chandobhyo 'dhi sāma
tat sāma yaśa ārchat
tad ālabhata
sāmno 'dhi yajūṃṣy asṛjata
yajurbhyo 'dhi viṣṇum
tad viṣṇuṃ yaśa ārchat
tam ālabhata
viṣṇor adhy oṣadhīr asṛjata
oṣadhībhyo 'dhi somam
tat somaṃ yaśa ārchat
tam ālabhata
somād adhi paśūn asṛjata
paśubhyo 'dhīndram
tad indraṃ yaśa ārchat
tad enaṃ nātiprācyavata
indra iva yaśasvī bhavati
ya evaṃ veda nainaṃ yaśo 'tipracyavate
yad vā idaṃ kiṃ ca
tat sarvam uttāna evāṅgīrasaḥ pratyagṛhṇāt
tad enaṃ pratigṛhītaṃ nāhinat
yat kiṃ ca pratigṛhṇīyāt
tat sarvam uttānas tv āṅgīrasaḥ pratigṛhṇātv ity eva pratigṛhṇīyāt
iyaṃ vā uttāna āṅgīrasaḥ
anayaivainat pratigṛhṇāti
nainaṃ hinasti
barhiṣā pratīyād gāṃ vāśvaṃ vā
etad vai paśūnāṃ priyaṃ dhāma
priyeṇaivainaṃ dhāmnā pratyeti
yo vā avidvān nivartayate
viśīrṣā sapāpmāmuṣmiṃlloke bhavati
atha yo vidvān nivartayate
saśīrṣā vipāpmāmuṣmiṃlloke bhavati
devatā vai sapta puṣṭikāmā nyavartayanta
agniś ca pṛthivī ca
vāyuś cāntarikṣaṃ ca
ādityaś ca dyauś ca candramāḥ
agnir nyavartayata
sa sāhasram apuṣyat
pṛthivī nyavartayata
sauṣadhībhir vanaspatibhir apuṣyat
vāyur nyavartayata
sa marīcibhir apuṣyat
antarikṣaṃ nyavartayata
tad vayobhir apuṣyat
ādityo nyavartayata
sa raśmibhir apuṣyat
dyaur nyavartayata
sā nakṣatrair apuṣyat
candramā nyavartayata
so 'horātrair ardhamāsair māsair ṛtubhiḥ saṃvatsarenāpuṣyat
tān poṣān puṣyati
yāṃs te 'puṣyan
ya evaṃ vidvān ni ca vartayate pari ca
tasya vā agner hiraṇyaṃ pratijagrahuṣaḥ
ardham indriyasyāpākrāmat
tad etenaiva pratyagṛhṇāt
tena vai so 'rdham indriyasyātmann upādhatta
ardham indriyasyātmann upādhatte
ya evaṃ vidvān hiraṇyaṃ pratigṛhṇāti
atha yo 'vidvān pratigṛhṇāti
ardham asyendriyasyāpakrāmati
tasya vai somasya vāsaḥ pratijagrahuṣaḥ
tṛtīyam indriyasyāpākrāmat
tad etenaiva pratyagṛhṇāt
tena vai sa tṛtīyam indriyasyātmann upādhatta
tṛtīyam indriyasyātmann upādhatte
ya evaṃ vidvān vāsaḥ pratigṛhṇāti
atha yo 'vidvān pratigṛhṇāti
tṛtīyam asyendriyasyāpakrāmati
tasya vai rudrasya gāṃ pratijagrahuṣaḥ
caturtham indriyasyāpākrāmat
tām etenaiva pratyagṛhṇāt
tena vai sa caturtham indriyasyātmann upādhatta
caturtham indriyasyātmann upādhatte
ya evaṃ vidvān gāṃ pratigṛhṇāti
atha yo 'vidvān pratigṛhṇāti
caturtham asyendriyasyāpakrāmati
tasya vai varuṇasyāśvaṃ pratijagrahuṣaḥ
pañcamam indriyasyāpākrāmat
tam etenaiva pratyagṛhṇāt
tena vai sa pañcamam indriyasyātmann upādhatta
pañcamam indriyasyātmann upādhatte
ya evaṃ vidvān aśvaṃ pratigṛhṇāti
atha yo 'vidvān pratigṛhṇāti
pañcamam asyendriyasyāpakrāmati
tasya vai prajāpateḥ puruṣaṃ pratijagrahuṣaḥ
ṣaṣṭham indriyasyāpākrāmat
tam etenaiva pratyagṛhṇāt
tena vai sa ṣaṣṭham indriyasyātmann upādhatta
ṣaṣṭham indriyasyātmann upādhatte
ya evaṃ vidvān puruṣaṃ pratigṛhṇāti
atha yo 'vidvān pratigṛhṇāti
ṣaṣṭham asyendriyasyāpakrāmati
tasya vai manos talpaṃ pratijagrahuṣaḥ
saptamam indriyasyāpākrāmat
tam etenaiva pratyagṛhṇāt
tena vai sa saptamam indriyasyātmann upādhatta
saptamam indriyasyātmann upādhatte
ya evaṃ vidvāṃs talpaṃ pratigṛhṇāti
atha yo 'vidvān pratigṛhṇāti
saptamam asyendriyasyāpakrāmati
tasya vā uttānasyāṅgīrasasyāprāṇat pratijagrahuṣaḥ
aṣṭamam indriyasyāpākrāmat
tad etenaiva pratyagṛhṇāt
tena vai so 'ṣṭamam indriyasyātmann upādhatta
aṣṭamam indriyasyātmann upādhatte
ya evaṃ vidvān aprāṇat pratigṛhṇāti
atha yo 'vidvān pratigṛhṇāti
aṣṭamam asyendriyasyāpakrāmati
yad vā idaṃ kiṃ ca
tat sarvam uttāna evāṅgīrasaḥ pratyagṛhṇāt
tad enaṃ pratigṛhītaṃ nāhinat
yat kiṃ ca pratigṛhṇīyāt
tat sarvam uttānas tv āṅgīrasaḥ pratigṛhṇātv ity eva pratigṛhṇīyāt
iyaṃ vā uttāna āṅgīrasaḥ
anayaivainat pratigṛhṇāti
nainaṃ hinasti
brahmavādino vadanti
yad daśahotāraḥ sattram āsata
kena te gṛhapatinārdhnuvan
kena prajā asṛjanteti
prajāpatinā vai te gṛhapatinārdhnuvan
tena prajā asṛjanta
yac caturhotāraḥ sattram āsata
kena te gṛhapatinārdhnuvan
kenauṣadhīr asṛjanteti
somena vai te gṛhapatinārdhnuvan
tenauṣadhīr asṛjanta
yat pañcahotāraḥ sattram āsata
kena te gṛhapatinārdhnuvan
kenaibhyo lokebhyo 'surān prāṇudanta
kenaiṣāṃ paśūn avṛñjateti
agninā vai te gṛhapatinārdhnuvan
tenaibhyo lokebhyo 'surān prāṇudanta
tenaiṣāṃ paśūn avṛñjata
yat ṣaḍḍhotāraḥ sattram āsata
kena te gṛhapatinārdhnuvan
kenartūn akalpayanteti
dhātrā vai te gṛhapatinārdhnuvan
tenartūn akalpayanta
yat saptahotāraḥ sattram āsata
kena te gṛhapatinārdhnuvan
kena suvar āyan
kenemāṃllokānt samatanvann iti
aryamṇā vai te gṛhapatinārdhnuvan
tena suvar āyan
tenemāṃllokān samatanvann iti
ete vai devā gṛhapatayaḥ
tān ya evaṃ vidvān
apy anyasya gārhapate dīkṣate
avāntaram eva sattriṇām ṛdhnoti
yo vā aryamaṇaṃ veda
dānakāmā asmai prajā bhavanti
yajño vā aryamā
āryā vasatir iti vai tam āhur yaṃ praśaṃsanti
āryā vasatir bhavati
ya evaṃ veda
yad vā idaṃ kiṃ ca
tat sarvaṃ caturhotāraḥ
caturhotṛbhyo 'dhi yajño nirmitaḥ
sa ya evaṃ vidvān vivadeta
aham eva bhūyo veda
yaś caturhotṝn vedeti
yaś caturhotṝn veda
yo vai caturhotṝṇāṃ hotṝn veda
sarvāsu prajāsv annam atti
sarvā diśo 'bhijayati
prajāpatir vai daśahotṝṇāṃ hotā
somaś caturhotṝṇāṃ hotā
agniḥ pañcahotṝṇāṃ hotā
dhātā ṣaḍḍhotṝṇāṃ hotā
aryamā saptahotṝṇāṃ hotā
ete vai caturhotṝṇāṃ hotāraḥ
tān ya evaṃ veda
sarvāsu prajāsv annam atti
sarvā diśo 'bhijayati
prajāpatiḥ prajāḥ sṛṣṭvā vyasraṃsata
sa hṛdayaṃ bhūto 'śayat
ātman hā3 ity ahvayat
āpaḥ pratyaśṛṇvan
tā agnihotreṇaiva yajñakratunopaparyāvartanta
tāḥ kusindham upauhan
tasmād agnihotrasya yajñakratoḥ
eka ṛtvik
catuṣkṛtvo 'hvayat
agnir vāyur ādityaś candramāḥ
te pratyaśṛṇvan
te darśapūrṇamāsābhyām eva yajñakratunopaparyāvartanta
ta upauhaṃś catvāry aṅgāni
tasmād darśapūrṇamāsayor yajñakratoḥ
catvāra ṛtvijaḥ
pañcakṛtvo 'hvayat
paśavaḥ pratyaśṛṇvan
te cāturmāsyair eva yajñakratunopaparyāvartanta
ta upauhaṃllomacchavīṃ māṃsam asthi majjānam
tasmāc cāturmāsyānāṃ yajñakratoḥ
pañcartvijaḥ
ṣaṭkṛtvo 'hvayat
ṛtavaḥ pratyaśṛṇvan
te paśubandhenaiva yajñakratunopaparyāvartanta
ta upauhaṃstanāv āṇḍau śiśnam avāñcaṃ prāṇam
tasmāt paśubandhasya yajñakratoḥ
ṣaḍ ṛtvijaḥ
saptakṛtvo 'hvayat
hotrāḥ pratyaśṛṇvan
tāḥ saumyenaivādhvareṇa yajñakratunopaparyāvartanta
tā upauhant sapta śīrṣaṇyān prāṇān
tasmāt saumyasyādhvarasya yajñakratoḥ
sapta hotrāḥ prācīr vaṣaṭkurvanti
daśakṛtvo 'hvayat
tapaḥ pratyaśṛṇot
tat karmaṇaiva saṃvatsareṇa sarvair yajñakratubhir upaparyāvartata
tat sarvam ātmānam aparivargam upauhat
tasmāt saṃvatsare sarve yajñakratavo 'varudhyante
tasmād daśahotā caturhotā
pañcahotā ṣaḍḍhotā saptahotā
ekahotre baliṃ haranti haranty asmai prajā balim
ainam apratikhyātaṃ gacchati
ya evaṃ veda
prajāpatiḥ puruṣam asṛjata
so 'gnir abravīt
mamāyam annam astv iti
so 'bibhet
sarvaṃ vai māyaṃ pradhakṣyatīti
sa etāṃś caturhotṝn ātmasparaṇān apaśyat
tān ajuhot
tair vai sa ātmānam aspṛṇot
yad agnihotraṃ juhoti
ekahotāram eva tad yajñakratum āpnoty agnihotram
kusindhaṃ cātmanaḥ spṛṇoti
ādityasya ca sāyujyaṃ gacchati
catur unnayati
caturhotāram eva tad yajñakratum āpnoti
darśapūrṇamāsau
catvāri cātmano 'ṅgāni spṛṇoti
ādityasya ca sāyujyaṃ gacchati
catur unnayati
samit pañcamī
pañcahotāram eva tad yajñakratum āpnoti
cāturmāsyāni
lomacchavīṃ māṃsam asthi majjānam
tāni cātmanaḥ spṛṇoti
ādityasya ca sāyujyaṃ gacchati
catur unnayati
dvir juhoti
ṣaḍḍhotāram eva tad yajñakratum āpnoti
paśubandham
stanāv āṇḍau śiśnam avāñcaṃ prāṇam
tāni cātmanaḥ spṛṇoti
ādityasya ca sāyujyaṃ gacchati
catur unnayati
dvir juhoti
samit saptamī
saptahotāram eva tad yajñakratum āpnoti saumyam adhvaram
sapta cātmanaḥ śīrṣaṇyān prāṇān spṛṇoti
ādityasya ca sāyujyaṃ gacchati
catur unnayati
dvir juhoti
dvir nimārṣṭi
dviḥ prāśnāti
daśahotāram eva tad yajñakratum āpnoti saṃvatsaram
sarvaṃ cātmānam aparivargaṃ spṛṇoti
ādityasya ca sāyujyaṃ gacchati
prajāpatir akāmayata prajāyeyeti
sa tapo 'tapyata
so 'ntarvān abhavat
sa haritaḥ śyāvo 'bhavat
tasmāt stry antarvatnī
hariṇī satī śyāvā bhavati
sa vijāyamāno garbheṇātāmyat
sa tāntaḥ kṛṣṇaḥ śyāvo 'bhavat
tasmāt tāntaḥ kṛṣṇaḥ śyāvo bhavati
tasyāsur evājīvat
tenāsunāsurān asṛjata
tad asurāṇām asuratvam
ya evam asurāṇām asuratvaṃ veda
asumān eva bhavati
nainam asur jahāti
so 'surān sṛṣṭvā pitevāmanyata
tad anu pitṝn asṛjata
tat pitṝṇāṃ pitṛtvam
ya evaṃ pitṝṇāṃ pitṛtvaṃ veda
pitevaiva svānāṃ bhavati
yanty asya pitaro havam
sa pitṝnt sṛṣṭvāmanasyat
tad anu manuṣyān asṛjata
tan manuṣyāṇāṃ manuṣyatvam
ya evaṃ manuṣyāṇāṃ manuṣyatvaṃ veda
manasvy eva bhavati
nainaṃ manur jahāti
tasmai manuṣyānt sasṛjānāya
divā devatrābhavat
tad anu devān asṛjata
tad devānāṃ devatvam
ya evaṃ devānāṃ devatvaṃ veda
divā haivāsya devatrā bhavati
tāni vā etāni catvāry ambhāṃsi
devā manuṣyāḥ pitaro 'surāḥ
teṣu sarveṣv ambho nabha iva bhavati
ya evaṃ veda
brahmavādino vadanti
yo vā imaṃ vidyāt
yato 'yaṃ pavate
yad abhipavate
yad abhisaṃpavate
sarvam āyur iyāt
na purāyuṣaḥ pramīyeta
paśumānt syāt
vindeta prajām
yo vā imaṃ veda
yato 'yaṃ pavate
yad abhipavate
yad abhisaṃpavate
sarvam āyur eti
na purāyuṣaḥ pramīyate
paśumān bhavati
vindate prajām
adbhyaḥ pavate
apo 'bhipavate
apo 'bhisaṃpavate
asyāḥ pavate
imām abhipavate
imām abhisaṃpavate
agneḥ pavate
agnim abhipavate
agnim abhisaṃpavate
antarikṣāt pavate
antarikṣam abhipavate
antarikṣam abhisaṃpavate
ādityāt pavate
ādityam abhipavate
ādityam abhisaṃpavate
dyoḥ pavate
divam abhipavate
divam abhisaṃpavate
digbhyaḥ pavate
diśo 'bhipavate
diśo 'bhisaṃpavate
sa yat purastād vāti
prāṇa eva bhūtvā purastād vāti
tasmāt purastād vāntam
sarvāḥ prajāḥ pratinandanti
prāṇo hi priyaḥ prajānām
prāṇa iva priyaḥ prajānāṃ bhavati
ya evaṃ veda
sa vā eṣa prāṇa eva
atha yad dakṣiṇato vāti
mātariśvaiva bhūtvā dakṣiṇato vāti
tasmād dakṣiṇato vāntaṃ vidyāt
sarvā diśa āvāti
sarvā diśo 'nuvivāti
sarvā diśo 'nusaṃvātīti
sa vā eṣa mātariśvaiva
atha yat paścād vāti
pavamāna eva bhūtvā paścād vāti
pūtam asmā āharanti
pūtam upaharanti
pūtam aśnāti
ya evaṃ veda
sa vā eṣa pavamāna eva
atha yad uttarato vāti
savitaiva bhūtvottarato vāti
saviteva svānāṃ bhavati
ya evaṃ veda
sa vā eṣa savitaiva
te ya enaṃ purastād āyantam upavadanti
ya evāsya purastāt pāpmānaḥ
tāṃs te 'paghnanti
purastād itarān pāpmanaḥ sacante
atha ya enaṃ dakṣiṇata āyantam upavadanti
ya evāsya dakṣiṇataḥ pāpmānaḥ
tāṃs te 'paghnanti
dakṣiṇata itarān pāpmanaḥ sacante
atha ya enaṃ paścād āyantam upavadanti
ya evāsya paścāt pāpmānaḥ
tāṃs te 'paghnanti
paścād itarān pāpmanaḥ sacante
atha ya enam uttarata āyantam upavadanti
ya evāsyottarataḥ pāpmānaḥ
tāṃs te 'paghnanti
uttarata itarān pāpmanaḥ sacante
tasmād evaṃ vidvān
vīva nṛtyet
preva calet
vy asyevākṣyau bhāṣeta
maṇṭayed iva
krāthayed iva
śṛṅgāyeteva
uta mopavadeyuḥ
uta me pāpmānam apahanyur iti
sa yāṃ diśaṃ sanim eṣyant syāt
yadā tāṃ diśaṃ vāto vāyāt
atha pra veyāt
pra vā dhāvayet
sā tam eva raditaṃ vyūḍhaṃ gandham abhi pracyavate
āsya taṃ janapadaṃ pūrvā kīrtir gacchati
dānakāmā asmai prajā bhavanti
ya evaṃ veda
prajāpatiḥ somaṃ rājānam asṛjata
taṃ trayo vedā anvasṛjyanta
tān haste 'kuruta
atha ha sītā sāvitrī
somaṃ rājānaṃ cakame
śraddhām u sa cakame
sā ha pitaraṃ prajāpatim upasasāra
taṃ hovāca
namas te astu bhagavaḥ
upa tvāyāni
pra tvā padye
somaṃ vai rājānaṃ kāmaye
śraddhām u sa kāmayata iti
tasyā u ha sthāgaram alaṅkāraṃ kalpayitvā
daśahotāraṃ purastād vyākhyāya
caturhotāraṃ dakṣiṇataḥ
pañcahotāraṃ paścāt
ṣaḍḍhotāram uttarataḥ
saptahotāram upariṣṭāt
sambhāraiś ca patnibhiś ca mukhe 'laṃkṛtya
āsyārdhaṃ vavrāja
tāṃ hodīkṣyovāca
upa mā vartasveti
taṃ hovāca
bhogaṃ tu ma ācakṣva
etan ma ācakṣva
yat te pāṇāv iti
tasyā u ha trīn vedān pradadau
tasmād u ha striyo bhogam aiva hārayante
sa yaḥ kāmayeta priyaḥ syām iti
yaṃ vā kāmayeta priyaḥ syād iti
tasmā etaṃ sthāgaram alaṅkāraṃ kalpayitvā
daśahotāraṃ purastād vyākhyāya
caturhotāraṃ dakṣiṇataḥ
pañcahotāraṃ paścāt
ṣaḍḍhotāram uttarataḥ
saptahotāram upariṣṭāt
sambhāraiś ca patnibhiś ca mukhe 'laṃkṛtya
āsyārdhaṃ vrajet
priyo haiva bhavati
brahmātmanvad asṛjata
tad akāmayata
sam ātmanā padyeyeti
ātmann ātmann ity āmantrayata
tasmai daśamaṃ hūtaḥ pratyaśṛṇot
sa daśahūto 'bhavat
daśahūto ha vai nāmaiṣaḥ
taṃ vā etaṃ daśahūtaṃ santam
daśahotety ācakṣate parokṣeṇa
parokṣapriyā iva hi devāḥ
ātmann ātmann ity āmantrayata
tasmai saptamaṃ hūtaḥ pratyaśṛṇot
sa saptahūto 'bhavat
saptahūto ha vai nāmaiṣaḥ
taṃ vā etaṃ saptahūtaṃ santam
saptahotety ācakṣate parokṣeṇa
parokṣapriyā iva hi devāḥ
ātmann ātmann ity āmantrayata
tasmai ṣaṣṭhaṃ hūtaḥ pratyaśṛṇot
sa ṣaḍḍhūto 'bhavat
ṣaḍḍhūto ha vai nāmaiṣaḥ
taṃ vā etaṃ ṣaḍḍhūtaṃ santam
ṣaḍḍhotety ācakṣate parokṣeṇa
parokṣapriyā iva hi devāḥ
ātmann ātmann ity āmantrayata
tasmai pañcamaṃ hūtaḥ pratyaśṛṇot
sa pañcahūto 'bhavat
pañcahūto ha vai nāmaiṣaḥ
taṃ vā etaṃ pañcahūtaṃ santaṃ
pañcahotety ācakṣate parokṣeṇa
parokṣapriyā iva hi devāḥ
ātmann ātmann ity āmantrayata
tasmai caturthaṃ hūtaḥ pratyaśṛṇot
sa caturhūto 'bhavat
caturhūto ha vai nāmaiṣaḥ
taṃ vā etaṃ caturhūtaṃ santam
caturhotety ācakṣate parokṣeṇa
parokṣapriyā iva hi devāḥ
tam abravīt
tvaṃ vai me nediṣṭhaṃ hūtaḥ pratyaśrauṣīḥ
tvayainān ākhyātāra iti
tasmān nu haināṃś caturhotāra ity ācakṣate
tasmācchuśrūṣuḥ putrāṇāṃ hṛdyatamaḥ
nediṣṭho hṛdyatamaḥ
nediṣṭho brahmaṇo bhavati
ya evaṃ veda
agnir vā akāmayata
annādo devānāṃ syām iti
sa etam agnaye kṛttikābhyaḥ puroḍāśam aṣṭākapālaṃ niravapat
tato vai so 'nnādo devānām abhavat
agnir vai devānām annādaḥ
yathā ha vā agnir devānām annādaḥ
evaṃ ha vā eṣa manuṣyāṇāṃ bhavati
ya etena haviṣā yajate
ya u cainad evaṃ veda
so 'tra juhoti
agnaye svāhā kṛttikābhyaḥ svāhā
ambāyai svāhā dulāyai svāhā
nitatnyai svāhābhrayantyai svāhā
meghayantyai svāhā varṣayantyai svāhā
cupuṇīkāyai svāheti
prajāpatiḥ prajā asṛjata
tā asmāt sṛṣṭāḥ parācīr āyan
tāsāṃ rohiṇīm abhyadhyāyat
so 'kāmayata
upa māvarteta
sam enayā gaccheyeti
sa etaṃ prajāpataye rohiṇyai caruṃ niravapat
tato vai sā tam upāvartata
sam enayāgacchata
upa ha vā enaṃ priyam āvartate
saṃ priyeṇa gacchate
ya etena haviṣā yajate
ya u cainad evaṃ veda
so 'tra juhoti
prajāpataye svāhā rohiṇyai svāhā rocamānāyai svāhā prajābhyaḥ svāheti
somo vā akāmayata
oṣadhīnāṃ rājyam abhijayeyam iti
sa etaṃ somāya mṛgaśīrṣāya śyāmākaṃ caruṃ payasi niravapat
tato vai sa oṣadhīnāṃ rājyam abhyajayat
samānānāṃ ha vai rājyam abhijayati
ya etena haviṣā yajate
ya u cainad evaṃ veda
so 'tra juhoti
somāya svāhā mṛgaśīrṣāya svāhā
invakābhyaḥ svāhauṣadhībhyaḥ svāhā
rājyāya svāhābhijityai svāheti
rudro vā akāmayata
paśumānt syām iti
sa etaṃ rudrāyārdrāyai praiyaṃgavaṃ caruṃ payasi niravapat
tato vai sa paśumān abhavat
paśumān ha vai bhavati
ya etena haviṣā yajate
ya u cainad evaṃ veda
so 'tra juhoti
rudrāya svāhārdrāyai svāhā
pinvamānāyai svāhā paśubhyaḥ svāheti
ṛkṣā vā iyam alomakāsīt
sākāmayata
oṣadhībhir vanaspatibhiḥ prajāyeyeti
saitam adityai punarvasubhyāṃ caruṃ niravapat
tato vā iyam oṣadhībhir vanaspatibhiḥ prājāyata
prajāyate ha vai prajayā paśubhiḥ
ya etena haviṣā yajate
ya u cainad evaṃ veda
so 'tra juhoti adityai svāhā punarvasubhyām svāhā bhūtyai svāhā prajātyai svāheti
bṛhaspatir vā akāmayata
brahmavarcasī syām iti
sa etaṃ bṛhaspataye tiṣyāya naivāraṃ caruṃ payasi niravapat
tato vai sa brahmavarcasy abhavat
brahmavarcasī ha vai bhavati
ya etena haviṣā yajate
ya u cainad evaṃ veda
so 'tra juhoti
bṛhaspataye svāhā tiṣyāya svāhā
brahmavarcasāya svāheti
devāsurāḥ saṃyattā āsan
te devāḥ sarpebhya āśreṣābhya ājye karambhaṃ niravapan
tān etābhir eva devatābhir upānayan
etābhir ha vai devatābhir dviṣantaṃ bhrātṛvyam upanayati
ya etena haviṣā yajate
ya u cainad evaṃ veda
so 'tra juhoti
sarpebhyaḥ svāhāśreṣābhyaḥ svāhā
dandaśūkebhyaḥ svāheti
pitaro vā akāmayanta
pitṛloka ṛdhnuyāmeti
ta etaṃ pitṛbhyo maghābhyaḥ puroḍāśaṃ ṣaṭkapālaṃ niravapan
tato vai te pitṛloka ārdhnuvan
pitṛloke ha vā ṛdhnoti
ya etena haviṣā yajate
ya u cainad evaṃ veda
so 'tra juhoti
pitṛbhyaḥ svāhā maghābhyaḥ svāhānaghābhyaḥ svāhāgadābhyaḥ svāhārundhatībhyaḥ svāheti
aryamā vā akāmayata
paśumānt syām iti
sa etam aryamṇe phalgunībhyāṃ caruṃ niravapat
tato vai sa paśumān abhavat
paśumān ha vai bhavati
ya etena haviṣā yajate
ya u cainad evaṃ veda
so 'tra juhoti
aryamṇe svāhā phalgunībhyāṃ svāhā
paśubhyaḥ svāheti
bhago vā akāmayata
bhagī śreṣṭhī devānāṃ syām iti
sa etaṃ bhagāya phalgunībhyāṃ caruṃ niravapat
tato vai sa bhagī śreṣṭhī devānām abhavat
bhagī ha vai śreṣṭhī samānānāṃ bhavati
ya etena haviṣā yajate
ya u cainad evaṃ veda
so 'tra juhoti
bhagāya svāhā phalgunībhyāṃ svāhā
śraiṣṭhyāya svāheti
savitā vā akāmayata śran me devā dadhīran
savitā syām iti
sa etaṃ savitre hastāya puroḍāśaṃ dvādaśakapālaṃ niravapad āśūnāṃ vrīhīṇām
tato vai tasmai śrad devā adadhata
savitābhavat
śraddha vā asmai manuṣyā dadhate
savitā samānānāṃ bhavati
ya etena haviṣā yajate
ya u cainad evaṃ veda
so 'tra juhoti
savitre svāhā hastāya svāhā dadate svāhā pṛṇate svāhā prayacchate svāhā pratigṛbhṇate svāheti
tvaṣṭā vā akāmayata
citraṃ prajāṃ vindeyeti
sa etaṃ tvaṣṭre citrāyai puroḍāśam aṣṭākapālaṃ niravapat
tato vai sa citraṃ prajām avindata
citraṃ ha vai prajāṃ vindate
ya etena haviṣā yajate
ya u cainad evaṃ veda
so 'tra juhoti
tvaṣṭre svāhā citrāyai svāhā
caitrāya svāhā prajāyai svāheti
vāyur vā akāmayata
kāmacāram eṣu lokeṣv abhijayeyam iti
sa etad vāyave niṣṭyāyai gṛṣṭyai dugdhaṃ payo niravapat
tato vai sa kāmacāram eṣu lokeṣv abhyajayat
kāmacāraṃ ha vā eṣu lokeṣv abhijayati
ya etena haviṣā yajate
ya u cainad evaṃ veda
so 'tra juhoti
vāyave svāhā niṣṭyāyai svāhā
kāmacārāya svāhābhijityai svāheti
indrāgnī vā akāmayetām
śraiṣṭhyaṃ devānām abhijayeveti
tāv etam indrāgnibhyāṃ viśākhābhyāṃ puroḍāśam ekādaśakapālaṃ niravapatām tato vai tau śraiṣṭhyaṃ devānām abhyajayatām
śraiṣṭhyaṃ ha vai samānānām abhijayati
ya etena haviṣā yajate
ya u cainad evaṃ veda
so 'tra juhoti
indrāgnibhyāṃ svāhā viśākhābhyāṃ svāhā
śraiṣṭhyāya svāhābhijityai svāheti
athaitat paurṇamāsyā ājyaṃ nirvapati
kāmo vai paurṇamāsī
kāma ājyam
kāmenaiva kāmaṃ samardhayati
kṣipram enaṃ sa kāma upanamati
yena kāmena yajate
so 'tra juhoti
paurṇamāsyai svāhā kāmāya svāhā gatyai svāheti
mitro vā akāmayata
mitradheyam eṣu lokeṣv abhijayeyam iti
sa etaṃ mitrāyānūrādhebhyaś caruṃ niravapat
tato vai sa mitradheyam eṣu lokeṣv abhyajayat
mitradheyaṃ ha vā eṣu lokeṣv abhijayati
ya etena haviṣā yajate
ya u cainad evaṃ veda
so 'tra juhoti
mitrāya svāhānūrādhebhyaḥ svāhā
mitradheyāya svāhābhijityai svāheti
indro vā akāmayata
jyaiṣṭhyaṃ devānām abhijayeyam iti
sa etam indrāya jyeṣṭhāyai puroḍāśam ekādaśakapālaṃ niravapan mahāvrīhīṇām
tato vai sa jyaiṣṭhyaṃ devānām abhyajayat
jyaiṣṭhyaṃ ha vai samānānām abhijayati
ya etena haviṣā yajate
ya u cainad evaṃ veda
so 'tra juhoti
indrāya svāhā jyeṣṭhāyai svāhā jyaiṣṭhyāya svāhābhijityai svāheti
prajāpatir vā akāmayata
mūlaṃ prajāṃ vindeyeti
sa etaṃ prajāpataye mūlāya caruṃ niravapat
tato vai sa mūlaṃ prajām avindata
mūlaṃ ha vai prajāṃ vindate
ya etena haviṣā yajate
ya u cainad evaṃ veda
so 'tra juhoti
prajāpataye svāhā mūlāya svāhā
prajāyai svāheti
āpo vā akāmayanta
samudraṃ kāmam abhijayemeti
tā etam adbhyo 'ṣāḍhābhyaś caruṃ niravapan
tato vai tāḥ samudraṃ kāmam abhyajayan
samudraṃ ha vai kāmam abhijayati
ya etena haviṣā yajate
ya u cainad evaṃ veda
so 'tra juhoti
adbhyaḥ svāhāṣāḍhābhyaḥ svāhā
samudrāya svāhā kāmāya svāhā
abhijityai svāheti
viśve vai devā akāmayanta
anapajayyaṃ jayemeti
ta etaṃ viśvebhyo devebhyo 'ṣāḍhābhyaś caruṃ niravapan
tato vai te 'napajayyam ajayan
anapajayyaṃ ha vai jayati
ya etena haviṣā yajate
ya u cainad evaṃ veda
so 'tra juhoti
viśvebhyo devebhyaḥ svāhāṣāḍhābhyaḥ svāhā
anapajayyāya svāhā jityai svāheti
brahma vā akāmayata
brahmalokam abhijayeyam iti
tad etaṃ brahmaṇe 'bhijite caruṃ niravapat
tato vai tad brahmalokam abhyajayat
brahmalokaṃ ha vā abhijayati
ya etena haviṣā yajate
ya u cainad evaṃ veda
so 'tra juhoti
brahmaṇe svāhābhijite svāhā
brahmalokāya svāhābhijityai svāheti
viṣṇur vā akāmayata
puṇyaṃ ślokaṃ śṛṇvīya
na mā pāpī kīrtir āgacched iti
sa etaṃ viṣṇave śroṇāyai puroḍāśaṃ trikapālaṃ niravapat
tato vai sa puṇyaṃ ślokam aśṛṇuta
nainaṃ pāpī kīrtir āgacchat
puṇyaṃ ha vai ślokaṃ śṛṇute
nainaṃ pāpī kīrtir āgacchati
ya etena haviṣā yajate
ya u cainad evaṃ veda
so 'tra juhoti
viṣṇave svāhā śroṇāyai svāhā
ślokāya svāhā śrutāya svāheti
vasavo vā akāmayanta
agraṃ devatānāṃ parīyāmeti
ta etaṃ vasubhyaḥ śraviṣṭhābhyaḥ puroḍāśam aṣṭākapālaṃ niravapan
tato vai te 'graṃ devatānāṃ paryāyan
agraṃ ha vai samānānāṃ paryeti
ya etena haviṣā yajate
ya u cainad evaṃ veda
so 'tra juhoti
vasubhyaḥ svāhā śraviṣṭhābhyaḥ svāhā
agrāya svāhā parītyai svāheti
indro vā akāmayata
dṛḍho 'śithilaḥ syām iti
sa etaṃ varuṇāya śatabhiṣaje bheṣajebhyaḥ puroḍāśaṃ daśakapālaṃ niravapat kṛṣṇānāṃ vrīhīṇām
tato vai sa dṛḍho 'śithilo 'bhavat
dṛḍho ha vā aśithilo bhavati
ya etena haviṣā yajate
ya u cainad evaṃ veda
so 'tra juhoti
varuṇāya svāhā śatabhiṣaje svāhā
bheṣajebhyaḥ svāheti
ajo vā ekapād akāmayata
tejasvī brahmavarcasī syām iti
sa etam ajāyaikapade proṣṭhapadebhyaś caruṃ niravapat
tato vai sa tejasvī brahmavarcasy abhavat
tejasvī ha vai brahmavarcasī bhavati
ya etena haviṣā yajate
ya u cainad evaṃ veda
so 'tra juhoti
ajāyaikapade svāhā proṣṭhapadebhyaḥ svāhā
tejase svāhā brahmavarcasāya svāheti
ahir vai budhniyo 'kāmayata
imāṃ pratiṣṭhāṃ vindeyeti
sa etam ahaye budhniyāya proṣṭhapadebhyaḥ puroḍāśaṃ bhūmikapālaṃ niravapat
tato vai sa imāṃ pratiṣṭhām avindata
imāṃ ha vai pratiṣṭhāṃ vindate
ya etena haviṣā yajate
ya u cainad evaṃ veda
so 'tra juhoti
ahaye budhniyāya svāhā proṣṭhapadebhyaḥ svāhā
pratiṣṭhāyai svāheti
pūṣā vā akāmayata
paśumānt syām iti
sa etaṃ pūṣṇe revatyai caruṃ niravapat
tato vai sa paśumān abhavat
paśumān ha vai bhavati
ya etena haviṣā yajate
ya u cainad evaṃ veda
so 'tra juhoti
pūṣṇe svāhā revatyai svāhā
paśubhyaḥ svāheti
aśvinau vā akāmayetām
śrotrasvināv abadhirau syāveti
tāv etam aśvibhyām aśvayugbhyāṃ puroḍāśaṃ dvikapālaṃ niravapatām
tato vai tau śrotrasvināv abadhirāv abhavatām
śrotrasvī ha vā abadhiro bhavati
ya etena haviṣā yajate
ya u cainad evaṃ veda
so 'tra juhoti
aśvibhyāṃ svāhāśvayugbhyāṃ svāhā
śrotrāya svāhā śrutyai svāheti
yamo vā akāmayata
pitṝṇāṃ rājyam abhijayeyam iti
sa etaṃ yamāyāpabharaṇībhyaś caruṃ niravapat
tato vai sa pitṝṇāṃ rājyam abhyajayat
samānānāṃ ha vai rājyam abhijayati
ya etena haviṣā yajate
ya u cainad evaṃ veda
so 'tra juhoti
yamāya svāhāpabharaṇībhyaḥ svāhā
rājyāya svāhābhijityai svāheti
athaitad amāvāsyāyā ājyaṃ nirvapati
kāmo vā amāvāsyā
kāma ājyam
kāmenaiva kāmaṃ samardhayati
kṣipram enaṃ sa kāma upanamati
yena kāmena yajate
so 'tra juhoti
amāvāsyāyai svāhā kāmāya svāhā gatyai svāheti
candramā vā akāmayata
ahorātrān ardhamāsān māsān ṛtūnt saṃvatsaram āptvā
candramasaḥ sāyujyaṃ salokatām āpnuyām iti
sa etaṃ candramase pratīdṛśyāyai puroḍāśaṃ pañcadaśakapālaṃ niravapat
tato vai so 'horātrān ardhamāsān māsān ṛtūnt saṃvatsaram āptvā
candramasaḥ sāyujyaṃ salokatām āpnot
ahorātrān ha vā ardhamāsān māsān ṛtūnt saṃvatsaram āptvā
candramasaḥ sāyujyaṃ salokatām āpnoti
ya etena haviṣā yajate
ya u cainad evaṃ veda
so 'tra juhoti
candramase svāhā pratīdṛśyāyai svāhā
ahorātrebhyaḥ svāhārdhamāsebhyaḥ svāhā
māsebhyaḥ svāhartubhyaḥ svāhā
saṃvatsarāya svāheti
ahorātre vā akāmayetām
aty ahorātre mucyevahi
na nāv ahorātre āpnuyātām iti
te etam ahorātrābhyāṃ caruṃ niravapatām
dvayānāṃ vrīhīṇām
śuklānāṃ ca kṛṣṇānāṃ ca
savātyor dugdhe
śvetāyai ca kṛṣṇāyai ca
tato vai te aty ahorātre amucyete
naine ahorātre āpnutām
ati ha vā ahorātre mucyate
nainam ahorātre āpnutaḥ
ya etena haviṣā yajate
ya u cainad evaṃ veda
so 'tra juhoti
ahne svāhā rātriyai svāhā
atimuktyai svāheti
uṣā vā akāmayata
priyādityasya subhagā syām iti
saitam uṣase caruṃ niravapat
tato vai sā priyādityasya subhagābhavat
priyo ha vai samānānāṃ subhago bhavati
ya etena haviṣā yajate
ya u cainad evaṃ veda
so 'tra juhoti
uṣase svāhā vyuṣṭyai svāhā
vyūṣuṣyai svāhā vyucchantyai svāhā
vyuṣṭāyai svāheti
athaitasmai nakṣatrāya caruṃ nirvapati
yathā tvaṃ devānām asi
evam ahaṃ manuṣyāṇāṃ bhūyāsam iti
yathā ha vā etad devānām
evaṃ ha vā eṣa manuṣyāṇāṃ bhavati
ya etena haviṣā yajate
ya u cainad evaṃ veda
so 'tra juhoti
nakṣatrāya svāhodeṣyate svāhā
udyate svāhoditāya svāhā
harase svāhā bharase svāhā
bhrājase svāhā tejase svāhā
tapase svāhā brahmavarcasāya svāheti
sūryo vā akāmayata
nakṣatrāṇāṃ pratiṣṭhā syām iti
sa etaṃ sūryāya nakṣatrebhyaś caruṃ niravapat
tato vai sa nakṣatrāṇāṃ pratiṣṭhābhavat
pratiṣṭhā ha vai samānānāṃ bhavati
ya etena haviṣā yajate
ya u cainad evaṃ veda
so 'tra juhoti
sūryāya svāhā nakṣatrebhyaḥ svāhā
pratiṣṭhāyai svāheti
athaitam adityai caruṃ nirvapati
iyaṃ vā aditiḥ
asyām eva pratitiṣṭhati
so 'tra juhoti
adityai svāhā pratiṣṭhāyai svāheti
athaitaṃ viṣṇave caruṃ nirvapati
yajño vai viṣṇuḥ
yajña evāntataḥ pratitiṣṭhati
so 'tra juhoti
viṣṇave svāhā yajñāya svāhā
pratiṣṭhāyai svāheti
añjanti tvām adhvare devayantaḥ
vanaspate madhunā daivyena
yad ūrdhvas tiṣṭhād draviṇeha dhattāt
yad vā kṣayo mātur asyā upasthe
ucchrayasva vanaspate
varṣman pṛthivyā adhi
sumitī mīyamānaḥ
varco dhā yajñavāhase
samiddhasya śrayamāṇaḥ purastāt
brahma vanvāno ajaraṃ suvīram
āre asmad amatiṃ bādhamānaḥ
ucchrayasva mahate saubhagāya
ūrdhva ū ṣu ṇa ūtaye
tiṣṭhā devo na savitā
ūrdhvo vājasya sanitā yad añjibhiḥ
vāghadbhir vihvayāmahe
ūrdhvo naḥ pāhy aṃhaso ni ketunā
viśvaṃ sam attriṇaṃ daha
kṛdhī na ūrdhvān carathāya jīvase
vidā deveṣu no duvaḥ
jāto jāyate sudinatve ahnām
sa marya ā vidathe vardhamānaḥ
punanti dhīrā apaso manīṣā
devayā vipra udiyarti vācam
yuvā suvāsāḥ parivīta āgāt
sa u śreyān bhavati jāyamānaḥ
taṃ dhīrāsaḥ kavaya unnayanti
svādhiyo manasā devayantaḥ
pṛthupājā amartyaḥ
ghṛtanirṇik svāhutaḥ
agnir yajñasya havyavāṭ
taṃ sabādho yatasrucaḥ
itthā dhiyā yajñavantaḥ
ācakrur agnim ūtaye
tvaṃ varuṇa uta mitro agne
tvāṃ vardhanti matibhir vasiṣṭhāḥ
tve vasu suṣaṇanāni santu
yūyaṃ pāta svastibhiḥ sadā naḥ
sāṃgrahaṇyeṣṭyā yajate
imāṃ janatāṃ saṃgṛhṇānīti
dvādaśāratnī raśanā bhavati
dvādaśa māsāḥ saṃvatsaraḥ
saṃvatsaram evāvarundhe
mauñjī bhavati
ūrg vai muñjāḥ
ūrjam evāvarundhe
citrā nakṣatraṃ bhavati
citraṃ vā etat karma
yad aśvamedhaḥ samṛddhyai
puṇyanāma devayajanam adhyavasyati
puṇyām eva tena kīrtim abhijayati
apadātīn ṛtvijaḥ samāvahanty ā subrahmaṇyāyāḥ
suvargasya lokasya samaṣṭyai
keśaśmaśru vapate
nakhāni nikṛntate
dato dhāvate
snāti
ahataṃ vāsaḥ paridhatte
pāpmano 'pahatyai
vācaṃ yatvopavasati
suvargasya lokasya guptyai
rātriṃ jāgarayanta āsate
suvargasya lokasya samaṣṭyai
catuṣṭayya āpo bhavanti
catuḥśapho vā aśvaḥ prājāpatyaḥ samṛddhyai
tā digbhyaḥ samābhṛtā bhavanti
dikṣu vā āpaḥ
annaṃ vā āpaḥ
adbhyo vā annaṃ jāyate
yad evādbhyo 'nnaṃ jāyate
tad avarundhe
tāsu brahmaudanaṃ pacati
reta eva tad dadhāti
catuḥśarāvo bhavati
dikṣv eva pratitiṣṭhati
ubhayato rukmau bhavataḥ
ubhayata evāsmin rucaṃ dadhāti
uddharati śṛtatvāya
sarpiṣvān bhavati medhyatvāya
catvāra ārṣeyāḥ prāśnanti
diśām eva jyotiṣi juhoti
catvāri hiraṇyāni dadāti
diśām eva jyotīṃṣy avarundhe
yad ājyam ucchiṣyate
tasmin raśanāṃ nyunatti
prajāpatir vā odanaḥ
reta ājyam
yad ājye raśanāṃ nyunatti
prajāpatim eva retasā samardhayati
darbhamayī raśanā bhavati
bahu vā eṣa kucaro 'medhyam upagacchati
yad aśvaḥ
pavitraṃ vai darbhāḥ
yad darbhamayī raśanā bhavati
punāty evainam
pūtam enaṃ medhyam ālabhate
aśvasya vā ālabdhasya mahimodakrāmat
sa mahartvijaḥ prāviśat
tan mahartvijāṃ mahartviktvam
yan mahartvijaḥ prāśnanti
mahimānam evāsmin tad dadhati
aśvasya vā ālabdhasya reta udakrāmat
tat suvarṇaṃ hiraṇyam abhavat
yat suvarṇaṃ hiraṇyaṃ dadāti
reta eva tad dadhāti
odane dadāti
reto vā odanaḥ
reto hiraṇyam
retasaivāsmin reto dadhāti
