svargāpavargavisphārau bhuvanasyodaye yathā
bhavarogaharau vande caṇḍikācandraśekharau
rasoparasalohānāṃ tailamūlaphalaiḥ saha
asādhyaṃ pratyayopetaṃ kathyate rasasādhanam
vaidyānāṃ yaśase'rthāya vyādhitānāṃ hitāya ca
vādināṃ kautukārthāya vṛddhānāṃ dehasiddhaye
mantriṇāṃ mantrasiddhyarthaṃ vividhāścaryakāraṇam
pañcakhaṇḍam idaṃ śāstraṃ sādhakānāṃ hitapradam
rasakhaṇḍe tu vaidyānāṃ vyādhitānāṃ rasendrake
vādināṃ vādakhaṇḍe ca vṛddhānāṃ ca rasāyane
mantriṇāṃ mantrakhaṇḍe ca rasasiddhiḥ prajāyate
sutarāṃ nāsti saṃdehaḥ tattatkhaṇḍavilokinām
hato hanti jarāmṛtyuṃ mūrchito vyādhighātakaḥ
dhatte ca khegatiṃ baddhaḥ ko'nyaḥ sūtātkṛpākaraḥ
jarāmaraṇadāridryaroganāśakaromataḥ
mūrchito harate vyādhīn naso dehe carannapi
mohayedyaḥ parānbaddho jīvayecca mṛtaḥ parān
mūrchito bodhayedanyāṃstaṃ sūtaṃ ko na sevate
āyurdraviṇamārogyaṃ vahnir medhā mahad balam
rūpayauvanalāvaṇyaṃ rasopāsanayā bhavet
mārayejjāritaṃ sūtaṃ gandhakenaiva mūrchayet
baddhaḥ syād drutisatvābhyāṃ rasasyaivaṃ tridhā gatiḥ
doṣahīno raso brahmā mūrchitastu janārdanaḥ
mārito rudrarūpaḥ syādbaddhaḥ sākṣānmaheśvaraḥ
vedhako dehalohābhyāṃ sūto devi sadāśivaḥ
darśanādrasarājasya brahmahatyāṃ vyapohati
sparśanānnāśayeddevi gohatyāṃ nātra saṃśayaḥ
kiṃ punarbhakṣaṇāddevi prāpyate paramaṃ padam
alpamātropayogitvād arucer aprapsaṅgataḥ
kṣipramārogyadāyitvādbheṣajebhyo raso'dhikaḥ
yaduktaṃ śambhunā pūrvaṃ rasakhaṇḍe rasāyane
rasasya vandanārthe ca dīpikā rasamaṅgale
vyādhitānāṃ hitārthāya proktaṃ nāgārjunena yat
uktaṃ carpaṭisiddhena svargavaidyakapālike
anekarasaśāstreṣu saṃhitāsvāgameṣu ca
yaduktaṃ vāgbhaṭe tantre suśrute vaidyasāgare
anyaiśca bahubhiḥ siddhair yad uktaṃ ca vilokya tat
tatra yadyadasādhyaṃ syādyadyaddurlabhamauṣadham
tattatsarvaṃ parityajya sārabhūtaṃ samuddhṛtam
kvacicchāstre kriyā nāsti kramasaṃkhyā na ca kvacit
mātrā yuktiḥ kvacinnāsti sampradāyo na ca kvacit
tena siddhirna tatrāsti rase vātha rasāyane
vaidye vāde prayoge ca yasmādyatno mayā kṛtaḥ
yadyadgurumukhājjñātaṃ svānubhūtaṃ ca yanmayā
tattallokahitārthāya prakaṭīkriyate 'dhunā
śrīmān sūtanṛpo dadāti vilasaṃllakṣmīṃ vapuḥ śāśvataṃsvānāṃ prītikarīm acañcalamano māteva puṃsāṃ yathā
anyo nāsti śarīranāśakagadapradhvaṃsakārī tataḥ kāryaṃ nityamahotsavaiḥ prathamataḥ sūtād vapuḥsādhanam
sākṣādakṣayadāyako bhuvi nṛṇāṃ pañcatvamuccaiḥ kuto mūrcchāṃ mūrchitavigraho gadabhṛtāṃ hantyuñcakaiḥ prāṇinām
baddhaṃ prāpya surāsurendracaritāṃ tāṃ tāṃ gatiṃ prāpayet
so'yaṃ pātu paropakāracaturaḥ śrīsūtarājo jagat
yadanyatra tadatrāsti yadatrāsti na tatkvacit
rasaratnākaraḥ so'yaṃ nityanāthena nirmitaḥ
tataḥ kuryāt prayatnena rasasaṃskāram uttamam
avijñātyā ca śāstrārthaṃ prayogakuśalo bhiṣak
yama eva sa vijñeyaḥ martyānāṃ mṛtyurūpadhṛk
nāgo vaṅgo malo vahniścāṃcalyaṃ ca viṣaṃ giriḥ
asahyāgnirmahādoṣā niṣiddhāḥ pārade sthitāḥ
jāyaṃ gaṇḍastanau nāgātkuṣṭhaṃ vaṅgādrujā malāt
vahner dāho bījanāśaścāñcalyānmaraṇaṃ viṣāt
gireḥ sphoṭo hyasahyāgner doṣānmoha upajāyate
doṣahīno yadā sūtastadā mṛtyujarāpahaḥ
sākṣādamṛtamapyeṣa doṣayukto raso viṣam
tasmāddoṣaviśuddhyarthaṃ rasaśuddhirvidhīyate
raso grāhyaḥ sunakṣatre palānāṃ śatamātrakam
pañcāśataṃ pañcaviṃśadvā dvādaśaṃ caikameva vā
palādūnaṃ na kartavyaṃ rasasaṃskāram uttamam
aghoreṇa ca mantreṇa rasasaṃskārapūjanam
aghorebhyo'tha ghorebhyo ghoraghoratarebhyaḥ
sarvebhyaḥ sarvasarvebhyo namaste'stu rudrarūpebhyaḥ
niḥsāraṃ vīkṣya viśvaṃ gadavikalavapur vyāptam evātitaptam
bhūyaḥ kāruṇyasindhoḥ sakalaguṇanidheḥ sūtarājasya yuktim
dṛṣṭvā sūtasya śāstrāṇyavahitamanasā prāṇinām iṣṭasiddhyai
śṛṇvantūccair mayoktaṃ suvipulamatayo bhogikendrāḥ sarendrāḥ
yāvatsūtaṃ na śuddhaṃ na ca mṛtamatha no mūrchitaṃ gandhabandhaṃ
no vajraṃ māritaṃ vā na ca gaganavadho nāpasūtāśca śuddhāḥ
svarṇādyaṃ sarvalohaṃ viṣamapi na mṛtaṃ tailapāto na yāvat
tāvadvaidyaḥ kva siddho bhavati vasubhujāṃ maṇḍale ślāghyayogyaḥ
athātaḥ sampravakṣyāmi doṣāṣṭakanivāraṇam
iṣṭakārajanīcūrṇaiḥ ṣoḍaśāṃśaiḥ rasasya tu
mardayettaptakhalve taṃ jambīrotthadravairdinam
khalvaṃ lohamayaṃ vātha pāṣāṇāśmamathāpi vā
kāñjikaiḥ kṣālayetsūtaṃ nāgadoṣasya śāntaye
viśālāṅkolacūrṇena vaṅgadoṣaṃ vināśayet
rājavṛkṣo malaṃ hanti citrakaṃ hanti vahnijam
cāñcalyaṃ kṛṣṇadhattūraistraiphalairviṣanāśanam
kaṭutrayaṃ giriṃ hanti asahyāgniṃ trikaṇṭakaḥ
pratidoṣaṃ kalāṃśena tatra cūrṇaṃ sakanyakam
suvastragālitaṃ sūtaṃ khalve kṣiptvā yathākramam
pratyekaṃ pratyahaṃ yatnātsaptarātraṃ vimardayet
uddhṛtyoṣṇāranālena mṛdbhāṇḍe kṣālayetsudhīḥ
sarvadoṣavinirmuktaḥ saptakañcukavarjitaḥ
jāyate śuddhaḥ sūto'yaṃ yujyate vaidyakarmaṇi
ajāśakṛttuṣāgniṃ ca jvālayitvā bhuvi kṣipet
tasyopari sthitaṃ khalvaṃ tatroktaṃ mardayedrasam
śrīkhaṇḍaṃ devadāru ca kākatuṇḍīṃ jayādravaiḥ
karkoṭīmūṣalīkanyādrave dattvā vimardayet
dinaikaṃ pātanāyantre śuddhaṃ ca viniyojayet
kumāryāśca niśācūrṇe dinaṃ sūtaṃ vimardayet
pātayet pātanāyantre samyak śuddho bhavedrasaḥ
pāribhadrarasaiḥ peṣyaṃ hiṃgulaṃ yāmamātrakam
jambīrāṇāṃ dravairvātha pātyaṃ pātālayantrake
taṃ sūtaṃ yojayedyoge saptakañcukavarjitam
ityevaṃ śuddhayaḥ khyātā yatheṣṭaikā prakārayet
athaitāṃ mūlikāṃ vakṣye śuddhasūtasya māraṇe
brahmadaṇḍī meghanādā citrakaṃ tṛṇamustikā
vajravallī balā śuṇṭhī kaṭutumbyardhacandrikā
viṣamuṣṭyarkalākṣāśca gokṣuraḥ kākatuṇḍikā
kanyā caṇḍālinīkandaṃ sarpākṣī sarapuṅkhikā
vastā raktāgranirguṇḍī lajjālī devadālikā
jātī jayantī vārāhī bhūkadambaṃ kuraṇṭakam
koṣātakī nīrakaṇā lāṅgalī sahadevikāḥ
cakramardo'mṛtākandaṃ kākamācī ravipriyā
viṣṇukrāntā hastiśuṇḍī snukpayo bhṛṅgarāṭ paṭuḥ
ityetāḥ mūlikā ākhyātā yojyā pāradamārikāḥ
etāḥ samastā vyastā vā deyā hyaṣṭādaśādhikāḥ
aprasūtagavāṃ mūtre peṣayed raktamūlikām
taddravaiḥ śodhitaṃ sūtaṃ tulyaṃ gandhakasaṃyutam
taptakhalve caturyāmam avicchinnaṃ vimardayet
tatpiṇḍaṃ pātayedyantre triṃśaddhaṭṭamahāpuṭe
evaṃ daśapuṭair māryaṃ mardyaṃ pātyaṃ punaḥ punaḥ
taduddhṛtya punarmardyaṃ vajramūṣāntare kṣipet
bhūdharākhye puṭe pacyāddaśadhā bhasmatāṃ vrajet
dravairdravaiḥ punarmardyaṃ siddho'yaṃ vajrasūtakaḥ
mūlikāmāritaḥ sūto jāraṇakramavarjitaḥ
na krameddehalohābhyāṃ rogahartā bhaveddhruvam
rasaṃ gandhakatailena dviguṇena vimardayet
dinaikaṃ vātha sarpākṣīviṣṇukrāntāhvabhṛṅgajaiḥ
tryahaṃ vimardayed drāvais triṃśaddhaṭṭamahāpuṭe
ityevamaṣṭadhā pācyaṃ raso bhasmībhaved dhruvam
śvetāṅkoṭajaṭāvāri sūtaṃ mardyaṃ dinatrayam
puṭayedbhūdhare yantre mūṣāyāṃ bhasmatāṃ vrajet
devadālīṃ harikrāntāmāranālena peṣayet
saptadhā sūtakaṃ tena kuryāddhamanam utthitam
taṃ sūtaṃ kharpare kuryāddattvā dattvā caturdravam
cullyopari paced vahnau bhasma syādaruṇopamam
kāṣṭhodumbarajaiḥ kṣīraiḥ sitāṃ hiṃgu vibhāvayet
saptavāraṃ prayatnena śodhyaṃ peṣyaṃ punaḥ punaḥ
kāṣṭhodumbarapañcāṅgaiḥ kaṣāyaṃ ṣoḍaśāṃśakam
dattvā tena punar mardyaṃ hiṃgu vaṅgaraseśvaram
kṣiptvā nirudhya mūṣāyāṃ bhūdharākhye puṭe pacet
aṣṭadhā mriyate sūto deyaṃ hiṃgu puṭe puṭe
apāmārgasya bījāni tathairaṇḍasya cūrṇayet
taccūrṇaṃ pārade deyaṃ mūṣāyāmeva rodhayet
ruddhvā laghupuṭe pacyāccaturbhirbhasmatāṃ vrajet
kaṭutumbyudbhave kande garbhe nārīpayaḥsu vai
saptadhā mriyate sūtaḥ svedayed gomayāgninā
aṅkolasya jaṭātoyaiḥ piṣṭvā khalve vimardayet
sūtaṃ gandhakasaṃyuktaṃ dinānte taṃ nirodhayet
puṭayedbhūdhare yantre dinānte taṃ samuddharet
dhānyābhraṃ sūtakaṃ tulyaṃ mardayenmārakadravaiḥ
dinaikaṃ tena kalkena vastre liptvā ca vartikām
vilipya tailairvartiṃ tām eraṇḍotthaiḥ punaḥ punaḥ
prajvālya taddhṛtaṃ bhāṇḍe grāhayetpatitāmadhaḥ
kṛṣṇabhasma bhavettacca punarmardyaṃ triyāmakaiḥ
dinaikaṃ tatpacedyantre kacchapākhye na saṃśayaḥ
mṛtaḥ sūto bhavetsadyastattadyogeṣu yojayet
dvipalaṃ śuddhasūtaṃ tu sūtārdhaśuddhagandhakam
mardayenmārakadrāvair dinamekaṃ nirantaram
baddhvā tu bhūdhare yantre dinaikaṃ mārayet puṭāt
tuṣadagdhasya bhāgau dvāveko valmīkamṛttikā
lohakiṭṭasya bhāgaikaṃ śvetapāṣāṇabhāgakam
narakeśasamaṃ kiṃcicchāgīkṣīreṇa peṣayet
yāmadvayaṃ dṛḍhaṃ mardyaṃ tena mūṣāndhasaṃpuṭām
śoṣayitvātha saṃlipya tatkalkaiḥ saṃnirudhya ca
vajramūṣā samākhyātā samyak pāradamārikā
śvetaṃ pītaṃ tathā raktaṃ kṛṣṇaṃ ceti caturvidham
lakṣaṇaṃ bhasmasūtasya śreṣṭhaṃ syāduttarottaram
athāto jāraṇāpūrvaṃ bījaṃ māraṇamucyate
ajīrṇaṃ cāpyabījaṃ ca sūtakaṃ yastu mārayet
brahmahā sa durācāro mama drohī maheśvari
tasmātsarvaprayatnena jāritaṃ mārayedrasam
saṃsthāpya gomayaṃ bhūmau pakvamūṣāṃ tataḥ param
tanmadhye kaṭutumbyutthaṃ tailaṃ dattvā rasaṃ kṣipet
kākamācīrasaṃ deyaṃ tailaṃ tulyaṃ tataḥ punaḥ
gandhakaṃ vrīhimātraṃ ca kṣiptvā taṃ ca nirodhayet
tatpṛṣṭhe pāvako deyaḥ pūrṇaṃ vā vahnikharparam
svāṅgaśītalatāṃ jñātvā jīrṇe taile ca gandhakam
kākamācīdravaṃ cāgnau dattvā dattvā ca jārayet
mūṣādho gomayaṃ cātra dattvā codadharvaṃ ca pāvakam
ṣaḍguṇaṃ gandhakaṃ jāryaṃ sūtasyaivaṃ mukhaṃ bhavet
taṃ sūtaṃ mardayennīrairjambīrotthaiḥ punaḥ punaḥ
catuḥṣaṣṭyaṃśakaiḥ pūrvair dvātriṃśāṃśaṃ tataḥ punaḥ
ṣoḍaśāṃśaṃ śuddhahemapatraṃ sūteṣu nikṣipet
śikhipittena sampiṣṭaṃ tailaiśca sarṣapodbhavaiḥ
liptvā hemaṃ kṣipetsūtaṃ yāmaṃ jambīrajairdravaiḥ
mardyaṃ taṃ pūrvavat pacyānmūṣāyāṃ jambīradravaiḥ
pūrayed rodhayeccāgniṃ dattvā yatnena jārayet
grāse grāse ca tanmardyaṃ jambīrāṇāṃ dravaiḥ dṛḍham
mūlikā lavaṇaṃ gandhamabhāve pittatailayoḥ
piṣṭvā jambīranīreṇa hemapatraṃ pralepayet
ityevaṃ jāraṇā kāryā tataḥ sūtaṃ ca mārayet
athavā nirmukhaṃ sūtaṃ viḍayogena mārayet
viḍamatra pravakṣyāmi sādhayedbhiṣajāṃ varaḥ
śaṃkhacūrṇaṃ ravikṣīraiścātape bhāvayeddinam
tadvajjambīrajairdrāvair dinaikaṃ dhūmasārakam
suvarcalamajāmūtraiḥ kvāthyaṃ yāmacatuṣṭayam
kaṇṭakārīṃ ca saṃkvāthyaṃ dinaikaṃ naramūtrakaiḥ
sajjīkṣāraṃ tintiḍīkaṃ kāśīśaṃ ca śilājatum
jambīrotthair dravair bhāvyaṃ pṛthagyāmaṃ catuṣṭayam
jayapālabījaṃ tvagghīnaṃ mūlakānāṃ dravair dinam
saindhavaṃ ṭaṅkaṇaṃ guñjāṃ śigrumūladravairdinam
etatsarvaṃ samāṃśaṃ tu mardyaṃ jambīrajairdravaiḥ
tadgolaṃ rakṣayedyatnādviḍo'yaṃ vāḍavānalaḥ
anena mardayetsūtaṃ grasate taptakhalvake
svarṇābhrakasarvalohāni yatheṣṭāni ca jārayet
mārayet pūrvayogena māraṇaṃ cātra kathyate
kumbhīṃ samūlām uddhṛtya gomūtreṇa supeṣayet
taddravair mardayetsūtaṃ dinaikaṃ kāntasampuṭe
liptvā niyāmakā deyā ūrdhvaścādhas tadanvayet
mṛdvagninā dinaikaṃ tu pacecculyāṃ mṛto bhavet
goghṛtaṃ gandhakaṃ sūtaṃ piṣṭvā piṇḍīṃ prakalpayet
kumārīdalamadhyasthaṃ kṛtvā sūtreṇa veṣṭayet
taṃ kāntasampuṭe ruddhvā tribhir laghupuṭaiḥ pacet
tato dhmāte bhavedbhasma cāndhamūṣe kṣayaṃ dhruvam
śākavṛkṣasya pakvāni phalānyādāya śodhayet
peṣayedravidugdhena tena mūṣāṃ pralepayet
ādiprasūtagor jātajarāyoścūrṇapūritaḥ
tanmadhye sūtakaṃ ruddhvā dhmāto bhasmatvamāpnuyāt
karkoṭakīṃ kākamācīṃ ca kañcukīṃ kaṭutumbikām
kākajaṅghāṃ kākatuṇḍīṃ kākinīṃ kākamañjarīḥ
piṣṭvaitān vajramūṣāstairlepaṃ kṛtvā rasaṃ kṣipet
marditaṃ dinamekaṃ tu tairevārdrotthitai rasaiḥ
ruddhvātha bhūdhare pacyād aṣṭavāraṃ punaḥ punaḥ
mardayelliptamūṣāstā ruddhvā dhmāto mṛto bhavet
rasairniyāmakair mardyo dṛḍhaṃ yāmacatuṣṭayam
dviguṇairgandhatailaiśca pacenmṛdvagninā śanaiḥ
yāvat khoṭo bhavettattadrodhayellauhasampuṭe
harītakīṃ jale piṣṭvā lauhakiṭṭena mūṣikām
kṛtvā tanmadhyataḥ kṣiptvā sampuṭaṃ cāndhayetpunaḥ
tasyordhvaṃ srāvakākāraṃ hṛtvā nāgadrutaṃ kṣipet
kaṭhinena dhamettāvadyāvannāgo druto bhavet
na dhamecca punastāvadyāvat kaṭhinatāṃ vrajet
evaṃ punaḥ punardhmātastriyāmair mriyate rasaḥ
niyāmakāstato vakṣye sūtasya mārakarmaṇi
sarpākṣī kṣīriṇī vandhyā matsyākṣī śarapuṅkhikā
kākajaṅghā śikhiśikhā brahmadaṇḍy ākhuparṇikā
varṣābhūḥ kañcukī mūrvā padmakotpalaciñcikā
śatāvarī vajralatā vajrakandā triparṇikā
maṇḍūkaparṇī pāṭalī citrako grīṣmasundaraḥ
kākamācī mahārāṣṭrī haridrā tilakarṇikā
śvetārkaśigrudhattūramṛgadūrvāharītakī
guḍūcī mūṣalī puṅkhā bhṛṅgarāḍraktacitrakam
tagaraṃ śūraṇaṃ muṇḍī mayaṅkā potakokilam
saindhavaṃ śvetavarṣābhūḥ sāmbharaṃ hiṃgu mākṣikam
viṣṇukāntā somavallī vraṇaghnī yakṣalocanam
vyāghrapādī haṃsapadī vṛścikālī kuraṇṭakam
svayambhūkusumaṃ kuñcī hastiśuṇḍīndravāruṇī
bījānyahaskarasyāpi sarvatraite niyāmakāḥ
etāḥ samastā vyastā vā deyā hyaṣṭādaśādhikāḥ
māraṇe mūrcchane bandhe rasasyaitāni yojayet
aprasūtagavāṃ mūtraiḥ piṣṭvā pūrvaniyāmikāḥ
taddravairmardayet sūtaṃ yathā pūrvoditaṃ kramāt
ityevaṃ jāraṇaṃ proktaṃ māraṇaṃ parikīrtitam
parīkṣā mārite sūte kartavyā ca yathoditā
adhastuṣāgninā tapto hyakṣīṇastiṣṭhate yadā
tadā bhasma vijānīyāccullyāṃ yāmaṃ nirīkṣayet
mūlikāmāritaṃ sūtaṃ sarvayogeṣu yojayet
jārito yāti sūto'sau jarādāridryaroganut
mūrchito vyādhināśāya baddhaḥ sarvatra yojayet
athātaḥ śuddhasūtasya mūrcchanā vidhirucyate
meghanādo vacā hiṃgu śūraṇairmardayedrasam
naṣṭapiṣṭaṃ tu tadgolaṃ hiṅgunā veṣṭayed bahiḥ
pacellavaṇayantrasthaṃ dinaikaṃ caṇḍavahninā
ūrdhvalagnaṃ samāruhya dṛḍhaṃ vastreṇa bandhayet
ūrdhvādho gandhakaṃ tulyaṃ dattvā saumyānale pacet
jīrṇe gandhe punar deyaṃ ṣaḍbhir vāraiḥ samaṃ samam
ṣaḍguṇe gandhake jīrṇe mūrchito rogahā bhavet
gandhakaṃ madhusāraṃ ca śuddhasūtaṃ samaṃ samam
yāmaikaṃ pācayet khalve kācakupyāṃ niveśayet
ruddhvā dvādaśayāmaṃ taṃ vālukāyantragaṃ pacet
sphoṭayetsvāṃgaśītaṃ taṃ tadūrdhvaṃ gandhakaṃ tyajet
adhaḥsthaṃ rasamādāya sarvarogeṣu yojayet
śuddhaṃ sūtaṃ dvidhā gandhaṃ sūtārddhaṃ saindhavaṃ kṣipet
dravaiḥ sitajayantyāśca mardayeddivasatrayam
kṛtvā golaṃ ca saṃśoṣya kṣiptvā mūṣāṃ nirundhayet
śoṣayitvā dhamet kiṃcit sutaptāṃ tāṃ jale kṣipet
tasmādrasaṃ samuddhṛtya trikaṇṭarasabhāvitam
yojayetsarvarogeṣu dhamedvā bhūdhare pacet
rasārdhaṃ gandhakaṃ mardyaṃ ghṛtairyuktaṃ tu golakam
kṛtvā taṃ bandhayedvastre dolāyantragataṃ pacet
gomūtrāntaḥ kṛtaṃ yāmaṃ naramūtrairdinatrayam
śoṣayecca punarvastre baddhvāveṣṭya sadā dṛḍham
śuṣkaṃ nirudhya mūṣāyāṃ tatastuṣāgninā pacet
ūrdhvabhāgamadhaḥ kṛtvā adhobhāgaṃ ca ūrdhvagam
ityādiparivartena svedayeddivasatrayam
paścād uddhṛtya taṃ sūtaṃ yogavāhaṃ rujāpaham
sadyojātasya bālasya viṣṭhāṃ pālāśabījakam
cāṇḍālī rudhiraṃ sūtaṃ sūtapādaṃ ca ṭaṅkaṇam
jayantyā mardayed drāvair dinaikaṃ tattu golakam
peṣayetsahadevyātha lepayet tāmrasaṃpuṭam
tanmadhye golakaṃ kṣiptvā dviyāmaṃ svedayellaghu
vālukāyantramadhye tu samuddhṛtya tataḥ punaḥ
citrakaiḥ sahadevyā ca gandhakair lepayed bahiḥ
sampuṭaṃ bandhayedvastre mṛdālepya ca śoṣayet
taṃ ruddhvāndhamūṣāyāṃ dhmāte sampuṭamāharet
sūkṣmacūrṇaṃ haredrogān yogavāho mahārasaḥ
sampuṭaṃ sūtatulyaṃ syācchāstradṛṣṭena karmaṇā
dhattūrakadravair mardyaṃ dinaṃ gandhaṃ sasūtakam
andhamūṣe dinaṃ svedyaṃ bhūdhare mūrchito bhavet
kṛtvā ṣaḍaṅgulāṃ mūṣāṃ supakvāṃ mṛnmayīṃ dṛḍhām
mūṣāgarbhaṃ vilepyātha mūlairbahulapatrakaiḥ
tanmadhye sūtakaṃ kṣiptvā mūṣāṃ pūryāttu taddravaiḥ
ruddhvā salavaṇairyantraiśculyāṃ dīptāgninā pacet
saptāhānte samuddhṛtya yavamānaṃ jvarāpaham
kāśīśaṃ saindhavaṃ sūtaṃ tulyaṃ tulyaṃ vimardayet
kāśīśasyāsya bhāgena dātavyā phullatūrikā
stokastokaṃ kṣipet khalve triyāmaṃ caiva mūrchayet
pratyekaṃ śataniṣkaṃ syādūnaṃ naivādhikaṃ bhavet
sthālīsampuṭayantreṇa dinaṃ caṇḍāgninā pacet
ūrdhvalagnaṃ tataścullyāṃ mūrchitaṃ cāharet sūtam
kuraṇṭakarasairbhāvyam ātape mardayedrasam
latākarañjapatrairvāṅguṣṭhāgrena vimardayet
dinaikaṃ mūrchitaṃ samyak sarvarogeṣu yojayet
atha sūtasya śuddhasya mūrchitasyāpyayaṃ vidhiḥ
sūtatulyaṃ ghṛtaṃ jīrṇaṃ dvābhyāṃ tulyaṃ ca gandhakam
ravikṣīrairdinaṃ mardyam andhayitvā ca bhūdhare
puṭakena bhavetsiddho raso hairaṇyagarbhakaḥ
kaṭutumbyudbhave kande vandhyāyāḥ kṣīrakandake
apakvaikaṃ samādāya tadgarbhe piṇḍikā tataḥ
daśaniṣkaṃ śuddhasūtaṃ niṣkaikaṃ śuddhagandhakam
stokaṃ stokaṃ kṣiped gandhaṃ pāṣāṇe taṃ tu kuṭṭayet
yāmamātre bhavet piṇḍī rasaṃ kande vinikṣipet
adha ūrdhvaṃ bhasma vaikrāntaṃ dattvā niṣkārddhamātrakam
tataḥ kandasya majjābhirmukhaṃ baddhvā mṛdā dṛḍham
liptam aṅgulamānena sarvataḥ śoṣya golakam
pācayed bhūdhare yantre tata uddhṛtya punaḥ pacet
ūrdhvabhāgamadhaḥ kuryādityevaṃ parivartayet
krameṇa cālayedūrdhvaṃ bahiryugmopalaiḥ pacet
tato bhinnastu saṃgrāhyo baddhaḥ syāddāḍimopamam
nāmnā vaikrāntabaddho'yaṃ sarvarogeṣu yojayet
athavā gandhapīṭhīnāṃ vastre baddhvā tu gandhakam
tulyaṃ dattvā nirundhyātha sampuṭe lohaje dṛḍhe
puṭayedbhūdhare tāvadyāvajjīryati gandhakam
evaṃ punaḥ punardeyaṃ yāvadgandhastu ṣaḍguṇam
ityevaṃ gandhake baddhaḥ sūtaḥ syātsarvarogahṛt
mūṣā jambīravistārā dairghyeṇa ṣoḍaśāṅgulā
apakvā sudṛḍhā kāryā sikatābhāṇḍamadhyagā
tribhāgaṃ vālukā lagnā pādāṃśena bahiḥ sthitāḥ
palaikaṃ cūrṇitaṃ gandhaṃ mūṣāmadhye vinikṣipet
śuddhasūtaṃ samaṃ paścāt kṣipedgandhapalaṃ tataḥ
bhāṇḍam āropayeccullyāṃ mūṣāmācchādya yatnataḥ
mandāgninā pacettāvadyāvannirdhūmatāṃ vrajet
gandhadhūme gate pūryā kākamācīdravaistu sā
drave jīrṇe punaḥ pūryā nāgavallīdaladravaiḥ
jīrṇe dhustūrakadrāvaiḥ pūrayitvā punaḥ pacet
yāvajjīryati tadgandhaṃ kākamācyādibhiḥ punaḥ
dattvā dattvā pacettadvad dhusturādikramād rasam
bhittvā mūṣāṃ samādāya jarāvyādhiharo rasaḥ
yojayed gandhabaddho'yaṃ yogavāheṣu sarvataḥ
kajjalābho yadā sūto vihāya ghanacāpalam
mūrchitaḥ sa tadā jñeyo nānārasagataḥ kvacit
mādhuryagauravopetaḥ tejasā bhāskaropamaḥ
vahnimadhye yadā tiṣṭhettadā vṛkṣasya lakṣaṇam
sa jayati rasarājo mṛtyuśaṅkāpahārī sakalaguṇanidhānaḥ kāyakalpādhikārī
valipalitavināśaṃ sevanādvīryavṛddhiṃ sthiramapi kurute yaḥ kāminīnāṃ prasaṅge
ityetā māritāḥ sūtā mūrchitā baddham āgatāḥ
pratyekaṃ yogavāhaḥ syāttattadyogeṣu yojayet
māritaṃ dehasiddhyarthaṃ mūrchitaṃ vyādhināśanam
rasabhasma kvacidroge dehārthe mūrchitaṃ kvacit
baddhaṃ dvābhyāṃ prayuñjīta śāstradṛṣṭena karmaṇā
dante śṛṅge'thavā vaṃśe rakṣayetsādhitaṃ rasam
pāradaṃ krimikuṣṭhaghnaṃ balyamāyuṣyadṛṣṭidam
sevanātsarvarogaghnaṃ rucyaṃ gurukaṣāyakam
sūte guṇānāṃ śatakoṭir vajre cābhre sahasraṃ kanake śataikam
tāre guṇāśītis tadardhaṃ kānte tīkṣṇe catuḥṣaṣṭiḥ ravau tadardham
rasādibhiryā kriyate cikitsā daivīti sadbhiḥ parikīrtitā sā
sā mānuṣī mantrakṛtā śiphādyaiḥ sā rākṣasī śastrakṛtādibhiryā
gandhakaṃ vajravaikrāntaṃ vajrābhraṃ tālakaṃ śilā
kharparaṃ śikhitutthaṃ ca vimalāṃ hemamākṣikam
kāsīsam kāntapāṣāṇaṃ varāṭīmatha hiṃgulam
kaṅkuṣṭhaṃ śaṃkhabhūnāgaṃ ṭaṃkaṇaśca śilājatu
ete uparasāḥ śodhyāḥ māryā drāvyāḥ puṭe kvacit
apakvagandhaṃ kurute'ti kuṣṭhaṃ tāpaṃ bhramaṃ pittarujāṃ karoti
rūpaṃ sukhaṃ vīryabalaṃ ca hanti tasmāt saṃśuddhaṃ vidhiyojanīyam
sājyaṃ bhāṇḍe payaḥ kṣiptvā mukhaṃ vastreṇa bandhayet
tatpṛṣṭhe cūrṇitaṃ gandhaṃ kṣiptvā srāveṇa rodhayet
bhāṇḍaṃ nikṣipya bhūmyante ūrdhve deyaṃ puṭaṃ laghu
tataḥ kṣīre drutaṃ gandhaṃ śuddhaṃ yogeṣu yojayet
athavārkasnuhīkṣīrairvastraṃ lepyaṃ ca saptadhā
gandhakaṃ navanītena piṣṭvā vastraṃ pralepayet
tadvahnijvalitā deśe hṛtvā dhāryā hyadhomukhā
tailaṃ patedadhobhāṇḍe grāhyaṃ yogeṣu yojayet
śuddho gandho haredrogān kuṣṭhamṛtyujvarādikān
agnikārī mahānuṣṇo vīryavṛddhiṃ karoti ca
vyāghrīkandayutaṃ vajraṃ dolāyantreṇa pācitam
saptāhāt kaudrave kvāthe kaulatthe vimalaṃ bhavet
trisaptakṛtvastattaptaṃ kharamūtreṇa secayet
ṣaḍguṇaistālakaṃ piṣṭvā tadgole kuliśaṃ kṣipet
pradhmātaṃ vājimūtreṇa siktaṃ pūrvoditakramaiḥ
bhasmībhavati tadvajraṃ vajravatkurute tanum
ūrṇāśṛṅgaṃ paripiṣya piṇḍam etasya madhye tu nidhāya vajram
piṇḍe'thavādhāya ca vajravallyāḥ puṭatrayaṃ tasya rase vidadhyāt
mṛtyureva bhavedasya vajrākhyasya na saṃśayaḥ
aśuddhavajram āyurghnaṃ pīḍāṃ kuṣṭhaṃ karoti ca
pāṇḍutāpagurutvaṃ ca tasmācchuddhaṃ tu kārayet
śvetaraktapītakṛṣṇā dvijādyāḥ vajrajātayaḥ
rasāyane bhaved vipraḥ śvetaḥ siddhipradāyakaḥ
kṣatriyo mṛtyujid rakto valīpalitarogahā
dravakārī bhavedvaiśyaḥ pīto dehasya dārḍhyakṛt
kṛṣṇaḥ śūdro rujāṃ hanti vayaḥsthairyaṃ karoti ca
puṃstrīnapuṃsakāścaite lakṣaṇena tu lakṣayet
vṛttāḥ phalakasampūrṇās tejasvanto bṛhadbhavāḥ
puruṣāste samākhyātā rekhābinduvivarjitāḥ
rekhābindusamāyuktāḥ ṣaṭkoṇās tāḥ striyaḥ smṛtāḥ
trikoṇāyattā dīrghā vijñeyāstā napuṃsakāḥ
pūrvapūrvamime śastāḥ puruṣāḥ balavattarāḥ
śarīrakāntijanakā bhogadā vajrayoṣitaḥ
napuṃsakāstvalpavīryāḥ kāmukāḥ sattvavarjitāḥ
strī tu strīṇāṃ pradātavyā klībaṃ klībe tathaiva ca
sarveṣāṃ sarvadā yojyāḥ puruṣāḥ balavattarāḥ
gṛhītvā tu śubhaṃ vajraṃ vyāghrīkandodare kṣipet
mahiṣīviṣṭhayā lepyaṃ karīṣāgnau vipācayet
niśāyāṃ tu caturyāmaṃ niśānte vāśvamūtrake
secayettāni pratyekaṃ saptarātreṇa śudhyati
meghanādā śamī śyāmā śṛṅgī madanakodbhavam
kulatthaṃ vetasaṃ cātha agastyaṃ sindhuvārakāḥ
eteṣāṃ sajalaiḥ kvāthair vajraṃ jambīramadhyagam
dolāyantre tryahaṃ pācyamevaṃ vajraṃ viśuddhayet
kulatthakodravakvāthe dolāyantre vipācayet
vyāghrīkandagataṃ vajraṃ saptāhācchuddhim ṛcchati
vyāghrīṃ kandagataṃ vajraṃ mṛdā liptaṃ puṭe pacet
ahorātrātsamuddhṛtya hayamūtreṇa secayet
vajrīkṣīreṇa vā siñcedevaṃ śuddhaṃ ca mārayet
viprajātyādivajrāṇāṃ māraṇaṃ kathyate punaḥ
aśvatthabadarījhiṇṭīmākṣikaṃ karkaṭāsthi ca
tulyaṃ snuhīpayaḥ piṣṭvā vajraṃ tadgolake kṣipet
ruddhvā gajapuṭe pacyādviprajātir mṛto bhavet
karavīraṃ meṣaśṛṅgaṃ ca badaraṃ ca udumbaram
arkadugdhasamaṃ piṣṭvā vipravanmārayennṛpam
balāṃ cātibalāṃ gandhaṃ peṣayetkacchapāsthi ca
etair vā vāruṇīdugdhaiḥ mriyedvaiśyo'pi vipravat
sūraṇaṃ lasunaṃ śaṅkhaṃ samaṃ peṣyaṃ manaḥśilām
vaṭakṣīreṇa mūṣāntarvipravacchūdramāraṇam
striyasteṣāṃ mriyante ca tattadauṣadhayogataḥ
napuṃsakamṛtisteṣāṃ caturṇām auṣadhaiḥ samam
dvivarṣarūḍhakārpāsairmūlaṃ kāntamukhaiḥ saha
nārīstanyena sampiṣya piṣṭvā dhmātaṃ mṛtaṃ bhavet
meṣaśṛṅgabhujaṃgāsthikūrmapṛṣṭhāmlavetasaiḥ
gajadantasamaṃ piṣṭvā vajrīdugdhena golakam
kṛtvā tanmadhyagaṃ vajraṃ mriyate dhamanena tu
trivarṣanāgavandhyāstu kārpāsasyātha mūlikā
piṣṭvā tanmadhyagaṃ vajraṃ kṛtvā mūṣāṃ nirodhayet
pacedgajapuṭe taṃ ca mriyate saptadhā puṭaiḥ
matkuṇānāṃ tu raktena saptadhātapaśoṣitam
kuliśaṃ bhāvitaṃ tadakdhrūrṇitāpi manaḥśilā
liptvā ca badarīpatraiḥ veṣṭayitvā pure pacet
punarlepyaṃ punaḥ pācyaṃ saptadhā mriyate'pi ca
vajraṃ mahānadīśuktau kṣiptaṃ bhāvyaṃ muhurmuhuḥ
snuhyarkonmattakanyānāṃ dvayeṇaikena cāhnikam
kṛṣṇakarkaṭamāṃsena piṣṭitaṃ veṣṭayed bahiḥ
bhūnāgasya mṛdā samyagdhmāte bhasmatvamāpnuyāt
raktotpalasya mūlaiśca meghanādasya kuḍmalaiḥ
piṇḍitairveṣṭitaṃ dhmātaṃ vajraṃ bhasma bhavatyalam
vajramāyurbalaṃ rūpaṃ dehasaukhyaṃ karoti ca
sevito hanti rogāṃśca mṛto vajro na saṃśayaḥ
vaikrāntaṃ vajravacchodhyaṃ nīlaṃ vā lohitaṃ ca vā
hayamūtre tatsecyaṃ taptaṃ taptaṃ trisaptadhā
tataścottaravāruṇyāḥ pañcāṅge golake kṣipet
ruddhvā mūṣāpuṭe pacyāduddhṛtya golake punaḥ
kṣiptvā ruddhvā pacedevaṃ saptadhā bhasmatāṃ vrajet
bhasmībhūtaṃ ca vaikrāntaṃ vajrasthāne niyojayet
aśuddhābhraṃ nihantyāyur vardhayenmārutaṃ kapham
ahataṃ chedayeddehaṃ mandāgnikrimidāyakam
kṛṣṇaṃ pītaṃ sitaṃ raktaṃ yojyaṃ yoge rasāyane
pinākaṃ darduraṃ nāgaṃ vajraṃ ceti caturvidham
pinākādyāstrayo varjyā vajraṃ yatnātsamāharet
muñcatyagnau vinikṣipte pināko dalasaṃcayam
ajñānādbhakṣaṇaṃ tasya mahākuṣṭhapradāyakam
darduro nihito hyagnau kurute darduradhvanim
nāgaścāgnigataḥ śabdaṃ phūtkāraṃ ca vimuñcati
sa ca dehagato nityaṃ vyādhiṃ kuryādbhagandaram
vajrābhrakaṃ vahnisaṃsthaṃ na kiṃcid vikṛtiṃ vrajet
tasmādvajrābhrakaṃ yojyaṃ vyādhivārddhakyamṛtyujit
dhamedvajrābhrakaṃ vahnau tataḥ kṣīre niṣecayet
bhinnapatraṃ tu taṃ jñātvā meghanādadravāmlayoḥ
bhāvayedaṣṭayāmaṃ taddhānyābhraṃ kārayetsudhīḥ
athavābhrasya bhāgau dvau ṭaṅkaścaikaṃ jalaiḥ saha
dvidinaṃ sthāpayetpātre sūkṣmaṃ kṛtvā prapeṣayet
baddhvā dhānyayutaṃ vastre mardayetkāñjikaiḥ saha
adho yadgālitaṃ sūkṣmaṃ śuddhaṃ dhānyābhrakaṃ bhavet
punarnavāmeghanādadravair dhānyābhrakaṃ dinam
mardyaṃ gajapuṭe pacyātpunaściñcātha sūraṇaiḥ
dravairmustabhavairmardyaṃ pṛthagdeyaṃ puṭatrayam
evaṃ markadalair veṣṭyaṃ deyaṃ vā mocasampuṭe
niścandraṃ jāyate hyabhraṃ yathā doṣeṣu yojayet
goghṛtaistriphalāṃ kvāthaiḥ paktvā ca pūrvavat pacet
pañcaviṃśatpuṭaireva kāsamardyāḥ dravaiḥ pacet
deyaṃ puṭatrayaṃ kṣīrair mardayecca puṭe puṭe
niścandraṃ jāyate hyabhraṃ jarāmṛtyurujāpaham
dhānyābhrakasya bhāgaikaṃ dvau bhāgau ṭaṃkaṇasya ca
piṣṭvā tadandhamūṣāyāṃ ruddhvā tīvrāgninā pacet
svabhāvaśītalaṃ cūrṇaṃ sarvarogeṣu yojayet
dhānyābhrakamamlaṃpiṣṭaṃ puṭe tapte'mlasecanam
tat piṣṭvā dhārayet khalve bhāvyamamlāranālakaiḥ
taptaṃ taptaṃ cāranālaiḥ pācyaṃ śodhyaṃ punaḥ punaḥ
puṭe vā dhamane pācyaṃ viṃśadvāraṃ punaḥ punaḥ
taptaṃ taptaṃ kṣipeddugdhe piṣṭvātha śoṣayetpunaḥ
dugdhataptaṃ puṭaṃ pacyāttaptaṃ dugdhena secayet
evaṃ trisaptavārāṇi śoṣyaṃ peṣyaṃ puṭe pacet
peṣayitvā pacetsthālyāṃ lauhadarvyā vicālayet
dugdhasthaṃ ca tato dugdhaiḥ puṭe pacyātpunaḥ punaḥ
evaṃ saptadinaṃ pacyāddivā caikaṃ puṭe niśi
taṇḍulī vajravallī ca tālamūlī punarnavā
cāṅgerī maricaṃ caiva balāyāḥ payasā saha
ebhiśca peṣayeccābhraṃ pratyekaṃ taṃ tryahaṃ tryaham
sthitvā tapte puṭe paścātpratyekena punaḥ punaḥ
piṣṭvā punaḥ puṭe ghṛṣṭaṃ kajjalābhaṃ mṛtaṃ bhavet
dhānyābhrakasya śuddhasya daśāṃśaṃ maricaṃ kṣipet
peṣayedamlavargeṇa cāmle bhāvyaṃ dinatrayam
taṃ śuṣkaṃ sampuṭe dhāmyaṃ khadirāṅgārakair dṛḍham
ūrdhvapātraṃ nirūpyātha secayedamlakena tat
agastyaśigruvarṣābhūmūlaistaṃ patrajai rasaiḥ
piṣṭvābhraṃ secayettena yad vānyāmlarasena ca
sitāmadhvājyagokṣīrair dadhnāmlaṃ peṣyam abhrakam
matsyākṣyāḥ karavīrāyāḥ dravaiḥ piṣṭvā tridhā pacet
tato gajapure pācyaṃ niścandraṃ jāyate'bhrakam
dhānyābhrakaṃ dravairmardyaṃ matsyākṣītulasīdravaiḥ
mūlajaiḥ kokilākṣasya kumārīśvetadūrvayoḥ
vyāghrīkandapunarnavayā dinam etair vimardayet
kuñjarākhyaiḥ puṭaiḥ sapta piṣṭvā piṣṭvā pacet punaḥ
tadvatpañcāmṛtaiḥ pācyaṃ piṣṭvā piṣṭvā tu saptadhā
evaṃ niścandratāṃ yāti sarvarogeṣu yojayet
dhānyābhraṃ ṭaṃkaṇaṃ tulyaṃ gomūtraistulasīdalaiḥ
vākucyāḥ sūraṇair alpair dinaṃ piṣṭvā puṭe pacet
jayantyāśca dravaiḥ paścānmardyaṃ mardya tridhā puṭet
caturgajapuṭenaivaṃ niścandraṃ sarvarogajit
dhānyābhrakaṃ ravikṣīraiḥ ravimūladravaiśca vā
mardyaṃ mardyaṃ puṭe pacyātsaptadhā mriyate dhruvam
dhānyābhrakaṃ tuṣāmlāmlairātape sthāpayeddinam
yāmaṃ mardyaṃ caturgolaṃ ruddhvā gajapuṭe pacet
evaṃ gokṣīramadhyasthaṃ sthāpyaṃ mardya puṭe pacet
evaṃ kārpāsatoyena sthāpyaṃ peṣyaṃ puṭe pacet
tato'mlaiścaiva kārpāsair gavāṃ kṣīraiḥ punaḥ punaḥ
gharmapākaṃ mardanaṃ ca puṭaṃ caivam anukramāt
evaṃ viṃśatpuṭe prāpte mṛto bhavati niścitam
sarveṣāṃ ghātitābhrāṇāmamṛtīkaraṇaṃ śṛṇu
triphalotthakaṣāyasya palānyādāya ṣoḍaśa
gomūtrasya palānyaṣṭau mṛtābhrasya palāndaśa
ekīkṛtya lauhapātre pācayenmṛduvahninā
drave jīrṇe samādāya sarvaṃ rogeṣu yojayet
anupānaṃ vinā hyabhraṃ jarāmṛtyurujāpaham
yojayedanupānairvā tattadrogaharaṃ kṣaṇāt
mṛtaṃ cābhraṃ hared rogān jarāmṛtyumanekadhā
sevitaṃ dehadārḍhyaṃ ca rūpavīryaṃ vivardhayet
aśuddhatālamāyurghnaṃ kakamārutamehakṛt
tāpaśophāṅgasaṃkocaṃ kurute tena śodhayet
tālakaṃ kaṇaśaḥ kṛtvā daśāṃśena ca ṭaṅkaṇam
jambīrāṇāṃ dravaiḥ kṣālyaṃ kāñjikaiḥ kṣālayet punaḥ
vastraiścaturguṇair baddhvā dolāyantre dinaṃ pacet
saṃyuktaṃ cāranālena dinaṃ kuṣmāṇḍajaiḥ rasaiḥ
tilatailaiḥ pacedyāmaṃ yāmaṃ ca triphalājalaiḥ
trivāraṃ tālakaṃ bhāvyaṃ piṣṭvā mūtraiśca kāñjikaiḥ
tatphalair daśabhir deyaṃ ruddhvā puṭaṃ ca peṣayet
evaṃ dvādaśadhā pācyaṃ śuddhaṃ yogeṣu yojayet
tālakaṃ poṭalībaddhaṃ saptāhaṃ kāñjike pacet
dolāyantreṇa yāmaikaṃ tataḥ kuṣmāṇḍajaiḥ rasaiḥ
tilataile pacedyāmaṃ yāmaṃ ca triphalājalaiḥ
evaṃ yantre caturyāmaṃ pācyaṃ śudhyati tālakaḥ
tālako harate rogān kuṣṭhamṛtyujvarāpahaḥ
śodhitaḥ śītavīrye ca kurute vāyuvardhanam
aśmarīṃ mūtrahṛdrogamaśuddhā kurute śilā
mandāgniṃ malabandhaṃ ca śuddhā sarvarujāpahā
ajāmūtre tryahaṃ pācyā dolāyantre manaḥśilā
saptadhā tairajāpittair gharme bhāvyaṃ viśuddhaye
jayantībhṛṅgarājottharaktāgastyarasaiḥ śilā
dolāyantre dinaṃ pācyā yāmaṃ chāgasya mūtrake
kṣālayedāranālena sarvarogeṣu yojayet
naramūtraiśca gomūtraiḥ saptāhaṃ rasakaṃ pacet
dolāyantreṇa samyaktacchuddhaṃ yogeṣu yojayet
viṣṭhayā mardayetkhalve mārjārakapotayoḥ
daśāṃśaṃ ṭaṅkaṇaṃ dadyātpācyaṃ mṛdvagninā tataḥ
puṭaṃ dadhnā puṭaṃ kṣaudrairdeyaṃ tutthaviśuddhaye
vimalā trividhaṃ pācyā rambhātoyena saṃyutā
amlavetasadhānyāmlameṣīmūtreṇa peṣayet
dolāyantre caturyāmaṃ śuddhireṣā mahottamā
karkaṭīmeṣaśṛṅgyutthadravair jambīrajair dravaiḥ
bhāvayedātape tīvre vimalā śudhyati dhruvam
mandāgniṃ balahāniṃ ca vraṇaviṣṭambhanetraruk
kurute mākṣiko mṛtyum aśuddho nātra saṃśayaḥ
mākṣikaṃ naramūtreṇa kvāthayet kodravairdravaiḥ
vetasenāmlavargeṇa ṭaṃkaṇena kaṭutrikaiḥ
dolāyantre dinaṃ pācyaṃ sūraṇasyaiva madhyagam
dinaṃ rambhādravaiḥ pacyāttaddhṛtvā peṣayedghṛtaiḥ
eraṇḍatailasaṃyuktaṃ puṭe pacyādviśuddhaye
mākṣikasya trayo bhāgā bhāgaikaṃ saindhavasya ca
mātuluṅgadravairvātha jambīrotthadravaiḥ pacet
lohapātre pacettāvadyāvatpātraṃ sulohitam
tāmravarṇamayo yāti tāvacchudhyati mākṣikam
agastyapuṣpaniryāsaiḥ śigrumūlaṃ vigharṣayet
dravaiḥ pāṣāṇabhedyāśca pacyādebhiśca mākṣikam
tadvaṭīṃ cāndhamūṣāyāṃ viṃśadbhir upalaiḥ pacet
punaḥ piṣṭvātha rundhyācca puṭaiḥṣaḍbhir viśudhyati
meghanādapāṣāṇabhedī piṣṭvā tatpiṇḍamadhye mākṣikaṃ kaṇaśaḥ kṛtvā nikṣipet
tadgolakaṃ vastre baddhvā dolāyantre kulatthakvāthe dinamekaṃ pacet
etacchuddhalohānāṃ yuktasthāne māraṇe yojyam
bhaṅge suvarṇasaṃkāśo 'ntaḥ kṛṣṇo bahiśchaviḥ
bṛhadvarṇaṃ iti khyāto mākṣikaḥ śreṣṭha ucyate
vyāpayatyaṅgam aṅgāni tailabindurivāmbhasi
na vinā śodhanaṃ sarve dhātavaḥ prabalādayaḥ
rogopaśamakartāraḥ śodhanaṃ tena vakṣyate
pravālānāṃ strīdugdhena bhāvanā paścāddhaṇḍikāmadhye sthāpayitvā nirudhyopari śarāvakaṃ dattvā lepayet
vahnisaṃdīpanaṃ kṛtvā praharadvayena vidrumaṃ mriyate
kulatthasya paceddroṇe vāridroṇena buddhimān
tena pādāvaśeṣeṇa kvāthe'ṣṭau maṇayaḥ śilā
ātape tridinaṃ śuṣkaṃ kvāthasiktaṃ punaḥ punaḥ
muktācūrṇaṃ samādāya karakāmbuvibhāvitam
ātape tridinaṃ bhāvyaṃ cūrṇitaṃ mṛtyum āpnuyāt
śaṅkhaṃ nīlāñjanaṃ caiva pūrvavacchodhayeddinam
gomūtraistriphalākvāthair bhṛṅgarājadravair jatum
mardayedāyase pātre dinācchuddhiḥ śilājatoḥ
meṣīkṣīreṇa daradamamlavargaiśca bhāvitam
saptavāraṃ prayatnena śuddhimāyāti niścitam
sūryāvartaṃ vajrakandaṃ kadalī devadālikā
śigru kośātakī vandhyā kākamācī ca vāyasī
āsāmekarasenaiva trikṣārairlavaṇair yutam
bhāvayedamlavargeṇa dinamekaṃ prayatnataḥ
sauvīraṃ kāntapāṣāṇaṃ śuddhabhūnāgamṛttikā
śaṅkhaṃ nīlāñjanaṃ caiva sarvoparasāśca ye
pṛthagbhāvyaṃ vidhānena śuddhiṃ yānti dine dine
tataḥ paścāttu taddrāvairdolāyantre dinaṃ sudhīḥ
śudhyante nātra sandehaḥ sarveṣu paramā amī
muñcanti drutasattvāṃśca mataṃ sādhāraṇaṃ smṛtam
gugguluṃ ṭaṅkaṇaṃ lākṣā majjā sarjarasaṃ punaḥ
ūrṇā guñjā kṣetramīnam asthīni śaśakasya ca
guḍamadhvājyapiṇyākaṃ tutthaṃ peṣyamajājalaiḥ
sarvaṃ tulyaṃ ca dhānyābhraṃ bhūnāgaṃ mṛttikāpi ca
kāntapāṣāṇatulyaṃ ca kaṭhinyuparasāśca ye
melayenmāhiṣaiḥ pacyāddadhyādigomayāntikaiḥ
dṛḍhaṃ mardyaṃ vaṭīṃ kuryātkarṣamātraṃ tu śoṣayet
koṣṭhīyantre dhamedgāḍham aṅgāraiśca cirodbhavaiḥ
trivāraṃ dhamanād eva sattvaṃ patati nirmalam
asādhyān mocayet sattvān mṛttikādeśca kā kathā
lākṣā ājyaṃ tilāḥ śigruḥ ṭaṃkaṇaṃ lavaṇaṃ guḍam
tālakārdhena saṃyojya chidramūṣāṃ nirodhayet
puṭe pātālayantreṇa satvaṃ patati niścitam
cāṅgerī caṇakāmlaṃ ca mātuluṅgāmlavetasam
ciñcā nāraṅgaṃ jambīranamṇa varga iti smṛtam
tālakaṃ cūrṇayitvā tu chāgīkṣīreṇa bhāvayet
vāratrayaṃ tato viddhimūlaṃ piṣṭvā tu miśritam
kṛtvā ca guḍakaṃ śuṣkaṃ satvaṃ grāhyaṃ ca pūrvavat
tālakaṃ mardayeddugdhaiḥ sarpākṣīṃ vātha mūlakaiḥ
pūrvavadgrāhayet sattvaṃ chidramūṣāṃ nirudhya ca
tālavacca śilāsatvaṃ grāhyaṃ taireva cauṣadhaiḥ
tulyena ṭaṃkaṇenaiva dhmātaṃ sattvaṃ caturthakam
gokṣīraiśca tutthakṣīrairbhāvyameraṇḍatailakaiḥ
mākṣikaṃ dinamekaṃ tu marditaṃ vaṭakīkṛtam
abhravaddhamane satvaṃ samyagasyāpyayaṃ vidhiḥ
jayantī triphalācūrṇaṃ haridrāguḍaṭaṅkaṇam
pādāṃśaṃ ṭaṅkaṇasyedaṃ piṣṭvā mūṣāṃ vilepayet
nālikāṃ sampuṭe baddhvā śoṣayedātape khare
grāhyaṃ pātālayantre ca satvaṃ dhmātaṃ puṭena ca
svarṇaṃ tāraṃ tāmraṃ nāgaṃ vaṅgaṃ kāntaṃ ca tīkṣṇakam
muṇḍāntamaṣṭadhā lohaṃ kāṃsyāraṃ ghoṣakaṃ tridhā
upalauhāḥ samākhyātā maṇḍūrolauhakiṭṭakam
ete dvādaśadhā śodhyā māryā drāvyāḥ puṭādiṣu
taile takre gavāṃ mūtre hyāranāle kulatthake
kramātprāptaṃ tathā taptaṃ drāve drāve tu saptadhā
svarṇādilohapatrāṇāṃ śuddhireṣā prakīrtitā
hemnaḥ pādaṃ mṛtaṃ sūtaṃ piṣṭamamlena kenacit
patre liptvā puṭe pacyādaṣṭābhirmriyate dhruvam
śuddhānāṃ sarvalauhānāṃ māraṇe rītirīdṛśī
saukhyaṃ vīryaṃ balaṃ hanti nānārogaṃ karoti ca
aśuddhaṃ svarṇaṃ sūtaṃ ca tasmācchuddhaṃ tu mārayet
valmīkamṛttikādhūmagairikaṃ ceṣṭikāpuṭe
ityādyāḥ mṛttikāḥ pañca jambīrair āranālakaiḥ
piṣṭvā lepyaṃ svarṇapatraṃ śreṣṭhaṃ puṭena śudhyati
bhāvayenmātuluṅgāmlaistridinaṃ pañcamṛttikā
saindhavaṃ bhūmibhasmāpi svarṇaṃ śudhyati pūrvavat
nāgaiḥ suvarṇaṃ rajataṃ ca tāpyairgandhena tāmraṃ śilayā ca nāgam
tālena vaṅgaṃ trividhaṃ ca lauhaṃ nārīpayo hanti ca hiṃgulena
mākṣikaṃ nāgacūrṇaṃ ca piṣṭamarkarasena tu
hemapatraṃ puṭenaiva mriyate kṣaṇamātrataḥ
svarṇārdhaṃ pāradaṃ dattvā kuryādyatnena piṣṭikām
dattvordhvādho nāgacūrṇaṃ puṭanānmriyate dhruvam
nāgacūrṇaṃ śilāṃ vajrīkṣīreṇa pariyasitam
tenālipya suvarṇasya kalkaśca mriyate puṭāt
mṛtaṃ nāgaṃ snuhīkṣīrairathavāmlena kenacit
piṣṭvā lepyaṃ suvarṇapatraṃ ruddhvā gajapuṭe pacet
ādāya peṣayedamlair mṛnnāgaṃ cāṣṭamāṃśakam
baddhvā gajapuṭe pacyāt pūrvanāgayutaṃ yutam
evaṃ punaḥ punaḥ pacyādaṣṭadhā mriyate dhruvam
śuddhasūtasamaṃ gandhaṃ mākṣikaṃ ca mahāmlakaiḥ
aṣṭābhiśca puṭairhemno mriyate pūrvavatkriyām
śuddhasūtaṃ samaṃ svarṇaṃ khalve kuryācca golakam
adho vai gandhakaṃ dattvā sarvaṃ tulyaṃ nirudhya ca
triṃśadvanopalairdeyaṃ puṭānyevaṃ caturdaśa
nirutthaṃ jāyate bhasma gandhaṃ deyaṃ puṭe puṭe
svarṇasya dviguṇaṃ sūtaṃ yāmamamlena mardayet
adhaḥ ūrdhvaṃ mākṣikaṃ piṣṭvā mūṣāyāṃ svarṇatulyakam
tatpṛṣṭhe marditaṃ hema tatpṛṣṭhe hemamākṣikam
deyaṃ svarṇaṃ samaṃ tacca pṛṣṭhe gandhaṃ ca tatsamam
ṣaḍvāraṃ cūrṇitaṃ dattvā ruddhvā mūṣāṃ dhameddṛḍham
svabhāvaśītalaṃ grāhyaṃ tadbhasma bhāgapañcakam
ṭaṃkaṇaṃ śvetakācaṃ ca bhāgaikaṃ ca prayojayet
tritayaṃ madhunājyena militaṃ golakīkṛtam
dhānyābhrakasya bhāgaikam adhaścordhvaṃ ca dāpayet
nirudhya taddhamedgāḍhaṃ mūṣāyāṃ ghaṭikādvayam
nirutthaṃ jāyate bhasma tattadyogeṣu yojayet
śuddhamākṣikaṃ bhāgaikaṃ bhāgaṃ cāvoṭamākṣikam
tribhāgaṃ sūtakaṃ kṣiptvā trayamamlena mardayet
tadgolaṃ pātālayantre tadā yāmatrayaṃ pacet
ityevaṃ mriyate svarṇaṃ nirutthaṃ nātra saṃśayaḥ
tathaiva ca rājavṛkṣabhallātaiṣṭaṃkaṇena ca
liptvā svarṇasya patrāṇi ruddhvā gajapuṭe pacet
taiḥ dravaiśca punaḥ piṣṭvā mriyate saptadhā puṭe
hemamārabhya tolaikaṃ māṣaikaṃ śuddhanāgakam
liptvā deyaṃ tu taṃ cūrṇaṃ tacchuddhairgandhamākṣikaiḥ
amlena mardayedyāmaṃ ruddhvā laghupuṭe pacet
gandhaṃ punaḥ punardeyaṃ mriyate daśabhiḥ puṭaiḥ
suvarṇaṃ ca bhavecchītaṃ tiktaṃ snigdhaṃ himaṃ guru
buddhividyāsmṛtikaraṃ viṣahāri rasāyanam
āyuḥ śukraṃ balaṃ hanti rogavegaṃ karoti ca
aśuddhamamṛtaṃ tāraṃ śuddhaṃ māryamato budhaiḥ
nāgena ṭaṅkaṇenaiva drāvitaṃ śuddhim ṛcchati
mākṣikaṃ gandhakaṃ caivamarkakṣīreṇa mardayet
tena liptaṃ rūpyapatraṃ puṭena mriyate dhruvam
tāraṃ trivāraṃ nikṣiptaṃ taile jyotiṣmatī bhavet
snukkṣīraiḥ peṣayettāmraṃ tārapatrāṇi lepayet
ruddhvā gajapuṭe pacyāt pūrvoktaiḥ peṣayetpunaḥ
bhūdhātrī mākṣikaṃ tulyaṃ pippalī saindhavāmlakaiḥ
liptvā tārasya patrāṇi ruddhvā saptapuṭe pacet
dravaiḥ punaḥ punaḥ piṣṭvā mriyate nātra saṃśayaḥ
tārapatraistribhir bhāgair bhāgaikaṃ śuddhamākṣikam
mardyaṃ jambīrajairdrāvaistārapatrāṇi lepayet
śoṣayedandhayet taṃ ca triṃśadvanyopalaiḥ pacet
caturdaśapuṭenaivaṃ nirutthaṃ mriyate dhruvam
rūpyapatraṃ caturbhāgādbhāgaikaṃ mṛtavaṅgakam
athavā gandhatālena lepyaṃ jambīrapeṣitam
ruddhvā triḥpuṭaiḥ pacyāt pañcaviṃśadvanopalaiḥ
mriyate nātra saṃdeho gandho deyaḥ puṭe puṭe
rasagandhau samau kṛtvā kākatuṇḍasya mūlakam
mardayenmahiṣīkṣīraiḥ piṣṭvā taṃ kṣālayejjalaiḥ
haridrāgolake kṣiptvā golaṃ hayapurīṣake
kṣiptvā dinaikaviṃśaṃ taṃ tadgolamuddharet punaḥ
tatpiṣṭvā tārapatrāṇi lepyānyamlena kenacit
puṭair viṃśatibhirbhasma jāyate nātra saṃśayaḥ
bhasmanā cāmlapiṣṭena melayettālakaṃ puṭaiḥ
jāyate tadvidhānena sarvarogāpahārakam
apakvatāmram āyurghnaṃ kāntighnaṃ sarvadhātuhā
bhrāntimūrcchābhramotkeśaṃ nānārukkuṣṭhaśūlakṛt
snuhyarkakṣīralavaṇakāñjikais tāmrapatrakam liptvā
pratāpyaṃ nirguṇḍīrasaiḥ siñcyātpunaḥ punaḥ
vāradvādaśadāhatvaṃ lepanāttāmrasiñcanāt
khaṭikā lavaṇaṃ takrair āranālaiśca peṣayet
tena liptvā tāmrapatraṃ taptaṃ taptaṃ niṣecayet
ṣaḍvāram amlapiṣṭena nirguṇḍyāstu viśuddhaye
gomūtreṇa pacettāmrapatraṃ yāmaṃ dṛḍhāgninā
śudhyate nātra sandeho māraṇaṃ kathyate'dhunā
gandhena tāmratulyena hyamlapiṣṭena lepayet
kaṇṭakavedhīkṛtaṃ patraṃ siddhayitvā puṭe pacet
uddhṛtya cūrṇayet tasmin pādāṃśaṃ gandhakaṃ kṣipet
jambīrairāranālairvā mṛgadūrvādravaistathā
piṣṭvā piṣṭvā pacettadvat sagandhaṃ ca catuṣpuṭe
mātulaṅgarasaiḥ piṣṭvā puṭamekaṃ pradāpayet
anenaiva vidhānena tāmrabhasma bhaveddhruvam
tāmrasya dviguṇaṃ sūtaṃ jambīrāmlena mardayet
sitaśarkarayāpyevaṃ puṭatraye mṛtaṃ bhavet
pāṣāṇabhedīmatsyākṣīdravairdviguṇagandhakaiḥ
tāmrasya lepayetpatraṃ ruddhvā gajapuṭe pacet
saptāṃśena punardagdhaṃ dattvā drāvaiśca peṣayet
evaṃ saptapuṭe pakvaṃ tāmrabhasma bhaveddhruvam
tāmrasya hiṅgulaṃ sūtaṃ jambīrāmlena peṣayet
ādau mūṣāntare kṣiptvā dhattūrasya tu patrakam
tatpṛṣṭhe tāmratulyaṃ tu gandhakaṃ cūrṇitaṃ kṣipet
tatpṛṣṭhe marditaṃ tāmraṃ pūrvatulyaṃ tu gandhakam
ācchādya dhustūrapatre ruddhvā gajapuṭe pacet
svāṃgaśītaṃ tu taccūrṇaṃ bhasmībhavati niścitam
kiṃcidgandhena cāmlena kṣālayettāmrapatrakam
tena gandhena sūtena tāmrapatraṃ pralepayet
gandhena puṭitaṃ paścānmriyate nātra saṃśayaḥ
tāmradviguṇagandhena cāmlapiṣṭena tatpunaḥ
kṣiptvā hyadho'rdhabhāgena deyā piṣṭāmlakairbudhaḥ
tatpiṇḍaṃ bhāṇḍagarbhe tu ruddhvā culyāṃ vipācayet
yāmaikaṃ tīvrapākena bhasmībhavati niścitam
sūtamekaṃ dvidhā gandhaṃ yāmaṃ kṛtvā vimarditam
dvayostulyaṃ tāmrapatraṃ sthālyāṃ garbhe nidhāpayet
samyaglavaṇayantrasthaṃ pārśve bhasma nidhāpayet
caturyāmaṃ paceccullyāṃ pātrapṛṣṭhe sagomayam
jalaṃ punaḥ punardeyaṃ svāṅgaśaityaṃ vicūrṇayet
mriyate nātra saṃdehaḥ sarvarogeṣu yojayet
nānāvidhaṃ mataṃ tāmraṃ śuddhyarthaṃ bhāgapañcakam
bhāgaikaṃ śvetakācaṃ ca bhāgapañcaikaṭaṃkaṇam
mūṣāyāṃ militaṃ kṛtvā bhāgaikaṃ tāmrapatrakam
ūrdhve dattvā niruddhyāya dhmātairgrāhyaṃ suśītalam
nirdoṣaṃ tu bhavettāmraṃ sarvarogaharaṃ bhavet
athavā māritaṃ tāmramamlenaikena mardayet
tadgolaṃ sūraṇasyāntar urdhvāruddhvā tu lepayet
śuṣkaṃ gajapuṭe pacyāt sarvadoṣaharo bhavet
vāntiṃ bhrāntiṃ virekaṃ ca na karoti kadācana
tāmraṃ tīkṣṇoṣṇamadhuraṃ kaṣāyaṃ śītalaṃ saram
kaphapittakṣayaṃ pāṇḍukuṣṭhaghnaṃ ca rasāyanam
pariṇāmaśūlam arśāṃsi mandāgniṃ ca vināśayet
pākahīnau nāgavaṃgau kuṣṭhagulmarujākarau
mehapāṇḍūdaravātakaphamṛtyukarau kila
nirguṇḍīmūlacūrṇena mārkadugdhena lepayet
nāgapatraṃ tu taṃ śuṣkaṃ drāvayitvā niṣecayet
nirguṇḍīdravamadhye tu tataḥ patraṃ tu kārayet
liptvā bhāvyaṃ punaḥ secyaṃ saptavāraṃ viśuddhaye
niśā tumbarubījāni kokilākṣaṃ kuṭhārikām
gaurīphalāmlikā caṇḍī kṣudrā brāhmī sajīrakam
yathālābhena bhasmaikaṃ vajrīkṣīreṇa bhāvayet
tanmadhye bhāvitaṃ nāgaṃ śuddhaṃ sekaṃ tu saptadhā
aśvatthaciñcātvagbhasma nāgasya caturaṃśataḥ
kṣiptvā cullyāṃ pacetpātre cālayellohacaṭṭake
yāvadbhasma bhaved etacca bhasma tulyaṃ manaḥśilām
jambīrairāranālairvā piṣṭvā ruddhvā puṭe pacet
svāṃgaśītaṃ punaḥ piṣṭvā viṃśatyaṃśaiḥ śilāmlakaiḥ
evaṃ ṣaḍbhiḥ puṭe pāko nāgasyāpi nirutthitaḥ
athavā nāgapatrāṇi cūrṇaliptāni kharpare
atyagnau pācayedyāmaṃ tadbhasma citrakadravaiḥ
bharjayellauhaje pātre cālyamarjunadaṇḍakaiḥ
yāmaṣoḍaśaparyantaṃ dravaṃ deyaṃ punaḥ punaḥ
daṇḍena mardayetkvāthyam uddhṛtya citrakadravaiḥ
golayitvā nirudhyātha ṣaṭpuṭe mārayellaghu
ciñcākṣamikṣubhallātabalāvajralatābhavaiḥ
apāmārgārjunāśvatthabhasmabhir bharjayed dṛḍham
lohapātraṃ tu saptāhaṃ tulyaṃ bhasmāni cāśu ca
daṇḍapalāśakenaiva mriyate nātra saṃśayaḥ
piṣṭvāgastiṃ ca bhūnāgaṃ liptvā pātraṃ viśoṣayet
tadbhāṇḍe drāvayedyāmaṃ dṛḍhe bhāṇḍe vinikṣipet
vāsācirciṭayoḥ kṣāre vāsādale vighaṭṭayet
yāmaikaṃ pācayeccullyāṃ samuddhṛtya vimiśrayet
taccūrṇaṃ tu śilātāpyairvāsakakṣārasaṃyutaiḥ
tattulyaṃ pūrvanāgaṃ viṃśadekapuṭe pacet
dvipuṭaṃ circiṭākṣāraiḥ deyaṃ vāsārasaiḥ saha
nāgaḥ sindūravarṇābho mriyate sarvakāryakṛt
kunaṭī mākṣikaṃ caiva samabhāgaṃ tu kārayet
arkaparṇena tatpiṣṭvā sīsapatrāṇi mārayet
satiktamadhuro nāgo mṛto bhavati bhasmasāt
āyuṣkīrtiṃ vīryavṛddhiṃ karoti sevanātsadā
mākṣikaṃ haritālaṃ ca palāśasvarasena ca
kṛtakalkena saṃlipya vaṃgapatrāṇi mārayet
nāgavacchodhayed vaṅgaṃ tadvadaśvatthaciṃcayoḥ
tadbhasma haritālaṃ ca tulyamamlena kenacit
palāśotthadravairvātha golayitvāndhayetpuṭe
uddhṛtya daśamāṃśena tālena saha mardayet
pūrvadrāvaiḥ sahāloḍya ruddhvā gajapuṭe pacet
evaṃ viṃśatpuṭe paktvā mṛtaṃ bhavati bhasmasāt
vaṅgapādena sūtena vaṅgapatrāṇi lepayet
ciñcāvṛkṣasya saṃgṛhya cāntaśchannaṃ ca taṇḍulaiḥ
piṣṭvā tatpiṇḍamadhye tu vaṅgapatrāṇi lepayet
śirīṣarajanīcūrṇaiḥ kumāryāḥ śubhagolakam
sūtaliptaṃ vaṅgapatraṃ golake samalepitam
ruddhvā gajapuṭe pakvaṃ pūrvasaṃkhyā mṛto bhavet
akṣabhallātakaṃ toyaiḥ piṣṭvā tāni vilepayet
tatastilakhalī madhye kṣiptvā ruddhvā puṭe pacet
gajākhye jāyate bhasma catvāriṃśativaṅgakam
satiktalavaṇaṃ vaṅgaṃ pāṇḍughnaṃ krimimehajit
lekhinaṃ pittalaṃ kiṃcit sarvadehāmayāpaham
aśuddhamamṛtaṃ lauham āyurhānirujākaram
hṛtpīḍāṃ ca tṛṣāṃ jāḍyaṃ tasmācchuddhaṃ ca mārayet
pātre yasminprasarati na cettailabindurvisṛṣṭaḥ
hiṅgur gandhaṃ prasarati nijaṃ tiktatāṃ nimbukaśca
pāke dagdhaṃ bhavati śikharākāratā naiva bhūmau
kāntaṃ lauhaṃ tadidamuditaṃ lakṣaṇoktaṃ na cānyat
kāntaṃ mṛdutaraṃ tāraṃ rukmābhaṃ timiraṃ karam
svāduryato bhavennimbakalko rātriniveśitaḥ
kāntaṃ taduttamaṃ yacca rūpyenāvartitaṃ milet
sarvarogaharam etat sarvakuṣṭhaharaṃ param
śaśachāgaraktasaṃliptaṃ trivāraṃ cāgnitāpitam
kāntādimuṇḍaparyantaṃ sarvarogaharaṃ param
triphalāṣṭaguṇais toyaistriphalāṣoḍaśaṃ palam
tatkvāthe pādaśeṣe tu lauhasya patrapañcakam
kṛtvā patrāṇi taptāni saptavārāṇi secayet
evaṃ pralīyate doṣo girijo lauhasambhavaḥ
trividhaṃ lauhacūrṇaṃ vā gomūtraiḥ ṣaḍguṇaiḥ pacet
prakṣālayedāranāle śoṣyaṃ śuddhim avāpnuyāt
raktamālā haṃsapādo gojihvā triphalāmṛtā
gopālī tumbururdantī tulyagomūtrapeṣitam
asminmadhye lauhapattraṃ taptaṃ taptaṃ dvisaptadhā
secayetkāntamuṇḍāntaṃ sarvadoṣāpanuttaye
sarveṣvauṣadhakalpeṣu lauhakalpaṃ praśasyate
tasmāt sarvaṃ prayatnena lauhamādau vimārayet
ayaḥ pañcapalād ūrdhvaṃ yāvat palatrayodaśāt
ādau mantrastataḥ karma yathākartavyam ucyate
hiṅgulasya palān pañca nārīstanyena peṣayet
tena lauhasya patrāṇi lepayetpalapañcakam
ruddhvā gajapuṭe pacyātkaṣāyaistraiphalaiḥ punaḥ
jambīrairāranālairvā viṃśatyaṃśena hiṅgulam
piṣṭvā ruddhvā puṭellohaṃ tathaivaṃ pācayetpunaḥ
catvāriṃśatpuṭair evaṃ kāntaṃ tīkṣṇaṃ ca muṇḍakam
ho mriyate trālasande dattvā dattvā ca hiṅgulam
arjunasya tvacā peṣyā kāñjikenātilohitā
tanmadhye lohacūrṇaṃ ca kāṃsyapātre vinikṣipet
dinaikaṃ bhāvayedgharme dravaiḥ pūryaṃ punaḥ punaḥ
arjunaiḥ sāranālair vā trividhaṃ mārayedayaḥ
dantīpatraṃ dravaṃ yacca lauhacūrṇaṃ viloḍayet
dinaikaṃ bhāvayed gharme dravaṃ deyaṃ punaḥ punaḥ
ruddhvā rātrau puṭaiḥ pacyād ebhirdrāvaiśca bhāvayet
evamaṣṭadinaṃ kuryāt trividhaṃ mriyate hyayaḥ
ciñcāpatranibhāṃ kuryāttrividhaṃ lohapatrakam
mṛtpātrasthaṃ kṣiped gharme dantyā drāvaiḥ prapūrayet
patraṃ punaḥ punastāvadyāvajjvarati vai tvayaḥ
mriyate tīvragharmeṇa cūrṇīkṛtya niyojayet
kāntaṃ tīkṣṇaṃ tathā muṇḍacūrṇaṃ matsyākṣajair dravaiḥ
ātape tridinaṃ bhāvyaṃ dvidinaṃ citrakadravaiḥ
trikaṇṭakadravaistryahaṃ sahadevyā dravaistryaham
gomūtraistriphalākvāthe bhāvayecca tryahaṃ tryaham
dhātakyāśca tato mardyaṃ kramāddeyaṃ puṭaṃ puṭam
ruddhvā gajapuṭenaivaṃ mṛtaṃ yogeṣu yojayet
dravaiḥ kuraṇṭapatrotthaiḥ lauhacūrṇaṃ vimardayet
dinaikamātape tīvre dravairmardyaṃ trikaṇṭakaiḥ
vandhyābhṛṅgīpunarnavayor gomūtraiśca dinaṃ punaḥ
gomūtraistriphalā kvāthyā tatkaṣāyeṇa bhāvayet
trisaptāhaṃ prayatnena dinaikaṃ mardayet tataḥ
ruddhvā gajapuṭe pañcādiṃ kvāthena mardayet
divā mardyaṃ puṭaṃ rātrāvekaviṃśatidināni vai
ekaviṃśaddinenaiva mriyate trividhaṃ hyayaḥ
mākṣikaṃ ca śilā hyamlair haridrā maricāni ca
piṣṭvā mardyaṃ lohapatraṃ taptaṃ taptaṃ niṣecayet
saptadhā triphalākvāthe jalena kṣālayetpunaḥ
kuṭṭayellohadaṇḍena peṣayettriphalājalaiḥ
ṣoḍaśāṃśena lohasya dātavyaṃ mākṣikaṃ śilā
amlena loḍitaṃ ruddhvā gajāndhakapuṭe pacet
nirutthaṃ jāyate bhasma kāntaṃ tīkṣṇādimuṇḍakam
tindūphalasya majjābhirliptvā sthāpyātape khare
dhārayet kāṃsyapātrasthaṃ dinaikena puṭatyalam
lepyaṃ punaḥ punaḥ kuryāt dināntāntaṃ pralepayet
triphalākvāthasaṃyuktaṃ dinaikena mṛtaṃ bhavet
sthālyāṃ vā lohapātre vā lauhadarvyā viloḍayet
pācayettriphalākvāthe dinaikaṃ lohacūrṇakam
tatpiṇḍaṃ triphalātoyaiḥ piṣṭvā ruddhvā puṭe pacet
ṣoḍaśāṃśena mūṣāyāṃ nirvāte'harniśaṃ pacet
evaṃ tridhā prakartavyaṃ sthālīpākaṃ puṭāntaram
bhṛṅgyā drāvaṃ tālamūlī hastikarṇasya mūlakam
śatāvarī vidāryāśca mūlakvāthe ca traiphale
piṣṭvā tatpūrvavat sthālyāṃ pācyaṃ peṣyaṃ puṭe tridhā
tataḥ punarnavātoyair daśamūlakaṣāyakaiḥ
bṛhatyāśca kaṣāyairvā bījapūrasya toyataḥ
brahmabījas tathāśigrukvāthe gopayasāpi vā
pratyekena prapeṣyādau pūrvagarbhapuṭe pacet
bhāvayettu dravenaiva puṭānte yāmamātrakam
pratyekena kramādevaṃ piṣṭvā puṭaiśca bhāvayet
mriyate nātra saṃdehaḥ kāntaṃ tīkṣṇaṃ ca muṇḍakam
sarvam etanmṛtaṃ lauhaṃ dhmātavyaṃ mitrapañcakaiḥ
yadyevaṃ syānnirutthānaṃ sevyaṃ vāritaraṃ bhavet
madhvājyaṃ mṛtaṃ lauhaṃ ca sarūpyaṃ saṃpuṭe kṣipet
ruddhvā dabhāyaṃ tu saṃgrāhyaṃ rūpyaṃ ca pūrvamānakam
tadā lauhaṃ mṛtaṃ vidyādamṛtaṃ mārayet punaḥ
gandhakaṃ tu mṛtaṃ lauhaṃ tulyaṃ khalve vimardayet
dinaikaṃ kanyakādrāvai ruddhvā gajapuṭe pacet
ityevaṃ sarvalohānāṃ kartavyo'yaṃ nirutthitaḥ
śuddhasūtaṃ dvidhā gandhaṃ kṛtvā khalve tu kajjalīm
dvayoḥ samaṃ lauhacūrṇaṃ mardayetkanyakādravaiḥ
yāmadvayātsamuddhṛtya tadgolaṃ tāmrapātrake
ācchādyairaṇḍapatraiśca yāmārddheṇoṣṇatāṃ vrajet
dhānyarāśau nyaset paścāt tridinānte samuddharet
sampiṣya gālayed vastre sadyo vāritaraṃ bhavet
kāntaṃ tīkṣṇaṃ tathā muṇḍaṃ nirutthaṃ jāyate mṛtam
svarṇādīn mārayedevaṃ cūrṇīkṛtya tu lohavat
siddhayogamidaṃ khyātaṃ siddhānāṃ sammukhāgatam
annabhūtam āyasādyaṃ sarvarogajvarāpaham
triphalārasasaṃyuktaṃ sarvarogeṣu yojayet
mṛtāni lauhāni vaśībhavanti
nighnanti yuktyā hyakhilāmayāni
abhyāsayogād dṛḍhayogasiddham
kurvanti ruṅmṛtyujarāvināśam
toyāṣṭabhāgaśeṣena triphalāpalapañcakam
ghṛtaṃ kvāthasya tulyaṃ syāccūrṇaṃ tulyaṃ mṛtāyasam
pācayet tāmrapātre ca lauhadarvyā vicālayet
mṛdvagninā pacettāvad yāvajjīryati gandhakam
lauhatulyā śivā yojyā supakvenaivāvatārayet
yogavāhamidaṃ khyātaṃ mṛtaṃ lohaṃ mahāmṛtam
evaṃ kāntasya tīkṣṇasya muṇḍasyāpi vidhiḥ smṛtaḥ
guḍasya kuḍave pakvaṃ lauhabhasma palānvitam
kolapramāṇaṃ rogeṣu tacca yogena yojayet
ghṛtaṃ tulyaṃ mṛtaṃ lohaṃ lohapātragataṃ pacet
jīrṇe ghṛtaṃ samādāya yogavāheṣu yojayet
oṃ amṛtena bhakṣyāya namaḥ anena manunā lauhaṃ bhakṣayet
āyurvīryaṃ balaṃ datte pāṇḍumehādikuṣṭhanut
āmavātaharaṃ lauhaṃ valīpalitanāśanam
trikṣāraṃ pañcalavaṇaṃ saptadhāmlena mardayet
kāṃsyāraghoṣapatrāṇi tilakalkena lepayet
ruddhvā gajapuṭe pacyācchuddhimāyāti nānyathā
tāmravanmārayet teṣāṃ kṛtvā sarvatra yojayet
kāṃsyaṃ kaṣāyamuṣṇaṃ ca laghu rūkṣaṃ ca tiktakam
kaphapittarujaṃ hanti hṛddehāyuṣyavardhanam
rītikā ca galaṃ rūkṣam atiktalavaṇaṃ saram
śodhanaṃ sarvarogaghnaṃ balavīryāyuṣyavarddhanam
alpāṅgāre dhamet kiṭṭaṃ lauhajaṃ ca gavāṃ jalaiḥ
secayedakṣapatraiśca saptavāraṃ punaḥ punaḥ
maṇḍūro'yaṃ samākhyātaḥ śuddhaṃ ślakṣṇaṃ niyojayet
kiṭṭācchataguṇaṃ muṇḍaṃ muṇḍāttīkṣṇaṃ śatādhikam
tīkṣṇāllakṣaguṇaṃ kāntaṃ bhakṣaṇātkurute guṇam
tasmāt kāntaṃ sadā sevyaṃ jarāmṛtyuharaṃ param
tailānāṃ pātanaṃ vakṣye sūryapāke'thavānale
yantrayogena yattailaṃ grāhyaṃ yogeṣu yojayet
dhattūrabījacūrṇāni vastrapūtāni kārayet
ālipya kāṃsyapātraṃ tu dhārayedātape khare
sutaptaṃ vastrapūtaṃ ca pātayet tailamāharet
śigrupuṣkarabījānāṃ bījasya mārkavasya ca
grāhyaṃ dhattūravat tailamekaikasya pṛthak pṛthak
yathā dhattūrajaṃ tailaṃ kvāthād gharme samuddhṛtam
tathā sarvatra tailāni saṃgrāhyānyauṣadhāntaraiḥ
aṅkoṭasyāpi tailaṃ syātkākatuṇḍayā samūlayā
vākucīdevadālyāśca karkoṭīmūlataḥ bhavet
apāmārgakaṣāyeṇa tailaṃ syādviṣatuṇḍajam
mūlakvāthaiḥ kumāryāstu tailaṃ jaipālajaṃ bhavet
kvāthena raktamārgasya vākucītailamāharet
kvāthena cendravāruṇyāstailamāragvadhaṃ bhavet
kākatuṇḍyapāmārgotthakvāthāt tailaṃ samāharet
bījāni kaṭutumbyāśca gomayena viloḍayet
śuṣkaṃ dhānyatuṣaiḥ sārddhaṃ kuṭṭayecca ulūkhale
nistuṣaṃ taṃ vicūrṇyātha bhṛṅgarājarasaiḥ saha
mardayitvātape tailaṃ gṛhṇīyātpīḍane sati
kṛṣṇāyāḥ kākatuṇḍyāśca bījaṃ cūrṇāni kārayet
kāntapāṣāṇacūrṇaṃ caikīkṛtya nirodhayet
dhānyarāśigataṃ paktvā uddhṛte tailamāharet
dhātrīphalarasair bhāvyaṃ cūrṇaṃ pāṣāṇabījakam
dinaikaṃ ca tato yantre tailaṃ grāhyaṃ ca tailake
guñjākarañjaphalaṃ ca naramūtreṇa bhāvayet
saptavāraṃ tato gharme lepayetkāṃsyabhājanam
uddhṛtya dhārayed gharme tailaṃ patati pīḍanāt
vardhamānāranālena piṣṭvā cūrṇaṃ vibhāvayet
jyotiṣmatyutthabījānām ātape tailamāharet
putrajīvasya bījānāṃ cūrṇam agastyabījajam
āmrātavatprakartavyaṃ tatastailaṃ pṛthak pṛthak
nārikelāmbunā bhāvyaṃ bilvabījasya cūrṇakam
dinaikaṃ tailayantreṇa tailamākṛṣya yojayet
nistuṣāṅkolabījānāṃ sukhaṃ kiṃcid vigharṣayet
pralepayetkāṃsyapātre piṣṭvā caṇakalepane
tanmukhe ṭaṃkaṇaṃ cūrṇaṃ kiṃcit kiṃcit pralepayet
dhārayedātape tīvre mukhāt tailaṃ samāharet
śamīcūrṇasamaṃ piṣṭvā chidramāṇḍe niveśayet
chidrādhaḥ sthāpayed bhāṇḍaṃ chidre keśaṃ ca dāpayet
jalena secayeddravyaṃ chidrādho grāhayecca tam
tanmadhye dhṛtakeśasya kṣipedūrdhvaṃ puṭaṃ śanaiḥ
tatkṣaṇācchravarūpaṃ ca keśatailamidaṃ bhavet
apakvabhānupatrāṇāṃ rasamādāya bhāvayet
samastaṃ bījacūrṇaṃ coktānuktaṃ pṛthak pṛthak
ātape mucyate tailaṃ sādhyāsādhyaṃ na saṃśayaḥ
tathaivottaravāruṇyāḥ kaṣāyeṇa samāharet
tailaṃ samastabījānāṃ grāhayedātape khare
sarvabījāsthimāṃsānāṃ śuṣkaṃ piṣṭvā hyanekadhā
sarvabījeṣu vā tailaṃ grāhyaṃ pātālayantrake
vaṃśādisarvakāṣṭhānāṃ nārikelakapālakam
tuṣadhānyādibījānāṃ garbhayantreṇa tailakam
grāhayetsarvabījānāṃ taṃ ca yogeṣu yojayet
vatsanābhaṃ viṣaṃ svādu dīpanaṃ kaphavātajit
tridoṣaśamanaṃ yogayuktaṃ sudhāmayaṃ bhavet
bṛṃhaṇaṃ balavīryasya vāḍabāgniśatopamam
sannipāte pratīkāre prabhavaḥ prabhavo'sya hi
uddhṛtaṃ phalapākānte navaṃ snigdhaṃ ghanaṃ guru
avyāpakaṃ viṣaharaṃ vātātapaviśoṣitam
raktasarṣapatailena liptaṃ vāsasi dhārayet
athavāpi yathā prāptaṃ viṣaṃ gomūtrasaṃyutam
ātape tridinaṃ śuṣkaṃ nihitaṃ vīryadhṛk bhavet
mṛtaṃ sūtābhrakaṃ lauhaṃ viṣaṃ ca tulyavīryakam
tasmādviṣaṃ yogavāhe yojyaṃ yoge rasāyane
tāni caiva tu mānāni aṣṭau ṣaḍvā caturthakam
mātrātrayaṃ samākhyātamuttamādhamamadhyam
dātavyaṃ sarvarogeṣu ghṛtāśine hitāśine
kṣīrāśine pradātavyaṃ rasāyanavate nare
na krodhine na pittāḍhye na klībe rājayakṣmaṇi
kṣuttṛṣṇāśramakarmādhvaśoṣiṇe kṣayarogiṇe
garbhiṇībālavṛddheṣu na viṣaṃ rājamandire
na dātavyaṃ na bhoktavyaṃ visaṃvāde kadācana
ācāryeṇa tu bhoktavyaṃ śiṣyapratyayakārakam
anena mantreṇa mardayedbhūmau na sthāpayet
amṛtamiti vadediti kramo'yam
oṃ siddhagurubhyo namaḥ
paramagurubhyo namaḥ
parātparagurubhyo namaḥ
parameṣṭhigurubhyo namaḥ
saktukaṃ mustakaṃ śṛṅgī vālakaṃ sarṣapāhvayam
vatsanābhaṃ ca kūrmaśca śvetaśṛṅgī tathāṣṭamam
ityaṣṭau yojayedyoge kālakūṭādi varjayet
kālakūṭaṃ meṣaśṛṅgī hālāhalaṃ ca darduram
karkaṭaṃ markaṭaṃ granthi hāridraṃ raktaśṛṅgakam
keśavaṃ daśamaṃ ceti varjanīyaṃ bhiṣagvaraiḥ
saktukādyān prayuñjīta sarvaroge rasāyane
etadviṣaṃ jāticatuṣṭayaṃ ca vicārya yojyaṃ bhiṣaguttamena
vipro rakṣati yauvanaṃ narapatistadbhūtale pālatāṃ vaiśyaḥ kuṣṭhavināśane ca kuśalaḥ śūdro harejjīvanam
tasmāccāpi bhiṣagvareṇa nipuṇaistadvedinā bhāvayet kuryādeva tato viṣaṃ nṛpavaro mṛtyuṃjayāya kṣitau
śvetā vā yadi vā piṅgā madhurā ūṣarāpi vā
lomaśā brahmajātiḥ syātkṣatrajātistu lohitā
pītā vā madhurā kiṃcid vaiśyajātistu dhūsarā
kṛṣṇā śūdrasya dṛśyeta eteṣāṃ ca bhiṣagvaraiḥ
kṣīraṃ sampūrṇabhāṇḍe'pi viṣaṃ dattvā vicintayet
jāyate'pi yadā varṇaṃ tadā jātiṃ vinirdiśet
śuklaṃ raktaṃ tathā pītaṃ kṛṣṇaṃ ceti caturvidham
brahmakṣatraviṭśūdrāṇāṃ jñātavyo jātinirṇayaḥ
kṣiptaṃ dugdhe viṣaṃ vaidyo jānīyāt kramaśo yadi
śvetaṃ raktaṃ tathā pītaṃ kṛṣṇaṃ coṣṇalameva ca
tutthena ṭaṅkaṇenaiva mriyate peṣaṇādviṣam
viṣeṣu jaṅgamākhyeṣu viṣaṃ nāgabhavaṃ hitam
idameva mahāśreṣṭhaṃ tridoṣakṣapaṇaṃ kṣaṇāt
dīpanaṃ kurute sadyo vaḍavāgniśatopamam
saṃnipātapratikāre prabhāvaḥ prabhavo hi saḥ
nāgodbhavaṃ yathāprāptaṃ viṣaṃ gomūtrasaṃyutam
ātape tridinaṃ śuṣkaṃ nihitaṃ vīryadhṛg bhavet
atimātraṃ yadā bhuṅkte tadārjya ṭaṅkaṇaṃ pibet
rajanī meghanādā vā sarpākṣī vā ghṛtānvitā
lihedvā madhusarpirbhyāṃ cūrṇitām arjunatvacam
putrajīvakamajjāṃ vā pibedvā nimbakadvayam
evaṃ viṣavidhiḥ khyātaḥ prayogaṃ ca vadāmyaham
viṣaṃ trikaṭukaṃ mustaṃ haridrānimbapatrakam
viḍaṅgam aṣṭamaṃ cūrṇaṃ chāgamūtraiḥ samaṃ samam
caṇakābhā vaṭī khyātā syājjayā yogavāhikā
viṣaṃ pāṭhāśvagandhāśca balā tālīsapattrakam
maricaṃ pippalī nimbamajāmūtreṇa tulyakam
vaṭikā pūrvavatkāryā vaṭikā yogavāhikā
nidrāṃ tandrāṃ klamaṃ dāhaṃ saphenaṃ lomaharṣaṇam
śoṣaṃ caivātisāraṃ ca kurute jaṅgamaṃ viṣam
sthāvaraṃ tu jvaraṃ hikkāṃ dantaharṣaṃ galagraham
phenachardyaruciśvāsaṃ mūrcchāṃ ca kurute viṣam
na jānāti yadā mantrī viṣaṃ bhakṣeccikitsitam
viṣameva tadādāya majjatyambunidhāviva
tasmādyatnena saṃrakṣedrājā viṣacikitsakāt
prathamaṃ vahnikharparikāyāṃ manāgbhṛṣṭvā vakṣyamāṇamantreṇa nirviṣaṃ vidhāya gṛhṇīyāditi
nimbudrave pittaṃ vāratrayaṃ vibhāvya prakṣālya saṃśoṣya gṛhṇīyāditi
hemādyāḥ sūryasaṃtaptāḥ sravanti giridhātavaḥ
jatvābhaṃ mṛdu mṛtsnābhaṃ yanmalaṃ tacchilājatu
anaghaṃ cālpakaṣāyaṃ ca kaṭu pāke śilājatu
nātyuṣṇaśītaṃ dhātubhyaścaturbhyastasya sambhavaḥ
hemno'tha rajatāttāmrādvaraṃ kālāyasād api
madhuraṃ ca satiktaṃ ca japāpuṣpanibhaṃ ca yat
vipāke kaṭu śītaṃ ca tatsuvarṇasya nisṛtam
rājataṃ kaṭukaṃ śvetaṃ śītaṃ svādu vipacyate
tāmrād barhiṇakaṇṭhābhaṃ tīkṣṇoṣṇaṃ pacyate kaṭu
yacca guggulusaṃkāśaṃ satiktaṃ lavaṇānvitam
vipāke kaṭu śītaṃ ca sarvaśreṣṭhaṃ tadāyasam
gomūtragandhaḥ sarveṣāṃ sarvakarmasu yaugikāḥ
rasāyanaprayogeṣu paścimaṃ tu viśiṣyate
yathākramaṃ vātapitte śleṣmapitte kaphe triṣu
viśeṣeṇa praśasyante malā hemādidhātujāḥ
lauhaḥ kiṭṭāyate vahnau vidhūmaṃ dahyate'mbhasi
tṛṇādyagre kṛtaṃ śreṣṭham adho galati tantuvat
daṃśadaṃṣṭrauṣadhādidoṣaharaṇārthaṃ meṣaśṛṅgaṃ bhūrjapatreṇa dhūpayet
kvāthyadravyaṃ śilājatusamaṃ caturguṇena jalaṃ dattvā caturbhāgāvaśeṣeṇa bhāvayed ityekaḥ pakṣaḥ
vāgbhaṭṭastu aṣṭaguṇajaladānenāṣṭāvaśeṣe pūrvavadubhayathaiva vyavahāraḥ
bhadraśilājatu triphalādaśamūloṣṇakvāthe nikṣipya
kevaloṣṇodake vā sthite ūrdhvaṃ vībhūte paddhapatravat sarvaṃ grāhyam
tataḥ śivāguḍikoktakrameṇa bhāvanāṃ dattvā viśodhya sālasārādinā bhāvayedyathā
sālayugmau karañjau dvau khadiraṃ candanadvayam
gardabhāṇḍo 'rjunaśceha lodhrayugmadhavāsanāḥ
śirīṣāgurukālīyapūgapūtikakarkaṭāḥ
sālasārādirapyeṣa gaṇaḥ śleṣmagadāpahaḥ
mehagulmārśaḥkuṣṭhārimedaḥpāṇḍurujāpahaḥ
ebhirdivātape śoṣyaṃ rātrau rātrau ca bhāvayet
draveṇa yāvatā dravyamekībhūyārdratāṃ vrajet
bhavet pramāṇaṃ nirdiṣṭaṃ bhiṣagbhir bhāvanāvidhau
bhaveddravyaṃ samaṃ kvāthyaṃ kvāthaṃ cāṣṭāvaśeṣitam
tenārdrasamaṃ dravyaṃ śoṣayetprabalātape
dagdhahīrakaṃ yojyaṃ nikṣipyāgnau dhmāpayitvā nirguṇḍīrasena saptavārān nirvāpya prakṣālya ca gṛhṇīyāt
jāyante vāmarukvāthe janapade grīṣme 'rkatāpārditāḥ
śītoṣaṇe śiśire ca guggulurasaṃ muñcanti te pañcadhā
hemābhaṃ mahiṣākṣatulyamaparaṃ tatpadmarāgopamaṃ bhṛṅgābhaṃ kumudadyutiṃ ca vidhinā grāhyā parīkṣyā tataḥ
vahnau jvalanti tapane vilayaṃ prayānti klidyanti koṣṇasalile payasā samānāḥ
grāhyāḥ śubhāḥ parihareccirakālajātān aṅgātsphuṭaṃ kharparagandhikatulyavarṇān
svāde svāduḥ kaṣāyatiktakaṭuko vīrye vipāke kaṭuḥ
vṛṣyo mārgaviśodhane 'tiviśadastīkṣṇo vikāśī saraḥ
sāyuṣyaḥ svaradastridoṣaśamano medhāsmṛtiśrīkaraḥ
dhanyaḥ pāpanisūdano'gnijanano hṛtkaṇṭhaśodhīpunaḥ
daśamūlakvāthe uṣṇe pūte gugguluṃ parikṣipyāloḍya ca vastrapūtaṃ vidhāya caṇḍātape viśoṣya ghṛtaṃ dattvā piṇḍitavyam
śaṃkhanābhiṃ tathāmlena saptavāraṃ hi bhāvayet
raudre malādikaṃ tyaktvā prakṣālya grāhayediti
varāṭīṃ takracāṅgerījambīrāṇāṃ rase śubhe
prakṣipya bhāvayettāvadyāvacchuklā na paśyati
paścāduddhṛtya gṛhṇīyād varāṭīṃ śuddhimāgatām
bhaumikaṃ jalam ādāya muktāṃ ca vyuṣitāmapi
tyaktvā malādikāṃ tāṃ ca prakṣālya grāhayediti
kaliṅgakāravallyamlatailakūṣmāṇḍarājikāḥ jayati sa rasarājo mṛtyuśaṅkāpahārī sakalaguṇanidhānaṃ kāyakalpādhikārī
valipalitavināśaṃ sevito vīryavṛddhiṃ sthiram api kurute yaḥ kāminīnāṃ prasaṅgam
athātaḥ sampravakṣyāmi dehasiddhiṃ suśobhanām
yasyāḥ siddhau manuṣyāṇāṃ jāyante sarvasiddhayaḥ
na dehena vinā kiṃcid iṣṭam asti jagattraye
tasmāt sarvaprayatnena tasmin yatno vidhīyatām
śubhanakṣatradivase vamane recane kṛte
tato viśeṣaśuddhyarthaṃ ketakīstanajaṃ dravam
tridinaṃ kuḍavaikaikaṃ loṇadoṣaharaṃ pibet
viḍaṅgaṃ ca vacā kuṣṭhaṃ ketakīstanasaṃyutam
kvathitaṃ tridinaṃ pītam amladoṣaharaṃ param
śyāmāvahniviḍaṅgāni tryūṣaṇaṃ triphalā vṛṣaḥ
saindhavaṃ devadāruś ca mustā caitat samaṃ samam
ghṛtair lehyaṃ tu karṣaikaṃ saptāhāt sarvadoṣajit
evaṃ viśuddhadehas tu pūjayed devatāṃ gurum
kumārīṃ yoginīcakraṃ tataḥ kuryād rasāyanam
nirvāte bhūgṛhe vātha bāhyacintāvivarjitaḥ
jitendriyo jitakrodhaḥ kṣīraśālyannabhug bhavet
ṣaṣṭyodanaṃ yavānnaṃ ca godhūmaṃ mudgayūṣakam
jāṅgalaṃ bhakṣayen māṃsaṃ kevalaṃ kṣīram eva vā
balānnaṃ vātha bhuñjīta śākaloṇavivarjitam
abhyaṅgaṃ mastunā kuryāt snānaṃ caiva sukhāmbunā
kākinīṃ strīṃ bhajen nityaṃ svānukūlāṃ suyauvanām
rasendre bhakṣyamāṇe tu kāmāndho jāyate naraḥ
maithunena vinā tasya hy ajīrṇo jāyate rasaḥ
ajīrṇe kampadāhārtī hikkā mūrchā jvaro 'ratiḥ
kāsaśvāsārucicchardibhramamohā bhavanti hi
seveta subhagāṃ tasmād durbhagāṃ parivarjayet
abhyaṅgaṃ kaṭutailena kāñjikaṃ madirāṃ dadhi
kaliṅgakāravallyamlatailakūṣmāṇḍarājikāḥ
bilvachatrākavārtākavidalaṃ kākamācikām
mūlakaṃ laśunaṃ tīkṣṇaṃ śītam uṣṇaṃ ca varjayet
rātrau jāgaraṇaṃ tyājyaṃ divāsvāpaṃ ca maithunam
kalahodvegacintāś ca śokaṃ caiva vivarjayet
āvarjanād bhavecchūlaṃ nidrālasyaṃ jvaro 'ratiḥ
tryahaṃ pibet tatpraśāntyai vāriṇā karkaṭīphalam
śuṇṭhīsaindhavacūrṇaṃ vā mātuluṅgāmlakair lihet
sauvarcalaṃ gavāṃ mūtraiḥ pibed vā tatpraśāntaye
vandhyākarkoṭakīṃ puṅkhāṃ pātālagaruḍīṃ jalaiḥ
kvāthayed aṣṭaguṇitais tadaṣṭāṃśaṃ sasaindhavam
pibet sarvavikāraghnaṃ tridinaṃ śivabhāṣitam
mūlaṃ vā kāravallyutthaṃ saindhavaṃ vā gavāṃ jalaiḥ
tridinaṃ karṣamātraṃ tu pibet sarvavikārajit
apathyaśīlinām etat kathitaṃ rasasevinām
amum eva vidhiṃ kuryād rasāyanavidhau kila
amṛtaṃ vidhisaṃyuktaṃ vidhihīnaṃ tu tad viṣam
cāturjātakakarpūrakaṅkolaṃ kaṭukīphalam
khādet tāmbūlasaṃyuktaṃ rasasaṃkrāmaṇe hitam
athātra vakṣyate samyag ādau pāradamāraṇam
samukhasya rasendrasya vāsanāmukhitasya vā
krameṇa jārayet svarṇaṃ samāṃśaṃ pūrvavat tataḥ
tattulyaṃ gandhakaṃ tasmin dattvā divyauṣadhidravaiḥ
mardayet tridinaṃ khalve mūṣāyāṃ cāndhitaṃ tataḥ
karīṣāgnau divārātraṃ trirātraṃ vā tuṣāgninā
sveditaṃ mardayed bhūyo bījair divyauṣadhodbhavaiḥ
tulyaṃ khalve caturyāmaṃ vajramūṣāndhitaṃ dhamet
bhasmasūtaṃ bhavet tadvai yojyaṃ sarvarasāyane
śuddhasūtaṃ samaṃ svarṇaṃ yāmam amlair vimardayet
prakṣālya grāhayet piṣṭīṃ piṣṭyardhaṃ śuddhagandhakam
gandhārdhaṃ ṭaṅkaṇaṃ dattvā sarvatulyāṃ haridrikām
dharmajñaiḥ śivavatsalair nirjarair bhūpair mahāsādhakaiḥ samyagdivyarasāyanena satataṃ kalpāntasīmāvadhi
rakṣyaṃ gātram anantapuṇyanicaye muktiś ca yasmād bhavet tad vakṣye paramādbhutaṃ sukhakaraṃ sāmrājyadaṃ dhīmatām
abhrakaṃ bhakṣayed ādau māritaṃ cāmṛtīkṛtam
māsaikaṃ niṣkaniṣkaṃ vai kṣetrīkaraṇahetave
yasmād abhraṃ rasakṣetraṃ tataḥ kuryād rasāyanam
akṣetrīkaraṇe sūto hy amṛto viṣatāṃ vrajet
phalasiddhiḥ kutas tasya subījasyoṣare yathā
vajrapāradayor bhasma samabhāgaṃ prakalpayet
sūtapādaṃ mṛtaṃ svarṇaṃ sarvaṃ mardyaṃ dināvadhi
haṃsapādyā dravair eva tadgolaṃ cāndhitaṃ puṭet
arkakṣīraiḥ punar mardyaṃ tadvad gajapuṭe pacet
bhakṣayet sarṣapavṛddhaṃ yāvan māṣaṃ vivardhayet
śaraṇyaḥ sādhakānāṃ tu raso 'yaṃ vajrapañjaraḥ
citrakārdrakasindhūtthamṛtatīkṣṇasuvarcalam
samaṃ sarvaṃ sadā cānu bhakṣyaṃ syāt krāmaṇe hitam
māsaṣaṭkaprayogeṇa jīved ācandratārakam
valīpalitanirmukto divyakāyo mahābalaḥ
mṛtasūtād dvādaśāṃśaṃ mṛtaṃ vajraṃ prakalpayet
dvābhyāṃ tulyaṃ mṛtaṃ kāntaṃ kāntatulyaṃ mṛtābhrakam
tat sarvaṃ bhṛṅgajair drāvair marditaṃ bhāvayet tryaham
tryahaṃ gokṣurakadrāvaiḥ kṣaudrair māṣaṃ tato lihet
raso vajreśvaro nāma vajrakāyakaro nṛṇām
caturmāsair jarāṃ hanti jīved brahmadinaṃ kila
bhṛṅgarājasya pañcāṅgaṃ cūrṇayet triphalāsamam
palaikaṃ madhunā lehyaṃ krāmakaṃ paramaṃ rase
vajrasūtābhrahemnāṃ tu bhasma śuddhaṃ tu mākṣikam
tulyaṃ saptadinaṃ mardyaṃ divyauṣadhirasair dṛḍham
ruddhvā taṃ tridinaṃ pacyād vālukāyantragaṃ punaḥ
uddhṛtya tridinaṃ bhāvyaṃ bhṛṅgasarpākṣijair dravaiḥ
māṣaikaṃ madhusarpirbhyāṃ vajradhārārasaṃ lihet
māsaṣaṭkaprayogeṇa rudratulyo bhaven naraḥ
valīpalitanirmukto vāyuvego mahābalaḥ
punarnavābhṛṅgatilavājigandhāḥ samāṃśakāḥ
sarvatulyā sitā yojyā cūrṇitaṃ bhakṣayet palam
suvarṇaṃ pāradaṃ kāntaṃ mṛtaṃ sarvaṃ samaṃ bhavet
śatāvaryāḥ śiphādrāvair bhāvayed divasatrayam
tridinaṃ triphalākvāthair bhṛṅgadrāvair dinatrayam
bhāvitaṃ madhusarpirbhyāṃ bhakṣayed bhairavaṃ rasam
māṣaikaikaṃ varṣamātraṃ jīvec candrārkatārakam
mūlacūrṇaṃ śatāvaryāḥ kṛṣṇājapayasā yutam
palaikaikaṃ pibec cānu krāmakaṃ paramaṃ hitam
rasabhasma samaṃ gandhaṃ śilājatvamlavetasam
yāmaikaṃ mardayet sarvaṃ madhusarpiryutaṃ lihet
niṣkaikaikaṃ varṣamātraṃ śilāvīro mahārasaḥ
jarākālaṃ nihanty āśu jīved varṣaśatatrayam
palārdhaṃ musalīcūrṇaṃ bhṛṅgarājarasaiḥ pibet
dhātrīphalarasair vātha krāmakaṃ hy anupānakam
meghanādadravair mardyaṃ śuddhasūtaṃ dinatrayam
viḍaṅgaṃ dviniśaṃ vyoṣaṃ samaṃ cūrṇaṃ prakalpayet
āragvadhasya mūlaṃ tu cūrṇasya dviguṇaṃ bhavet
cūrṇasya dviguṇaṃ cājyaṃ kṣaudraṃ caiva caturguṇam
sarvaṃ pūrvarase kṣiptvā mṛdvagnau cālayat pacet
tatpiṇḍaṃ karṣam ekaikaṃ bhakṣayed amṛtārṇavaḥ
varṣamātrāñ jarāṃ hanti jīved varṣaśatatrayam
vākucīcūrṇakarṣaikaṃ dhātrīphalarasaiḥ pibet
pāradād dviguṇaṃ gandhaṃ śuddhaṃ sarvaṃ vimardayet
muṇḍyārdrakarasaiḥ khalve trisaptāhaṃ punaḥ punaḥ
etat tulyaṃ śuddhatāmraṃ sampuṭe tan nirodhayet
veṣṭayed vastrakhaṇḍena vajramṛttikayā bahiḥ
liptvā viśoṣayet taṃ vai samyag gajapuṭe pacet
uddhṛtya sampuṭaṃ cūrṇyaṃ devadālyā dravais tryaham
bhaṅgīpunarnavādrāvaiḥ pṛthagbhāvyaṃ tryahaṃ tryaham
tattulyaṃ nāgarāc cūrṇaṃ kṣiptvā madhvājyasaṃyutam
lihen māṣadvayaṃ nityaṃ yāvat saṃvatsarāvadhi
raso 'yam udayādityo jarāmṛtyuharaḥ paraḥ
punarnavādevadālībhṛṅgacūrṇaṃ samaṃ samam
madhvājyābhyāṃ lihet karṣam anu syāt krāmaṇaṃ param
pārado gaganaṃ kāntaṃ tīkṣṇaṃ ca māritaṃ samam
bhṛṅgadhātrīphaladrāvaiś chāyāyāṃ bhāvayet tryaham
sitāmadhvājyakais tulyaṃ sarvaṃ bhāṇḍe nirodhayet
dhānyarāśau sthitaṃ māsaṃ tato niṣkatrayaṃ samam
bhakṣayec ca pibet kṣīraṃ karṣaikaṃ triphalām anu
rātrau śuṇṭhīṃ kaṇāṃ khāded varṣaikād amaro bhavet
jīved brahmadinaṃ vīraḥ syād raso gaganeśvaraḥ
vaṭakṣīrais tryahaṃ mardyaṃ gandhaṃ śuddharasaṃ samam
vaṭakāṣṭhāgninā pacyān mṛtpātre yāmapañcakam
kṣipan kṣipan vaṭakṣīraṃ tatkāṣṭhenaiva cālayet
samuddhṛtya tryahaṃ bhāvyaṃ devadālīdaladravaiḥ
uṣṇakāle tu guñjaikaṃ tāmbūlapatrasaṃyutam
candravṛddhyā sadā bhakṣyaṃ yāvat ṣoḍaśaguñjakam
cūrṇam uttaravāruṇyā vākucyā devadālijam
madhvājyābhyāṃ lihet karṣaṃ krāmakaṃ hy anupānakam
varṣamātrāj jarāṃ hanti jīved varṣaśatatrayam
raso vaṭeśvaro nāma vajrakāyakaro nṛṇām
mṛtaṃ sūtaṃ śuddhagandhaṃ triphalāṃ gugguluṃ samam
sarvaṃ vātāritailena miśraṃ karṣaṃ lihet sadā
ṣaṇmāsena jarāṃ hanti jīved brahmadinatrayam
tasya mūtrapurīṣeṇa śulbaṃ bhavati kāñcanam
ajasya vṛṣaṇaṃ pācyaṃ gavāṃ kṣīreṇa taṃ niśi
sitāyuktaṃ pibec cānu raso 'yam acaleśvaraḥ
rasaṃ vajraṃ svarṇakānte muṇḍaṃ ca māritaṃ samam
mākṣikaṃ gandhakaṃ śuddhaṃ sarvaṃ jambīrajair dravaiḥ
saptāhaṃ mardayet khalve tadgolaṃ cāndhitaṃ puṭet
bhūdhare dinam ekaṃ tu khyātaḥ siddharasaḥ paraḥ
māṣaikaṃ madhunā lehyaṃ varṣān mṛtyujarāpaham
divyakāyo naraḥ siddho bhaved viṣṇuparākramaḥ
śvetapaunarnavaṃ mūlaṃ kṣīrapiṣṭaṃ sadā pibet
bhakṣayed vā sitā sārdhaṃ krāmakaṃ parame rase
mṛtasūtasya dviguṇaṃ śuddhaṃ gandhaṃ vimiśrayet
dinaikaṃ kanyakādrāvair mardayitvā nirodhayet
dinaikaṃ madhunā pacyān niṣkaikaṃ madhunā lihet
gandhāmṛto raso nāma vatsarān mṛtyujid bhavet
samūlaṃ bhṛṅgarājaṃ tu chāyāśuṣkaṃ vicūrṇayet
tatsamaṃ triphalācūrṇaṃ sarvatulyā sitā bhavet
ekīkṛtya palaikaikaṃ bhakṣayed anupānakam
pāradābhraṃ mṛtaṃ tulyaṃ dvābhyāṃ tulyaṃ tu gandhakam
tat sarvaṃ bhṛṅgajair drāvair mardayed dinasaptakam
ṣaḍvāraṃ cāṅkulītailair bhāvayitvātha bhakṣayet
māṣamātraṃ tu varṣaikaṃ raso 'yaṃ kālakaṇṭakaḥ
piṣṭvā karañjapatrāṇi gavāṃ kṣīraiḥ pibed anu
jarāmṛtyuvinirmukto jīved brahmadinaṃ naraḥ
mṛtasūtābhrakaṃ kāntaṃ viṣaṃ tāpyaṃ śilājatu
tulyāṃśaṃ madhusarpirbhyāṃ lihed guñjātrayaṃ sadā
ṣaṇmāsena jarāṃ hanti jīved brahmadinaṃ naraḥ
aśvagandhāmūlacūrṇaṃ saptabhāgaghṛtaiḥ samam
bhāgāṣṭakaṃ guḍaṃ tasmin kṣiped bhāgaṃ ca pippalīm
mṛdvagninā ca tat sarvaṃ piṇḍitaṃ bhakṣayet palam
krāmakaṃ hy amṛteśasya rasarājasya siddhaye
triguṇaṃ śuddhasūtasya yojayec chuddhagandhakam
lohaparpaṭikācūrṇaṃ sūtatulyaṃ vinikṣipet
snuhyarkapayasā mardyaṃ tat sarvaṃ divasatrayam
tac chuṣkaṃ cāndhitaṃ pacyāt karīṣāgnau divāniśam
tataś ca ṭaṅkaṇaṃ kācaṃ dattvā ruddhvā dhamed dṛḍham
guñjaikaṃ madhunā khāded rasavīro mahārasaḥ
abdaikena jarāṃ hanti jīved ācandratārakam
musalīmūlacūrṇaṃ tu guñjāpatradravaiḥ pibet
chāgīmūtreṇa vā taṃ vai karṣaikaṃ krāmakaṃ param
mṛtasūtasamaṃ gandhaṃ kākamācyā dravair dinam
marditaṃ cāndhitaṃ pacyāt karīṣāgnau divāniśam
divyauṣadhadaladrāvair dinaṃ mardyaṃ tam andhayet
dhmātaṃ tasmāt samuddhṛtya tattulyaṃ hāṭakaṃ mṛtam
ekīkṛtya ghṛtair lehyaṃ māṣaikaṃ vatsarāvadhi
jarāṃ mṛtyuṃ nihanty āśu satyaṃ kāñcāyano rasaḥ
kākamācīdravair bhāvyaṃ cūrṇaṃ dhātrīphalodbhavam
madhunā bhakṣayet karṣam anu syāt krāmakaṃ param
mṛtasūtābhrakaṃ gandhaṃ tulyaṃ saptadināvadhi
śigrumūladravair mardyaṃ tadgolaṃ bhāṇḍamadhyagam
ruddhvā pacyāl laghutvena śākakāṣṭhair dināvadhi
parānando raso nāma ghṛtair niṣkaṃ sadā lihet
dinaikaṃ triphalākvāthaiḥ kuṣṭhaṃ samyag vipācayet
tac chuṣkaṃ cūrṇitaṃ karṣaṃ madhvājyābhyāṃ lihed anu
saṃvatsaraprayogeṇa jīved ācandratārakam
mṛtasūtābhrakaṃ tulyaṃ mṛtalohaṃ tayoḥ samam
lohāṃśaṃ śodhitaṃ gandhaṃ bhāvayed dinasaptakam
tat sarvaṃ triphalākvāthair bhṛṅgaśigrukacitrakaiḥ
dravaiḥ pṛthak pṛthag bhāvyaṃ saptadhā saptadhā kramāt
saptadhā kaṭukīkvāthair bhāvitaṃ cūrṇayet punaḥ
cūrṇatulyaṃ kaṇācūrṇaṃ purātanaguḍaiḥ samaiḥ
sarvamekīkṛtaṃ khāden niṣkaikaṃ vatsarāvadhi
mahākālo raso nāma jarākālabhayaṃkaraḥ
tilakoraṇṭapattrāṇi guḍena bhakṣayedanu
mṛtapāradasaṃtulyaṃ lohaparpaṭakaṃ bhavet
triguṇaṃ gandhakaṃ sūtātsarvaṃ divyauṣadhadravaiḥ
marditaṃ taddinaṃ ruddhvā dhmāto baddho bhavedrasaḥ
tasmin pādaṃ mṛtaṃ svarṇaṃ kṣiptvā vahnyārdrakadravaiḥ
mardyaṃ yāmaṃ vicūrṇyātha vyoṣajīrakasaindhavaiḥ
tulyaṃ pūrvarasaṃ tulyaṃ niṣkaikaikaṃ ca bhakṣayet
jarāmṛtyuṃ nihantyāśu hemaparpaṭako rasaḥ
aśvagandhāsamāṃ yaṣṭiṃ dhātrīphalarasairdinam
bhāvitāṃ lehayetkṣaudraiḥ palaikāṃ krāmakaṃ param
svarṇatārārkakāntaṃ ca tīkṣṇaṃ vā māritaṃ samam
kṛṣṇābhrasattvamākṣīkaṃ pratyekaṃ svarṇatulyakam
tatsarvaṃ cāndhitaṃ dhāmyaṃ tatkhoṭaṃ mṛtapāradam
samaṃ sūtānmṛtaṃ vajraṃ pādāṃśaṃ tatra yojayet
sarvaṃ jambīrajairdrāvaistaptakhalve vimardayet
dinaikaṃ taṃ nirudhyātha bhūdhare pāvayed dinam
uddhṛtya gandhakaṃ tulyaṃ dattvā ruddhvā dhamed drutam
taccūrṇaṃ madhunājyena māṣamātraṃ lihetsadā
rasaḥ śrīkaṇṭhanāmāyaṃ khecaratvaṃ prayacchati
saṃvatsaraprayogena jīvetkalpāntameva ca
tasya mūtrapurīṣābhyāṃ sarvalohāni kāñcanam
palaikaṃ gandhakaṃ kṣīraiḥ krāmakaṃ cānu pāyayet
śuddhatāmrasya bhāgaikaṃ dviṣaṭ śuddharasasya ca
trayaṃ bhūnāgasattvasya bhāgamekatra vārayet
sarvaṃ mardyaṃ taptakhalve jambīrāṇāṃ dravairdinam
tatsarvaṃ kacchape yantre kṣiptvā tatraiva gandhakam
kāsamardarasaiḥ piṣṭaṃ tulyaṃ dattvā nirudhya ca
yāvaj jīrṇaṃ puṭe pacyād evaṃ ṣaḍguṇagandhakam
jārayetkramayogena samuddhṛtyātha mardayet
yāmaṃ jambīrajairdrāvaistato niścandramabhrakam
amlavetasasaṃtulyaṃ marditaṃ dāpayedrase
ṣoḍaśāṃśaṃ taptakhalve caṇakāmlaṃ ca tālakam
kāsīsaṃ ca daśāṃśena dattvā mardyaṃ dināvadhi
tatsarvaṃ pakvamūṣāyāṃ kṣiptvā vastreṇa bandhayet
dolāyantre sāranāle tryahaṃ laghvagninā pacet
uddhṛtya kṣālayeduṣṇaiḥ kāñjikairjīryate yadi
ajīrṇaṃ cetpacedyantre kacchapākhye viḍānvitam
eva punaḥ punarjāryaṃ gaganaṃ sūtatulyakam
śikhipittapraliptāni svarṇapattrāṇi tasya vai
catuḥṣaṣṭyaṃśayogena dattvā khalve vimardayet
svedayetpūrvavadyantre jīrṇe svarṇaṃ ca dāpayet
ityevaṃ ṣoḍaśāṃśaṃ tu svarṇaṃ jāryaṃ rasasya vai
tato jāryaṃ mṛtaṃ vajraṃ ṣoḍaśāṃśaṃ ca hemavat
tālakāsīsajambīrayuktaṃ mardyaṃ ca tatparam
tato divyauṣadhadrāvaistaṃ sūtaṃ mardayet tryaham
vajramūṣāndhitaṃ dhāmyaṃ baddhaṃ syāc cūrṇayetpunaḥ
madhuśarkarayā sārdhaṃ guñjāmātraṃ ca bhakṣayet
rasaḥ khecarabaddho'yaṃ ṣaṇmāsān mṛtyujid bhavet
valīpalitanirmukto mahābalaparākramaḥ
saptāhaṃ bhṛṅgajairdrāvair nīlamuṇḍīphalatrayam
bhāvayenmadhusarpirbhyāṃ karṣamātraṃ lihedanu
śuddhasūtaṃ dvidhā gandhaṃ kuryātkhalvena kañjalam
tayostulyaṃ kāntacūrṇaṃ tīkṣṇaṃ vā muṇḍameva vā
sarvamekīkṛtaṃ khalve mardayetkanyakādravaiḥ
dinaikaṃ golakaṃ kṛtvā tāmrapātre niveśayet
ācchādyairaṇḍapattraistu yāmārdhe'tyuṣṇatāṃ vrajet
dhānyarāśau nyasettaṃ tu dvidinānte samuddharet
kanyābhṛṅgīkākamācīmuṇḍīnirguṇḍīcitrakam
koraṇṭavākucībrāhmīsahadevīpunarnavāḥ
śālmalīvijayādhūrtā dravaireṣāṃ pṛthakpṛthak
saptadhā saptadhā bhāvyaṃ saptadhā triphalodbhavaiḥ
kaṣāyairbhāvitaṃ cūrṇyaṃ jātīphalalavaṃgakam
trikaṭu triphalā cailā cūrṇayen navakaṃ samam
taccūrṇaṃ pūrvacūrṇaṃ ca samaṃ kṣaudreṇa karṣakam
varṣaikaṃ lehayen nityaṃ jarākālapraśāntaye
svayamagniraso nāma siddhānāṃ sumukhāgataḥ
tilāśvagandhayoścūrṇaṃ palārdhaṃ madhunā lihet
nirguṇḍī nīlikā vajrī brahmadaṇḍī tridaṇḍikā
śatapuṣpā mudgaparṇī śvetārko vānarī jayā
peṭārīkṛṣṇadhattūravijayākṣīrakandakam
etaiḥ samastairvyastairvā dravyairmardyaṃ dinatrayam
śuddhasūtaṃ taptakhalve tatkalkaṃ kṣīrakandake
vajrakande'thavā ruddhvā tanmajjābhirmṛdā punaḥ
taṃ kandaṃ vajramūṣāyāṃ ruddhvā laghupuṭe pacet
punarmardyaṃ punaḥ pācyamityevaṃ saptadhā kramāt
rasaḥ kakṣapuṭo nāma guñjaikaṃ madhunā lihet
jīvedbrahmadinaikaṃ tu valīpalitavarjitaḥ
varṣaikena na saṃdeho rasakāyo bhaven naraḥ
bhallātabījacūrṇaṃ ca hayagandhāmṛtāghṛtaiḥ
palaikaṃ bhakṣayec cānu krāmakaṃ paramaṃ hitam
mṛtasūtābhrakaṃ vajraṃ kāntatārārkahāṭakam
tīkṣṇaṃ ca tulyatulyāṃśaṃ sarveṣāṃ gandhakaṃ samam
sarvaṃ pālāśatailena mardayed dinasaptakam
mahāśaktiraso nāma kṣaudrairmāṣaṃ lihetsadā
ṣaṇmāsena jarāṃ hanti jīvedbrahmadinatrayam
vatsarāt saptakalpāni jīvatyeva na saṃśayaḥ
icchāvegī mahāsiddhaḥ parāśaktisamo bhavet
tasya mūtrapurīṣābhyāṃ tāmraṃ bhavati kāñcanam
pālāśabījajaṃ tailaṃ kṣaudrairlehyaṃ palāṣṭakam
krāmakaṃ hy anupānaṃ syāt samyakchaktyā prakāśitam
lohitaṃ vātha vā kṛṣṇaṃ vaikrāntaṃ māritaṃ palam
svarṇacūrṇapalaikaṃ ca dvipalaṃ śuddhapāradam
bālaraṇḍājamūtrābhyāṃ tatsarvaṃ mardayed dinam
śarapuṅkhā meṣaśṛṅgī sarpākṣīkaṭutumbikā
indravāruṇikā caiṣāṃ dravairmardyaṃ dinatrayam
tadgolaṃ garbhayantre tu ruddhvā pacyād dinatrayam
tuṣāgninā laghutvena samuddhṛtya vicūrṇayet
saptadhā bhṛṅgajairdrāvairbhāvitaṃ cūrṇayetpunaḥ
triphalātryūṣamadhvājyaiḥ samaṃ cūrṇaṃ vimiśrayet
māṣaikaikaṃ sadā khādedraso'yaṃ nāṭakeśvaraḥ
sarvarogajarāmṛtyūn vatsarānnāśayatyalam
divyatejā mahākāyo jīvedācandratārakam
mūlatvacaṃ brahmavṛkṣācchāyāśuṣkāṃ vicūrṇitām
piben niṣkadvayāṃ takraiḥ krāmakaṃ paramaṃ śubham
suśuddhaṃ śvetavaikrāntaṃ saptāhaṃ bhāvyamātape
amlavetasasampiṣṭaṃ tenaiva drutimāpnuyāt
etaddrutiṃ śuddhasūtaṃ samaṃ kṣaudrairdinatrayam
marditaṃ lehayenmāṣaṃ māsādbālo bhaven naraḥ
vatsarādbrahmatulyaḥ syādraso'yaṃ bālasundaraḥ
vākucībījakarṣaikaṃ madhvājyābhyāṃ lihedanu
catuḥpalaṃ śuddhasūtaṃ palaikaṃ mṛtahāṭakam
palāśakuḍmaladrāvaistattailaiśca dinatrayam
mardayettaptakhalve tu svarṇatulyaṃ ca gandhakam
śodhitaṃ nikṣipettasmin pūrvoktairmardayed dinam
māṣamātrāṃ vaṭīṃ khādedvatsarān mṛtyujidbhavet
jīvedbrahmadinaṃ vīro raso'yaṃ brahmapañjaraḥ
vānarīkākatuṇḍyutthabījacūrṇaṃ samaṃ samam
śālmalītvagdaladrāvair bhāvayed divasatrayam
tryahaṃ ca bhṛṅgajairdrāvairbhāvitaṃ cūrṇayettataḥ
purātanaguḍaistulyaṃ karṣaikamanu bhakṣayet
raktabhūmau tu bhūnāgān grāhayitvā parīkṣayet
chede niryāti raktaṃ cet tān svīkuryāt prayatnataḥ
kṛṣṇavarṇāgavājyena samena saha tān pacet
lohaje cālayan pātre yāvat sindūravarṇakam
tatsarvaṃ jāyate bhasma tattulyaṃ mṛtapāradam
madhunāloḍitaṃ sarvaṃ guñjārdhārdhaṃ vivardhayan
paścādguñjāṃ sadā khādedyāvatsaṃvatsarāvadhi
śivāmṛto raso nāma jarāmṛtyuharo nṛṇām
āyur brahmadinaṃ datte śivāmbu pāyayedanu
evaṃ divyarasāyanaiḥ samucitaiḥ sārātisāraiḥ śubhaiḥ siddhaṃ dehamanekasādhanabalād yeṣāṃ tu dṛṣṭaṃ mayā
tānārādhya ca teṣu sāramakhilaṃ saṃgṛhya śāstrādapi bhūpānāṃ viduṣāṃ mahāmatimatāṃ proktaṃ hitārthāya vai
divyayogaguṭikārasāyanaṃ krāmaṇena rahitaṃ na sidhyati
śīghrasiddhikarameva sevyatāṃ krāmaṇārtham anupānamatra vai
kākatumbī kākamācī nirguṇḍī ca kumārikā
gojihvā saindhavaṃ guñjā hy ārdrakaṃ ca samaṃ samam
piṣṭvā tena praleptavyā mūṣā sarvāṅgulāvadhi
pāradaṃ vyomasattvaṃ ca kāntaṃ tīkṣṇaṃ ca muṇḍakam
tāpyasattvaṃ ca tulyāṃśaṃ sarvaṃ saṃcūrṇya mardayet
dinaṃ jambīrajairdrāvaistanmūṣāyāṃ vinikṣipet
ācchādyālepya kalkena cāndhayitvā viśoṣayet
karīṣāgnau divārātraṃ puṭe paktvā samuddharet
punaḥ praliptamūṣāyāṃ kṣiptvā ruddhvā puṭet tataḥ
ityevaṃ daśamūṣāsu praliptāsu vipācayet
jāyate guṭikā divyā mṛtasaṃjīvanī parā
vaktre śirasi kaṇṭhe vā karṇe vā dhāritā kare
hemnā suveṣṭitā samyagvayaḥstambhakarī parā
valīpalitakālāgnimṛtyuśaṅkāvināśanī
varṣamātrān na saṃdeho jīved varṣaśatatrayam
śuddhapalaikaṃ tu gavāṃ kṣīraiḥ pibetsadā
anena tv anupānena dehe saṃkramate rasaḥ
samukhaṃ pāradaṃ kāntaṃ muṇḍalohābhrasattvakam
tattvaṃ mṛtaṃ vajraṃ sarvaṃ jambīrajair dravaiḥ
saptāhaṃ mardayet tulyaṃ kṛtvā golaṃ samuddharet
nirguṇḍī saindhavaṃ kṣaudraṃ gojihvā kākatuṇḍikā
piṣṭvā tu lepayedgolaṃ sarvato 'ṅgulamātrakam
taṃ ruddhvā vajramūṣāyāṃ pacedyāmaṃ tu bhūdhare
liptvā ruddhvā punaḥ pācyamityevaṃ pakṣamātrakam
yavaciñcāpalāśottharājīkārpāsabījakaiḥ
supiṣṭair lepayenmūṣāṃ tanmadhye pūrvagolakam
ṭaṅkaṇaṃ śvetakācaṃ ca dattvā pṛṣṭhe nirudhya ca
khadirāṅgārayogena dhamed yāvad drutaṃ bhavet
tatastaṃ viḍaliptāyāṃ mūṣāyāṃ ca niveśayet
tattulyaṃ dāpayetsvarṇaṃ jayettaṃ dhaman dhaman
jīrṇe svarṇe samuddhṛtya taptakhalve vimardayet
tryahaṃ divyauṣadhidrāvair vajramūṣāndhitaṃ dhamet
jāyate guṭikā divyā nāmnā vajreśvarī parā
vaktrasthā sā jarāṃ mṛtyuṃ hanti saṃvatsarātkila
śastrastambhaṃ ca kurute brahmāyur yacchati dhruvam
kṛṣṇāṣṭamyāṃ samādāya sahadevīṃ su cūrṇayet
karṣaikāṃ bhakṣayed ājyairanu syāt krāmeṇa hitam
āraktaṃ meghanādaṃ tu tathā pāṣāṇabhedakam
strīstanyasahitaṃ piṣṭvā tena mūṣāṃ pralepayet
bhagaikaṃ mṛtavajrasya svarṇacūrṇasya ṣoḍaśa
kṣiptvā tasyāṃ nirudhyātha yāmamātraṃ dṛḍhaṃ dhamet
uddhṛtya nikṣipetkhalve śuddhasūtaṃ ca tatsamam
mardayec cārdrakadrāvair yāvadbhavati golakaḥ
caṇḍālīkandamādāya strīstanyena su peṣayet
anena golakaṃ liptvā vajramūṣāyāṃ nirodhayet
paktvā gajapuṭe grāhyā guṭikā vajrasundarī
varṣaikaṃ dhārayedvaktre jīvedbrahmadinatrayam
brahmavṛkṣasya tvakcūrṇaṃ kṣīrairnityaṃ palaṃ pibet
krāmaṇaṃ hy anupānaṃ syāt sādhakasyātisiddhidam
tadudbhavamalair liptaṃ tāmraṃ tu dhamanena hi
jāyate kanakaṃ divyaṃ satyaṃ śaṃkarabhāṣitam
samukhasya rasendrasya pūrvavatkāñcanaṃ samam
jārayed viḍayogena tato mardyaṃ dinatrayam
divyauṣadhaiḥ sagomūtrair vajramūṣāndhitaṃ dhamet
uddhṛtya dhārayedvaktre guṭikā hemasundarī
palārdhaṃ gandhakaṃ cājyair dviguṇair lehayedanu
varṣaikena jarāṃ hanti jīved ācandratārakam
śuddhasūtaṃ mṛtaṃ vajraṃ vyomasattvaṃ sahāṭakam
amlavarge samaṃ sarvaṃ mardayed divasatrayam
tadgolakaṃ dṛḍhaṃ kṛtvā chāyāyāṃ śoṣayettataḥ
brahmakārpāsabījāni rājikā yavaciñcikā
vandhyā sarvaṃ samaṃ piṣṭvā pūrvagolaṃ pralepayet
ruddhvā gajapuṭe pacyāt samuddhṛtyātha lepayet
ruddhvā mūṣāyāṃ dhamedgāḍhaṃ guṭikā vajrakhecarī
jāyate dhāritā vaktre vatsarān mṛtyunāśinī
bhūtāravaṭacūrṇaṃ tu palaikaṃ sitayā yutam
bhakṣayet krāmaṇārthaṃ tu brahmāyurjāyate naraḥ
kārpāsyāḥ kākamācyāśca kanyāyāśca daladravaiḥ
śuddhasūtaṃ dinaṃ mardyaṃ kṣālyam amlaiḥ samuddharet
tadrasaṃ niṣkacatvāri niṣkārdhaṃ tāmracūrṇakam
pādonaniṣkamabhrotthaṃ sattvaṃ pādaṃ ca hāṭakam
hematulyaṃ muṇḍacūrṇaṃ sarvamamlairvimardayet
dinānte golakaṃ kṛtvā jambīrasyodare kṣipet
tridinaṃ dolakāyantre pācayet sāranālake
uddhṛtya dhārayedvaktre guṭikā vyomasundarī
varṣamātrāj jarāṃ hanti jīvedbrahmadinaṃ naraḥ
citramūlasya cūrṇaṃ tu sakṣaudraṃ kāntapātrake
āloḍya bhakṣayet karṣamanu syātkrāmaṇe hitam
niṣkamekaṃ svarṇapattraṃ triniṣkaṃ śuddhapāradam
jambīraśarapuṅkhotthadravair mardyaṃ dināvadhi
tadgolaṃ bandhayedvastre paced gokṣīrapūrite
dolāyantre divārātraṃ guṭikā hāṭakeśvarī
jāyate dhāritā vaktre jarāmṛtyuvināśinī
varṣamātrān na saṃdeho jīvedvarṣāyutaṃ naraḥ
dinaikaṃ triphalācūrṇaṃ kvāthaiḥ khadirabījakaiḥ
bhāvitaṃ madhusarpirbhyāṃ palaikaṃ krāmakaṃ lihet
rasaniṣkatrayaṃ śuddhaṃ niṣkaikaṃ tāmracūrṇakam
ciñcāphalāmlatakrābhyāṃ khalve mardyaṃ dināvadhi
tadgolaṃ bandhayed vasrais takraciñcāmlapūrite
dolāyantre dinaṃ pacyādguṭikārkaprabhāvatī
varṣaikaṃ dhārayedvaktre sūryatulyo bhaven naraḥ
pālāśabījajaṃ tailaṃ gokṣīraiḥ karṣamātrakam
krāmakaṃ hy anupānaṃ syāj jarāmṛtyuharaṃ param
svarṇamekaṃ kāntamekaṃ pañcatāraṃ dvipāradam
tribhāgaṃ vyomasattvaṃ syāt ṣaḍbhāgaṃ śulbacūrṇakam
sarvametatkṛtaṃ sūkṣmaṃ taptakhalve dinatrayam
mardayedamlavargeṇa dolāyantre sakāñjike
tadgolaṃ tridinaṃ pacyādguṭikā surasundarī
jāyate dhāritā vaktre varṣānmṛtyujarāpahā
bhūtāravaṭamūlaṃ ca karṣaṃ kṣīraiḥ pibedanu
svarṇatārārkamuṇḍaṃ ca vaṅgasīsābhrasattvakam
etatsarvaṃ samaṃ cūrṇaṃ cūrṇāṃśaṃ mṛtavajrakam
sarvatulyaṃ śuddhasūtaṃ sarvaṃ divyauṣadhidravaiḥ
mardayed dinamekaṃ tu vajramūṣāndhitaṃ dhamet
guṭikā vajratuṇḍeyaṃ jāyate dhāritā mukhe
jarāmṛtyuṃ śastrasaṃghaṃ nāśayedvatsarātkila
vajrakāyo mahāvīro jīvedvarṣaśatatrayam
kumāryāḥ svarasaṃ grāhyaṃ guḍena saha loḍayet
palaikaṃ krāmakaṃ lehyamanupānaṃ sadaiva hi
svarṇacūrṇaṃ tu bhāgaikaṃ tribhāgaṃ śuddhapāradam
pādabhāgaṃ mṛtaṃ vajraṃ tatsarvaṃ kṣīrakandajaiḥ
dravaiśca devadālyutthaistaptakhalve dināvadhi
mardayet kāntacūrṇaṃ ca vajratulyaṃ kṣipec ca vai
vajramūṣāndhitaṃ dhāmyaṃ guṭikā kāmasundarī
jāyate dhāritā vaktre varṣānmṛtyujarāpahā
niṣkatrayaṃ brahmatailaṃ gavāṃ kṣīraṃ paladvayam
miśritaṃ pāyayec cānu lakṣāyurjāyate naraḥ
lohapātre drute gandhe pādāṃśaṃ pāradaṃ kṣipet
kiṃcic cālyaṃ tu kāṣṭhena muhūrtād avatārayet
śatāvarī kṣīrakando vajravallīndravāruṇī
pāṭhā punarnavā ciñcā lāṅgalī suradālikā
etāsāṃ vastrapūtaiśca dravairmardyaṃ dinatrayam
tasmin pātre lohamuṣṭyā chāyāśuṣkaṃ vaṭīkṛtam
lohasampuṭagaṃ ruddhvā saṃdhiṃ mṛllavaṇair dṛḍham
taṃ dhamet khadirāṅgāre yāvadāraktamuddharet
utkhanyotkhanya tanmadhyād uddharet tadrasaṃ punaḥ
kācaṭaṅkaṇasaṃyuktaṃ mūṣāyāṃ cāndhitaṃ pacet
gāndhārīguṭikā siddhā varṣaṃ vaktre sthitā sadā
kākatuṇḍībījatailaṃ karṣaikaṃ nasyamācaret
krāmakaṃ hy anupānaṃ syāj jīvedvarṣasahasrakam
śuddhasūtasamaṃ gandhaṃ mardanāt kajjalīkṛtam
tat tāmrasampuṭe ruddhvā lavaṇena mṛdā dṛḍham
śuṣkaṃ dīpāgninā pacyād yāmaikaṃ bhasmayantrake
sampuṭasyordhvalagnaṃ tatsamuddhṛtyātha mardayet
tulyapāradasaṃyuktaṃ pūrvavatsampuṭe pacet
uddhṛtya tulyasūtena saṃyuktaṃ marditaṃ pacet
ityevaṃ saptadhā kuryātpunaḥ pāradaṭaṅkaṇam
tulyaṃ tulyaṃ kṣipet tasmin dinaṃ sarvaṃ vimardayet
vajramūṣāgataṃ ruddhvā dhmāte khoṭo bhavedrasaḥ
mārtaṇḍī guṭikā hy eṣā varṣaikaṃ yasya vaktragā
valīpalitamukto 'sau jīvedācandratārakam
palāśabījajaṃ tailaṃ palaikaṃ kṣīratulyakam
krāmaṇaṃ prapiben nityaṃ tatkṣaṇān mūrchito bhavet
tasya vaktre gavāṃ kṣīraṃ stokaṃ stokaṃ niṣecayet
prabuddhe kṣīramannaṃ syādbhojane paramaṃ hitam
tasya mūtrapurīṣābhyāṃ tāmraṃ bhavati kāñcanam
vāyuvego mahāsiddhaś chidrāṃ paśyati medinīm
kākamācyamṛtādrāvaiḥ pāradaṃ tālakaṃ samam
mardayed dinamekaṃ tu kṛtvā golaṃ viśoṣayet
nikṣiped vajramūṣāyāmācchādya lohaparpaṭaiḥ
ruddhvā saṃdhiṃ dhamedgāḍhaṃ khoṭabaddho bhavedrasaḥ
lohaparpaṭakaṃ dattvā tadvad dhāmyaṃ tridhā punaḥ
varṣaikaṃ dhārayedvaktre guṭikā tārakeśvarī
vākucībījakarṣaikaṃ gavāṃ kṣīraiḥ pibedanu
vyomasattvaṃ mṛtaṃ vajraṃ svarṇatārārkamuṇḍakam
tīkṣṇaṃ kāntaṃ tālakaṃ ca śuddhaṃ kṛtvā vimiśrayet
sūkṣmacūrṇaṃ samaṃ sarvaṃ cūrṇāṃśaṃ śuddhapāradam
tridinaṃ cāmlavargeṇa marditaṃ cāndhitaṃ dhamet
vidyāvāgīśvarī khyātā guṭikā vatsarāvadhi
yasya vaktre sthitā tasya jarā mṛtyurna vidyate
karṣaṃ jyotiṣmatītailaṃ krāmaṇārthaṃ pibetsadā
vākpatirjāyate dhīro jīvec candrārkatārakam
kāntapāṣāṇamākṣīkaṃ ṭaṅkaṇaṃ karkaṭāsthi ca
snuhyarkakṣīrabhūnāgaṃ sarvametatsamaṃ bhavet
strīstanyena dinaṃ mardyaṃ tena mūṣāṃ pralepayet
tanmadhye drutasūtaṃ tu vajrabhasma samaṃ samam
kṣiptvā ruddhvā puṭe pacyādgajākhye yāmamātrakam
tataḥ praliptamūṣāyāṃ kṣiptvā ruddhvā dhameddhaṭhāt
evaṃ punaḥ punaḥ kāryaṃ vajrasūtaṃ milatyalam
tatastasyaiva dātavyaṃ samaṃ kācaṃ saṭaṅkaṇam
evaṃ mūṣāśate deyaṃ tulyaṃ tulyaṃ dhaman dhaman
tejaḥpuñjo rasendro'sau bhaven mārtaṇḍasaṃnibhaḥ
guṭikā vajratuṇḍeyaṃ vaktrasthā mṛtyunāśinī
varṣamātrān na saṃdeho rudratulyo bhaven naraḥ
tasya mūtrapurīṣābhyāṃ pūrvavatkāñcanaṃ bhavet
pañcāṅgaṃ bhakṣayetkarṣaṃ rudantyā madhusarpiṣā
ṭaṅkaṇaṃ karkaṭāsthīni ūrṇā caiva śilājatu
mahiṣīkarṇanetrotthaṃ malaṃ strīstanyakaiḥ samam
piṣṭvā talliptamūṣāyām abhrasattvaṃ kṣipeddhamet
sattvatulyaṃ kṣipettatra pūrvavad drutapāradam
dravaṃ divyauṣadhīnāṃ ca dattvā tatraiva taddhamet
milito jāyate baddhaḥ pūrvavat kācaṭaṅkaṇaiḥ
dhmāto mūṣāśatenāyaṃ tejaḥpuñjo bhavedrasaḥ
varṣaikaṃ dhārayedvaktre śivatulyo bhaven naraḥ
ajarāmarakārīyaṃ guṭikā gaganeśvarī
bilvabījotthitaṃ tailaṃ niṣkamātraṃ pibedanu
udare jāyate vahniḥ pibetkṣīraṃ punaḥ punaḥ
sākṣāj jātismaratvaṃ ca kavitvaṃ śrutadhāraṇam
khecaratvam adṛśyatvaṃ jāyate nātra saṃśayaḥ
agnimantho vajravallī sūraṇaṃ vanaśūraṇam
citrakaśca dravaireṣāṃ śuddhasūtaṃ dināvadhi
mardayettaptakhalve tu taṃ rasaṃ palamātrakam
palaṃ palaṃ tālavaṅgau tatsarvaṃ cāmlavetasaiḥ
mardayed dinamekaṃ tu kṛtvā taṃ golakaṃ punaḥ
catuḥpalāṃ nāgamūṣāṃ kṛtvā tasyāṃ tu tatkṣipet
catuḥpale śuddhatāmrasampuṭe tāṃ nirodhayet
mṛṇmūṣāyāṃ tu tāṃ ruddhvā āraṇyotpalakaiḥ puṭet
śatadvayapramāṇaistu svāṅgaśītaṃ samuddharet
sarvaṃ divyauṣadhadrāvair mardayed divasatrayam
caturniṣkamitā kāryā vaṭikā śoṣayettataḥ
ekaikāṃ vajramūṣāyāṃ ruddhvā tīvrāgninā dhamet
ānandaguṭikā hy eṣā vaktrasthā mṛtyunāśinī
vatsarān nātra saṃdeho jīvedbrahmadinatrayam
tailaṃ vātāribījotthaṃ gokṣīrair niṣkamātrakam
krāmaṇārthaṃ piben nityaṃ śīghrasiddhikaraṃ param
vajrabhasmasamaṃ sūtaṃ haṃsapādyā dravaistryaham
marditaṃ dvaṃdvaliptāyāṃ mūṣāyāṃ cāndhitaṃ puṭet
bhūdharākhye divārātrau samuddhṛtyātha tasya vai
pūrvāṃśaṃ pāradaṃ dattvā haṃsapādyā dravaistryaham
marditaṃ dvaṃdvaliptāyāṃ mūṣāyāṃ cāndhitaṃ dhamet
tatkhoṭaṃ dhamanācchodhyaṃ kācaṭaṅkaṇayogataḥ
nakṣatrābhaṃ bhaved yāvattāvaddhāmyaṃ punaḥ punaḥ
tadrasaṃ vyomasattvaṃ ca kāñcanaṃ ca samaṃ samam
samāvartya tataḥ kāryā guṭikā vaktramadhyagā
vajrakhecarikā nāma vatsarān mṛtyunāśinī
valīpalitanirmukto divyakāyo bhaven naraḥ
nirguṇḍīmunicūrṇaṃ tu karṣamājyaiḥ pibedanu
kāntaṃ śulbaṃ samaṃ cūrṇaṃ vajramūṣāndhitaṃ dhamet
tatkhoṭasiddhacūrṇaṃ tu gandhakāmlena mardayet
ruddhvā samyakpuṭe pacyātsamuddhṛtyātha mardayet
pūrvavatkramayogena puṭed vārāṃścaturdaśa
vajreṇa dvaṃdvitaṃ svarṇamanenaiva tu rañjayet
mūṣāmadhye dhamann evaṃ saptavāraṃ samaṃ kṣipet
tatkhoṭaṃ cūrṇitaṃ bhāvyaṃ strīpuṣpeṇa dināvadhi
tattulyaṃ drutasūtaṃ tu sarvaṃ yāmaṃ vimardayet
veṣṭayed bhūrjapattreṇa vastre baddhvā pacet tryaham
dolāyantre sāranāle jātaṃ golaṃ samuddharet
gāndhārī jīvanī caiva lāṅgalī cendravāruṇī
etāsāṃ piṇḍakalkena veṣṭayetpūrvagolakam
andhayitvā dinaṃ pacyādbhūdhare taṃ samuddharet
punarlepyaṃ punaḥ pācyaṃ caturdaśadināvadhi
guṭikā jāyate divyā nāmnā ratneśvarī tathā
vaktrasthā varṣamātraṃ tu nanditulyo bhaven naraḥ
jīvedvarṣasahasrāṇi divyatejā mahābalaḥ
varṣadvādaśaparyantaṃ yasya vaktre sthitā tu sā
tasya prasvedasamparkādaṣṭalohāni kāñcanam
jāyante nātra saṃdehaḥ satyamīśvarabhāṣitam
pañcāṅgacūrṇaṃ madhvājyai rudantyutthaṃ lihedanu
svarṇaṃ kṛṣṇābhrasattvaṃ ca tāraṃ tāmraṃ sucūrṇitam
samāṃśaṃ dvaṃdvaliptāyāṃ mūṣāyāṃ cāndhitaṃ dhamet
tatkhoṭaṃ bhāgacatvāri bhāgaikaṃ mṛtavajrakam
mākṣikaṃ tīkṣṇakāntaṃ ca bhāgaikaikaṃ sucūrṇitam
samastaṃ dvaṃdvaliptāyāṃ mūṣāyāṃ cāndhitaṃ dhamet
tatkhoṭaṃ sūkṣmacūrṇaṃ tu cūrṇāṃśaṃ drutasūtakam
tridinaṃ taptakhalve tu mardyaṃ divyauṣadhidravaiḥ
ruddhvātha bhūdhare pacyādahorātrātsamuddharet
drutasūtaṃ punastulyaṃ dattvā mardyaṃ puṭettathā
ityevaṃ saptavārāṃstu drutaṃ sūtaṃ samaṃ samam
dattvā mardyaṃ puṭe pacyāj jāyate bhasmasūtakaḥ
bhasmasūtasamaṃ gandhaṃ dattvā ruddhvā dhamed dṛḍham
jāyate guṭikā divyā vikhyātā divyakhecarī
varṣaikaṃ dhārayedvaktre jīvetkalpasahasrakam
tasya mūtrapurīṣābhyāṃ sarvalohasya lepanāt
jāyate kanakaṃ divyaṃ samāvarte na saṃśayaḥ
paladvayaṃ bhṛṅgarājadravyaṃ cānu pibetsadā
pūrvoktaṃ bhasmasūtaṃ vā guñjāmātraṃ sadā lihet
varṣaikaṃ madhunājyena lakṣāyurjāyate naraḥ
valīpalitanirmukto mahābalaparākramaḥ
svarṇaṃ vaikrāntasattvaṃ ca dvaṃdvitaṃ jārayedrase
samāṃśaṃ tu bhaved yāvattatastenaiva sārayet
samena jāyate baddho dhārayettaṃ mukhe sadā
saṃvatsaraprayogeṇa jarākālāpamṛtyujit
kumāryā dalajaṃ drāvaṃ sitāyuktaṃ pibedanu
svarṇavaikrāntabaddho'yaṃ brahmāyuryacchate nṛṇām
vaikrāntasattvatulyāṃśaṃ śuddhasūtaṃ vimardayet
dinaṃ divyauṣadhadrāvais tadgolaṃ nigaḍena vai
liptvā lavaṇagarbhāyāṃ vajramūṣyāṃ nirodhayet
chāyāyāṃ śoṣayetsaṃdhiṃ tridinaṃ tuṣavahninā
svedayedvā karīṣāgnau divārātramathoddharet
tadgolaṃ nigaḍenaiva liptvā tadvan nirudhya ca
chāyāśuṣkaṃ dhamedgāḍhaṃ bandhamāyāti niścitam
varṣaikaṃ dhārayedvaktre jīved brahmadinatrayam
vaikrāntaguṭikā hy eṣā sarvakāmaphalapradā
karṣaikaṃ triphalācūrṇaṃ madhvājyābhyāṃ lihedanu
hemnā yaddvaṃdvitaṃ vajraṃ kuryāttatsūkṣmacūrṇitam
etaddeyaṃ guhyasūte mūṣāyāmadharottaram
pādamātraṃ prayatnena ruddhvā saṃdhiṃ viśoṣayet
bhūdharākhye dinaṃ pacyātsamuddhṛtyātha mardayet
divyauṣadhaphaladrāvais taptakhalve dināvadhi
ruddhvātha bhūdhare pacyād dinaṃ laghupuṭaiḥ puṭet
samuddhṛtya punastadvanmardyaṃ ruddhvā dinatrayam
tuṣāgninā śanaiḥ svedyam ūrdhvādhaḥ parivartayan
jāyate bhasmasūto'yaṃ sarvayogeṣu yojayet
drutasūtasya bhāgaikaṃ bhāgaikaṃ pūrvabhasmakam
śuddhanāgasya bhāgaikaṃ sarvamamlena mardayet
andhamūṣāgataṃ dhāmyaṃ khoṭo bhavati tadrasaḥ
dhametprakaṭamūṣāyāṃ yāvan nāgakṣayo bhavet
drutasūtaprakāreṇa drāvayitvā tv imaṃ rasam
nikṣipetkacchape yantre viḍaṃ dattvā daśāṃśataḥ
svarṇādisarvalohāni krameṇaiva ca jārayet
pratyekaṃ ṣaḍguṇaṃ paścād vajradvaṃdvaṃ ca jārayet
triguṇaṃ tu bhavedyāvattato ratnāni vai kramāt
jārayed drāvitāny eva pratyekaṃ triguṇaṃ śanaiḥ
tato yantrātsamuddhṛtya divyauṣadhadravairdinam
mardyaṃ ruddhvā dhamedgāḍhaṃ jāyate guṭikā śubhā
pūjayedaṅkuśīmantrairnāmneyaṃ divyakhecarī
yasya vaktre sthitā hy eṣā sa bhavedbhairavopamaḥ
divyatejā mahākāyaḥ khecaratvena gacchati
yatrecchā tatra tatraiva krīḍate hy aṅganādibhiḥ
mahākalpāntaparyantaṃ tiṣṭhatyeva na saṃśayaḥ
tasya mūtrapurīṣābhyāṃ tāmraṃ bhavati kāñcanam
palāśapuṣpacūrṇaṃ tu tilāḥ kṛṣṇāḥ saśarkarāḥ
sarvaṃ palatrayaṃ khāden nityaṃ syāt krāmaṇe hitam
cūrṇam aśvakhurasyaiva guhyasūte samaṃ kṣipet
tridinaṃ mātuluṅgāmlaistatsarvaṃ mardayed dṛḍham
sūtatulyaṃ mṛtaṃ vajraṃ tasmin kṣiptvātha mardayet
taptakhalve dinaṃ cāmlaistadgolaṃ cāndhitaṃ puṭet
dinaikaṃ bhūdhare yantre bhāgaikaṃ pūrvapāradam
kṣiptvā tasmin dṛḍhaṃ mardyaṃ mātuluṅgadravairdinam
ruddhvātha pūrvavatpacyātpunardeyaśca pāradaḥ
mardyaṃ pācyaṃ yathāpūrvamevaṃ kuryāc ca saptadhā
rasaṃ punaḥ punardattvā syādevaṃ bhasmasūtakaḥ
yojayetsarvayogeṣu jarāmṛtyuharo bhavet
bhāgaikaṃ nāgacūrṇasya bhāgaikaṃ pūrvabhasmanaḥ
drutasūtasya bhāgaikaṃ khoṭaṃ kuryāc ca pūrvavat
tadvaddhāmyaṃ gate nāge drāvitaṃ jārayetpunaḥ
pūrvaval loharatnāntaṃ jīrṇe baddhā sthitā mukhe
pracaṇḍakhecarīnāmnī guṭikā khe gatipradā
pūrvaval labhate vīraḥ phalamatyantadurlabham
nirguṇḍīmūlacūrṇaṃ tu karṣaṃ takraiḥ pibedanu
śuddhasūtasya dātavyaṃ kalāṃśaṃ mṛtavajrakam
tatsarvamamlavargeṇa taptakhalve dinatrayam
mardayitvā tatastena lepayetsamabhāgataḥ
pakvabījasya pattrāṇi tāni bhānudalaiḥ punaḥ
veṣṭitāni nirudhyātha nikhanec culligarbhataḥ
ācchādya jvālayettatra kāṣṭhāgniṃ divasatrayam
uddhṛtya dvaṃdvaliptāyāṃ mūṣāyāṃ taṃ nirodhayet
karīṣāgnau puṭe pacyādahorātrātsamuddharet
dolāyantre sāranāle jāyate guṭikā śubhā
kaṅkālakhecarī nāmnā vaktrasthā mṛtyunāśinī
varṣaikaṃ dhārayedyastu sa jīvedbrahmaṇo dinam
gandhakaṃ gugguluṃ tulyamājyaiḥ karṣaṃ lihedanu
kṛṣṇābhrakasya sattvaṃ tu kāntamākṣīkakāñcanam
tīkṣṇaṃ sauvīracūrṇaṃ ca tulyaṃ ruddhvā dhamed dṛḍham
tatkhoṭaṃ sūkṣmacūrṇaṃ tu drutasūtasamaṃ bhavet
sūtārdhaṃ māritaṃ vajraṃ sarvamamlena mardayet
dinaikaṃ taptakhalve tu taṃ ruddhvā bhūdhare pacet
ahorātrātsamuddhṛtya tatsamaṃ pūrvasūtakam
dattvā divyauṣadhadrāvairmardyaṃ sarvaṃ dināvadhi
pūrvavadbhūdhare pacyād drutasūtaṃ punaḥ samam
dattvā mardyaṃ punaḥ pacyādityevaṃ saptavārakam
etadbhasmasamaṃ gandhaṃ dattvā cāndhyaṃ dhamed dṛḍham
jāyate guṭikā divyā kālavidhvaṃsikā parā
yasya vaktre sthitā hy eṣā tasya kālaḥ karoti kim
varṣaṣaṭkaprayogeṇa jīvetkalpasahasrakam
tadgātrasvedamātreṇa sarvalohāni kāñcanam
jāyante nātra saṃdehaḥ śivāmbu krāmakaṃ pibet
svarṇatārārkakāntaṃ ca tīkṣṇacūrṇaṃ samaṃ samam
dvaṃdvamelāpaliptāyāṃ mūṣāyāṃ cāndhitaṃ dhamet
tatkhoṭaṃ cūrṇitaṃ kṛtvā cābhiṣiktaṃ tu pūrvavat
samukhe jārayetsūte yāvatpañcaguṇaṃ kramāt
divyauṣadhadravaistaṃ vai mardayed divasatrayam
andhamūṣāgataṃ dhmātaṃ jāyate guṭikā śubhā
nāmnā pañcānanā dhāryā vaktre saṃvatsarāvadhi
valīpalitanirmukto jīvec candrārkatārakam
hastikarṇī samūlā tu cūrṇyā madhvājyasaṃyutā
snigdhabhāṇḍe tu tāṃ ruddhvā dhānyarāśau niveśayet
trisaptāhātsamuddhṛtya palaikaṃ bhakṣayedanu
ṛddhikhaṇḍe tu yatproktaṃ vividhaṃ rasabandhanam
atra tasyaiva vakṣyāmi dehavedhakramaṃ yathā
jāritair bandhitais tais tai rasarājaiḥ pṛthakpṛthak
kārayedguṭikāṃ divyāṃ badarāṇḍapramāṇakām
sā dhāryā vatsaraṃ vaktre svānurūpaphalapradā
guṭikā śatavedhī syādyugāyuṣyakarī nṛṇām
sahasravedhī guṭikā aṣṭakalpāntarakṣikā
lakṣavedhakarī yā tu sā datte viṣṇuvadbalam
vedhikā daśalakṣe yā sā rudrapadadāyinī
koṭivedhakarī yā sā īśvaratvakarī nṛṇām
vedhikā daśakoṭīnāṃ sā sadākhyapadapradā
guṭikārbudavedhī yā sā śrīkaṇṭhapadapradā
samyagbhavapadaṃ datte guṭikā śaṅkhavedhikā
dhūmravedhī tu yā siddhā sā śaktipadadāyinī
parāśaktipadaṃ datte sparśavedhakarī tu yā
śabdavedhakarā yā tu sā yasya vatsarāvadhi
vaktre sthitā sa vai siddho nityaṃ nityapadaṃ labhet
svecchācārī vajrakāyo vajrapātairna bhidyate
tasya mūtrapurīṣābhyāṃ sarvalohāni kāñcanam
jāyante svedasamparkād gātrasaṃsparśanādapi
sarveṣām uktayogānām anu syācchuddhagandhakam
palārdhaṃ bhakṣayen nityaṃ rasasaṃkrāmaṇe hitam
kāli kāli mahākāli māṃsaśoṇitabhojini
raktakṛṣṇamukhe devi rasasiddhiṃ dadasva me
svāhā anena siddhamantreṇa śakticakraṃ prapūjayet
kālikāṃ bhairavaṃ siddhān kumārīṃ sādhitaṃ rasam
tato rasāyanaṃ divyaṃ sevayet siddhimāpnuyāt
guṭikāṃ dhārayedvaktre pūrvamantraṃ japetsadā
rasamantraprayogeṇa śīghraṃ siddhimavāpnuyāt
kālāntarasasiddhiryā proktā manthānabhairave
tadarthaṃ pañca tattvāni ṣaṣṭhaṃ jīvaṃ ca sādhayet
kākinyāḥ puṣpakāle tu saṅgaṃ kṛtvā samāharet
tadyonisthaṃ rajobījaṃ gaganaṃ taṃ vidurbudhāḥ
kākinyutpannaputrasya sadyoviḍvāyurucyate
tejastu kākinīpuṣpaṃ jalaṃ tatputraśoṇitam
kākinīputrasarvāṅgaṃ pṛthivītattvamucyate
rasasevakadehotthavīryaṃ jīvastu kathyate
tatpratyekaṃ koṭivedhaṃ karṣaikaṃ rasasaṃyutam
kṛtvā saṃrakṣayedbhinnaṃ supiṣṭaṃ golakīkṛtam
unnataṃ pauruṣaṃ yāvadvistāreṇa tadardhakam
kuryāttāmrakaṭāhaṃ tu sthūlaṃ yāvat ṣaḍaṅgulam
caturmukhasya koṣṭhasya pṛṣṭhe dhāryaṃ dṛḍhaṃ yathā
goghṛtaṃ naratailaṃ ca samabhāgena melayet
tenāpūrya kaṭāhaṃ taṃ siddhacakraṃ tato 'rcayet
kumārīgurudevāgnīn bhairavaṃ bhairavīyutam
tarpayed balimāṃsena kṣetrapālaṃ ca pūjayet
dhamanaṃ tatra kurvīta caturdikṣu śanaiḥ śanaiḥ
caturbhir vaṅkanālaiśca khadirāṅgārayogataḥ
sutaptaṃ phenanirmuktaṃ nirdhūmaṃ ca yadā bhavet
candrārkagrahanakṣatradevatābhuvanāni ca
namaskṛtya guruṃ devaṃ dehaṃ tatra vinikṣipet
sudrutaṃ taṃ vijānīyān nikṣipetpārthivaṃ rasam
dhamann atraiva yatnena yāvat tat kalkatāṃ vrajet
aptattvākhyaṃ rasaṃ tasmin kṣiped raktaṃ bhavet tu tat
vāyuyuktaṃ rasaṃ kṣiptvā śubhravarṇaṃ prajāyate
tejoyuktaṃ rasaṃ kṣipyād ghanībhūtaṃ bhavettu tat
tata ākāśasaṃyuktaṃ rasaṃ tatra vinikṣipet
āvartitaṃ suvarṇābhaṃ jāyate tatra nikṣipet
jīvayuktaṃ rasaṃ divyaṃ tato huṃkāramuccaret
kṛtvā tatra mahārāvaṃ huṃkāratrayasaṃyutam
tataś cottiṣṭhate siddhaḥ pūrvāhṇe bhāskaro yathā
divyatejā mahākāyo mahābalaparākramaḥ
navanāgasahasrāṇāṃ balaṃ tasyādhikaṃ bhavet
jīvate vajradehaḥ san satyaṃ satyaṃ śivoditam
jarājarjaritāṅgānām andhānāṃ paṅgukuṣṭhinām
naṣṭavāgjaḍaṣaṇḍānāṃ kubjānāṃ kuṣṭhadehinām
anekavyādhiyuktānāṃ bhrāntonmattapiśācinām
kiṃ punaḥ svacchadehānāṃ bhūpānāṃ rasasevinām
vīrāṇāṃ sādhakānāṃ ca divyasiddhiprado bhavet
tasmādvīrataro yo 'tra bhairavo'sau na saṃśayaḥ
vajrakāyo bhavetsiddho medhāvī divyarūpavān
ardhayojanavistīrṇaṃ vimānaṃ cāpsaroyutam
āyāti nātra saṃdehastasya siddhasya sammukham
tatrārūḍho rudraloke krīḍate bhairavo yathā
kṣutpipāsāvinirmukto jagannāśe na naśyati
bhuñjānaḥ sarvabhogāṃśca yogināṃ sa priyo bhavet
icchāsiddho mahāvīro nityānandamayo bhavet
dṛṣṭvā samastamanubhūya rasāyaneṣu sārātisārasukhasādhyataraṃ narāṇām
dehasya dārḍhyakaraṇe guṭikāprayogāḥ proktāḥ paraṃ śivakarāḥ satataṃ susiddhyai
sūtagandhagaganāyasaśulbaṃ māritaṃ ca paramāmṛtīkṛtam
iṣṭamekamapi mūlikāgaṇaṃ dehasiddhikaramāśu sevitam
mṛtakāntābhrakaṃ sūtaṃ gandhaṃ bhṛṅgaviḍaṅgakam
tvagvarjaṃ bilvabījaṃ ca pratyekaṃ palaṣoḍaśa
triṃśatpalaṃ tryūṣaṇaṃ ca triṃśattriṃśadghṛtaṃ madhu
citramūlaṃ daśapalaṃ sarvaṃ cūrṇaṃ viloḍayet
palāni triphalāyāstu viṃśapūrvaṃ catuḥśatam
kvāthyam aṣṭaguṇais toyair grāhyamaṣṭāvaśeṣitam
kaṣāyaṃ bhāvayettena māsaikaṃ pūrvaloḍitam
lohapātre khare gharme tatpalārdhaṃ sadā pibet
kṣīraiḥ śayanakāle tu varṣān mṛtyujarāpaham
bālo nibiḍasaṃdhiś ca jīvec candrārkatārakam
mahārasāyanaṃ divyaṃ kāminīśatatoṣakam
agnivarṇaṃ kṣipetkṣīre kṛṣṇābhraṃ vahnitāpitam
bhinnapattraṃ tataḥ kṛtvā jalamadhye vinikṣipet
triṃśatpalāni yatnena maricaṃ palapañcakam
cūrṇitaṃ nikṣipettasmiṃstridinānte samuddharet
tatsarvaṃ peṣayec chlakṣṇaṃ sitavastreṇa bandhayet
jalapūrṇe ghaṭe gharme dolāyantreṇa dhārayet
śuṣke toye punastoyaṃ dadyād yāvaj jale gatam
tadabhrakaṃ tato vastraṃ saṃtyajed rakṣayej jalam
triṃśadbhāgaṃ tataḥ kuryāt taj jalaṃ sābhrakaṃ sudhīḥ
tadbhāgaikena saṃloḍya palaikaṃ śvetataṇḍulāt
triṃśatpale gavāṃ kṣīre tat pacec cātha śītalam
madhvājyairdvipalairyuktaṃ niṣkaikaiś ca marīcakaiḥ
sādhako bhakṣayen nityaṃ māsān mṛtyujarāpaham
keśā dantā nakhāstasya patanti hy udbhavanti ca
vajrakāyo bhavetsiddho vāyuvego mahābalaḥ
amṛtābhrakayogo'yaṃ śambhunā gaditaḥ purā
mṛtābhraṃ gandhakaṃ śuddhaṃ kaṇā sarvaṃ samaṃ ghṛtaiḥ
karṣaikaṃ bhakṣayen nityaṃ varṣān mṛtyujarāpaham
koraṇṭakasya pattrāṇi mṛtābhraṃ gandhakaṃ samam
tatsarvaṃ nīlikādrāvaiḥ saptāhaṃ bhāvyamātape
tatkarṣaikaṃ pibet kṣīrairabdān mṛtyujarāpaham
mṛtābhrakasya karṣaikaṃ gavāṃ kṣīraṃ palaṃ tathā
samūlapattrāṃ sarpākṣīṃ sārdrāṃ piṣṭvā ca gandhakam
ekīkṛtya pibetsarvaṃ varṣaikena jarāṃ jayet
vajrakāyaḥ khecaraśca jīved brahmadinatrayam
mṛtābhraṃ kāntalohaṃ ca triphalā māgadhī samam
pañcāṅgaṃ badarīcūrṇamabhratulyaṃ niyojayet
sitāmadhvājyasaṃyuktaṃ palārdhaṃ bhakṣayetsadā
hanti varṣāj jarāṃ mṛtyumāyuḥ syādbrahmaṇo dinam
amṛtakrīḍe viṣṇusaṃvaraṇi svāhā
anena mantreṇa sarve abhrakayogā abhimantrya bhakṣaṇīyāḥ
mṛtaṃ kāntaṃ tilāḥ kṛṣṇā badarīphalacūrṇakam
kākatuṇḍībījacūrṇaṃ sarvaṃ tulyaṃ prakalpayet
śālmalīmallipattrāṇāṃ dravair bhāvyaṃ dinatrayam
tridinaṃ bhṛṅgajairdrāvair bhāvitaṃ śoṣayetpunaḥ
tasmin tulyaṃ guḍaṃ kṣiptvā vaṭikāḥ karṣamātrakāḥ
rudanty utthadravaiḥ kṣīrair madhvājyābhyāṃ pibet sadā
varṣaikena jarāṃ mṛtyuṃ hanti satyaṃ na saṃśayaḥ
mṛtaṃ kāntaṃ kṛṣṇatilāṃstriphalāṃ cūrṇayetsamam
śālmalīketakīdrāvairloḍitaṃ kāntapātrake
sthitaṃ rātrau pibetprātaḥ palārdhaṃ mṛtyunāśanam
vatsaraikāj jarāṃ hanti jīved brahmadinatrayam
kāntabhasma kaṇācūrṇaṃ nimbaniryāsameva ca
triphalātulyatulyāṃśaṃ madhvājyābhyāṃ palārdhakam
lihenmāsāṣṭakaṃ nityaṃ jīvedbrahmadinaṃ naraḥ
kuṣṭhakhaṇḍāni saṃpācya kaṣāye traiphale same
śoṣayitvā vicūrṇyātha tāni kāntaṃ mṛtaṃ samam
madhvājyābhyāṃ lihetkarṣaṃ varṣān mṛtyujarāpaham
koraṇṭapattracūrṇaṃ tu kāntabhasma tilā guḍam
tulyaṃ bhakṣyaṃ palārdhaṃ tad varṣān mṛtyujarāpaham
kāntabhasma samaṃ gandhaṃ tailair jyotiṣmatībhavaiḥ
lihen nityaṃ caturniṣkaṃ brahmāyurjāyate naraḥ
bṛhaspatisamo vācā vatsarādbhavati dhruvam
mṛtatīkṣṇaṃ trayo bhāgāḥ śuddhagandhāṣṭabhāgakam
gharme bhāvyaṃ trisaptāhaṃ tatsarvaṃ kanyakādravaiḥ
gokṣīrais tat pibetkarṣaṃ jīvedbrahmadinatrayam
varṣamātrān na saṃdeho divyatejā mahābalaḥ
mṛtaṃ kāntaṃ śilā śuddhā tulyaṃ madhvājyakairlihet
niṣkaṃ niṣkaṃ tu varṣaikaṃ jīvedbrahmadinatrayam
triniṣkaṃ mṛtatīkṣṇaṃ tu muṇḍaṃ vā kāntameva vā
pibeddhāroṣṇapayasā vayaḥstambhakaraṃ nṛṇām
varṣadvayaprayogeṇa jīvedācandratārakam
samyakkāntamaye pātre dhātrīcūrṇaṃ śivāmbunā
rātrau palaikaṃ saṃlipya prātarutthāya bhakṣayet
valīpalitanirmukto vatsarānmṛtyujidbhavet
lepayetkāntapātrāntaḥ palaikaṃ triphalāmadhu
divārātraṃ sthitaṃ peyaṃ tannityaṃ tu śivāmbunā
varṣānmṛtyuṃ jarāṃ hanti jīvedvarṣaśatatrayam
oṃ haḥ amṛte amṛtaśakti amṛtagandhopajīvi niṣpannaṃ candrāmṛtam ājñāpitaṃkuru kurusvāhā he he haṃ haḥ gaṃ iti gandhakalohayorbhakṣaṇamantraḥ
sarveṣāṃ lohayogānāmanu syātkṣīrapānakam
āsvādayet svādumustānāṃ svarasaṃ dantapīḍitam
mūlāni bhakṣayet tāsām āsyavairasyaśāntaye
baddhe koṣṭhe tu dīptāgnau taptaṃ kṣīraṃ pibetsadā
snānamardanatīkṣṇoṣṇaṃ viṣṭambhe sati varjayet
tāmbūlaṃ bhakṣayennityaṃ sakarpūraṃ muhurmuhuḥ
samyagjīrṇe tu dīptāgnau pibet paścād bubhukṣitaḥ
śṛtaṃ kṣīraṃ tato'nnaṃ ca sevyaṃ lauharasāyane
brahmavṛkṣasya pañcāṅgaṃ chāyāśuṣkaṃ sucūrṇitam
madhvājyābhyāṃ lihetkarṣaṃ varṣaikena jarāṃ jayet
jīvedvarṣasahasraikaṃ divyatejā mahābalaḥ
brahmavṛkṣasya puṣpāṇi chāyāśuṣkāṇi kārayet
triṃśatpalaṃ tu taccūrṇaṃ caturviṃśatpalaṃ ghṛtam
ekīkṛtya kṣipedbhāṇḍe taṃ ruddhvā dhānyarāśigam
kṛtvā māsātsamuddhṛtya bhāgān kuryāccaturdaśa
bhāgaikaṃ bhakṣayennityaṃ bhuñjīta kāntabhājane
evaṃ māsatrayaṃ kuryādvajrakāyo bhavennaraḥ
tasya mūtrapurīṣābhyāṃ tāmramāyāti kāñcanam
brahmavṛkṣasya bījāni cūrṇitāni ghṛtaiḥ saha
pūrvavaddhānyamadhye tu kṣiptvā māsātsamuddharet
palaikaikaṃ sadā khādedvatsarānmṛtyujidbhavet
valīpalitanirmukto jīvedbrahmadinatrayam
brahmabījotthitaṃ tailaṃ gavāṃ kṣīraiḥ paladvayam
tulyaiḥ pibedbhavenmūrchā siñcettasya mukhe payaḥ
bodhe kṣīraudanaṃ dadyānmāsājjñānī bhavennaraḥ
dvitīye śukratulyaḥ syāttṛtīye vajravadbhavet
dūraśrāvī caturthe tu pañcame khegatirbhavet
māsaṣaṭke svayaṃ kartā śivatulyaparākramaḥ
mahākalpāntaparyantaṃ jīvedvarṣaikasevanāt
brahmavṛkṣamatisthūlaṃ chedayedūrdhvabhāgataḥ
adho rakṣyaṃ trihastaṃ syāttasya mūrdhni bilaṃ kṛtam
pakvadhātrīphalaiḥ pūryaṃ tatkāṣṭhena nirudhya ca
kuśaistu veṣṭayetsarvaṃ lepyaṃ mṛdgomayaiḥ punaḥ
āveṣṭya vastrakhaṇḍena limpenmṛdgomayaistataḥ
śuṣke gajapuṭaṃ deyaṃ parito'raṇyakotpalaiḥ
svāṅgaśītalamuddhṛtya sadravāṇi phalāni ca
kṣipenmadhvājyasaṃyukte bhāṇḍe tānyeva bhakṣayet
yatheṣṭaṃ bhūgṛhāntasthaḥ kṣīrāhārī jarāṃ jayet
māsadvayena vasudhāṃ chidrāṃ paśyati niścitam
jīvedbrahmadinaṃ yāvatsarpavatkañcukaṃ tyajet
śvetapālāśapañcāṅgaṃ cūrṇitaṃ madhunā saha
karṣaikaṃ bhakṣayennityaṃ māsānmṛtyujarāpaham
brahmāyurjāyate siddho varṣamātrānna saṃśayaḥ
ajāghṛtena tadbījamekaikaṃ bhakṣayetsadā
śarīraṃ bhasmanā mardyaṃ māsānmṛtyujarāṃ jayet
jīvedbrahmadinaṃ yāvaddivyakāyo bhavennaraḥ
anye yogā yathā rakte brahmavṛkṣe ca ye guṇāḥ
tathaiva śvetapālāśe bhaveyuḥ sādhakasya vai
amṛtaṃ kuru kuru amṛtamālinyai namaḥ
anena mantreṇa sarvayogāḥ saptābhimantritā bhakṣaṇīyāḥ
śuklapakṣe'tha pūrṇāyāṃ puṣye vā śravaṇe tathā
revatyāṃ vātha sampūjya muṇḍīpañcāṅgamuddharet
chāyāśuṣkaṃ tu taccūrṇaṃ karṣaṃ gopayasā saha
varṣaikena jarāṃ hanti jīvedvarṣaśatatrayam
tasya mūtrapurīṣābhyāṃ tāmraṃ sauvarṇatāṃ vrajet
taccūrṇaṃ tu ghṛtairlehyaṃ tadvatsyādbalamadbhutam
oṃ namo'mṛtodbhavāya amṛtaṃ kuru kuru svāhā oṃ hrāṃ saḥ
iti auṣadhabhakṣaṇamantraḥ
chāyāśuṣkaṃ devadālīpañcāṅgaṃ cūrṇayettataḥ
madhvājyābhyāṃ lihetkarṣaṃ varṣānmṛtyujarāṃ jayet
jīvetkalpasahasraṃ tu rudratulyo bhavennaraḥ
taccūrṇaṃ karṣamātraṃ tu nityaṃ peyaṃ śivāmbunā
pūrvavajjāyate siddhirvatsarānnātra saṃśayaḥ
taccūrṇaṃ vākucīvahnisarpākṣībhṛṅgarāṭsamam
cūrṇitaṃ karṣamātraṃ tu nityaṃ peyaṃ śivāmbunā
varṣānmṛtyuṃ jarāṃ hanti chidrāṃ paśyati medinīm
punarnavādevadālyor nīrair nityaṃ pibennaraḥ
devadālyāśca sarpākṣyāḥ palaikaṃ vā śivāmbunā
pibet syāt pūrvavat siddhirvatsarānnātra saṃśayaḥ
devadālīṃ ca nirguṇḍīṃ pibetkarṣaṃ śivāmbunā
varṣaikena jarāṃ hanti jīvedācandratārakam
oṃ amṛtagaṇa rudragaṇāmbhaḥ svāhā
ayaṃ ca grahaṇamantraḥ
namo bhagavate rudrāya huṃ phaṭ svāhā
ayaṃ sādhakasya śikhābandhanamantraḥ
oṃ cara ra ra
ayaṃ bhakṣaṇamantraḥ
puṣye śvetārkamūlaṃ tu grāhyaṃ chāyāviśoṣitam
cūrṇakarṣaṃ gavāṃ kṣīraiḥ paladvaṃdvairyutaṃ pibet
māsaṣaṭkāj jarāṃ hanti jīvedbrahmadinatrayam
dravaṃ śvetārkapattrāṇāṃ bhṛṅgarājadravaiḥ samam
ekīkṛtyātape śuṣkaṃ cūrṇaṃ kṣīraiścaturguṇaiḥ
mṛdvagninā pacettāvadyāvatpiṇḍatvamāgatam
tatkarṣaikaṃ ghṛtairlehyaṃ varṣātsyātpūrvavatphalam
oṃ āṃ haṃ vāsaramāline svāhā
ayaṃ bhakṣaṇamantraḥ
grāhyaṃ somatrayodaśyāṃ hastikarṇasya pattrakam
chāyāśuṣkaṃ tu taccūrṇaṃ gavāṃ kṣīraiḥ pibetpalam
varṣamātrājjarāṃ hanti jīvedbrahmadinaṃ naraḥ
hastikarṇasya pañcāṅgaṃ chāyāśuṣkaṃ vicūrṇitam
karṣamātraṃ pibennityaṃ māsaikamudakaiḥ saha
āranālais tatas takrair dadhikṣīrājyakṣaudrakaiḥ
pratyekena kramāt sevyaṃ māsaikena jarāpaham
jīvedbrahmadinaṃ sārdhaṃ vajrakāyo mahābalaḥ
oṃ garaviṣaṃ dṛṣṭau gṛhṇāmi svāhā
hastikarṇagrahaṇamantraḥ
oṃ amṛtakuṭījātānām amṛtaṃ kuru kuru svāhā
anena pūjayet
oṃ amṛtodbhavāya amṛtaṃ kuru kuru nityaṃ namo namaḥ
bhakṣaṇamantraḥ
rudantyāścaiva pañcāṅgaṃ chāyāśuṣkaṃ vicūrṇayet
tadardhaṃ musalīcūrṇaṃ musalyardhaṃ phalatrayam
mūlānāṃ katakotthānāṃ tailaṃ pātālayantrake
grāhayedgarbhayantre vā tattailaṃ kṣālayejjalaiḥ
nālikerajalairvātha kṣālyaṃ pañcāṃśavārakam
etattailena saṃyuktaṃ pūrvacūrṇaṃ lihet kramāt
karṣādivardhanaṃ kāryaṃ palāntaṃ cātha vardhayet
evamabdājjarāṃ hanti āyuḥ syādbrahmaṇo dinam
siddhayogo hy ayaṃ khyāto vajrakāyakaro nṛṇām
puṣyārke grāhayet prātarnirguṇḍīmūlajāṃ tvacam
chāyāśuṣkāṃ vicūrṇyātha karṣamekaṃ pibetsadā
ajāmūtrapalaikena ṣaṇmāsādamaro bhavet
varṣamātraprayogeṇa śivatulyo bhavennaraḥ
taccūrṇaṃ kṣīramadhvājyair loḍitaṃ snigdhabhāṇḍake
ruddhvā kṣipeddhānyarāśau māsāduddhṛtya bhakṣayet
dvipalaṃ varṣaparyantaṃ jīveccandrārkatārakam
taccūrṇārdhapalaṃ cājyair lihetsyātpūrvavatphalam
taccūrṇaṃ triphalā muṇḍī bhṛṅgī nimbo guḍūcikā
vacā caiṣāṃ samaṃ cūrṇaṃ madhvājyābhyāṃ lihetpalam
varṣānmṛtyuṃ jarāṃ hanti jīvedbrahmadinatrayam
nirguṇḍīpattrajaṃ drāvaṃ bhāṇḍe mṛdvagninā pacet
guḍavatpākamāpannaṃ pītaṃ vāntivirekakṛt
niryānti kṛmayastasya mukhanāsākṣikarṇataḥ
rājayakṣmādirogāṃśca saptāhena vināśayet
māsatrayājjarāṃ hanti jīvedvarṣaśatatrayam
oṃ namo māya gaṇapataye bhūpataye kuberāya svāhā iti bhakṣaṇamantraḥ
bhallātako'bhayā vīrā kākatuṇḍyāḥ phalaṃ vacā
lāṅgalī nimbapattrāṇi sahadevī samaṃ samam
eṣāṃ pātālayantreṇa tailaṃ grāhyaṃ prayatnataḥ
tattailaṃ nīlikāmūlayuktamardhapalaṃ pibet
vatsarātpalitaṃ hanti āyuḥ syādbrahmaṇo dinam
tailārdhaniṣke tannasye kṛte syātpūrvavatphalam
kṛṣṇajīrakaprasthaikaṃ tattulyaṃ bhṛṅgajadravam
yaṣṭī nīlotpalaṃ caiva prati prasthārdhamāharet
pādaprasthaṃ tilāttailaṃ sarvamekatra pācayet
grāhyaṃ tailāvaśeṣaṃ tannasyaṃ tenaiva kārayet
nasyaṃ cāṅkollatailena kuryānmṛtyujarāpaham
niṣkārdhaniṣkaṃ varṣaikaṃ jīvedvarṣaśatatrayam
kākamācīphalaṃ piṣṭvā karṣaikamudakaiḥ pibet
vatsarātpalitaṃ hanti āyuḥ syādbrahmaṇo dinam
guḍūcī musalī muṇḍī nirguṇḍī ca śatāvarī
vijayā ca samaṃ cūrṇaṃ sitāmadhvājyasaṃyutam
khādetkarṣadvayaṃ nityaṃ vatsarātpalitaṃ jayet
uktaṃ gorakṣanāthena jīvedbrahmadinatrayam
kṛṣṇāṣṭamyāṃ kṛṣṇasūtrairvṛkṣaṃ śunakaśālmaleḥ
āveṣṭyāghoramantreṇa rātrau kṛṣṇājakaṃ balim
dattvāghoraṃ japettatra yāvadaṣṭasahasrakam
tasya mūlatvacaṃ grāhyaṃ chāyāśuṣkaṃ vicūrṇayet
madhvājyābhyāṃ sadā khādetpalaikaṃ vatsarāvadhi
valīpalitanirmukto jīvedbrahmadinaṃ naraḥ
tasya puṣpāṇi saṃgṛhya gavāṃ kṣīraiḥ sadā pacet
puṣpavarjaṃ pibetkṣīraṃ māsānmṛtyujarāpaham
phalaikaṃ tasya vṛkṣasya gavāṃ kṣīreṇa pācayet
phalavarjaṃ pibetkṣīraṃ kṣīramevaṃ pibedbudhaḥ
caturmāsaprayogeṇa vajrakāyo bhavennaraḥ
jīvetkalpāntaparyantaṃ vāyuvego mahābalaḥ
tasya mūtrapurīṣābhyāṃ tāmraṃ bhavati kāñcanam
kākamācī bhṛṅgarājaḥ sarpākṣī sahadevikā
samūlā devadālī ca nimbavākucībījakam
phalāni kākatuṇḍyāśca mūlaṃ brahmāśvagandhayoḥ
nīlakoraṇṭapattrāṇi triphalā ca samaṃ samam
cūrṇaṃ tatkanyakādrāvairbhāvayetsaptavāsaram
chāyāyāṃ śoṣitaṃ kuryātsitāmadhvājyasaṃyutam
bhakṣet karṣadvayaṃ nityaṃ varṣamātrājjarāṃ jayet
jīveccandrārkanakṣatraṃ mahākāyo mahābalaḥ
oṃ ṭhaḥ ṭhaḥ ṭhaḥ saḥ saḥ saḥ amṛte amṛtavarṣiṇi amṛtasaṃjīvani sarvakāmaprade bhagavān somarāja ājñāpayati svāhā iti bhakṣaṇamantraḥ
triphalā vākucībījaṃ pippalī cāśvagandhikā
sarvaṃ tulyaṃ kṛtaṃ cūrṇaṃ madhvājyābhyāṃ lihetpalam
varṣānmṛtyuṃ jarāṃ hanti jīvedbrahmadinatrayam
oṃ hrāṃ hrīṃ hrūṃ saḥ svāhā anena mantreṇa bhakṣayet
mūlikākalpayogeṣu guñjaikaṃ mṛtapāradam
pratiyogayutaṃ khādetphalaṃ śataguṇaṃ bhavet
rasendrasya prabhāveṇa śīghraṃ siddhimavāpnuyāt
asthimudrādharo mantrī lakṣamekaṃ śmaśānataḥ
japenmahābhayaṃ hanti siddhiṃ datte rasāyanam
tena bhakṣitamātreṇa jīvedācandratārakam
ajeyo devadaityānāṃ parvatānapi cālayet
oṃ hrīṃ mahābhayerum
prātaḥ puṣyārkamukhye vividhaśubhadine mantrapūjāvidhānair grāhyaṃ divyauṣadhīnāṃ phaladalakusumaṃ mūlapattraṃ rasaṃ vā
sarvāṅgaṃ vātha siddhyai sakalamabhinavaṃ sevayed brahmacārī kṣīrānnaṃ codakānnaṃ hitamaśanamidaṃ sarvamanyad vivarjyam
udvartanaṃ palitahāri paraṃ narāṇāṃ śobhāvahaṃ sukhakaraṃ kacarañjanaṃ ca
vṛddhopayogisukhasādhyamanekayuktyā vakṣye susiddhamanubhūtipathena dṛṣṭam
pāradaṃ gandhakaṃ tulyaṃ nārīstanyena mardayet
viṣṇukrāntā meghanādā sarpākṣī munimuṇḍikā
āsāṃ dravairdinaṃ khalve mardayettatsamuddharet
yavacūrṇaṃ tilāścaiva pratyekaṃ rasatulyakam
kṣipettasmin ghṛtaiḥ kṣaudraiḥ sarvamāloḍya rakṣayet
anenodvartanaṃ samyagvalīpalitanāśanam
vatsarāddivyadehaḥ syājjīvedvarṣasahasrakam
vajrakāpālinīmūlaṃ pāradaṃ ca samaṃ samam
śivāmbunā tryahaṃ mardyamudvartātpūrvavatphalam
utpalāni samūlāni pāradaṃ ca samaṃ samam
saptāhaṃ mardayetkhalve svakīyenāśivāmbunā
tenaiva mardayedgātraṃ jāyate pūrvavatphalam
pāradasya samāṃśena brahmadaṇḍīyamūlakam
kṣiptvā saptadinaṃ mardyaṃ svakīyenāśivāmbunā
anenodvartayedgātraṃ jāyate pūrvavatphalam
gandhakaṃ kaṭutailena gharme bhāvyaṃ dināvadhi
tatpalārdhaṃ sadā khādeddivyakāyakaraṃ nṛṇām
jāyate svarṇavaddeho vatsarādvalivarjitaḥ
kuṣṭhacūrṇaṃ samadhvājyaṃ nityaṃ karṣaṃ lihettu yaḥ
vatsarāddivyadehaḥ syādgandhena śatapuṣpavat
kāntapāṣāṇacūrṇaṃ tu tailamadhvājyasaṃyutam
kākatuṇḍīphalaṃ sarvaṃ samametattu kalpayet
bhāṇḍe ruddhvā kṣipenmāsaṃ dhānyarāśāv athoddharet
anena lepayecchīrṣaṃ nasyaṃ kuryādanena vai
tryahād bhramarasaṃkāśāḥ keśāḥ syur vatsarārdhakam
nāgacūrṇapalaikaṃ tu śaṅkhacūrṇapaladvayam
pathyācūrṇaṃ niṣkamekaṃ sarvaṃ peṣyaṃ dināvadhi
amladadhnā yutaṃ yatnātsnātvādau śirasi kṣipet
mardayedghaṭikārdhaṃ tu veṣṭyam eraṇḍapattrakaiḥ
śiraḥ saṃveṣṭya vastreṇa prātaḥ snānaṃ samācaret
ityevaṃ tridinaṃ yatnātkṛtvā keśāṃśca rañjayet
pañcāṅgaṃ nīlikābhṛṅgatriphalālohacūrṇakam
tulyaṃ sarvaṃ kṛtaṃ sūkṣmamiḍāmūtreṇa mardayet
dinārdhaṃ tena kalkena pūrvavatkeśarañjanam
guñjābījaṃ tu tvagvarjyaṃ kuṣṭhailādevadārukam
tulyaṃ cūrṇaṃ dinaṃ bhāvyaṃ bhṛṅgarājabhavairdravaiḥ
sarvaṃ caturguṇe taile pācayenmṛduvahninā
tenābhyaṅgena keśānāṃ rañjanaṃ bhramaropamam
hastidantasya dagdhasya samaṃ yojyaṃ rasāñjanam
ajākṣīreṇa tatpiṣṭvā lepanātkeśarañjanam
triphalā lohacūrṇaṃ tu kṛṣṇamṛdbhṛṅgajadravam
ikṣudaṇḍadravaṃ caiva māsaṃ bhāṇḍe nirodhayet
tallepād rañjayet keśān syād yāvanmāsapañcakam
lohakiṭṭaṃ japāpuṣpaṃ piṣṭvā dhātrīphalaṃ samam
tridinaṃ lepitāstena kacāḥ syur bhramaropamāḥ
bhṛṅgarājarasaprasthaṃ tailaṃ kṛṣṇatilodbhavam
tulyaṃ ca nīlikādrāvaṃ sarvaṃ yāmaṃ vimardayet
tallepastridinaṃ kāryaḥ keśānāṃ rañjanaṃ bhavet
sindūrasya samaṃ cūrṇaṃ sābuṇaṃ ca tayoḥ samam
tajjale peṣitaṃ lepyaṃ tatkṣaṇāt kacarañjanam
śatapuṣpā kākamācī tilāḥ kṛṣṇāśca rocanam
dinaṃ śivāmbunā sarvaṃ mardayellohapātrake
tallepaṃ tridinaṃ kuryātkeśānāṃ rañjanaṃ bhavet
cūrṇaṃ sarjī yavakṣāraṃ siddhārthaṃ kāñjikaiḥ saha
nāgapuṣpādravairmardyaṃ tallepādrañjanaṃ bhavet
nīlīpattrāṇi kāsīsaṃ bhṛṅgarājarasaṃ dadhi
lohacūrṇaṃ samaṃ piṣṭvā tallepaṃ keśarañjanam
cūrṇaṃ sindūramaṅgāraṃ kadalīkandasaṃyutam
lohapātre lohamuṣṭyā mardyaṃ jambīrajairdravaiḥ
dinaikaṃ ca tato lepyaṃ keśānāṃ rañjanaṃ bhavet
kuraṇṭakasya pattrāṇi nāgamuṣṭyā vimardayet
tallepaṃ tridinaṃ kuryājjāyate keśarañjanam
āmrāsthi triphalā bhṛṅgī priyaṅgurmātuluṅgakam
niśā nīlī mṛṇālāni nāgaṃ lohaṃ ca cūrṇitam
samaṃ kalkaṃ kāntapātre nimbatailena bhāvayet
māsamātraṃ tatastena lepādbhavati rañjanam
kākamācīyabījāni samāḥ kṛṣṇatilāstathā
tattailaṃ grāhayedyantre tannasyaṃ keśarañjanam
goghṛtaṃ bhṛṅgajaṃ drāvaṃ mayūraśikhayā saha
mṛdvagninā pacettena syānnasyaṃ keśarañjanam
japāpuṣpadravaṃ kṣaudraṃ karṣaikaṃ nasyamācaret
saptāhādrañjayetkeśān sarvanasyeṣvayaṃ vidhiḥ
triphalā lohacūrṇaṃ tu vāriṇā peṣayetsamam
tattulyena ca tailena bhṛṅgarājarasena ca
pacettailāvaśeṣaṃ tatsnigdhabhāṇḍe nirodhayet
māsaikaṃ bhūgataṃ kuryāttena śīrṣaṃ pralepayet
kāravallyā dalairveṣṭya tato vastreṇa bandhayet
nirvāte kṣīrabhojī syātkṣālayettriphalājalaiḥ
nityamevaṃ prakartavyaṃ lepanaṃ dinasaptakam
kapālarañjanaṃ khyātaṃ yāvajjīvaṃ na saṃśayaḥ
bījāni kākatuṇḍyāśca siryālībījasaṃyutam
taccūrṇaṃ dinacatvāri bhāvyaṃ nirguṇḍījairdravaiḥ
japāpuṣpadravaistāvattataḥ pātālayantrake
tailaṃ prāhyaṃ tu tallepātkeśānāṃ rañjanaṃ bhavet
veṣṭyameraṇḍapattraiśca nirvāte kṣīrabhojanam
kuryātsnānaṃ kāñjikaiśca nityaṃ saptadine kṛte
yāvajjīvaṃ na saṃdehaḥ keśāḥ syur bhramaropamāḥ
bhṛṅgarājaṃ kācamācīṃ samāṃśaṃ jalamaṇḍavīm
saṃpiṣṭyāpūpikāṃ kṛtvā tailamadhye vipācayet
pakvāṃ tāṃ peṣayettailairlepaḥ syātkeśarañjanam
pūrvavatkramayogena saptāhāttatphalaṃ bhavet
ayaskāntamaye pātre rātrau lepyaṃ phalatrayam
bhṛṅgarājadravaiḥ sārdhaṃ prātaḥ keśān pralepayet
evaṃ kuryāttrisaptāhaṃ jāyate pūrvavatphalam
prakṣipenmāhiṣe śṛṅge kṛṣṇajīraṃ tadandhayet
gṛhāgre kardame kṣiptvā ṣaṇmāsāt tat samuddharet
taddrutaṃ jāyate kṛṣṇaṃ karṣaikaṃ śirasi kṣipet
veṣṭayetpūrvayogena kapālarañjanaṃ bhavet
bhramarāñjanasaṃkāśaṃ yāvajjīvaṃ na saṃśayaḥ
nīlīpattraṃ bhṛṅgarājaṃ triphalā kṛṣṇamāyasam
madanasya ca bījāni puṣpaṃ koraṇṭakasya ca
arjunasya tvacaṃ cūrṇaṃ nalinīmūlakardamam
sarvaṃ tulyaṃ kṣipedbhāṇḍe lohaje tannirodhayet
pakṣamekaṃ kṣipedbhūmau bhāṇḍātkalkaṃ samuddharet
kalkāccaturguṇaṃ tailaṃ tailāccaturguṇaṃ dravam
bhṛṅgatriphalajaṃ yojyaṃ pacettailāvaśeṣakam
parīkṣārthaṃ kṣipetpakṣaṃ balākāyā yadā bhavet
kṛṣṇavarṇaṃ tadā siddhaṃ pātre kṛṣṇāyase kṣipet
māsaikaṃ dhārayettasmiṃstataḥ keśānvilepayet
tiṣṭhanti māsaṣaṭkaṃ tu bhramarastomasaṃnibhāḥ
vāsāpalāśaciñcotthair daṇḍair vāśvatthajair dṛḍham
nāgaṃ pātragataṃ cālyaṃ yāvadbhavati mūrchitam
palaikaṃ tatsamādāya lohacūrṇaṃ paladvayam
tripalaṃ triphalācūrṇaṃ dāḍimasya phalatvacaḥ
śuṣkaṃ cūrṇaṃ palaikaṃ tatsarveṣāṃ kāñjikaṃ samam
bhāṇḍe sarvaṃ pacetkiṃcittaṃ kṣipellohabhājane
bhṛṅgarājakuraṇṭotthadravaṃ dattvātape kṣipet
trisaptāhaṃ prayatnena dravo deyaḥ punaḥ punaḥ
tatastaṃ rakṣayettena lepātsyātkeśarañjanam
uktānukteṣu lepeṣu veṣṭyameraṇḍapattrakaiḥ
śiro rātrau divā snānaṃ yuktireṣā praśasyate
vajrīkṣīreṇa saptāhaṃ bhāvayedabhayāphalam
taccūrṇayuktatailasya lepācchuklā bhavanti hi
keśāśca sarvaromāṇi śaṅkhavarṇā bhavanti vai
saptāhaṃ vajradugdhena suśvetān bhāvayettilān
tebhyastailaṃ gṛhītvā tallepācchuklā bhavanti vai
gauryāmalakacūrṇaṃ tu vajrīkṣīreṇa saptadhā
bhāvayettena lepena śuklatāṃ yānti mūrdhajāḥ
sindūraṃ sphaṭikāṃ śvetāṃ jalena saha lepayet
tallepena tu romāṇi suśuklāni bhavanti hi
māsaikaṃ māgadhīcūrṇaṃ vajrīkṣīreṇa bhāvayet
narāśvagajavājināṃ śuklīkaraṇamuttamam
indragopaṃ tailinī ca tālakaṃ rajanīdvayam
manaḥśilā ca tulyāṃśaṃ cūrṇaṃ snukpayasā tryaham
bhāvayedarkajaiḥ kṣīraistridinaṃ cātape khare
tataḥ kuṣmāṇḍajairdrāvairbhāvayeddinasaptakam
kūṣmāṇḍasya tato garbhe kṣiptvā māsātsamuddharet
tailena sarvaromāṇi keśān saṃlepayettryaham
veṣṭayedarkajaiḥ pattraiḥ śuklavarṇā bhavanti ca
snāne kṛte śuṣkakaceṣu rātrau lepe kṛte pūrvadalaistu veṣṭyam
dadhnā tilaiḥ snānamataḥ prabhāte kuryāttryahaṃ lepanamitthameva
yeṣāṃ rāmā ramaṇakuśalā rāgasaktāḥ pragalbhāḥ kāmāsaktā hariṇanayanāścandrabimbānanāśca
teṣāṃ vakṣye madanasukhadāṃ vīryavṛddhiṃ prabhūtāṃ mattāḥ siddhāḥ śatamapi dṛḍhāstādṛśāstoṣayanti
vajrahemārkasūtābhralohabhasma kramottaram
sarvaṃ kanyādravairmardyaṃ śālmalyāśca dravaistryaham
tadruddhvā kācakūpyantarvālukāyāṃ tryahaṃ pacet
tatkalkaṃ musalīkvāthair vajrārkakṣīrasaṃyutaiḥ
dinaikaṃ mardayetkhalve ruddhvāntarbhūdhare puṭet
yāmāduddhṛtya saṃcūrṇyaṃ sitākṛṣṇātrijātakaiḥ
samaiḥ samaṃ vimiśryātha māṣaikaṃ bhakṣayetsadā
māgadhī musalī yaṣṭī vānarībījakaṃ samam
cūrṇaṃ sitājyagokṣīraiḥ palārdhaṃ pāyayedanu
kāminīnāṃ sahasraikaṃ ramamāṇo na muhyati
sevanāddṛḍhakāyaḥ syādraso'yaṃ makaradhvajaḥ
śuddhasūtaṃ samaṃ gandhaṃ raktotpaladaladravaiḥ
yāmaṃ mardyaṃ punargandhaṃ sārdhaṃ tatra vinikṣipet
pūrvadrāvairdinaṃ mardyaṃ rasārdhaṃ gandhakaṃ punaḥ
dattvā tadvaddinaṃ mardyaṃ kācakūpyāṃ nirodhayet
dinaikaṃ vālukāyantre pakvamuddhṛtya cūrṇayet
bhūkuṣmāṇḍīkaṣāyeṇa bhāvayeddinasaptakam
chāyāyāṃ tatsitātulyaṃ niṣkaikaṃ bhakṣayetsadā
śaṇamūlaṃ sabījaṃ ca musalī śarkarā samam
gavāṃ kṣīraiḥ palārdhaṃ tu anu rātrau sadā pibet
anantaṃ vardhate vīryaṃ raso'yaṃ madanodayaḥ
śuddhasūtasamaṃ gandhaṃ badarīcitrakadravaiḥ
mardyaṃ cāṅkollajairdrāvaistaptakhalve dinatrayam
sadyo hatājamāṃsasya piṇḍe nyastaṃ ca sīvayet
tatpiṇḍaṃ tilatailena lohapātre śanaiḥ pacet
yāvanmāṃsaṃ raktavarṇaṃ tataḥ sūtaṃ samuddharet
tridinaṃ musalīkvāthairbhāvitaṃ sitayā yutam
niṣkaikaṃ bhakṣayennityaṃ raso'yaṃ madaneśvaraḥ
vidārīkandacūrṇaṃ tu kṣīrājyena palaṃ pibet
ramayetstrīśataṃ nityaṃ tattyāgādandhatāṃ vrajet
mṛtābhraṃ pāradaṃ svarṇaṃ tulyaṃ mardyaṃ dinatrayam
musalītriphalākvāthair vājigandhākaṣāyakaiḥ
kadalīkandajair drāvaistadgolaṃ cāndhitaṃ puṭet
bhūdhare dinamātraṃ tu samuddhṛtyātha mardayet
dinaikaṃ pūrvajair drāvaistadvadruddhvā puṭe pacet
punarmardyaṃ punaḥ pācyamevamaṣṭapuṭaiḥ pacet
śālmalījātaniryāsaistulyaṃ śarkarayā saha
khādenniṣkadvayaṃ nityaṃ drāvayedvanitāśatam
gokṣīrairmarkaṭībījaṃ palārdhaṃ pāyayedanu
sarvāṅgodvartanaṃ kuryāt sayavaiḥ śālmalīdravaiḥ
rasaḥ kāmakalākhyo'yaṃ mahāvīryakaro nṛṇām
mṛtasūtaṃ trayo bhāgā bhāgaikaṃ hāṭakaṃ mṛtam
kadalīkandajairdrāvaiḥ śālmalījadravairdinam
gokṣīraiśca dinaṃ mardyaṃ kṣaṇaikaṃ pācayedghṛtaiḥ
tanmadhye śarkarāṃ drākṣāṃ dhātrīṃ rambhāphalaṃ madhu
gokṣīraṃ musalīṃ māṣān kokilākṣasya bījakam
sūtāccaturguṇaṃ kṣiptvā mardyaṃ śālmalijairdravaiḥ
tatsarvaṃ dinamekaṃ tu kāmadevo raso bhavet
niṣkamātraṃ sadā bhakṣyaṃ gavāṃ kṣīraṃ pibedanu
maithune dṛḍhaliṅgaḥ syāddrāvayedvanitākulam
prārambharajasā strīṇāṃ mardayed bhasmasūtakam
mṛtaṃ tāmraṃ ca tāraṃ ca gandhakaṃ ca samaṃ dinam
sitāmadhvājyasaṃyuktaṃ niṣkaṃ bhuktvā pibetpayaḥ
ratikāmaraso nāma kāminīramaṇe hitaḥ
vānarīmūlagodhūmaṃ kokilākṣasya bījakam
māṣāścekṣurasaiḥ sarvaṃ loḍitaṃ pācayedghṛtaiḥ
tenaiva vaṭakāḥ kāryā nityaṃ khādeddvayaṃ dvayam
anupānamidaṃ siddhaṃ sevanādramayecchatam
śuddhasūtasamaṃ gandhaṃ tryahaṃ kahlārajairdravaiḥ
marditaṃ cāndhitaṃ pacyādyāmaṃ vālukayantrake
raktāgastyadravairbhāvyaṃ dinaikaṃ tu sitāyutam
niṣkamātraṃ sadā khādedraso'yaṃ madavardhanaḥ
ajasya vṛṣaṇaṃ kṣīre pakvaṃ tilasitāyutam
yatheṣṭaṃ bhakṣayeccānu ramayetkāminīśatam
paladvayaṃ dvayaṃ śuddhaṃ pāradaṃ gandhakaṃ śubham
karṣaikaṃ māritaṃ svarṇaṃ palaikaṃ mṛtatāmrakam
raupyabhasma caturniṣkaṃ sarvaṃ pañcāmṛtairdinam
mardyaṃ ruddhvā dinaṃ pacyādbhūdhare taṃ samuddharet
piṣṭvā pañcāmṛtaiḥ khādedvaṭikāṃ badarākṛtim
anaṅgasundarī khyātā rāmāṇāṃ ramate śatam
śālmalīmūlacūrṇaṃ tu madhuśarkarayānvitam
palaikaṃ bhakṣayeccānu sitākṣīraṃ tu pāyayet
śālmalyutthairdravairmardyaḥ pakṣaikaṃ śuddhapāradaḥ
śuddhagandhaṃ trisaptāhaṃ taddravairmardayetpṛthak
samāv etau punarmardyau ghṛtairyāmacatuṣṭayam
tadgolaṃ bandhayedvastre ghṛtairyāmadvayaṃ pacet
tatastaṃ śālmalīdrāvairmardayeddivasatrayam
nikṣipetkācakūpyantarvālukāyantragaṃ pacet
kṣipecchālmalijaṃ drāvaṃ kūpyā garbhe dināvadhi
sārdrameva samuddhṛtya miśryaṃ tatsitayā samam
niṣkamātraṃ sadā khādedraso'yaṃ kāmanāyakaḥ
musalīṃ sasitāṃ kṣīraiḥ palaikāṃ pāyayedanu
kāminīnāṃ sahasraṃ tu kṣobhayennimiṣāntare
śuddhasūtatrayo bhāgā bhāgaikaṃ tāmracūrṇakam
kṛtvā piṣṭīṃ nirudhyātha rambhākandodare punaḥ
mṛlliptaṃ śoṣitaṃ pacyāddinaikaṃ karīṣāgninā
evaṃ saptadinaṃ pacyātkande kande dinaṃ dinam
uddhṛtya bandhayedvastre dṛḍhe caiva caturguṇe
kṣudraśambūkamāṃsāktachāgīraktagataṃ pacet
dolāyantre tryahaṃ yāvaddeyaṃ raktaṃ punaḥ punaḥ
guḍūcyā gajapippalyā kadalyā kokilākṣakaiḥ
gokṣurīvānarīmūlajātīmūlasya ca dravaiḥ
pācayettatkaṣāyairvā dolāyantre dinatrayam
tataḥ kṣīre sitāyukte tadvatpacyāddināvadhi
uddhṛtya musalīkvāthairmardyaṃ yāmacatuṣṭayam
rasaḥ pūrṇendunāmāyaṃ khādenmāṃsaṃ sitāyutam
gokṣuro vānarībījaṃ guḍūcī gajapippalī
kokilākṣasya bījāni majjā kārpāsabījajā
śatāvarī ca rambhāyāḥ phalaṃ sarvaṃ samaṃ bhavet
sarvatulyā sitā yojyā madhunā loḍitaṃ lihet
palārdhamanupānaṃ syāttataḥ peyaṃ gavāṃ payaḥ
kāminīnāṃ sahasraikaṃ ramate kāmadevavat
padmabījaṃ kaseruṃ ca kandaṃ nālaṃ ca karṇikām
musalī bhṛṅgarāṭ drākṣā pakvaṃ śleṣmātakaṃ phalam
vijayā markaṭī māṣāḥ śaṇabījāni vai tilāḥ
kokilākṣasya bījāni bhūkuṣmāṇḍī śatāvarī
śṛṅgāṭaṃ cirbhiṭaṃ phañjībījāni cāśvagandhikā
etatsarvaṃ samaṃ cūrṇya pādāṃśaṃ cāharetpṛthak
pādāṃśasyāṣṭamāṃśena śuddhaṃ sūtaṃ vimiśrayet
pāradādaṣṭamāṃśaṃ ca karpūraṃ tatra nikṣipet
cāturjātakamekaikaṃ karpūrāddviguṇaṃ bhavet
sūtatulyā sitā yojyā mardyaṃ rambhādravairdinam
tadgolaṃ ḍāmare yantre kramavṛddhāgninā pacet
dinānte cordhvalagnaṃ tadgrāhyaṃ rambhādravairdṛḍham
marditaṃ sitayā tulyaṃ māṣaikaṃ bhakṣayetsadā
raso madanakāmo'yaṃ balavīryavivardhanaḥ
divyarūpā bhajedrāmāḥ kāmākulakalānvitāḥ
bhāgatrayaṃ tu yatpūrvaṃ pṛthakcūrṇaṃ surakṣitam
kulīramāṃsacchāgāṇḍacaṭakāṇḍāni vai pṛthak
pratyekaṃ cūrṇayettulyaṃ sarvatulyaṃ gavāṃ payaḥ
tatsarvaṃ cālayan pacyād yāvatpiṇḍatvamāgatam
prasārya kāṣṭhapātrāntaśchāyāśuṣkaṃ vicūrṇayet
asya cūrṇasya karpūraṃ catuḥṣaṣṭyaṃśakaṃ kṣipet
cāturjātakacūrṇaṃ tu kṣipeddvātriṃśadaṃśataḥ
sarvatulyā sitā yojyā rakṣayennūtane ghaṭe
karṣadvayaṃ gavāṃ kṣīrairanupānaiḥ sadā pibet
niṣekaṃ māritaṃ cābhraṃ khādeccharkarayā samam
śālmalīmūlacūrṇaṃ tu bhṛṅgarājasya mūlakam
palaikaṃ sitayā cānu seveta kāminīśatam
vānarīkokilākṣasya bījāni tilamāṣakāḥ
vāsāgokṣurayormūlaṃ sarvaṃ cūrṇaṃ samaṃ bhavet
cūrṇatulyaṃ mṛtaṃ cābhraṃ sarvatulyā tu śarkarā
etatkarṣaṃ gavāṃ kṣīraiḥ pibet kāmāṅganāyakaḥ
tailena pakvaṃ caṭakaṃ khādetpūrvaṃ tu bhojanāt
bhojanānte pibetkṣīraṃ rāmāṇāṃ ramayecchatam
aśvagandhāśatāvaryoḥ śālmalyāścitrakasya ca
mūlaṃ musalījaṃ kandaṃ kokilākṣasya bījakam
vidārīpadminīkandaṃ vānarībījakaṃ samam
etaccūrṇaṃ mṛtābhraṃ tu tulyaṃ śarkarayā samam
palārdhaṃ pāyayetkṣīraiḥ khādetkukkuṭamāṃsakam
kṣīrapānaṃ tataḥ kṛtvā ramayetkāminīśatam
dhātrīphalasya cūrṇaṃ tu bhāvayettatphaladravaiḥ
ekaviṃśativārān vai śoṣyaṃ peṣyaṃ punaḥ punaḥ
tatpādāṃśaṃ mṛtaṃ lohaṃ madhvājyaśarkarānvitam
palaikaṃ bhakṣayennityaṃ sitākṣīraṃ pibedanu
dhātrīlohaprabhāvena ramayet kāminīśatam
punarnavā nāgabalā vājigandhā śatāvarī
gokṣuraṃ musalīkandaṃ mṛtaṃ sūtaṃ samaṃ samam
cūrṇaṃ madhvājyasaṃyuktaṃ niṣkaṃ bhuktvā pibetpayaḥ
taṇḍulaṃ vānarībījaṃ cūrṇayetsitayā samam
āloḍayedgavāṃ kṣīraistena pacyādapūpikām
tāṃ ghṛtairbhakṣayeccānu ramayetkāminīkulam
vānarībījacūrṇaṃ tu tvagvarjyaṃ māṣacūrṇakam
nālikerodakair bhāvyaṃ yāmānte peṣayettataḥ
viṃśatyaṃśena piṣṭasya mṛtamabhraṃ vimiśrayet
ghṛtaistadvaṭakaṃ paktvā madhvājyābhyāṃ tu bhakṣayet
kṣīraṃ sitāṃ cānupibedrāmāṇāṃ ramate śatam
vālukāsambhavaṃ matsyaṃ supakvaṃ bhakṣayedghṛtaiḥ
ṣaṇḍho'pi jāyate kāmī vīryastambhaḥ prajāyate
ūrṇanābhiṃ samaṃ kṣaudraiḥ piṣṭvā nābhiṃ pralepayet
mucyate baddhaṣaṇḍho'pi kṣīrairvahniṃ pibedanu
svayamagnirasaṃ cātra triniṣkaṃ bhakṣayetsadā
ghṛtāktā dalitā māṣāḥ kṣīreṇa saha pācitāḥ
sitājyasaṃyutā bhakṣyā vīryavṛddhikarā hy alam
kṣaṇe kṣaṇe bhajedrāmāṃ yathā pārāvato dhruvam
samyaṅmāritamabhrakaṃ kaṭuphalaṃ kuṣṭhāśvagandhāmṛtā methī mocaraso vidārimusalīgokaṇṭakekṣurakām
rambhākandaśatāvarī hy ajamodā māṣāstilā dhānyakaṃ yaṣṭī nāgabalā kacoramadanaṃ jātīphalaṃ saindhavam
bhārgīkarkaṭaśuṅgibhṛṅgatrikaṭu dvau jīrakau citrakaṃ cāturjātapunarnavāgajakaṇādrākṣāśaṇaṃ vāsakaḥ
śālmalyaṅghri phalatrikaṃ kapibhavaṃ bījaṃ samaṃ cūrṇayec cūrṇāṃśā vijayāsitādviguṇitā madhvājyamiśraṃtu tat
karṣārdhāṃ gulikāṃ vilehyamathavā kṛtvā sadā sevayet peyā kṣīrasitānu vīryakaraṇe stambhe'pyalaṃ kāminām
śyāmāvaśyakaraḥ samādhisukhadaḥ saṅge'ṅganādrāvakaḥ kṣīṇe puṣṭikaraḥ kṣayakṣayakaro nānāmayadhvaṃsakaḥ
kāsaśvāsamahātisāraśamano mandāgnisaṃdīpano hy arśāṃsi grahaṇīpramehanicayaśleṣmātisārapraṇut
nityānandakaver viśeṣakavitāvācāvilāsodbhavaṃ datte sarvaṃ mahāsthiradaśāṃ dhyānāvasāne bhṛśam
abhyāsena nihanti mṛtyupalitaṃ kāmeśvaro vatsarāt sarveṣāṃ hitakārako nigaditaḥ śrīnityanāthena vai vṛddhānāmapi kāmavardhanakaraḥ prauḍhāṅganāsaṃgame siddho'yaṃ dhanavastvamoghasukhado bhūpaiḥ sadā sevyatām
ityetaduktaṃ bahuvīryavardhanaṃ rātrau sadā kṣīrasitāsamanvitam
bhuktottaraṃ sevitamāśu kāmināṃ vidagdharāmākulavaśyakārakam
vīryaṃ sthiraṃ yonimukheṣu yeṣāṃ sthūlaṃ dṛḍhaṃ dīrghatamaṃ ca liṅgam
teṣāṃ pragalbhāḥ pramadāśca sarvā bhavanti tṛptāḥ surataprasaṅge
nāgavallīdaladrāvaiḥ saptāhaṃ śuddhapāradam
mardayettaptakhalve tu kṣālayetkāñjikaistataḥ
tatkṣiped viṣakandasya garbhe niṣkacatuṣṭayam
viṣeṇa tanmukhaṃ ruddhvā sthūlavārāhamāṃsake
piṇḍaṃ garbhe nirudhyātha mukhaṃ sūtreṇa sīvayet
saṃdhyākāle baliṃ dattvā kukkuṭaṃ madirāyutam
tataś cullyāṃ lohapātre taile dhattūrasambhave
taṃ viṃśatipale pacyātsapiṇḍaṃ mandavahninā
saṃdhyāmārabhya yatnena yāvatsūryodayaṃ tathā
haṭhājjāgaraṇaṃ kuryādanyathā tanna sidhyati
prātaruddhṛtya guṭikāṃ kṣīrabhāṇḍe vinikṣipet
tatkṣīraṃ śuṣyati kṣipram etatpratyayamadbhutam
dṛṣṭvā tāṃ dhārayedvaktre vīryastambhakarīṃ ratau
kṣīraṃ pītvā ramedrāmāḥ kāmākulakalānvitāḥ
mukhāddhastaṃ yadā prāptā tadā vīryaṃ patatyalam
brahmāṇḍaguṭikā nāma śoṣayantī mahodadhim
dagdhamaṅkollamūlaṃ tu karpūraṃ kuṅkumaṃ tathā
rocanā sahadevī ca samaṃ sarvaṃ prapeṣayet
viṣamuṣṭikatailena liptaliṅgo hy anena vai
naro nārīsahasraikaṃ gacchanvīryaṃ na muñcati
śvetārkatūlajāṃ vartiṃ kṛtvā sūkaramedasā
yāvajjvalati dīpo'yaṃ tāvadvīryaṃ sthiraṃ nṛṇām
indravāruṇikāmūlaṃ puṣye nagnaḥ samuddharet
tryūṣaṇaiśca gavāṃ kṣīraiḥ piṣṭvā kuryādvaṭīṃ dṛḍhām
chāyāśuṣkā sthitā vaktre vīryastambhakarī nṛṇām
varamaṅkolatailena nābhilepo'pi vīryadhṛk
raktāpāmārgāmūlaṃ tu somavāre'bhimantrayet
bhaume prāptaḥ samuddhṛtya bandhet kaṭyāṃ ca vīryadhṛk
caṭakānaṅkulītailaiḥ pādādhaḥ saṃpralepayet
na muñcati naro vīryaṃ śayyāṃ pādena na spṛśet
ḍuṇḍubho nāma yaḥ sarpaḥ kṛṣṇavarṇastamāharet
tasyāsthi dhārayetkaṭyāṃ naro vīryaṃ na muñcati
tanmukte muñcate vīryaṃ siddhayoga udāhṛtaḥ
sahadevīyamūlaṃ tu tatsamaṃ padmakesaram
piṣṭvā madhvājyasaṃyukto lepo nābhau tu vīryadhṛk
śvetasya kokilākṣasya bījaṃ mūlaṃ samāharet
piṣṭaṃ taṇḍulasambhūtaṃ badarīṇāṃ phalaṃ samam
jalaiḥ piṣṭvā vaṭī dhāryā vīryastambhakarī mukhe
nāgavallīpayaḥpiṣṭaṃ lajjāmūlaṃ pralepayet
tannābhau vīryadhṛk puṃsāṃ mūlaṃ vā tulasībhavam
mūlena śvetaguñjāyā vartiṃ kṛtvā pradīpayet
dīpaṃ sūkaratailena vīryastambhakaraṃ nṛṇām
bījamīśvaraliṅgyās tu sūtaṃ vṛścikakaṇṭakam
sarvaṃ pūgaphalasyāntaḥ kṣiptvā veṣṭyaṃ trilohakaiḥ
jihvopari sthite tasminnaro vīryaṃ na muñcati
śleṣmātasya kuraṇṭasya bījaṃ phañjyāḥ samāharet
ajākṣīreṇa taṃ piṣṭvā karṣaṃ bhuktvā tu vīryadhṛk
sūraṇaṃ tulasīmūlaṃ tāmbūlaiḥ saha bhakṣayet
na muñcati naro vīryaṃ karṣaikena pṛthakpṛthak
nakhāsthīni samādāya mārjārasya sitasya vai
śvetāparājitāmūlaṃ nīlīmūlaṃ śmaśānajam
sarvaṃ baddhvā kaṭau vīryaṃ cirakālaṃ na muñcati
bhūlatā sikthakaṃ tulyaṃ limpettailaiḥ kusumbhajaiḥ
pādau vīryadharo bhūyātpadbhyāṃ śayyāṃ na saṃspṛśet
navanītena vā lepyaṃ caṭakāṇḍaṃ ca pūrvavat
indravāruṇīmūlaṃ unmattājasya mūtrataḥ
bhāvayettena lepena naro vīryaṃ na muñcati
dāḍimasya tvacaścūrṇaṃ phalaṃ bhallātakākṣayoḥ
piṣṭvā tatkaṭutailena lepaḥ syātpūrvavatphalam
karpūraṃ ṭaṅkaṇaṃ sūtaṃ munipuṣparasaṃ madhu
mardayitvā limpettena liṅgaṃ yāvatsamantataḥ
jalaiḥ prakṣālayelliṅgaṃ bhajedrāmāṃ yathocitām
vīryaṃ stambhayate puṃsāṃ yāmamātraṃ na saṃśayaḥ
kṛṣṇadhattūratailena pāradaṃ gharṣayeddinam
trilohairveṣṭitaṃ baddhaṃ tatkaṭyāṃ vīryadhārakam
svarṇaṃ vyomasattvaṃ tāraṃ tāmraṃ ca rocanam
bījaṃ vai śarapuṅkhāyāḥ kṛṣṇadhattūrabījakam
sarvaṃ mardyaṃ vaṭakṣīraiḥ kuberākṣasya bījake
tatkṣiptvā dhārayedvaktre vīryastambhakaraṃ ciram
kṛkalāsasya pucchāgraṃ mudrikākāratāṃ kṛtam
ūrṇanābhasya jālena veṣṭayitvātha dhārayet
vāmahaste kaniṣṭhāyāṃ naro vīryaṃ na muñcati
sthalamīnaṃ samādāya śuṣkaṃ cūrṇena lepayet
ulliptaṃ rakṣayetkiṃcidvaktre dhāryaśca vīryadhṛk
paścimasamudrasya taṭe amaracaṇḍeśvaro nāma devatāyatanaṃ tasyāgre vālukāmadhye sthalamīnāstiṣṭhanti te ca vālukāmīnāḥ kathyante
śuddhasūte vinikṣipya svarṇaṃ vā nāgameva vā
aṣṭamāṃśena tatsarvaṃ mardayettaptakhalvake
śālmalyāścaiva pañcāṅgarasaṃ tatra vinikṣipet
śleṣmāntasya phalaṃ pakvaṃ kokilākṣasya bījakam
tilapiṇyākacūrṇaṃ tu dattvā tāvadvimardayet
jalaukā jāyate yāvattataḥ karpūraṭaṅkaṇam
kapikacchukaromāṇi vākucītailakaṃ paṭu
māgadhīṃ ca jalaiḥ piṣṭvā tatsarvaṃ taptakhalvake
kṣipetpūrvajalaukāṃ ca trisaptāhaṃ vimardayet
sā yojyā kāmakāle tu nārīṇāṃ yonigahvare
madadarpaharā tāsāṃ madavihvalakārakā
bālye ṣaḍaṅgulā yojyā yauvane sā navāṅgulā
dvādaśāṅgulikā yojyā pragalbhānāṃ jalaukikā
yo vā tāṃ dhārayenmūrdhni vīryaṃ tasya sthiraṃ bhavet
pāradādaṣṭamāṃśena suvarṇaṃ nāgameva vā
yojayettaptakhalve tu śālmalītvaṅnijadravaiḥ
munipattrarasairnīlīmūladrāvaiśca mardayet
śleṣmātakaphalaṃ pakvaṃ kokilākṣasya bījakam
majjā supakvā bilvasya kṣipettatraiva mardayet
jalaukā jāyate yāvattatastasmātsamuddharet
trisaptāhaṃ taptakhalve karpūrādyaiśca pūrvavat
mardayecca phalaṃ tadvajjāyate nātra saṃśayaḥ
rasādaṣṭamabhāgaṃ tu suvarṇaṃ nāgameva vā
yojyaṃ ca triphalā bhṛṅgī śuṇṭhī chāgapayo ghṛtam
kṣaudraṃ gomūtrakaṃ caiva sarvaṃ saptadināvadhi
mardayettadavacchinnaṃ jalaukā yāvatā bhavet
karpūrādyaiḥ punarmardyaṃ taptakhalve tu pūrvavat
pūrvavajjāyate siddhistadvadyoge na saṃśayaḥ
tridinaṃ mardayetkhalve sūtaṃ niṣkacatuṣṭayam
triphalāyāstu niryāsaṃ stokaṃ stokaṃ vinikṣipet
payaścaiva mahāśṛṅgyā dātavyaṃ mardanakṣamam
jalaukā mardanākhyeyaṃ jāyate sukhadā nṛṇām
rāmāṇāṃ madamattānāṃ drāvikāgnau ghṛtaṃ yathā
pūrvavatkramayogena vīryastambhakarī bhavet
pāradaṃ maricaṃ kuṣṭhaṃ tagaraṃ kaṇṭakārikā
aśvagandhātilakṣaudrasaindhavaśvetasarṣapāḥ
apāmārgo yavā māṣāḥ pippalī ca samaṃ jalaiḥ
piṣṭvā vimardayettena liṅgaṃ māsamaharniśam
vardhate hastamātraṃ tatsthaulyena musalopamam
varāhavasayā kṣaudrairliṅgaṃ māsaṃ vilepayet
atidīrghaṃ dṛḍhaṃ sthūlaṃ jāyate nātra saṃśayaḥ
aśvagandhā vacā kuṣṭhaṃ bṛhatī ca śatāvarī
pācayettilatailena mardayettena pūrvavat
liṅgaṃ sthūlaṃ dṛḍhaṃ dīrghaṃ māsamātrātprajāyate
jambūsūkarajaṃ tailaṃ mahārāṣṭrī ca ṭaṅkaṇam
madhunā saha lepo'yaṃ māsālliṅgasya vṛddhikṛt
miśritaṃ musalīcūrṇaṃ māhiṣairnavanītakaiḥ
tadbhāṇḍaṃ dhānyarāśau ca sthitaṃ saptadinairharet
tena pralepayelliṅgaṃ vardhate māsamātrataḥ
pippalī maricaṃ kṣīraṃ sitā tulyaṃ vimardayet
māsaikaṃ vṛddhikṛlliṅge nātra kāryā vicāraṇā
māhiṣaṃ goghṛtaṃ tulyaṃ saindhavaṃ ca samaṃ samam
anena lepayelliṅgaṃ sthūlaṃ syānmāsamātrataḥ
aśvagandhāpamārgau ca sārivākṣaphalaṃ tilāḥ
sarṣapendrayavaṃ tulyamajākṣīreṇa peṣayet
tena liṅgaṃ tu māsaikaṃ mardanādvṛddhimāpnuyāt
māṃsīmakṣaphalaṃ kuṣṭhamaśvagandhāṃ śatāvarīm
taile paktvā pralepo'yaṃ māsālliṅgasya vṛddhikṛt
rohītamatsyajaṃ pittaṃ jalaukā lāṅgalī samam
anena lepayelliṅgaṃ syānmāsānmusalopamam
niśā sitāśvagandhā ca pāradaṃ mardayetsamam
anena mardayelliṅgaṃ yonikarṇastanāṃstathā
vardhante māsamātreṇa nātra kāryā vicāraṇā
oṃ namo bhagavate uḍḍāmareśvarāya sara prasara 2 kuru ṭha ṭhaḥ
anena mantreṇa sarve vardhanayogāḥ saptābhimantritāḥ siddhā bhavanti
jāmbūmārjārayoḥ pittaṃ yavāgūmarditaṃ dihet
māsaikādvardhate liṅgaṃ stanau karṇau ca mardanāt
oṃ namo bhagavate uḍḍāmareśvarāya sara prasara prasara nikala nikala nikālaya nikālaya svāhā ṭhaḥ ṭhaḥ
gṛhagodhā śuno jihvā strījarāyuḥ samaṃ samam
piṣṭvā dhāryaṃ tāmrapātre saptāhāttaṃ punaḥ pacet
tilatailena tattailamardanādvardhate khalu
liṅgaṃ stanau ca karṇau ca hastau pādau na saṃśayaḥ
oṃ namo bhagavate uḍḍāmareśvarāya sara sara hili hili svāhā ṭhaḥ ṭhaḥ
atitarasukhasādhyair yogarājaiḥ prasiddhaiḥ satatasuratayogyaṃ stambhanaṃ vardhanaṃ ca
nipuṇarasikarāmārañjakaṃ mohakaṃ syād gaditamiha samastaṃ bhogināṃ saukhyahetuḥ
śrīśaile dehasiddhiḥ prabhavati sahasā vṛkṣamṛtkandatoyais tacchāstraṃ śambhunoktaṃ pragahanam akhilaṃ vīkṣitaṃ yattu sāram
vyāhṛtyānekayuktyā sakalasukhakaraṃ dṛṣṭasiddhaṃ tu yadyattadvakṣye sādhakānāmanubhavapathagaṃ bhuktaye muktaye ca
mallikārjunadevasya purato gajasaṃnibhā
śilā tiṣṭhati yā rātrau sravate gugguluṃ sadā
pālāśacāṭunā grāhyaṃ kṣipedalābupātrake
tadguggulusamaṃ gandhaṃ niṣkaikaṃ bhakṣayetsadā
māsānmṛtyujarāṃ hanti jīvedācandratārakam
tadgugguluṃ drute tāmre koṭibhāgena yojayet
tadbhavetkanakaṃ divyaṃ jāmbūnadasamaprabham
vāmato mallināthasya ghaṇṭāsiddheśvaraḥ sthitaḥ
taddvāre vidyate kuṇḍaṃ tatra ghaṇṭā vilambate
rātrau kṛṣṇacaturdaśyāṃ sopavāsais tribhirjanaiḥ
kartavyaṃ sādhanaṃ tatra nirvikalpairanidritaiḥ
ekastu snāpayeddevaṃ jalamekastu vāhayet
ekastu vādayedghaṇṭāmavicchinnaṃ niśāvadhi
tatastuṣṭo bhavecchambhuḥ khecaratvaṃ prayacchati
ghaṇṭāsiddheśvarasyaiva dakṣiṇe krośamātrake
nikhaneddṛśyate tatra mṛdgorocanasaṃnibhā
sitākṣīraiḥ pibetkarṣaṃ saptāhādamaro bhavet
candrodakaṃ prasiddhaṃ vai mallināthasya paścime
sthitaṃ vaiśākhamāse tu pūrṇamāsyāṃ susādhayet
sādhako nirvikalpena sthitvā tasya samīpataḥ
rātrau japaṃ prakurvāṇastattoyaṃ cārdharātrake
spraṣṭuṃ candro yadā gacchettadā kṣipraṃ karāñjalim
kṛtvā tiṣṭhedyadā yāti tajjalaṃ tatkṣaṇātpibet
vajrakāyo bhavedvīro jīvedācandratārakam
śrīśailapūrvadvāre tu devo'sti tripurāntakaḥ
devasyottaradigbhāge ciñcāvṛkṣaḥ samīpataḥ
vidyate tasya mūle tu bhairavo dṛśyate svayam
tasyāgre nikhanedbhūmiṃ puruṣasya pramāṇataḥ
dṛśyate taptakuṇḍaṃ tu nīlavarṇajalānvitam
ciñcāvṛkṣasya pattrāṇi samyagvastreṇa bandhayet
tasmin kuṇḍe vinikṣipya tāni mīnā bhavanti vai
saṃgṛhya tasya kāṣṭhena pacetteṣāṃ vivarjayet
kaṇṭakāni śiraḥ pucchaṃ śeṣaṃ bhakṣeta sādhakaḥ
kṣaṇaṃ mūrchā bhavettena prabuddho jāyate svayam
chidraṃ paśyati medinyāṃ jīvedvarṣāyutaṃ naraḥ
tripurāntakadevasya paścime gavyūtidvaye
maṇipalliriti grāmastasya paścimato giriḥ
tasya paścimadigbhāge kapāṭaṃ dṛśyate śubham
pūrvābhimukhaḥ praviśettato gacchecca dakṣiṇam
daśadhanvantaraṃ yāvaddṛśyante jvalanaprabhāḥ
āmrākārāḥ supāṣāṇā grāhyā vastreṇa bandhayet
raktavarṇaṃ bhavedvastraṃ kṣīramadhye kṣipettataḥ
tatkṣīraṃ jāyate raktaṃ tatkṣīraṃ sādhakaḥ pibet
saptāhādvajrakāyaḥ syājjīveccandrārkatārakam
tripurāntakadevasya uttare kokilābilam
vikhyātaṃ sarvalokeṣu kṛtvā vamanarecanam
sādhakaḥ praviśettatra daśadhanvantarāvadhi
pāṣāṇāḥ kokilākārāstiṣṭhanti tāṃs tu cāharet
teṣāṃ pṛṣṭhe tilāḥ kṣiptāḥ sphuṭantyeva hi tatkṣaṇāt
ityevaṃ pratyayaṃ dṛṣṭvā tāṃś ca ghṛṣṭvā parasparam
kṣīramadhye kṣipettān vai kṣīraṃ kṛṣṇaṃ prajāyate
ākaṇṭhāntaṃ pibettattu divyakāvyo bhavennaraḥ
valīpalitanirmukto jīvedbrahmadinatrayam
chidraṃ paśyati medinyāṃ vāyuvego mahābalaḥ
tripurāntakadevasya pūrvadigyojanāntare
devaḥ svargapurī nāma vidyate tatra vai khanet
devāgre bhūmikāṃ jānumātrāṃ tatra phalā iva
nirgacchanti tu pāṣāṇāḥ kharasparśā bhavanti vai
tripurāntakadevasya paścime yojanārdhake
vidyate hi biladvāraṃ tanmadhye dhanuṣāṃ trayam
gacchetkharjūravṛkṣo vai dṛśyate kṛṣṇavarṇakaḥ
tatphalānāṃ rasaṃ pītvā mūrchā saṃjāyate kṣaṇam
tataḥ saṃjāyate siddho jīveccandrārkatārakam
śrīśaile dakṣiṇe dvāre jāleśvarasureśvarau
devau prasiddhau vidyete nikhanettatra bhūmikām
pāṣāṇāḥ śrīphalākārā niryānti sparśabhedakāḥ
devo rāmeśvarastatra vidyate tasya saṃnidhau
rudrākṣākārapāṣāṇāḥ kharasparśā bhavanti te
jyotiḥsiddhavaṭe vṛkṣe ekapādena tiṣṭhati
āvartadevako nāma tatsamīpe tu paścime
vidyate parvatastatra pāṣāṇāstālakopamāḥ
ādāya tān dhamettīvraṃ divyaṃ bhavati kāñcanam
tatraiva dakṣiṇadvāre devaḥ syātkuṇḍaleśvaraḥ
tatsamīpe khanedbhūmiṃ jānumātrāṃ tato haret
pāṣāṇāḥ śrīphalākārā raktāśca sparśavedhakāḥ
puruṣeśvaradevasya kuṇḍamasti samīpataḥ
guñjā ca riṭhṭhakaś caiva dvau vṛkṣau tatra tiṣṭhataḥ
tayoḥ pattrāṇi saṃbhakṣya tatkṣaṇād amaro bhavet
tathā hastiśilā tatra tasyā dakṣiṇataḥ khanet
hastamātraṃ tataḥ paśyejjambūphalasamākṛtiḥ
śilā tatra samākhyātā sparśagrāhyā prayatnataḥ
nāmnā hastiśiraḥ khyātaṃ saiva hastiśilā bhavet
tasyā dakṣiṇadigbhāge yojanaikena tiṣṭhati
chāyāchattraṃ prasiddhaṃ tacchivarūpaṃ śivoditam
śatahastapramāṇaṃ tu tatkṣetraṃ parivartulam
yo 'sau gacchati tasyādho nāsau kenāpi dṛśyate
rudratulyo bhavetsiddhaḥ krīḍate bhuvanatraye
athavā sādhayeddūrātkhyātaṃ siddhyaṣṭakaṃ tu yat
kāntābhraṃ kāñcanaṃ sūtaṃ mardyaṃ kramaguṇottaram
tadgolaṃ veṣṭayel lohais tribhir yatnāt krameṇa vai
vastre baddhvā tu tadvastraṃ vaṃśāgre bandhayeddṛḍham
mantrayetkālīmantreṇa chāyāchattre niveśayet
tadvaṃśāgraṃ kṣaṇaikena jāyate guṭikā tu tām
sādhako dhārayedvaktre khecaratvapradāyikām
tālakaṃ kunaṭīṃ tadvadvaṃśe baddhvā niveśayet
tābhyāmañjitanetro yo nidhiṃ paśyati bhūgatam
vaṃśe baddhvā kṣipetkhaḍgaṃ pūrvamantreṇa mantritam
tatkhaḍgaṃ dhārayeddhaste trailokyavijayī bhavet
vastre gorocanaṃ baddhvā vaṃśasthaṃ tatra veśayet
tenaiva tilakaṃ kuryāddṛṣṭvā mohayate jagat
srotoñjanaṃ kajjalaṃ ca kṣiptvā tatraiva pūrvavat
tena cāñjitanetro yo devairapi na dṛśyate
pādukāṃ tena yogena kṣiptvā padbhyāṃ tu dhārayet
yatrecchā tatra tatraiva gantā bhavati tatkṣaṇāt
tadvadraktapaṭaṃ tatra kṣiptvā saṃveṣṭya sādhakaḥ
adṛśyo jāyate samyakpaṭe mukte tu dṛśyate
kāntābhraṃ kāñcanaṃ sūtaṃ kṛtvā golaṃ tu veśayet
vaṃśāgrasthaṃ mantrayuktaṃ sparśavedhī bhavettu tat
śrīśaile paścime dvāre nāmnā brahmeśvareśvaraḥ
talliṅgaṃ sparśamityāhurdurgā tatraiva tādṛśī
navamaṃ yattu sopānaṃ nadyāṃ tattādṛśaṃ sthitam
devasya tiṣṭhati dvāre mudgavarṇaṃ vilokayet
brahmeśvarasya nairṛtye saṃsthitaṃ tintiṇīvanam
tasmin vane sthitaṃ kuṇḍaṃ tatra tiṣṭhati caṇḍikā
ekapādena ciñcādhas tadvṛkṣāt pattramāharet
baddhvā vastre kṣipetkuṇḍe snānaṃ tatra samācaret
snānānte poṭalī grāhyā sarve matsyā bhavanti te
tatkāṣṭhaiḥ pācayettāni kaṇṭhaṃ pucchaṃ śirastyajet
bhāgaṃ devāya saṃkalpya dvitīyamatitherbhavet
tṛtīyaṃ sādhako bhuktvā kṣaṇaṃ bhavati mūrchitaḥ
tatkṣaṇājjāyate siddhaśchidrāṃ paśyati medinīm
ajarāmaratāṃ yāti na bādhyastridaśairapi
alampurottare bhāge grāmaḥ syādbhīmapādukaḥ
tasya grāmasya pārśve tu hastamātraṃ khanedbhuvam
pāṣāṇāḥ sarpavadvakrā grāhyāḥ sparśā bhavanti te
yogeśvarīti vikhyātā devatā yā tv alampure
devyā hy agre guhā ramyā tanmadhye nikhanedbhuvam
pāṣāṇā bhekasaṃkāśā grāhyā mārjāraviṣṭhayā
miśrīkṛtya kṣipedvaṅge tadvaṅgaṃ tāratāṃ vrajet
madhvājyasahitān bhakṣetpāṣāṇāṃstānvicakṣaṇaḥ
śrīśailasyottaradvāre maheśo nāma devatā
bhramarāmraḥ sthitastatra tasya pakvaphalāni vai
sphoṭayettatra niryānti bhramarā jīvasaṃyutāḥ
ityevaṃ pratyayaṃ jñātvā bhramarāṃstān parityajet
phalāni pācayetkṣīraiḥ pibetkṣīraṃ yatheṣṭakam
kiṃcinmūrchā bhavettena tato bodhe pibetpunaḥ
evaṃ kuryāttrisaptāhaṃ vajrakāyo bhavennaraḥ
valīpalitanirmukto jīvedācandratārakam
sarvavāṅmayavettā ca vāyuvegī bhavennaraḥ
tenaivāmraphalaikena varjitabhramareṇa ca
sahasrapalavaṅgaṃ tu drāvitaṃ stambhayeddhruvam
kṣepāttāramavāpnoti satyamīśvarabhāṣitam
tatphalaṃ chidritaṃ kṛtvā utpātya bhramaraṃ tataḥ
śuddhapāradakarṣaikaṃ tattulyaṃ kṛṣṇamabhrakam
kṣiptvā tasminmukhaṃ ruddhvā limpenmṛdgomayena ca
chāyāśuṣkaṃ tadāmrotthaiḥ kvāthairyāmaṃ vipācayet
svabhāvaśītalā grāhyā guṭikā phalamadhyagā
mukhasthā khecaraṃ datte adṛśyatvaṃ mahābalā
kvāthe vākpatitulyaḥ syājjīvedācandratārakam
tāraṃ tāmraṃ bhujaṃgaṃ vā koṭibhāgena vedhayet
kṛṣṇābhraṃ śuddhasūtaṃ ca pūrvavattatphale kṣipet
limpenmṛdgomayaistadvadāraṇyotpalakaiḥ puṭet
svabhāvaśītalaṃ grāhyaṃ tadrasaṃ madhusarpiṣā
guñjāmātraṃ sadā khādenmāsādbālo bhavennaraḥ
jīvedbrahmadinaṃ vīro navanāgabalānvitaḥ
vidyate lokavikhyātaḥ pūjyaḥ pañcopacārakaiḥ
oṃ huṃ phaṭkāramantreṇa nirvikalpena sādhakaiḥ
vīkṣya paścimadigbhāge hy antarikṣe ca tatkṣaṇāt
paśyeddivyavimānāni jāyate pratyayo mahān
tataḥ paścimadigbhāge gacchennadīṃ taretsudhīḥ
gahvaraṃ dṛśyate tatra praviśetpaścimamukham
yojanatritayaṃ gacchedekākī nirvikalpakaḥ
pañcayojanavistīrṇaṃ dṛśyate kadalīvanam
tasya madhye'tivistīrṇaṃ jalapūrṇaṃ sarovaram
siṃhāsanaṃ tu tanmadhye śuddhasphaṭikasaṃnibham
taṃ dṛṣṭvā daṇḍavadbhūmau nipatenmantramuccaret
oṃ hrīṃ vidyāvāgīśvarādhipataye hrīṃ oṃ svāhā
snānaṃ kṛtvā prayatnena lakṣamekaṃ japedanu
yatheṣṭaṃ bhojanaṃ kṛtvā kandamūlaphalādikam
tataḥ siṃhāsanasyordhvaṃ śuddhasphaṭikasaṃnibhaḥ
caturbhujastrinetraśca dṛśyate parameśvaraḥ
stotramantrairnamaskāraiḥ praṇipatya punaḥ punaḥ
varaṃ datte yatheṣṭaṃ vai sādhakasya na saṃśayaḥ
śatamāyatanaṃ tatra kūpānāṃ ca śataṃ nava
tāvatsaṃkhyāstathārāmā nandanākhyavanāni ca
tathā navaśataṃ vāpyo vidyante kadalīvane
biladvārāṇi tāvanti kalpavṛkṣāstathaiva ca
tatraiva maukalī nāma yakṣiṇī prakaṭā sthitā
sā vakti bhojanaṃ dehi yadīcchasi samīhitam
tatastasya pravaktavyaṃ dāsyāmi parameśvari
kṣīrānnaṃ vā phalāhāraṃ tadagre dāpayet sudhīḥ
sā vakti mama putro'yaṃ kṣaṇaṃ vakṣasi dhāraya
yadā na muñcase bhūmau tadā siddhyaṣṭakaṃ tava
dāsye'haṃ nātra saṃdeho bhojanānte'thavā punaḥ
tyakte karomi saṃhāraṃ tasmādyatnena rakṣaya
ityevaṃ sādhako vīraḥ kuryātsiddhimavāpnuyāt
gaccheduttaradigbhāge tatsaro yojanārdhakam
tatrāsti puṣpasampūrṇaṃ divyākhyaṃ nandanaṃ vanam
puṣpāṇāṃ ghrāṇamātreṇa kṣutpipāsā na vidyate
athavā bhakṣayettasmātphalamekaṃ yathācitam
tena bhakṣitamātreṇa vajrakāyo bhavennaraḥ
saro dakṣiṇadigbhāgaṃ gacchedyojanapādakam
tatra dāḍimasampūrṇaṃ dṛśyate nandanaṃ vanam
tatphalaṃ bhakṣayetsiddho jīvedyugasahasrakam
tatsaraḥpūrvadigbhāge gacchetkrośārdhamātrakam
tatra dhātrīphalaiḥ pūrṇaṃ śyāmalaṃ nandanaṃ vanam
phalāni bhakṣayettāni jīvetkalpaśatatrayam
tatsaraḥpaścimabhāge gacchedyojanamātrakam
tatra bilvaphalaiḥ pūrṇaṃ dṛśyate nandanaṃ vanam
tatphalaṃ bhakṣayedvīro jīveccandrārkatārakam
tannandanavane ramye liṅgaṃ syānnīlavarṇakam
praviśeduttaradvāre tatra nāgo mahābalaḥ
ugraḥ saptaphaṇākāro dṛśyate 'tibhayaṃkaraḥ
tasya kuryānnamaskāraṃ hruṃ hruṃ kuryātsamuddharet
tadāsau vadate vāṇīmadṛśyatvaṃ dadāmi te
gaccha tvaṃ paścimadvāre tatrāsti divyakanyakā
gacchettatra mahāvīraḥ sādhako mantramuccaran
hāraṃ dāsyati sā tuṣṭā na praveśaṃ prayacchati
taṃ hāraṃ dhārayetkaṇṭhe sākṣādvāgīśvaro bhavet
tatastu dakṣiṇaṃ dvāraṃ gacchettatra bhayaṃkaram
muktakeśaṃ vakranetraṃ gadāhastaṃ digambaram
nīlavarṇaṃ kṣetrapālaṃ dṛṣṭvā mantraṃ samuccaret
ha hā he he haṃ hruṃkāraṃ phaṭ huṃ svāhāntameva ca
anena mantrapāṭhena kṣetrapālaḥ prasīdati
dadāti khecarīṃ siddhiṃ na praveśaṃ kadācana
tatastu pūrvadigbhāge dvāraṃ tatra gaṇeśvaraḥ
dṛśyate pūjayettaṃ vai sādhakaḥ praviśettataḥ
dṛśyate divyacāpaṃ tu tathā liṅgaṃ manoharam
pūjayecchivamantreṇa rakāreṇaiva nānyathā
tatastatra japaṃ kuryādahorātramupoṣitaḥ
pratyakṣo jāyate rudro varaṃ datte yathepsitam
ityevamādayaḥ santi siddhayaḥ kadalīvane
akṣarairlikhitaṃ dvāre tatra padmāvatībilam
sarasaḥ pūrvadigbhāge yojanaikena tiṣṭhati
vamanaṃ recanaṃ kṛtvā praviśettatra sādhakaḥ
dhanvantaraṃ śataṃ yāvadgacchettatra mṛdaṅgam
dṛṣṭvā taṃ vādayedvīraḥ samyakpadmāvatī tataḥ
āgatya cāmṛtaṃ datte yatpānādamaro bhavet
tatastaṃ prārthayatyeva āgaccha mama mandiram
divyaṃ kanyāpañcaśataṃ parivāreṇa svīkuru
ahaṃ patnī bhaviṣyāmi yāvadbrahmā ca jīvati
tadante paramaṃ sthānaṃ gacchāmo nātra saṃśayaḥ
kadambeśvaradevastu āgneyyāṃ diśi vidyate
tasya pūrvataṭākāgre sthito vṛkṣaḥ kadambakaḥ
tasya pattrāṇi saṃgṛhya kaṭutailena lepayet
tadvṛkṣabījatailairvā tatkāṣṭhaiḥ pācayet sudhīḥ
matsyā bhavanti te sarve tāmrapātre vinikṣipet
kaṇṭhapucchaśirovarjaṃ madhvājyābhyāṃ tu bhakṣayet
tatkṣaṇājjāyate siddho rudratulyo mahābalaḥ
nadīsthāne ca yo vṛkṣo vidyate kuṇḍaleśvare
pūrvavatkramayogena siddhiḥ syānnātra saṃśayaḥ
kapoteśvaradevasyottare puṣpagiriḥ sthitaḥ
tasya kuryāt prayatnena trivāraṃ tu pradakṣiṇam
tataḥ śiraḥ samāruhya khecaratvaṃ labhennaraḥ
tatpūrvottaradigbhāge chelikādvārasthitam
uttarābhimukhaṃ tatra praviśeddhanuṣāṃ trayam
mūṣikākārapāṣāṇāstiṣṭhanti tān samāharet
takraiḥ piṣṭvā tadekaṃ tu pibenmūrchāmavāpnuyāt
kṣaṇāduttiṣṭhate siddho jīvedbrahmadinatrayam
sa eva sarvalohānāṃ sparśavedhakaro bhavet
ahorātroṣito bhūtvā devāgre siddhimāpnuyāt
kapoteśvaradevasya dakṣiṇe devatādvayam
tanmadhye kaṭimātraṃ tu khanedgorocanopamāḥ
pāṣāṇāstān samādāya madhvājyābhyāṃ prapeṣayet
tatpānājjāyate martyaḥ kalpāyur nātra saṃśayaḥ
kapoteśvaradevasya vāyavye hastamātrakam
khanetpārāvataprakhyāḥ pāṣāṇāḥ sparśabhedakāḥ
tiṣṭhanti grāhayedekaṃ devatārādhane kṛte
mallikārjunadevasya aiśānyāṃ bhṛgupātanam
vidyate tatsamīpasthaṃ kuṇḍaṃ tasmānmṛdāharet
pañcagavyena sammiśrāṃ khadirāṅgārakairdhamet
nīlotpalasamaṃ lohaṃ patatyevātha secayet
madhvājyābhyāṃ sutaptaṃ tatsaptavāraṃ punaḥ punaḥ
tadgolaṃ dhārayedvaktre viṣṇutulyo bhavennaraḥ
bhṛgupātāt pūrvabhāge krośodadhikapāṭake
tasyāgre acchatailākhyaḥ parvato nāma viśrutaḥ
tatpaścime biladvāraṃ tanmadhye dhanvapañcakam
gate tu dṛśyate kuṇḍaṃ raso lākṣārasaprabhaḥ
alābupātre saṃgṛhya koṭivedhī bhavettu saḥ
mallikārjunadevasya pūrvato lokaviśrutaḥ
prākāraścandraguptasya vidyate tatra mandiram
tasya pūrve sthitaścaityaścaityapūrve mahāśilā
mudgavarṇā ca sā khyātā sparśavedhakarā tu sā
gajastatraiva vikhyātastamāruhya samāhitaḥ
tasya pṛṣṭhāttṛṇaṃ grāhyaṃ tatsarvaṃ kanakaṃ bhavet
gajasya cottare pārśve jānumātraṃ khanedbhuvam
jambūphalasamākārāḥ santi te sparśavedhakāḥ
gajasyādhaḥ khanedvātha jānumātraṃ labhettataḥ
trikoṇaguṭikāṃ siddhāṃ lakṣavedhakarāṃ parām
śrīśailasya tu vāyavye tīrthaṃ devahradaḥ sthitam
tatra kuṇḍe mudgavarṇāḥ pāṣāṇāḥ sparśavedhakāḥ
tatra kūrmopamaṃ liṅgaṃ sparśavedhakaraṃ param
kṛttikāyāṃ supūrṇāyāṃ kṛtvā pūjāṃ samāharet
gavyūtidvayatastasmānnāmnā nīlavanaṃ smṛtam
tatra liṅgaṃ nīlavarṇaṃ jalaṃ caiva tu tādṛśam
aśvābhrakākasadṛśāḥ pāṣāṇāḥ sparśavedhakāḥ
santi devagṛhasyāntaḥ khanejjānvantarāddharet
śrīśailasya tu nairṛtye nāmnā guṇḍiprabhā sthitā
tasyāgrādgartamṛdgrāhyā pītavarṇā puṭairdahet
tasmānniḥsarate hema sphuradrūpaṃ na saṃśayaḥ
tatraiva bhramarāḥ syuśca pūrvavatphaladāyakāḥ
tathā tambīpure nāmni tīrthe ca vipule śubham
sadāphalaṃ tu vikhyātaṃ pūrvavatsādhayet sudhīḥ
mahānandeśvaraṃ nāma śrīśailasya tu nairṛte
tasya pūrvottare pārśve gacchedrājapathena tu
kālavarṇeśvaro nāma devastasyāgrakuṇḍakam
indragopakasaṃkāśas tanmadhye vidyate rasaḥ
taptāni saptalohāni tatsekātkāñcanaṃ bhavet
śrīśailasya tu īśāne devaḥ syātturaleśvaraḥ
tasyottare suvikhyāta umāparvata uttamaḥ
tasya mūrdhni triśūlābhā darbhāstiṣṭhanti śobhanāḥ
tasyādhaḥ kaṭimātraṃ tu khātvā nīlāṃ mṛdaṃ haret
tāṃ pacedakṣajaiḥ kāṣṭhairbhāgaṃ devāya kalpayet
atitheśca tathāgneśca bhāgaṃ bhāgaṃ prakalpayet
bhāgamātmani bhuñjīta jīvetkalpāyutaṃ naraḥ
tatra koṭīśvaraṃ khyātamileśvarasamīpataḥ
tasyāgre puṣpamātraṃ tu sparśavedhakaraṃ bhavet
acaleśaśca tatraiva sparśavedhakaraḥ paraḥ
dakṣiṇe leśasya yojanaikena vidyate
amareśvaradevākhyastatra svarṇaśilā śubhā
tasya pṛṣṭhe ca gomāṃsaṃ mahāmāṃsaṃ ca vā kṣipet
prajvālya badarīkāṣṭhaiḥ prātaḥ svarṇopamā tu sā
dṛśyate rajasā strīṇāṃ bhāvitaṃ vastrakhaṇḍakam
tacchilāloḍitaṃ kuryādrakṣedalābupātrake
tena saṃsparśamātreṇa lohaṃ bhavati hāṭakam
śrīśaile tatra tatraiva pāṣāṇāḥ piṇḍabhūsthitāḥ
taccūrṇaṃ triphalāsārdhaṃ karṣaikaṃ bhakṣayetsadā
māsārdhaṃ tu jarāṃ hanti jīvedācandratārakam
nairṛtye śailarājasya paṭāhakarṇa īśvaraḥ
tasya ceśānadigbhāge pañcaviṃśatidhanvake
dvihastamātrordhvaśilā tatra hastadvayaṃ khanet
śrāvasampuṭasaṃkāśān pāṣāṇāṃstriṃśadāharet
kṛtvā tānagnivarṇāṃśca siñcetkūṣmāṇḍajairdravaiḥ
tanmadhyānnavanītaṃ tu gṛhṇīyād devāya bhāgakam
atitherbhāgaikaṃ tu bhāgaikaṃ bhakṣayedbudhaḥ
mūrchā bhaveddivārātraṃ prabuddho jāyate naraḥ
jīvedvarṣāyutaṃ vīro valīpalitavarjitaḥ
tasya devasya sopānaṃ dvitīyaṃ sparśavedhakam
tasya devasya pārśve tu pāṣāṇāḥ śvetapītakāḥ
sarvasparśā na saṃdeha ekameva samāharet
tasya devasya pūrve tu kūpaḥ syānnātidūrataḥ
tanmadhye bhekasaṃkāśāḥ pāṣāṇāḥ sparśavedhāḥ
uttare tasya devasya vikhyāto liṅgaparvataḥ
tasya cottarapārśve tu nadī syātpūrvavāhinī
nadyāḥ paścimadigbhāge liṅgaṃ piṅgalavarṇakam
tatra śailodakaiḥ kuṇḍaṃ pūrṇaṃ syātkṣaṇavedhakam
maheśāddakṣiṇe bhāge caṇḍikā yojanadvaye
piṇḍādevīti vikhyātā tasyā vāyavyakoṇataḥ
kūpastiṣṭhati tanmadhye pāṣāṇā mudgavarṇakāḥ
tathā pathyānibhāścaiva sarve te sparśavedhakāḥ
sparśanādatra sarveṣāṃ vedhayuktir vidhīyate
sthūlaścetpeṣayecchlakṣṇaṃ tena mūṣāṃ tu kārayet
aṣṭalohāni tanmadhye samāvartyāni kārayet
tatsarvaṃ jāyate svarṇamevaṃ kuryādyathepsitam
sūkṣmaścedaṣṭalohānāṃ drutānāṃ yatra kutracit
taṃ sarvaṃ nikṣipenmadhye sarvaṃ tatkāñcanaṃ bhavet
mallikārjunavāyavye tīrthaṃ sarveśvaraṃ sthitam
tasya dakṣiṇadigbhāge jalamārge'rdhayojane
gate ḍāṅgarikaṃ tatra dṛśyate tasya mūrdhani
dhātrīphalāni kṛṣṇāni vidyante tāni bhakṣayet
yatheṣṭāni tu saptāhaṃ vajrakāyo bhavennaraḥ
valīpalitanirmukto jīvetkalpaśatatrayam
tasmācca dakṣiṇe bhāge kākalerīmahānavam
tatrāsti stambhakadalī praviśettatra sādhakaḥ
gacchetkrośārdhamātraṃ tu dṛśyate rasakuṇḍakam
gṛhītvālābupātre tu koṭivedhī bhavedrasaḥ
tasmin vane mayūraḥ syānnīlavarṇaśilāmayaḥ
mukhāgre tasya kuṇḍaṃ tu dvādaśāṅgulanīlakam
tanmadhye śuṣkavaṃśaṃ tu kṣiptvā syānnūtanaḥ kṣaṇāt
dine pattraṃ phalaṃ puṣpaṃ jāyate tasya nānyathā
tatra pāradaprasthaikaṃ kṣiptvā tāvajjalaṃ haret
kṣaudratulyaṃ pibettaṃ vai tatkṣaṇānmūrchito bhavet
muhūrtāllabdharājyaḥsyājjīvedyugasahasrakam
śailasyāgneyabhāge tu guṭikāsiddhakeśvaraḥ
vidyate tasya purataḥ pañcahastāṃ khanedbhuvam
pāṣāṇā badarākārāḥ santi khegatidāyakāḥ
ekameva samāhṛtya vaktre dhāryaḥ khagāmibhiḥ
śrīśaile sarvayogānām uktānāṃ vidhirucyate
mantranyāsaṃ purā kṛtvā paścāllakṣaṃ japedanu
aghoraṃ tena vai śīghraṃ tattatsiddhimavāpnuyāt
kṣetradevatāmāvāhayet
tatra svapne devatā pratyakṣībhūya varaṃ dadāti
evaṃ mantraparaiḥ suniścalatarair bhaktaiśca tatsādhakaiḥ śambhoḥ pūjanatatparaiḥ pratidinaṃ pūjāvidheḥ pālakaiḥ
kāryaṃ śrīgirisādhanaṃ japaparair āmnāyapāraṃgatair no cetkleśakaraṃ parākṛtamaho vyarthaṃ bhavenniścitam
yena sṛṣṭaṃ vidā cidātmasvamaruttejojalorvīgaṇāḥ satsaṃvicchivaśaktibhairavakalāḥ śrīkaṇṭhapañcānanaḥ
īśo rudramurāridhātṛvibudhāś candrārkatārāgaṇāḥ so 'yaṃ pātu carācaraṃ jagadidaṃ nirnāmanāmādhipaḥ
sūte sūtavaro varaṃ ca kanakaṃ śabdātparaṃ sparśanāddhūmādvidhyati tatkṣaṇād aghaharaṃ saṃkhyāṃ sakharvāṃśataḥ
saṃkhyām arbudakoṭilakṣamayutaṃ yuktyā sahasraṃ śataṃ datte khegatimakṣayaṃ śivapadaṃ tasmai parasmai namaḥ
natvā śrīpārvatīṃ devīṃ bhairavaṃ siddhasaṃtatim
rasaratnākaraṃ vakṣye dehe lohe śivaṃkaram
śivabījaḥ sūtarājaḥ pāradaśca rasendrakaḥ
etāni rasanāmāni tathānyāni śive yathā
datte śivapadaṃ siddhiṃ sādhakānāṃ mahottamām
śivabījaṃ tadākhyātaṃ sarvasiddhipradāyakam
yataḥ paraśivātsūtastena sūtaḥ sa coditaḥ
saṃsārasya paraṃ pāraṃ datte'sau pāradaḥ smṛtaḥ
rasībhavanti lohāni dehā api susevanāt
rasendras tena vikhyāto dravatvācca rasaḥ smṛtaḥ
rasaśāstreṣu sarveṣu śambhunā sūcitaṃ purā
raso rasāyanaṃ divyaṃ sūcanānnaiva budhyate
siddhaiḥ śivamukhāt prāptaṃ teṣāṃ siddhistu sādhanāt
sampradāyakramo yuktistaiḥ svaśāstreṣu gopitā
mayāpi tanmukhātprāptaṃ sādhitaṃ bahudhā tataḥ
rasaśāstrāṇi sarvāṇi samālokya yathākramam
sādhakānāṃ hitārthāya prakaṭīkriyate'dhunā
na krameṇa vinā śāstraṃ na śāstreṇa vinā kramaḥ
śāstraṃ kramayutaṃ jñātvā yaḥ karoti sa siddhibhāk
ācāryo jñānavāndakṣo rasaśāstraviśāradaḥ
mantrasiddho mahāvīro niścalaḥ śivavatsalaḥ
devībhaktaḥ sadā dhīro devatāyāgatatparaḥ
sarvāmnāyaviśeṣajñaḥ kuśalo rasakarmaṇi
evaṃ lakṣaṇasaṃyukto rasavidyāgurur bhavet
gurubhaktāḥ sadācārāḥ satyavanto dṛḍhavratāḥ
nirālasāḥ svadharmajñāḥ sadājñāparipālakāḥ
dambhamātsaryanirmuktāḥ kulācāreṣu dīkṣitāḥ
atyantasādhakāḥ śāntā mantrārādhanatatparāḥ
ityevaṃ lakṣaṇairyuktāḥ śiṣyāḥ syū rasasiddhaye
sahāyāḥ sodyamāḥ sarve yathā śiṣyāstato'dhikāḥ
kulīnāḥ svāmibhaktāśca kartavyā rasakarmaṇi
nāstikā ye durācārāścumbakā gurutalpagāḥ
vidyāṃ gṛhītumicchanti cauryeṇa ca balācchalāt
na teṣāṃ sidhyate kiṃcinmaṇimantrauṣadhādikam
kurvanti yadi mohena nāśayanti svakaṃ dhanam
iha loke sukhaṃ nāsti paraloke tathaiva ca
tasmād bhaktibalādeva saṃtuṣyati yathā guruḥ
tathā śiṣyeṇa sā grāhyā rasavidyātmasiddhaye
hastamastakayogena varaṃ labdhvā susādhayet
ātaṅkarahite deśe dharmarājye manorame
umāmaheśvaropete samṛddhe nagare śubhe
kartavyaṃ sādhanaṃ tatra rasarājasya dhīmatā
atyantopavane ramye caturdvāropaśobhite
tatra śālā prakartavyā suvistīrṇā manoramā
samyagvātāyanopetā divyacitrairvicitritā
tatsamīpe same dīrghe kartavyaṃ rasamaṇḍapam
atiguptaṃ suvistīrṇakapāṭārgalabhūṣitam
dhvajachattravitānāḍhyaṃ puṣpamālāvilambitam
bherīkākalaghaṇṭādiśṛṅginādavināditam
bhūḥ samā tatra kartavyā sudṛḍhā darpaṇopamā
tanmadhye vedikā ramyā kartavyā lakṣaṇānvitā
niṣkatrayaṃ hemapattraṃ rasendro navaniṣkakam
amlena mardayedyāmaṃ tena liṅgaṃ tu kārayet
dolāyantre sāranāle jambīrasthaṃ dinaṃ pacet
talliṅgaṃ pūjayettatra suśubhair upacārakaiḥ
liṅgakoṭisahasrasya yatphalaṃ samyagarcanāt
tatphalaṃ koṭiguṇitaṃ rasaliṅgārcanād bhavet
brahmahatyāsahasrāṇi gohatyāprayutānyapi
tatkṣaṇādvilayaṃ yānti rasaliṅgasya darśanāt
sparśanātprāpyate muktiriti satyaṃ śivoditam
vāṅmāyāṃ śrīmadghoreṇa mantrarājena vārcayet
aṣṭādaśabhujaṃ śubhraṃ pañcavaktraṃ trilocanam
pretārūḍhaṃ nīlakaṇṭhaṃ rasaliṅgaṃ vicintayet
tasyotsaṅge mahādevīm ekavaktrāṃ caturbhujām
akṣamālāṅkuśaṃ dakṣe vāme pāśābhayaṃ śubham
dadhantīṃ taptahemābhāṃ pītavastrāṃ vicintayet
vāṅmāyā śrī kāmarājaśaktir bījarasāṅkuśā
yai namo dvādaśaiteṣāṃ kāmavidyā rasāṅkuśā
anayā pūjayeddevīṃ gandhapuṣpākṣatādibhiḥ
nandibhṛṅgimahākālānpūjayet pūrvadikkramāt
pūjayennāmamantraistu praṇavādinamo'ntakaiḥ
evaṃ nityārcanaṃ tatra kartavyaṃ rasasiddhaye
rasadīkṣā śivenoktā dātavyā sādhakāya vai
yathoktena vidhānena guruṇā muditātmanā
sumuhūrte sunakṣatre candratārābalānvite
kalaśaṃ toyasampūrṇaṃ hemaratnaphalairyutam
sthāpayed rasaliṅgāgre divyavastreṇa veṣṭitam
gandhapuṣpākṣatadhūpadīpair naivedyato 'rcayet
pūjānte havanaṃ kuryādyonikuṇḍe sulakṣaṇe
tilājyaiḥ pāyasaiḥ puṣpairaṣṭādhikaśataiḥ pṛthak
aghoreṇa rasāṅkuśyā homānte śiṣyamāvahet
kākinīśaktisaṃyuktaṃ rasasiddhiparāyaṇam
yasyāḥ saṃkucitāḥ keśāḥ śyāmā yā padmalocanā
surūpā taruṇī citrā vistīrṇajaghanā śubhā
saṃkīrṇaradanā pīnastanabhāreṇa cānatā
cumbanāliṅganasparśakomalā mṛdubhāṣiṇī
aśvatthapattrasadṛśayonideśena śobhitā
kṛṣṇapakṣe puṣpavatī sā nārī kākinī smṛtā
rasabandhe prayoge ca uttamā rasasādhane
tadabhāve surūpā tu yā kācit taruṇāṅganā
tasyā deyaṃ trisaptāhaṃ gandhakaṃ ghṛtasaṃyutam
karṣaikaikaṃ prabhāte tu sā bhavetkākinīsamā
evaṃ śaktiyuto yo 'sau dīkṣayettaṃ gurūttamaḥ
susnātam abhiṣiñceta vimalaiḥ kalaśodakaiḥ
aghoramaṅkuśīṃ vidyāṃ dadyācchiṣyāya sadguruḥ
yathāśaktyātha śiṣyeṇa dātavyā gurudakṣiṇā
athājñayā gurormantraṃ lakṣaṃ lakṣaṃ pṛthagjapet
daśāṃśena hunet kuṇḍe trikoṇe hastamātrake
kamalaṃ caturasraṃ ca caturdvāraiḥ suśobhitam
jātipuṣpaṃ trimadhvaktaṃ pūrṇānte kanyakārcanam
kṛtvātha praviśecchālāṃ śubhāṃ liptāṃ suvedikām
ṣaṭkoṇaṃ maṇḍalaṃ tatra sindūreṇa dvihastakam
vedikāyāṃ likhetsamyak tadbahiścāṣṭapattrakam
kamalaṃ caturasraṃ ca caturdvāreṣu śobhitam
karṇikāyāṃ nyasetkhalvaṃ lohajaṃ svarṇarekhitam
tanmadhye rasarājaṃ tu palānāṃ śatamātrakam
pañcāśatpañcaviṃśaṃ vā pūjayed rasaliṅgavat
vajravaikrāntavajrābhrakāntapāṣāṇaṭaṅkaṇam
bhūnāgaṃ śaktayaścaitāḥ ṣaṭsu pattreṣu pūjayet
gandhatālakakāsīsaśilākaṅkuṣṭhabhūkhagam
rājāvarto gairikaṃ ca khyātā uparasā amī
pūjyā aṣṭadaleṣvete pūrvādīśāntagāḥ kramāt
rasakaṃ vimalā tāpyaṃ capalā tutthamañjanam
hiṅgulaṃ sasyakaṃ caiva khyātā ete mahārasāḥ
pūrvādīśānaparyantaṃ pattrāgreṣu prapūjayet
pūrvadvāre svarṇaraupye dakṣiṇe tāmrasīsake
paścime vaṅgakāntau ca uttare tīkṣṇamuṇḍake
sarvametamaghoreṇa pūjayed aṅkuśānvitam
viḍakāñjikayantrāṇi kṣāramṛllavaṇāni ca
koṣṭhī mūṣā vaṅkanālī tuṣāṅgāravanopalāḥ
bhastrikā daṃśakān ekā śilā khalvo'pyudūkhalam
svarṇakāropakaraṇaṃ samastatulanāni ca
mṛtkāṣṭhatāmralohādyapātrāṇi vividhāni ca
divyauṣadhāni vargāśca rañjakaṃ snehanāni ca
etāni dvārabāhye tu mūlamantreṇa pūjayet
vāṅmāyāṃ heṃ tataḥ kṣmeṃ ca kṣmaśca pañcākṣaro manuḥ
anena mūlamantreṇa bhairavaṃ tatra pūjayet
sarveṣāṃ rasasiddhānāṃ nāmāni kīrtayettadā
vyālācāryaścandrasenaḥ subuddhirnaravāhanaḥ
nāgārjuno ratnaghoṣaḥ surānando yaśodharaḥ
indradyumnaśca māṇḍavyaścarpaṭiḥ śūrasenakaḥ
vāḍabo nāgabuddhiśca khaṇḍaḥ kāpāliko haraḥ
kāmalī tāttvikaḥ śambhurloko lampaṭaśāradau
bāṇāsuro muniśreṣṭho govindaḥ kapilo baliḥ
ete sarve tu bhūpendrā rasasiddhā mahābalāḥ
caranti sarvalokeṣu nirjarāmaraṇāḥ sadā
saptaviṃśatisaṃkhyākā rasasiddhipradāyakāḥ
vandyāḥ pūjyāḥ prayatnena tataḥ kuryādrasāyanam
harṣayed dvijadevāṃśca tarpayediṣṭadevatām
kumārīyoginīyogimunimāyikasādhakān
tarpayetpūjayed bhaktyā nijaśaktyanusārataḥ
ityevaṃ sarvasambhārayuktaṃ kuryādrasotsavam
sarvavighnapraśāntyarthaṃ sarvepsitaphalapradam
anyathā cedvimūḍhātmā mantradīkṣākramaṃ vinā
kartumicchati sūtasya sādhanaṃ guruvarjitaḥ
nāsau siddhimavāpnoti yatnakoṭiśatairapi
tasmāt sarvaprayatnena śāstroktāṃ kārayet kriyām
samyaksādhanasodyamā guruyutā rājājñayālaṃkṛtā nānākarmaṇi kovidā rasaparāstvāḍhyā janaiścārthitāḥ
mātrāyantrasupākakarmakuśalāḥ sarvauṣadhīkovidāsteṣāṃ sidhyati nānyathā vidhibalāt śrī pāradaḥ pāradaḥ
bhaktyā śāstravicāraṇādanudinaṃ pūjāvidheḥ pālanāt svātmānandanimajjanāt parahitāt kāryakriyāgopanāt
nityaṃ sadgurusevanād anubhavāt sūtasya sadbhāvanād dāsyante nijaraśmayo varabalāt satsampradāyātsphuṭam
rasādilohaparyantaṃ śodhane māraṇe hitam
bhāvanāyāṃ kvacic caiva nānāvargo nigadyate
aṅge nokte bhavenmūlaṃ dravaḥ sarvāṅgato bhavet
amātrāyāṃ samā mātrā vijñeyā rasakarmaṇi
tilāpāmārgakadalīcitrakārdrakamūlakam
śigrumokṣapalāśaṃ ca sarvamantaḥpuṭe dahet
samāloḍya jalairvastrairbaddhvā grāhyamadhojalam
śodhayet pācayedagnau mṛdbhāṇḍena tu tajjalam
grāhyaṃ kṣārāvaśeṣaṃ tad vṛkṣakṣāramidaṃ smṛtam
cunnaṃ kūrpaṃ śaṅkhaśuktivarāṭaiḥ śuklavargakaḥ
kapotacāṣagṛdhrāṇāṃ śikhikukkuṭayośca viṭ
cāṅgerī caṇakāmlaṃ tu mātuluṅgāmlavetasam
ciñcānāraṅgajambīramamlavarga iti smṛtaḥ
sāmudraṃ saindhavaṃ kācaṃ cullikā ca suvarcalam
cūlikānavasāraḥ syād etallavaṇapañcakam
sajjīkṣāraṃ yavakṣāraṃ ṭaṅkaṇaṃ ca tṛtīyakam
kṣāratrayamidaṃ khyātam ajāśvamahiṣīgavām
nārīmeṣīkharoṣṭrāṇāṃ mūtravargo gajasya ca
madhvājyaṭaṅkaṇaṃ guñjā guḍaḥ syān mitrapañcakam
narāśvaśikhigomatsyapittāni pittavargake
matsyāhinarameṣīṇāṃ śikhināṃ ca vasā matā
mañjiṣṭhā kuṅkumaṃ lākṣā dāḍimaṃ raktacandanam
bandhūkaṃ karavīraṃ ca raktavargo hyayaṃ bhavet
kusumbhaṃ kiṃśukaṃ rātriḥ pataṃgaṃ madayantikā
pītavargo hyayaṃ khyāto divyauṣadhigaṇaṃ śṛṇu
ajakarṇī śaṅkhapuṣpī rudantī kākatuṇḍikā
haṃsapādī vyāghranakhī cāṇḍālī kṣīrakandakaḥ
vandhyākarkoṭakī rambhā gojihvā kokilākṣakaḥ
śākavṛkṣo hemavallī pātālagaruḍī śamī
kaṭutumbī vajralatā sūraṇaṃ vanasūraṇam
meṣaśṛṅgī cakramardo jalakumbhī śatāvarī
guñjā kośātakī nīlī ākhukarṇī triparṇikā
kukkuṭī kṛṣṇatulasī puṅkhā śvetāparājitā
garuḍī lāṅgalī brāhmī cāṅgerī padmacāriṇī
gṛhītvātha śubhaṃ vajraṃ vyāghrīkandodare kṣipet
mahiṣīviṣṭhayā liptvā tulāgnau ca puṭe pacet
ahorātrātsamuddhṛtya hayamūtrairniṣecayet
vyāghrīkande punaḥ kṣiptvā vajrakaṃdodare kṣipet
hayamūtrair niṣiñcyācca puṭetsiñcyācca pūrvavat
evaṃ saptadinaiḥ śuddhaṃ vajraṃ syānnātra saṃśayaḥ
kulatthakodravakvāthahayamūtrasnuhīpayaḥ
kṣiptvā bhāṇḍe kṣipettasmin vyāghrīkandagataṃ pavim
dolāyaṃtre divārātrau samuddhṛtya punaḥ kṣipet
vyāghrīkandaṃ mahākande kṣiptvā gajapuṭe pacet
tatpakvaṃ kāñcanīdrāvaiḥ secayecchuddhimāpnuyāt
ākhukarṇī meghanādaḥ priyaṅgurmeṣaśṛṅgikā
amlavetasanirguṇḍīkulatthakodravāḥ śamī
muniśca hayamūtreṇa kaṣāyaṃ kārayecchubham
jambīre sūraṇe vātha kṣiptvā vajraṃ dinaṃ pacet
pūrvakvāthena dolāyāṃ śuddhimāpnoti nānyathā
śuddhaṃ vajraṃ matkuṇānāṃ raktairliptvā dhamettu tat
agnivarṇaṃ kṣipenmūtre gardabhotthe punaḥ punaḥ
lepitaṃ dhāmitaṃ tadvadevaṃ kuryāt trisaptadhā
tālakaṃ matkuṇaiḥ piṣṭvā gole tasminkṣipettu tat
ruddhvā mūṣāṃ dhamed dārḍhyāt hayamūtre vinikṣipet
samuddhṛtya punastadvat saptavārānmṛto bhavet
meṣaśṛṃgī bhujagāsthi kūrmapṛṣṭhaṃ śilājatu
gandhakaṃ kāntapāṣāṇaṃ munipuṣpaṃ satālakam
trikṣāraṃ paṃcalavaṇaṃ meṣaśṛṅgīndravāruṇī
vajravallī mūṣakarṇī badarīkuḍmalāni ca
mūṣakasya malaṃ stanyaṃ snuhyarkakṣīramatkuṇāḥ
pañcāṅgāṃ śarapuṅkhāṃ ca hastinīraṃ nṛchāgayoḥ
peṭārībījaṃ strīpuṣpaṃ pārāvatamalaṃ śilām
puṣpāṇi caiva vākucyāḥ pañcāṅgaṃ nimbakasya ca
dhātrīvṛkṣasya pañcāṅgaṃ gorambhā cājamūtrakam
haṃsapādī vajrakandaṃ bṛhatīphalasūraṇe
gojihvā karkaṭaṃ māṃsaṃ mūtravargaṃ ca miśrayet
etatsamastaṃ vyastaṃ vā yathālābhaṃ supiṇḍitam
tatpiṇḍe nikṣipedvajramandhamūṣāgataṃ puṭet
kulatthaṃ kodravaṃ piṣṭvā hayamūtrairviloḍayet
tanmadhye secayettaptāṃ mūṣāṃ puṭavinirgatām
evaṃ punaḥ punaḥ kuryādekaviṃśativārakam
ādāya pūrvajaṃ vajratāle matkuṇapeṣite
golake nikṣipedruddhvā mūṣāṃ tīvrānale dhamet
ityevaṃ saptadhā dhāmyaṃ hayamūtrair niṣecayet
anena kramayogena mṛtaṃ bhavati niścitam
taṃ mṛtaṃ cūrṇayetkhalve siddhayoga udāhṛtaḥ
bhrāmakasya mukhaṃ tāpyaṃ peṭārībījaṭaṅkaṇe
kṣāraṃ cottaravāruṇyā gandhakaṃ tālakaṃ śamī
bhūdharasthaṃ puṭaikena samuddhṛtya vimardayet
pūrvavatpūrvajairdrāvaistadvad ruddhvā ca pācayet
punarmardyaṃ punaḥ pācyaṃ daśavāraṃ ca pūrvavat
pātayetpātanāyaṃtre samyak śuddho bhavedrasaḥ
rasasya daśamāṃśaṃ tu gandhaṃ dattvā vimardayet
jambīrotthairdravairyāmaṃ pātyaṃ pātanayantrake
punarmardyaṃ punaḥ pātyaṃ saptavāraṃ viśuddhaye
athavā pāradaṃ mardyaṃ taptakhalve dināvadhi
kumārīrajanīcunnaiḥ pātyaṃ pātanayantrake
kanyāgnitriphalābhiśca punarmardyaṃ ca pātayet
punarmardyaṃ punaḥ pātyaṃ saptavāraṃ viśuddhaye
ityevaṃ saptadhā kuryāt samyak śuddho bhavedrasaḥ
yuktaṃ sarvasya sūtasya taptakhalve vimardanam
śodhane cāraṇe caiva jāraṇe ca viśeṣataḥ
mūrchane māraṇe caiva bandhane ca praśasyate
ajāśakṛttuṣāgniṃ ca bhūgarte tritayaṃ kṣipet
tasyopari sthitaṃ khalvaṃ taptakhalvamidaṃ bhavet
khalvaṃ lohamayaṃ śastaṃ mardakaṃ caiva lohajam
tadabhāve śilotthaṃ vā yogyaṃ khalvaṃ ca mardakam
athavā hiṃgulāt sūtaṃ grāhayettannigadyate
gomūtrair māhiṣair mūtraistilatailasurāmlakaiḥ
saptāhaṃ hiṃgulaṃ pācyaṃ lohapātre kramāgninā
cālayellohadaṇḍena drāvaṃ dattvā punaḥ punaḥ
sadravaṃ taṃ samādāya śikhipittena bhāvayet
dinānte pātanāyantre pātayeccaṇḍavahninā
saptakañcukanirmuktaḥ khyāto'yaṃ śuddhasūtakaḥ
kanyābhistriphalābhiśca punarmardyaṃ ca pātayet
ityevaṃ saptadhā kuryāt samyak śuddho bhaved rasaḥ
dinaikaṃ hiṅgulaṃ khalve mardyamamlena kenacit
pātayet pātanāyaṃtre dinānte tatsamuddharet
vinā karmāṣṭakenaiva sūto'yaṃ sarvakāryakṛt
sarvasiddhamatametadīritaṃ sūtaśuddhikaramadbhutaṃ param
alpakarmavidhibhūrisiddhidaṃ dehalohakaraṇe hi śasyate
ṣaṭkāṣṭakaṃ hyaṣṭakamaṣṭakaṃ ca śodhyaṃ vimardyaṃ ca yathoditaṃ tat
vajrādilohāntakamuktapūrvaṃ tadvakṣyate sūtavarasya siddhyai
śvetā raktāḥ pītakṛṣṇā dvijādyā vajrajātayaḥ
puṃstrīnapuṃsakāś ceti lakṣaṇena tu lakṣayet
vṛttāḥ phalakasampūrṇās tejasvanto bṛhattarāḥ
puruṣāste samākhyātā rekhābinduvivarjitāḥ
rekhābindusamāyuktāḥ ṣaḍasrāstāḥ striyaḥ smṛtāḥ
trikoṇaṃ pattradehaṃ yaddīrghaṃ yatsyānnapuṃsakam
sarveṣāṃ puruṣāḥ śreṣṭhā vedhakā rasabandhakāḥ
strīvajrā dehasiddhyarthaṃ krāmakaṃ syānnapuṃsakam
ajāmārī kākamācī devadālīndravāruṇī
kākajaṅghā śikhiśikhā sarpākṣī nāgavallikā
mīnākṣī kṛṣṇadhattūro balā nāgavallī jayā
muṇḍī mahābalā pūgī trividhaṃ citrakaṃ niśā
mūrvā kāñcānanaṃ kanyā peṭārī sūryavartakaḥ
viṣṇukrāntā kāravallī vākucī sinduvārikā
svarṇapuṣpī khaṇḍajārī mañjiṣṭhā pīlukaṃ vacā
snuhī raktasnuhī bilvaṃ kārpāsaḥ kaṃguṇī ghanā
palāśāṅkolavijayā meghanādārkasarṣapāḥ
brahmadaṇḍī mahārāṣṭrī śvetā raktā punarnavā
udumbarasomalatā kumbhī puṣkaramūlakam
tilaparṇī kṛṣṇajīrā vṛścikālī ca kālikā
karavīro'gnidamanī bṛhatī bhūmipāṭalī
yavaciñcī candralatā markaṭī vanarājakam
badarī lajjarī lākṣā caṇā vartulapatrakā
apāmārgo bhūkadambo viṣamuṣṭyekavīrakaḥ
gorambhā kadalī jātī musalī sahadevikā
eraṇḍaḥ saindhavaṃ pathyā śuṃṭhī maṇḍūkaparṇikā
marūvako hiṃgu vālo lakṣmaṇā hastimūlikā
kṣīravṛkṣāśca ye sarve tathā nānāvidhaṃ viṣam
divyauṣadhigaṇaḥ khyāto rasarājasya sādhane
vyastaṃ vātha samastaṃ vā yathālābhaṃ niyojayet
tīvragandharasasparśairvividhaistu vanodbhavaiḥ
mardanātsvedanātsūto mriyate badhyate'pi ca
raktaśṛṅgī kālakūṭaṃ hāridraṃ saktūkaṃ tathā
maustikaṃ viṣavargaḥ syāt mūṣākaraṇamucyate
tuṣaṃ vastraṃ samaṃ dagdhaṃ tatpādāṃśā ca mṛttikā
kūpīpāṣāṇapādaṃ ca vajravallyā dravairdinam
mardayet kārayenmūṣāṃ vajrākhyāṃ rasabandhakām
valmīkamṛttikāṅgārāḥ purāṇaṃ lohakiṭṭakam
śvetapāṣāṇakaṃ caitat sarvaṃ cūrṇyaṃ samaṃ samam
sarvatulyaṃ tuṣaṃ dagdhaṃ sarvaṃ toyaiśca mardayet
mūṣāsaṃpuṭakaṃ kuryāt sandhiṃ lipyācca tena vai
sarvakāryakarā eṣā vajramūṣā mahābalā
gārā dagdhāstuṣā dagdhā dagdhā valmīkamṛttikā
gajāśvānāṃ malaṃ dagdhaṃ yāvattat kṛṣṇatāṃ gatam
pāṣāṇabhedīpatrāṇi kṛṣṇā mṛc ca samaṃ samam
vajravallyā dravairmardyaṃ dinaṃ vā śoṣayed dṛḍham
tena koṣṭhaṃ vaṅkanālaṃ vajramūṣāṃ ca kārayet
vartulā gostanākārā vajramūṣā prakīrtitā
mūrchane māraṇe bandhe dvaṃdvamelāpake hitā
saiva chidrānvitā madhyagambhīrā sāraṇocitā
prakaṭā śarāvakākārā bījanirvāpaṇe hitā
sūtaṃ dhānyābhrakaṃ tulyaṃ dinaṃ punarnavādravaiḥ
marditaṃ taptakhalve tu vajramūṣāndhitaṃ pacet
ciñcābījaṃ meṣaśṛṃgī strīpuṣpaṃ cāmlavetasam
pañcāṅgaṃ śarapuṅkhāyāḥ śaśadantāḥ śilājatu
etatsamastaṃ vyastaṃ vā yathālābhaṃ sucūrṇayet
snuhyarkonmattavāruṇyāḥ kṣīraiḥ stanyairvimardayet
tadgolake kṣipedvajraṃ ruddhvā mūṣāṃ dhamed dṛḍham
guḍūcīṃ saindhavaṃ hiṃgu samustottaravāruṇīm
kvāthaiḥ kaulatthakaiḥ piṣṭvā tasmindrāve niṣecayet
tadvajraṃ pūrvavadgole kṣiptvā ruddhvā dhamettathā
secanāntaṃ punaḥ kuryādekaviṃśativārakam
tālamatkuṇayogena saptavāraṃ punardhamet
secayedaśvamūtreṇa tadvajraṃ mriyate dhruvam
trivarṣarūḍhakārpāsamūlamādāya peṣayet
trivarṣanāgavallyā vā nijadrāvaiḥ prapeṣayet
tadgolake kṣipedvajraṃ ruddhvā gajapuṭe pacet
evaṃ saptapuṭaiḥ pakva ekaikena mṛto bhavet
tālakāsīsasaurāṣṭrayor hyapāmārgasya bhasma ca
piṣṭvā kaulatthakaiḥ kvāthaistasminvajraṃ sutāpitam
kṣiptvā trisaptavārāṇi mriyate nātra saṃśayaḥ
vaikrāntabhasmanā sārdhaṃ peṣayedamlavetasam
tadgolake kṣipedvajramandhamūṣāgataṃ dhamet
secayedaśvamūtreṇa pūrvagole punaḥ kṣipet
ruddhvā dhmātaṃ punaḥ secyamevaṃ kuryāttrisaptakam
mriyate nātra sandehaḥ sarvakarmasu yojayet
uttarāvāruṇīkṣīraiḥ kāntapāṣāṇajaṃ mukham
kṣaṇaṃ piṣṭvā tu tadgole vajraṃ kṣiptvā pacedanu
nṛtaile gandhataile vā mriyate nātra saṃśayaḥ
bhūnāgaṃ gandhakaṃ vātha nārīstanyena peṣayet
tadgolasya pacedvajraṃ pūrvataile mṛtaṃ bhavet
snuhīkṣīreṇa vimalāṃ piṣṭvā tadgolake kṣipet
vajraṃ nirudhya mūṣāṃ tāṃ śuṣkāṃ tīvrāgninā dhamet
taptamaśvasya mūtre tu kṣiptvā vajraṃ samāharet
ityevaṃ saptadhā kāryaṃ tatastālakamatkuṇāḥ
kṛtvā golaṃ kṣipettasminvajramūṣāṃ nirudhya ca
dhāmitaṃ pūrvavatsecyaṃ saptavārairmṛtaṃ bhavet
vajraṃ matkuṇarakteṣu kṣiptvā liptvātape kṣipet
śuṣkaṃ lepyaṃ punaḥ śoṣyaṃ yāvat saptadināvadhi
viṣṇukrāntāpeṭakāryor dravaiḥ siñcet punaḥ punaḥ
taptaṃ taptaṃ tu tadvajraṃ śatavārānmṛtaṃ bhavet
gandhakaṃ cūrṇitaṃ bhāvyaṃ strīpuṣpeṇa tu saptadhā
punaḥ strīrajasāloḍya tasminvajraṃ sutāpitam
secayettāpayedevaṃ mṛtaṃ syāttu trisaptadhā
mātuluṅgagataṃ vajraṃ ruddhvā bāhye mṛdā lipet
pacet puṭe samuddhṛtya tadvacchatapuṭaiḥ pacet
nāgavallyā dravair liptaṃ tatpatreṇaiva veṣṭitam
jānumadhyasthitaṃ yāmaṃ tadvajraṃ mṛdutāṃ vrajet
mātṛvāhakajīvasya madhye vajraṃ vinikṣipet
jambīrodaragaṃ vātha dolāyantre dinaṃ pacet
kulatthakodravakvāthais traiphale vā kaṣāyake
ahorātrāt samuddhṛtya jambīre tu punaḥ kṣipet
mātṛvāhakajīve vā kṣiptvā paktvā ca pūrvavat
punaḥ kṣepyaṃ punaḥ pācyaṃ tridinānte samuddharet
badarīvaṭanimbānām aṅkurāṇi samāharet
piṣṭvā tadgolake vajraṃ pūrvapakvaṃ vinikṣipet
aśvatthapatrakair veṣṭyaṃ tadgolaṃ jānumadhyagam
dinaṃ vā dhārayet kakṣe mṛdurbhavati niścitam
pāradaṃ tīkṣṇacūrṇaṃ ca dinamamlena mardayet
tadgole nikṣipedvajraṃ sūtreṇāveṣṭayedbahiḥ
nāgavallīdravaiścaiva veṣṭitaṃ dhānyarāśigam
māsānte tatsamuddhṛtya nāgavallyā dravairlipet
taddalairveṣṭitaṃ jānumadhyasthaṃ mṛdutāṃ vrajet
kāntapāṣāṇavajraṃ vā cūrṇaṃ vā kāntalohajam
sasūtam amlayogena dinamekaṃ vimardayet
tadgole nikṣipedvajraṃ nimbakārpāsakolajaiḥ
patraiḥ piṣṭaistu saṃveṣṭya nāgavallīdalaistataḥ
veṣṭyaṃ tajjānumadhyasthaṃ dinānte mṛdutāṃ vrajet
eraṇḍavṛkṣamadhye tu tatphale vā kṣipetpavim
māsamātrātsamuddhṛtya jānumadhye tu pūrvavat
komalaṃ jāyate vajraṃ dinānte nātra saṃśayaḥ
vajraṃ tittiramāṃsena veṣṭayennikṣipenmukhe
atisthūlasya bhekasya mukhaṃ sūtreṇa veṣṭayet
nikhaneddhastamātrāyāṃ bhūmau māsātsamuddharet
maṇḍūkasaṃpuṭe ruddhvā samyaggajapuṭe pacet
tadvajraṃ pūrvagolasthaṃ jānumadhye gataṃ dinam
bhavedvajraudanaṃ sākṣānmāryaṃ paścācca yojayet
sarvavajraudanānāṃ tu māraṇaṃ pūrvavadbhavet
trikṣāraiḥ pañcalavaṇair vasāmūtrāmlakodravaiḥ
matsyapittaistailaghṛtaiḥ kulatthaiḥ kāñjikānvitaiḥ
saptāhaṃ dolakāyantre vyāghrīkandagataṃ pacet
saptavarṇaṃ tu vaikrāntaṃ śuddhimāyāti niścitam
jambīrāṇāṃ drave magnamātape dhārayeddinam
śudhyanti ṭaṅkaṇaṃ śaṃkho varāṭāñjanagairikam
kāsīsaṃ bhūkhagaṃ caiva śuddhaṃ yogeṣu yojayet
yāmaikaṃ gandhakaṃ mardyaṃ dravair nimbājagandhayoḥ
śṛṅgīdhattūrayorvātha tilaparṇyāśca vā dravaiḥ
tadādāya ghṛtaistulyaṃ lohapātre kṣaṇaṃ pacet
laghvagninā drutaṃ tadvai ajākṣīre vinikṣipet
ityevaṃ saptadhā kuryācchuddhimāyāti gandhakam
karañjairaṇḍatailaṃ ca chāgīdugdhaṃ ca bhāṇḍake
kṣiptvā tasya mukhaṃ ruddhvā svacchavastreṇa buddhimān
gandhakaṃ dhūrtajair drāvairdinaṃ bhāvyaṃ viśoṣayet
taccūrṇaṃ pūrvabhāṇḍasya vastropari nidhārayet
ācchādya ca śarāveṇa pṛṣṭhe deyaṃ puṭaṃ laghu
drutaṃ gandhaṃ samādāya bhāvyaṃ dhattūrajairdravaiḥ
tadvaddrāvyaṃ punarbhāvyaṃ drāvayecca punastataḥ
ādāya matsyapittena saptadhā bhāvyamātape
tataḥ kośātakībījacūrṇena saha peṣayet
bhāvayedbhṛṅgajairdrāvaiḥ saptāham ātape khare
toyena kṣālitaṃ śoṣyaṃ tato mṛdvagninā kṣaṇam
ghṛtākte lohapātre tu drāvitaṃ ḍhālayettataḥ
bhṛṅgarājadravāntasthaṃ samyak śuddhaṃ bhavettu tat
atha śuddhasya gandhasya tailapātanamucyate
amlaparṇī devadālī dāḍimaṃ mātuluṅgakam
nāraṅgaṃ vā yathālābhaṃ dravamekasya cāharet
gandhakasya tu pādāṃśaṃ ṭaṅkaṇaṃ dravasaṃyutam
etābhyāṃ gandhakaṃ bhāvyaṃ gharme vāratrayaṃ punaḥ
dhattūrastulasī kṛṣṇā laśunaṃ devadālikā
śigrumūlaṃ kākamācī karpūraṃ śaṅkhapuṣpikā
kṛṣṇāguru ca kastūrī vandhyākarkoṭakī samam
mātuluṅgarasaiḥ piṣṭvā kṣipederaṇḍatailake
anena lohapātrasthaṃ bhāvayetpūrvagandhakam
trivāraṃ kṣaudratulyaṃ tajjāyate gandhavarjitam
idaṃ gandhakatailaṃ syāttattadyogeṣu yojayet
sacūrṇeṇāranālena dolāyantreṇa tālakam
dinaṃ pakvaṃ vicūrṇyātha bhāvyaṃ kūṣmāṇḍajairdravaiḥ
śoṣyaṃ peṣyaṃ punarbhāvyaṃ śatavāraṃ viśuddhaye
tālakaṃ kaṇaśaḥ kṛtvā tālāt pādāṃśaṭaṅkaṇam
dvayaṃ jambīrajair drāvaiḥ kṣālayetkāñjikaistathā
tacchuṣkaṃ poṭalībaddhaṃ sacūrṇe kāñjike pacet
dvidinaṃ dolakāyantre tadvatkūṣmāṇḍajairdravaiḥ
pācitaṃ śuddhimāyāti tālaṃ sarvatra yojayet
suvarṇavarṇaṃ vimalaṃ tāpyaṃ vā kaṇaśaḥ kṛtam
punarnavāyāḥ kalkasthaṃ kaulatthe svedayejjale
saindhavairbījapūrāktairyuktaṃ vā poṭalīkṛtam
dolāyantre dinaṃ svedyaṃ śuddhimāyāti niścitam
rajasvalārajomūtrai rasakaṃ bhāvayeddinam
taireva dinamekaṃ tu mardayecchuddhim āpnuyāt
punarnavāmeghanādakapijambīratindukaiḥ
agastipuṣpakumudayavaciñcāmlavetasaiḥ
yavasūraṇabhūdhātrīmāṇḍūkīkaravīrakaiḥ
kāravallīkṣīrakandaraktotpalaśamīvanaiḥ
meṣaśṛṅgyā coṣṭravasāśakravāruṇiṭaṅkaṇaiḥ
tailamatsyavasāvyoṣair dravairetaiḥ sakāñjikaiḥ
etaiḥ samastairvyastairvā dolāyantre dinatrayam
abhrapatrādyuparasān śuddhihetostu pācayet
sūryāvarto vajrakandaḥ kadalī devadālikā
śigruḥ kośātakī vandhyā kākamācī ca vālukam
āsāmekarasenaiva trikṣārapaṭupañcakam
bhāvayedamlavargeṇa tīvragharme dināvadhi
etatkalkena saṃlepyamabhrakaṃ vajramākṣikam
vaikrāṃtaṃ sasyakaṃ tālaṃ kāntapāṣāṇam añjanam
vimalāṃ ca śilāṃ tutthamanyānuparasāṃstathā
dolāyantre sāranāle pūrvakalkayute pacet
tīvrānale dinaikena śuddhimāyānti tāni vai
śuddhamabhraṃ bhinnapatraṃ kṛtvā vrīhiyute dṛḍhe
vastre baddhvā sāranāle bhāṇḍamadhye vimardayet
hastābhyāṃ svayamāyāti yāvadamlāntare tu tat
dravaṃ tyaktvā tu tacchoṣyaṃ dinaṃ dhānyābhrakaṃ bhavet
etaddhānyābhrakaṃ mardyaṃ bhānudugdhair dināvadhi
kṛtvā pūpaṃ bhānupatrairveṣṭitaṃ pācayetpuṭe
ityevaṃ daśadhā pācyaṃ dugdhairbhāvyaṃ punaḥ punaḥ
tato vaṭajaṭākvāthairmardyaṃ daśapuṭaiḥ pacet
saghṛtair mahiṣīkṣīrairmardyaṃ deyaṃ puṭatrayam
niścandraṃ jāyate hyabhraṃ yojanīyaṃ rasāyane
punarnavādyauṣadhāni khyātāni hyabhraśodhane
dhānyābhrakaṃ tu taireva tridinaṃ tu puṭe pacet
pūrvavatkramayogena mriyate pañcabhiḥ puṭaiḥ
taile takre gavāṃ mūtre kāñjike ravidugdhake
kulatthānāṃ kaṣāye ca jambīrāṇāṃ drave tathā
taptvā taptvā niṣiñced ekaikasmiṃstu saptadhā
svarṇādilohapatrāṇi śuddhimāyānti niścitam
drāvite nāgavaṅge ca pacettadvadviśuddhaye
trikṣāraṃ paṃcalavaṇaṃ jambīrāmlena saptadhā
bhāvayedātape tīvre tatkalkena vilepya ca
ghoṣāratāmrapatrāṇāṃ śuddhyai gajapuṭe pacet
lohapātre pacennāgaṃ tulyaṃ yāvaddrutaṃ bhavet
cālyaṃ palāśadaṇḍena bhasmībhūtaṃ samuddharet
bhasmatulyāṃ śilāṃ tasminkṣiptvā cāmlena kenacit
peṣayedyāmamātraṃ tu ruddhvā gajapuṭe pacet
svāṅgaśītaṃ punaḥ piṣṭvā viṃśatyaṃśaśilāyutam
amlena yāmamātraṃ ca ruddhvā pacecca pūrvavat
evaṃ ṣaṣṭipuṭaiḥ pakvo mṛto bhavati pannagaḥ
nārīstanyena sampiṣṭaṃ hiṅgūlaṃ palapañcakam
tena lohasya patrāṇi lepayet palapañcakam
ruddhvā gajapuṭe pacyāt kaṣāyaistraiphalaiḥ punaḥ
jambīrair āranālairvā viṃśāṃśadaradena ca
piṣṭvā ruddhvā puṭellohaṃ tadvatpācyaṃ punaḥ punaḥ
catvāriṃśatpuṭaireva tīkṣṇaṃ kāntaṃ ca muṇḍakam
mriyate nātra saṃdeho dattvā dattvaiva hiṅgulam
lohapātre drute vaṅge pādāṃśaṃ tālakaṃ kṣipet
cālyam aśvatthadaṇḍena jātaṃ bhasma samuddharet
tadbhasma haritālaṃ tu tulyamamlena mardayet
palāśakadravairvātha yāmānte coddhṛtaṃ puṭet
uddhṛtya daśamāṃśena tālena saha mardayet
pūrvadrāvaistu yāmaikaṃ ruddhvā gajapuṭe pacet
catvāriṃśatpuṭairevaṃ pakvaṃ syānmṛtavaṅgakam
kaṇṭavedhīkṛtaṃ tāmrapatraṃ tulyāṃśagandhakaiḥ
amlapiṣṭaiḥ pralipyātha ruddhvā gajapuṭe pacet
uddhṛtya cūrṇayettasmin pādāṃśaṃ gandhakaṃ kṣipet
jambīrairāranālairvā piṣṭvā ruddhvā puṭet punaḥ
evaṃ catuḥpuṭaiḥ pacyādgandho deyaḥ puṭe puṭe
mātuluṅgadravairevaṃ puṭamekaṃ pradāpayet
sitaśarkarayā pañcapuṭaṃ deyaṃ mṛtaṃ bhavet
mākṣikenāmlapiṣṭena tattulyaṃ tārapatrakam
liptvā ruddhvā puṭe paktvā samuddhṛtya vicūrṇayet
kaṇāmākṣikasindhūtthabhūdhātryaśca samaṃ samam
pūrvacūrṇena tulyāṃśamidamamlena mardayet
ruddhvā gajapuṭe pacyāttaireva mardayetpuṭet
evaṃ saptapuṭaiḥ pakvaṃ tāraṃ bhasmatvamāpnuyāt
mṛtaṃ nāgaṃ snuhīkṣīrairathavāmlena kenacit
piṣṭvā tena samāṃśena svarṇapatrāṇi lepayet
ruddhvā gajapuṭe paktvā samuddhṛtya vicūrṇayet
tasminnevaṃ mṛtaṃ nāgamaṣṭamāṃśena lepayet
yāmaikaṃ mardayed amlai ruddhvā gajapuṭe pacet
evamaṣṭapuṭaiḥ pakvaṃ mṛtaṃ bhavati hāṭakam
āre ghoṣe prakartavyaṃ tāmravanmāraṇaṃ param
vividhaparamayogair yuktiryuktaiḥ prasiddhairanubhavapathadṛṣṭaiḥ śodhanaṃ māraṇaṃ ca
pavibaligaganānāṃ sarvalohe viśeṣād gaditamiha hitārthaṃ vārtikānāṃ vibhūtyai
samyak siddhamatāntaraiḥ samucitaiḥ satsaṃpradāyaiḥ śubhaiḥ khyātair gandhakajāraṇādivividhairyogaiḥ susiddhaiḥ kramāt
yaddṛṣṭaṃ sulabhaṃ suvarṇakaraṇaṃ tārasya saṃraṃjanāt
satyaṃ sajjanarakṣaṇāturatayā saṃtanyate tattvataḥ
daśaniṣkaṃ śuddhasūtaṃ niṣkaikaṃ śuddhagandhakam
stokaṃ stokaṃ kṣipetkhalve mardakena śanaiḥ śanaiḥ
kuṭṭanājjāyate piṣṭiḥ seyaṃ gandhakapiṣṭikā
bhāgatrayaṃ śuddhasūtaṃ bhāgaikaṃ śuddhahāṭakam
amlena mardayedyāmaṃ khyāteyaṃ svarṇapiṣṭikā
gandhapiṣṭiṃ hemapiṣṭyā samayā veṣṭayedbahiḥ
vastreṇa veṣṭayed gāḍhaṃ sūtākhye lohasaṃpuṭe
nidhāya poṭalīmadhye sarvatulyaṃ ca gandhakam
kṣiptvā nirodhayetsaṃdhiṃ mṛlloṇena ca rodhayet
bhūdharākhye puṭe paktvā jīrṇe gandhaṃ punaḥ kṣipet
ṣaḍguṇe gandhake jīrṇe śanairvastraṃ nivārayet
punaḥ punaḥ samaṃ gandhaṃ dattvā jāryaṃ śanaiḥ śanaiḥ
niḥśeṣaṃ naiva kartavyaṃ pramādādyāti sūtakaḥ
evaṃ śataguṇe jīrṇe yantrāduddhṛtya piṣṭikām
tattulye saṃpuṭe hemni ruddhvā bāhye ca veṣṭayet
kumārīdravapiṣṭena kācenāṅgulamātrakam
tadbahiṣṭaṅkaṇenaiva loṇamṛttikayā tataḥ
veṣṭyam aṅgulitailena sūryatāpena śoṣitam
koṣṭhīyantre gataṃ dhāmyaṃ vaṅkanāle dṛḍhāgninā
tatkhoṭaṃ jāyate divyaṃ sindūrāruṇasaṃnibham
tena vedhastu tārasya drutasya śatabhāgataḥ
deyaḥ saṃjāyate svarṇaṃ siddhayoga udāhṛtaḥ
gandhakaṃ śodhitaṃ cūrṇyaṃ saptadhā kanakadravaiḥ
bhāvayedātape tadvannārīṇāṃ rajasā punaḥ
tad gandhaṃ karṣamekaṃ tu narapittena lolitam
palaikaṃ pāradaṃ śuddham ātape kharpare kṣipet
tatpṛṣṭhe lolitaṃ gandhaṃ kṣiptvāṅguṣṭhena mardayet
piṣṭikā jāyate divyā sarvakāmaphalapradā
tilaparṇīrasenaiva saptadhā śuddhagaṃdhakam
bhāvayetpeṣayettacca chāyāśuṣkaṃ punaḥ punaḥ
śuddhaṃ sūtaṃ palaikaṃ ca mūṣāyāṃ hi nidhāpayet
śuddhasvarṇasya gulikāṃ niṣkamātrāṃ vinikṣipet
tāṃ mūṣāṃ vālukāyantre sthāpayetpūrvagandhakam
truṭiśastruṭiśo dattvā cullyāṃ mandāgninā pacet
pādāṃśe gandhake jīrṇe jāyate gandhapiṣṭikā
gandhapiṣṭiḥ pṛthaggrāhyā svarṇasya gulikāṃ vinā
chāyāyāṃ gandhakaṃ bhāvyaṃ śatadhā markaṭīdravaiḥ
gharme mṛtkharpare sūtaṃ kṣipet kiṃcic ca gandhakam
markaṭīdravasaṃyuktaṃ jīrṇe gandhe dravaṃ punaḥ
deyaṃ pādāṃśakaṃ yāvadgandhakaṃ sadravaṃ kramāt
jāyate piṣṭikā divyā sarvakāmaphalapradā
gandhakaṃ sūkṣmacūrṇaṃ tu kāñjikaiḥ kṣālayettridhā
tridhā jambīrajairdrāvairhaṃsapādyāśca saptadhā
karpūraṃ ca pṛthagbhāvyaṃ śvetādrikarṇikādravaiḥ
ātape trīṇi vārāṇi tato jāraṇamārabhet
dviguñjāmātrakarpūrair yantragarbhaṃ pralepayet
tadgarbhe bhāvitaṃ gandhaṃ sārdhaniṣkaṃ pradāpayet
śuddhasūtaṃ palaṃ cārdhaṃ karpūraṃ pūrvatulyakam
pūrvatulyaṃ tato gandhaṃ krameṇātha pradāpayet
śvetādrikarṇikāmūlaṃ gomūtreṇa prapeṣayet
ācchādya tena kalkena śarāveṇa nirudhya ca
pācayennalikāyantre dinānte taṃ samuddharet
karpūrādi punardeyaṃ tadvajjāryaṃ dināvadhi
ityevaṃ tu punaḥ kuryājjāyate gandhapiṣṭikā
pāradasya palaikaṃ tu karṣaikaṃ śuddhagandhakam
snigdhakhalve karāṅgulyā devadālīdrave plutam
mardayedātape tīvre jāyate gandhapiṣṭikā
śuddhasūtaṃ palaikaṃ tu karṣārdhaṃ śuddhagandhakam
nidhāya tāmrakhalve tu tadadho'gniṃ mṛduṃ kṣipet
karāṅguṣṭhena saṃmardya yāmādbhavati piṣṭikā
tiktakośātakībījaṃ cāṇḍālīkanda eva ca
nārīstanyena sampiṣya lepayed gandhapiṣṭikām
nikṣipetsūraṇe kande kṣīrakandodare tathā
vandhyākarkoṭakīvajrakande vā kuḍuhuñjike
mukhaṃ kandasya majjābhī ruddhvā kandaṃ mṛdā lipet
puṭayedbhūdhare yantre karīṣāgnau dināvadhi
ūrdhvādhaḥ parivartena yathā kando na dahyate
tataḥ piṣṭīṃ samuddhṛtya stambhitā jāyate dhruvam
athāsyā jāraṇā kāryā stanākhye lohasaṃpuṭe
nidhāya jārayedgandhaṃ tulyaṃ tulyaṃ tu bhūdhare
jīrṇe gandhe punardeyaṃ yantre jāryaṃ ca pūrvavat
evaṃ śataguṇaṃ jāryaṃ jīrṇe yantrātsamuddharet
sarvāsāṃ gandhapiṣṭīnāṃ rañjanaṃ syāttu jāraṇāt
divyauṣadhagaṇadrāvaiḥ piṣṭiḥ khalve vimardayet
dinānte golakaṃ kṛtvā bījair divyagaṇodbhavaiḥ
lepayedvajramūṣāṃ tu golaṃ tatra nirodhayet
dinaikaṃ bhūdhare pacyādūrdhvādhaḥ parivartayet
samuddhṛtya punarmardyaṃ pūrvadrāvaistu pūrvavat
puṭāntaṃ kārayed evaṃ daśavāraṃ punaḥ punaḥ
mriyate nātra saṃdeho gandhapiṣṭyās tataḥ punaḥ
mṛtapiṣṭipalaikaṃ tu peṣayedvāsakadravaiḥ
tatkalkairnāgapatraṃ tu lepayitvā palāṣṭakam
chāyāśuṣkaṃ nyasetpiṇḍe vāsāpatrasamudbhave
taṃ piṇḍaṃ saṃpuṭe ruddhvā puṭedāraṇyakotpalaiḥ
samuddhṛtya punardeyā palaikā mṛtapiṣṭikā
vāsādrāvairdinaṃ mardyaṃ taṃ golaṃ veṣṭayetpunaḥ
vāsāpatrotthapiṇḍena ruddhvā gajapuṭe pacet
evaṃ punaḥ punaḥ kuryādraktavarṇaṃ mṛtaṃ bhavet
tannāgaṃ palamātraṃ tu yāmaikaṃ vāsakadravaiḥ
marditaṃ lepayettena tāmrapatraṃ palāṣṭakam
dinaikaṃ pācanāyantre pācayenmriyate dhruvam
ṣoḍaśāṃśena tenaiva tāre vedhaṃ pradāpayet
tattāraṃ jāyate svarṇaṃ jāmbūnadasamaprabham
yayā kayā gandhapiṣṭyā stambhanaṃ jāraṇaṃ vinā
pūrvavatkramayogena divyaṃ bhavati kāñcanam
arjunasya tvaco bhasma vāsābhasma samaṃ samam
gṛhakanyādravairmardyaṃ dinaikaṃ tena lepayet
kaṇṭavedhyaṃ nāgapatraṃ ruddhvā laghupuṭe pacet
uddhṛtya mardayedyāmaṃ pūrvadrāvaiḥ sabhasmakaiḥ
ruddhvā gajapuṭe paktvā svāṅgaśītaṃ samuddharet
evaṃ śatapuṭaiḥ pācyaṃ bhasma drāvaiśca mardayet
tenaiva tārapatrāṇi madhuliptāni lepayet
ruddhvā gajapuṭe paktvā punarliptvā puṭe pacet
ityevaṃ tu tridhā kuryāttāramāyāti kāñcanam
lohapātre drute nāge cūrṇitaṃ rasakaṃ samam
kṣiptvā cullyāṃ pacedyāmaṃ cālyaṃ pāṣāṇamuṣṭinā
yāmānte hiṅgulaṃ kṣepyaṃ cūrṇitaṃ nāgatulyakam
susūkṣmaṃ mardayettāvat dṛḍhaṃ pāṣāṇamuṣṭinā
paceccaṇḍāgninā tāvaddinānāmekaviṃśatim
jāyate kuṅkumābhaṃ tu tāraṃ tenaiva vedhayet
catuḥṣaṣṭitamāṃśena divyaṃ bhavati kāñcanam
drāvayetkharpare nāgaṃ pādāṃśaṃ tatra nikṣipet
ciñcāśvatthatvacaḥ kṣāraṃ lohadarvyā vimardayet
yāmānte tatsamuddhṛtya vajrīkṣīrairdināvadhi
mardyaṃ khalve samuddhṛtya mṛdbhāṇḍāntarnirodhayet
pacedrātrau caturyāmaṃ cullyāṃ caṇḍāgninā punaḥ
uddhṛtya mardayetkhalve vajrīkṣīrairdināvadhi
rātrau pācyaṃ divā mardyaṃ yāvat ṣaṇmāsameva ca
yathā na patate tasmiñjalaṃ dhūlistu rakṣayet
sahasrāṃśe dhṛte śare vedhe datte sukāñcanam
śilāgandhakakarpūrakuṅkumaṃ mardayetsamam
jambīrotthadravairyāmaṃ tatsamaṃ nāgapatrakam
liptvā liptvā puṭaiḥ pacyād yāvacchaṣṭipuṭī bhavet
tannāgaṃ vidyudābhāsaṃ jāyate tena vedhayet
catuḥṣaṣṭitamāṃśena tāramāyāti kāñcanam
tīkṣṇaṃ śulbaṃ nāgavaṅgau drutaṃ nāgaṃ tu tutthakam
cūrṇitaṃ bhāgamekaikaṃ dvau bhāgau hemamākṣikam
vajramūṣāgataṃ ruddhvā dhmātaṃ khoṭaṃ sucūrṇitam
siddhacūrṇena saṃyuktaṃ tāramāyāti kāñcanam
śulbacūrṇaṃ tīkṣṇacūrṇaṃ tulyaṃ ruddhvā dhamet haṭhāt
tatkhoṭaṃ siddhacūrṇaṃ ca mardyaṃ pācyaṃ ca pūrvavat
tenaiva madhuyuktena tārapatrāṇi lepayet
ruddhvā gajapuṭe pacyādevaṃ vāratrayaṃ kṛte
pītavarṇaṃ bhavettattu tārāriṣṭaṃ nigadyate
vaṅganāgasamaṃ kāntamathavā tāmranāgakam
mākṣikaṃ śulbatīkṣṇaṃ vā śulbanāgaṃ savaṅgakam
ete yogāstu catvāraḥ pṛthak cūrṇāni kārayet
pṛthagdhmātāni khoṭāni siddhacūrṇayutāni ca
mardanādipuṭāntāni tārāriṣṭakarāṇi vai
pūrvavallepayogena pratyekena tu kārayet
tārāriṣṭasya tasyaiva svarṇīkaraṇamucyate
śuddhavaikrāntabhāgaikaṃ kiṃvā vaikrāntasattvakam
nāgacūrṇaṃ ca bhāgaikamandhamūṣāgataṃ dhamet
siddhacūrṇena saṃyuktaṃ mardanādipuṭāntakam
kartavyaṃ pūrvavatprājñaistāmādāya vimardayet
madhunā yāmamātraṃ tu tena lepaṃ tu kārayet
śatāṃśena tu patrāṇāṃ tārāriṣṭasya yatnataḥ
ruddhvā gajapuṭe pacyād divyaṃ bhavati kāñcanam
mūlapatraphalaṃ bilvācchākavṛkṣācca tattrayam
śigrumūlaṃ rasaṃ caitanmardayetkiṃśukadravaiḥ
anena nāgacūrṇaṃ tu mardyaṃ mardyaṃ puṭe pacet
evaṃ śatapuṭaiḥ pakvaṃ jāyate padmarāgavat
tenaiva tārapatrāṇi madhuliptāni lepayet
ruddhvā gajapuṭe pacyādevaṃ vāratraye kṛte
tattāraṃ jāyate divyaṃ jāmbūnadasamaprabham
rājāvartaṃ hiṃgulakaṃ kaṃkuṣṭhaṃ ca pravālakam
pratyekaṃ karṣamātraṃ syādrasakasya palaṃ tathā
sūkṣmacūrṇaṃ kṛtaṃ sarvaṃ siddhacūrṇena saṃyutam
andhamūṣāgataṃ dhmātaṃ mardanādipuṭāntakam
pūrvavat kārayetpaścānmadhunā saha miśrayet
tārāriṣṭasya patrāṇi lepayitvā puṭe pacet
evaṃ vāratrayaṃ kuryād divyaṃ bhavati kāñcanam
mākṣikaṃ daradaṃ tutthaṃ rājāvartaṃ pravālakam
etāni samabhāgāni dvibhāgaṃ rasakaṃ bhavet
meṣīkṣīreṇa tatsarvaṃ dinamekaṃ vimardayet
chāyāśuṣkaṃ tu tatkṛtvā tulyāṃśaṃ mitrapañcakam
dattvā tu mardayet khalve tārāriṣṭaṃ tu lepayet
prathamaṃ samakalkena ruddhvā gajapuṭe pacet
ardhakalkena lepyātha pādakalkena vā punaḥ
evaṃ puṭatrayaṃ deyaṃ divyaṃ bhavati kāñcanam
rasakaṃ nāgasaṃtulyaṃ ruddhvā khoṭaṃ prakārayet
siddhacūrṇena saṃyuktaṃ puṭāntaṃ pūrvavat kṛtam
tenaiva madhunoktena tārāriṣṭaṃ pralepayet
ruddhvā ruddhvā puṭe pacyāt tridhā bhavati kāñcanam
gaṃdhakaṃ tālakaṃ śulvaṃ samahiṃgulapeṣitam
mātuluṅgadravaiḥ sārdhaṃ nāgapatrāṇi tena vai
liptvā ruddhvā puṭe pacyātpunastenaiva mardayet
evaṃ ṣaṣṭipuṭaiḥ pakvo nāgaḥ syātkuṅkumaprabhaḥ
tena tārasya patrāṇi madhuliptāni lepayet
ruddhvā tīvrāgninā dhāmyamevaṃ vāratraye kṛte
tattāraṃ jāyate divyaṃ jāmbūnadasamaprabham
lāṅgalī girikarṇyagniḥ karavīrajamūlakam
sauvīraṃ ṭaṅkaṇaṃ stanyaiḥ piṣṭvā piṇḍaṃ prakalpayet
caturdhā vimalā śuddhā teṣvekā palamātrakam
dvipalaṃ pāradaṃ śuddhaṃ śuddhaṃ hemapalatrayam
yāmaikaṃ mardayet sarvaṃ pūrvapiṇḍodare kṣipet
tatpiṇḍaṃ vajramūṣāyāṃ ruddhvā dhāmyaṃ haṭhāgninā
tatkhoṭaṃ śatamāṃśena drutaṃ nāgaṃ tu vedhayet
tannāgena śatāṃśena drutaṃ śulbaṃ tu vedhayet
tatkhoṭaṃ śatamāṃśena drutaṃ nāgaṃ tu vedhayet
jāyate kanakaṃ divyaṃ devābharaṇamuttamam
pāradaṃ kuṅkumaṃ gandhaṃ strīpuṣpeṇa dināvadhi
mardayettulyatulyāṃśaṃ tena kalkena sādhayet
śuddhāni tārapatrāṇi liptvā ruddhvā dhameddhaṭhāt
patraṃ kṛtvā punarlepyaṃ ruddhvā dhāmyaṃ ca pūrvavat
ityevaṃ saptadhā kuryāllepanaṃ drāvaṇaṃ kramāt
tatastasyaiva patrāṇi tena kalkena lepayet
udghāṭaṃ drāvayettaṃ ca drutamājye vinikṣipet
saptāhaṃ dhārayettasmindivyaṃ bhavati kāñcanam
kuṅkumaṃ gandhakaṃ sūtaṃ mañjiṣṭhā tatsamaṃ samam
śākavṛkṣaphaladrāvaiḥ supakvair mardayed dinam
tena tārasya patrāṇi praliptāni viśoṣayet
āvartya ḍhālayettasmiṃstena kalkena bhāvitam
evaṃ punaḥ punaḥ kuryādekaviṃśativārakam
tattāraṃ jāyate svarṇaṃ samyagdvādaśavarṇakam
pāradaṃ kāntapāṣāṇaṃ gandhakaṃ raktacandanam
rudantīdravasaṃyuktaṃ dinamekaṃ vimardayet
tena tārasya patrāṇi praviliptāni śoṣayet
dhāmayedandhamūṣāyāmevaṃ kuryāttrisaptadhā
śākavṛkṣasya mūlaṃ tu bhāvyaṃ tatpatrajairdravaiḥ
raktāśvamārajaiścaiva pṛthagbhāvyaṃ tridhā tridhā
anena pūrvatārasya drutasya prativāpanam
dāpayetsaptavāraṃ tu divyaṃ bhavati kāñcanam
gandhakaṃ gandhamūlī ca ravidugdhena mardayet
mṛṇmaye saṃpuṭe ruddhvā māsaṃ bhūmau vinikṣipet
uddhṛtya tena tārasya patralepaṃ tu kārayet
pūrvatāre drute deyaḥ prativāpaḥ punaḥ punaḥ
saptaviṃśatime vāpe tattāraṃ kāñcanaṃ bhavet
śuddhasūtasamaṃ gandhaṃ khalve mardyaṃ dināvadhi
jāyate kajjalī śreṣṭhā sarvakāryakarī śubhā
kajjalī ṭaṅkaṇaṃ tāpyaṃ pratyekaṃ karṣamātrakam
karṣadvayaṃ śuddhagandhaṃ yāmaṃ sarvaṃ vicūrṇayet
siddhacūrṇamidaṃ khyātaṃ bhavet pādādikaṃ palam
yatra yatra milatyetattatra cūrṇaṃ palaṃ palam
yojayellohavādeṣu tadidānīṃ nigadyate
tāmratīkṣṇārakāntānāṃ cūrṇam ekasya cāharet
yathā lohe palaikaṃ tu siddhacūrṇena saṃyutam
vajramūṣāgataṃ ruddhvā dhmātaṃ khoṭaṃ bhavettu tat
tulyairbhūnāgajīvairvā gandhakena samena vā
mardayenmātuluṅgāmlaiḥ pūrvakhoṭaṃ dināvadhi
tatpiṇḍaṃ pakvamūṣāyāṃ ruddhvā gajapuṭe pacet
āraṇyopalakairevaṃ puṭaṃ dadyāccaturdaśa
indragopakasaṃkāśaṃ jāyate pūjayecchivam
kṣaudrayuktena tenaiva tārapatrāṇi lepayet
ruddhvā dhametpuṭedvātha evaṃ vāratraye kṛte
jāyate kanakaṃ divyaṃ siddho'yaṃ tārarañjakaḥ
ityevaṃ sarvayogānāmatratyānāṃ pṛthak pṛthak
siddhacūrṇena saṃyuktaṃ kartavyaṃ vidhinā budhaiḥ
śulbaṃ nāgaṃ samaṃ dhāmyaṃ samaṃ vā śulvavaṅgakam
āvartate tu taccūrṇaṃ siddhacūrṇena pūrvavat
śulbaṃ nāgaṃ vaṅgaghoṣaṃ yatheṣṭaikaṃ vicūrṇayet
tatsamaṃ tīkṣṇacūrṇaṃ ca tvandhamūṣāgataṃ dhamet
etatkhoṭaṃ vicūrṇyātha siddhacūrṇena saṃyutam
pūrvavat kramayogena tāramāyāti kāñcanam
śulbasya bhāgatritayamekaikaṃ nāgavaṅgayoḥ
samāvartya vicūrṇyātha siddhacūrṇena pūrvavat
nāgamekaṃ dvayaṃ śulbaṃ tacchulvenaiva pannagam
ruddhvā dhmātaṃ ca taccūrṇya siddhacūrṇena pūrvavat
siddhacūrṇatrayo bhāgā bhāgaikaṃ hemagairikam
ruddhvā dhmātaṃ punaścūrṇya siddhacūrṇena pūrvavat
gandhakena hataṃ śulvaṃ mākṣikaṃ ca samaṃ samam
haṃsapāccitrakadrāvair dinamekaṃ vimardayet
tenaiva tārapatrāṇi liptvā ruddhvā puṭe pacet
tam uddhṛtya dhametpaścātkṛtvā patrāṇi lepayet
pūrvakalkena ruddhvātha puṭaṃ dattvā samuddharet
ityevaṃ daśadhā kuryāttāramāyāti kāñcanam
tīkṣṇaṃ dvayaṃ trayaṃ ghoṣamāraṃ bhāgacatuṣṭayam
navabhāgaṃ tāmracūrṇaṃ nāgaṃ ca navabhāgakam
aṃdhamūṣāgataṃ dhmātaṃ tat khoṭaṃ sūkṣmacūrṇitam
siddhacūrṇena saṃyuktaṃ pūrvavat tārarañjanam
mṛtanāgasamaṃ tutthaṃ dvābhyāṃ tulyaṃ ca mākṣikam
kevalaṃ mṛtanāgaṃ vā siddhacūrṇena pūrvavat
nāgābhraṃ vātha vaṅgābhramandhayitvā dhameddhaṭhāt
tatkhoṭaṃ sūkṣmacūrṇaṃ tu siddhacūrṇena saṃyutam
pūrvavat kramayogena tāramāyāti kāñcanam
tīkṣṇaṃ śulbaṃ nāgavaṅgaṃ mṛtaṃ nāgaṃ tu tutthakam
cūrṇitaṃ bhāgamekaikaṃ dvau bhāgau hemamākṣikam
vajramūṣāgataṃ ruddhvā dhmātaṃ khoṭaṃ sucūrṇitam
siddhacūrṇena saṃyuktaṃ tāramāyāti kāñcanam
śulbacūrṇaṃ tīkṣṇacūrṇaṃ tulyaṃ ruddhvā dhameddhaṭhāt
tat khoṭaṃ siddhacūrṇaṃ tu mardyaṃ pācyaṃ ca pūrvavat
tenaiva madhuyuktena tārapatrāṇi lepayet
ruddhvā gajapuṭe pacyādevaṃ vāratraye kṛte
pītavarṇaṃ bhavettattu tārāriṣṭaṃ nigadyate
vaṅgaṃ nāgaṃ samaṃ kāntamathavā tāmranāgakam
mākṣikaṃ śulbatīkṣṇaṃ ca śulvaṃ nāgaṃ savaṅgakam
ete yogāstu catvāraḥ pṛthak cūrṇāni kārayet
pṛthagdhmātāni khoṭāni siddhacūrṇayutāni ca
mardanādipuṭāntāni tārāriṣṭakarāṇi vai
pūrvavallepayogena pratyekena tu kārayet
tārāriṣṭasya tasyaiva svarṇīkaraṇamucyate
śuddhavaikrāntabhāgaikaṃ kiṃvā vaikrāntasattvakam
nāgacūrṇaṃ tu bhāgaikamandhamūṣāgataṃ dhamet
siddhacūrṇena saṃyuktaṃ mardanādipuṭāntakam
kartavyaṃ pūrvavatprājñaistamādāya vimardayet
madhunā yāmamātraṃ tu tena lepaṃ tu kārayet
śatāṃśena tu patrāṇāṃ tārāriṣṭasya yatnataḥ
ruddhvā gajapuṭe paktvā divyaṃ bhavati kāñcanam
rājāvartaṃ hiṅgulakaṃ kaṃkuṣṭhaṃ ca pravālakam
pratyekaṃ karṣamātraṃ syādrasakasya palaṃ tathā
sūkṣmacūrṇaṃ kṛtaṃ sarvaṃ siddhacūrṇena saṃyutam
andhamūṣāgataṃ dhmātaṃ mardanādipuṭāntakam
pūrvavat kārayetpaścānmadhunā saha miśrayet
tārāriṣṭasya patrāṇi lepayitvā puṭe pacet
evaṃ vāratrayaṃ kuryāddivyaṃ bhavati kāñcanam
mākṣikaṃ daradaṃ tutthaṃ rājāvartaṃ pravālakam
etāni samabhāgāni dvibhāgo rasako bhavet
meṣīkṣīreṇa tatsarvaṃ dinamekaṃ vimardayet
chāyāśuṣkaṃ tu tatkṛtvā tulyāṃśaṃ mitrapaṃcakam
dattvā tu mardayet khalve tārāriṣṭaṃ tu lepayet
prathamaṃ samakalkena ruddhvā gajapuṭe pacet
ardhakalkena lepyo'tha pādakalkena vai punaḥ
evaṃ puṭatraye datte divyaṃ bhavati kāṃcanam
rasakaṃ nāgasaṃtulyaṃ ruddhvā khoṭaṃ prakārayet
siddhacūrṇena saṃyuktaṃ puṭānte pūrvavatkṛtam
tenaiva madhunāktena tārāriṣṭaṃ pralepayet
ruddhvā ruddhvā puṭaiḥ pacyāttridhā bhavati kāñcanam
śulbapatrāṇi taptāni āranāle vinikṣipet
punaḥ pācyaṃ punaḥ kṣepyaṃ yāvattatraiva śīryate
tatpatramāranālasthaṃ kṣālayedāranālakaiḥ
pādāṃśaṃ ṭaṅkaṇaṃ dattvā yāmamamlena peṣayet
ruddhvā laghupuṭaiḥ pacyādevaṃ śatapuṭaiḥ pacet
madhvājyaṃ ṭaṅkaṇaḥ paścātpacyādruddhvā dhameddhaṭhāt
tacchulbaṃ kālikāhīnaṃ jāyate śukatuṇḍavat
tacchulbaṃ triguṇaṃ tāre nirvāpyaṃ kāñcanaṃ bhavet
śigrupatrasamaiḥ patrairmūlaiḥ pravālasaṃnibhaiḥ
jñeyā divyauṣadhī siddhā nāmnā sā kīṭamāriṇī
taddravaiḥ pārado mardyo yāvatsaptadināvadhi
tenaiva tārapatrāṇi praliptāni viśoṣayet
ruddhvā gajapuṭe pacyādevaṃ kuryāttrisaptadhā
jāyate kanakaṃ divyaṃ purā nāgārjunoditam
śuddhasūtasamā rājī sūtapādaṃ ca gandhakam
mṛdbhāṇḍe pācayeccullyāṃ dhattūradravasaṃyutam
vāsākāṣṭhena tanmardyaṃ dravo deyaḥ punaḥ punaḥ
evaṃ dinatrayaṃ kuryājjāyate bhasmasūtakaḥ
tanmardyaṃ mātuluṅgāmlairdinamekaṃ tu tena vai
catuḥṣaṣṭitamāṃśena tārapatrāṇi lepayet
ruddhvā gajapuṭe pacyādevaṃ vāratraye kṛte
tattāraṃ jāyate svarṇaṃ mahādevena bhāṣitam
tārasya rañjanamidaṃ sukhabhogahetuṃ kṛtvā vivekamatibhirbhuvane janānām
deyaṃ sadā sakalakīrtiśubhāptisiddhyai no cedvane vasatireva parā hi dhanyā
mahārasaiścoparasaiḥ sasūtair hemno dalaṃ rañjanamatra yuktyā
nānāvidhaṃ varṇavivardhanaṃ ca tatkathyate vārttikabhuktiyogyam
vaikrāntasattvabhāgaikaṃ śuddhavaikrāntameva vā
kāṃsyākhyā vimalā vāpi hemākhyā vimalāpi vā
samena nāgacūrṇena andhamūṣāgataṃ dhamet
siddhacūrṇena saṃyuktaṃ mardanādipuṭāntakam
ādāya madhunā peṣyaṃ yāmamātraṃ prayatnataḥ
svarṇaṃ tāraṃ samaṃ drāvyaṃ tena patrāṇi kārayet
sitasvarṇamidaṃ khyātaṃ pūrvakalkena lepayet
ruddhvā gajapuṭe pacyādevaṃ vāratraye kṛte
jāyate kanakaṃ divyaṃ secayellavaṇodakaiḥ
lohasaṃkrāntinuttyarthaṃ secyaṃ brāhmīdraveṇa vā
evaṃ vimalanāgābhyāṃ pṛthagyoga udāhṛtaḥ
nāgavaikrāntayogena madhūcchiṣṭena lepayet
sahasrāṃśe site heme divyaṃ bhavati kāñcanam
meṣīkṣīrāmlavargābhyāṃ daradaṃ gharmabhāvitam
śatadhā tatprayatnena śoṣyaṃ peṣyaṃ punaḥ punaḥ
anena sitasvarṇasya patraṃ liptvā puṭe pacet
evaṃ trisaptadhā kuryāddivyaṃ bhavati kāñcanam
nāgacūrṇaṃ tāpyacūrṇaṃ nāgavaikrāntameva vā
aṃdhamūṣāgataṃ khoṭaṃ siddhacūrṇena saṃyutam
mardanaṃ puṭapākaṃ ca pūrvavat kārayet kramāt
tenaiva madhunāktena śuddhaṃ hāṭakapatrakam
liptvā liptvā puṭaiḥ pacyādyāvat kuṅkumasaṃnibham
etatsvarṇaśatāṃśena sitasvarṇaṃ tu vedhayet
jāyate kanakaṃ divyaṃ raktavargeṇa secayet
vaikrāntaṃ nāgacūrṇaṃ ca puṭāntaṃ pūrvavatkṛtam
śatāṃśe naiva vedhaṃtu sitahemena pūrvavat
lepanātpuṭapākācca divyaṃ bhavati kāṃcanam
mākṣikasya samāṃśena rājāvartaṃ dinatrayam
mātuluṅgadravairmardya tena patrāṇi lepayet
pūrvāktasitasvarṇasya ruddhvā gajapuṭe pacet
punarlepyaṃ punaḥ pācyaṃ saptadhā kāṃcanaṃ bhavet
rājāvartaṃ ca sindūraṃ pārāvatamalaṃ samam
aśītyaṃśena kurute svarṇaṃ raupyaṃ ca pūrvavat
rasaiḥ śirīṣapuṣpasya ārdrakasya rasaiḥ samaiḥ
bhāvayetsaptavārāṇi rājāvartaṃ sucūrṇitam
tenaiva śatamāṃśena svarṇatāraṃ drutaṃ samam
vedhayetpūrvavat siddhaṃ divyaṃ bhavati kāñcanam
kaṅkuṣṭhaṃ vimalā tāpyaṃ rasakaṃ daradaṃ śilā
rājāvartaṃ pravālaṃ ca kāṅkṣīgairikaṭaṅkaṇam
saindhavaṃ cūrṇayettulyamaśītyaṃśena vāpayet
drute same svarṇatāre pūrvavat secayet kramāt
trivāraṃ vāpayedevaṃ divyaṃ bhavati kāñcanam
gairikaṃ ca pravālaṃ ca kākamācyā dravaiḥ samam
yāmaṃ mardyaṃ tu tadruddhvā āraṇyotpalakaiḥ puṭet
ityevaṃ tu tridhā kuryānmardanaṃ puṭapācanam
tadardhaṃ hiṅgulaṃ śuddhaṃ kṣiptvā tasminvimardayet
kāñjikairyāmamātraṃ tu puṭenaikena pācayet
asya kalkasya bhāgaikaṃ bhāgāścatvāri hāṭakam
andhamūṣāgataṃ dhmātaṃ samādāya vicūrṇayet
pūrvavat pūrvakalkena ruddhvā deyaṃ puṭaṃ punaḥ
evaṃ catuḥpuṭaiḥ pakvaṃ svarṇaṃ guñjānibhaṃ bhavet
pakvabījamidaṃ siddhaṃ tattatkarmaṇi yojayet
anena ṣoḍaśāṃśena sitasvarṇaṃ tu vedhayet
secayet kuṅkuṇītaile raktavargeṇa vāpitam
punarvedhyaṃ punaḥ secyaṃ ṣoḍaśāṃśena buddhimān
evaṃ vāratrayaṃ vedhyaṃ divyaṃ bhavati kāñcanam
pūrvoktapakvabījena vedhayedaṣṭavargakam
tatsvarṇaṃ daśavarṇaṃ syātpuṭe datte na hīyate
niṣkāḥ ṣoḍaśa tutthasya sūtahiṅgulagandhakam
ṭaṅkaṇaṃ ca tathaikaikaṃ yojyaṃ niṣkacatuṣṭayam
sarvametaddinaṃ mardyaṃ tridhārasnukpayo'nvitam
niṣkamātrāṃ vaṭīṃ kṛtvā śreṣṭhe svarṇe drute kṣipet
ekaikaṃ niṣkamātraṃ tu mūṣāmadhye dinaṃ dhamet
jīrṇe jīrṇe punardeyā evaṃ sarvāḥ pradāpayet
guñjāvarṇaṃ bhavetsvarṇaṃ khyāteyaṃ hemaraktikā
aṣṭavarṇasuvarṇasya drāvitasya daśāṃśataḥ
kṣipettajjāyate satyaṃ daśavarṇaṃ tu śobhanam
tāmratulyena nāgena śodhayeddhamanena ca
tāmratulyaṃ śuddhahema samāvartya tu pattrayet
iṣṭikā tuvarī caiva khaṭikā lavaṇaṃ tathā
gairikaṃ bhāgavṛddhyāṃśamāranālena peṣayet
tena liptvā pūrvapatraṃ ruddhvā gajapuṭe pacet
evaṃ punaḥ punaḥ pācyaṃ yāvatsvarṇāvaśeṣitam
tatsvarṇaṃ tāmrasaṃyuktaṃ samāvartya tu pattrayet
pūrvavat puṭapākena pacetsvarṇāvaśeṣitam
ityevaṃ ṣaḍguṇaṃ tāmraṃ svarṇe bāhyaṃ krameṇa tu
tatsarvaṃ jāyate divyaṃ padmarāgasamaprabham
ṣaṭtriṃśāṃśena tenaiva aṣṭavarṇaṃ tu vedhayet
tatsvarṇaṃ jāyate divyaṃ daśavarṇaṃ na saṃśayaḥ
samaṃ tāpyaṃ tāmracūrṇaṃ tāpyārdhaṃ lohacūrṇakam
kanyādrāvaiḥ kṣaṇaṃ mardya gharme tenaiva bhāvayet
evaṃ vārāṃścatuḥṣaṣṭis tataḥ śuṣkaṃ vicūrṇayet
ṣoḍaśāṃśena tenaiva aṣṭavarṇaṃ tu vedhayet
tatsvarṇaṃ jāyate divyaṃ daśavarṇaṃ na saṃśayaḥ
rasakaṃ ghoṣatāmraṃ ca kācaṃ śvetaṃ nṛkeśakam
palāni pañcapañcaiva pratyekaṃ cūrṇayet pṛthak
rasakāttriguṇaṃ yojyaṃ tīkṣṇacūrṇaṃ punastataḥ
gandhakaṃ rasakaṃ kāṃsyamākṣikaṃ cāṣṭaniṣkakam
viṃśaniṣkaṃ dhūmasāraṃ sarvametaddināvadhi
mardyaṃ jambīrajairdrāvaiḥ karṣāṃśaṃ vaṭakīkṛtam
koṣṭhīyantre haṭhāddhāmyaṃ yāvattāmrāvaśeṣitam
ṣaḍguṇam tasya tāmrasya sīse vāhyaṃ dhamandhaman
ṣaṭtriṃśāṃśena tenaiva aṣṭavarṇaṃ tu vedhayet
daśavarṇaṃ bhavettattu nātra kāryā vicāraṇā
athānyasya ca tāmrasya nāgaśuddhasya kārayet
nirguṇḍikārasenaiva pañcāśadvāraḍhālanam
kuṣmāṇḍasya rasenaiva saptavāraṃ tu ḍhālanam
niśāyuktena takreṇa saptavāraṃ tu ḍhālanam
evaṃ tāmraṃ drutaṃ ḍhālyaṃ kālikārahitaṃ bhavet
etattāmraṃ tribhāgaṃ syādbhāgāḥ pañcaiva hāṭakam
raupyaṃ bhāgadvayaṃ śuddhaṃ sarvamāvartayettataḥ
jāyate kanakaṃ divyaṃ purā nāgārjunoditam
aṅkollakāṣṭhaṃ prajvālya āraṇyopalacūrṇakam
aṅkollabījacūrṇaṃ tu jvalatkāṣṭhopari kṣipet
tadaṅgārān samādāya śītalāṃśca punardhamet
aṅkollabījacūrṇaṃ tu kṣiptvā vastreṇa bandhayet
taddhūmaiḥ svarṇapatrāṇi daśavarṇāni dhūpayet
drāvayitvā kṣipettaile putrajīvotthite punaḥ
evaṃ vāradvaye kṣipte vardhate varṇakadvayam
alpālpayukti vibhavaiḥ sukhasādhyayogair alpālpakarmavidhinā bahubhirviśeṣaiḥ
lābhārthapādadaśamāṃśakaropadeśaḥ prokto mayā sakalalokahitāya satyam
nānāraktasupītapuṣpanicayād ādāya sāraṃ nijam
tasmiñchodhitapannagaṃ drutamataḥ saṃḍhālyaṃ vāraṃ śatam
paścādrañjanavedhanaṃ ca vidhinā candrārkatāmrasya yat
tatsarvaṃ guruśāstrataḥ svamatinā saṃkathyate sāṃpratam
stambhitā gandhapiṣṭī yā gandhajāraṇavarjitā
tasyāḥ ṣoḍaśabhāgā vai bhāgaikaṃ mṛtavajrakam
devadālyāḥ śaṅkhapuṣpyā dravairmardya dinatrayam
pacetkacchapayantrasthaṃ puṭaikena samuddharet
yāmaikaṃ pūrvajairdrāvairmardya tatpūrvavatpuṭet
evaṃ saptapuṭaiḥ pakvo yāmaṃ mardyaśca tairdravaiḥ
dinaikaṃ pātanāyantre pācayellaghunāgninā
punarmardyaṃ punaḥ pācyaṃ yāvadūrdhvaṃ na gacchati
adhoyantre yadā tiṣṭhettadā syād raktapāradaḥ
raktapāradabhāgaikaṃ dvayaṃ kṛṣṇābhrasattvakam
ṭaṅkaṇasya ca bhāgaikaṃ sarvaṃ mardyaṃ dināvadhi
vajrīkṣīraistu tatpiṇḍaṃ ruddhvā gajapuṭe pacet
punarmardyaṃ punaḥ pācyamevaṃ vārāṃścaturdaśa
ṣoḍaśāṃśena nāgasya vedhe datte ca kāñcanam
jāyate divyarūpāḍhyaṃ devābharaṇamuttamam
śākakiṃśukakoraṇṭadravaiḥ kaṅguṇitailataḥ
mardayennāgacūrṇaṃ tu dinaṃ saṃpuṭagaṃ pacet
samyaggajapuṭenaiva mardya pācyaṃ punaḥ punaḥ
catvāriṃśatpuṭaiḥ siddhaṃ divyaṃ bhavati kāñcanam
rasakaṃ kuṅkumaṃ tutthaṃ bālavatsapurīṣakam
pītābhrakaṃ viṣaṃ tulyaṃ mātuluṅgadravairdinam
marditaṃ chāyayā śuṣkaṃ madhunā saha kalkayet
tena nāgasya patrāṇi liptvā śoṣyāṇi chāyayā
andhamūṣāgataṃ dhmātaṃ śākapatradrave tataḥ
secayed uddharet paścāt prakaṭaṃ drāvayetpunaḥ
śākapatradravaiḥ secyaṃ punardrāvyaṃ ca secayet
ityevaṃ saptadhā kuryātpunaḥ patrāṇi kārayet
lepayetpūrvavacchoṣyaṃ ruddhvā dhāmyaṃ ca pūrvavat
secanaṃ drāvaṇaṃ caiva saptavārāṇi kārayet
ityevaṃ saptadhā kuryāllepādi drāvaṇāntakam
tannāgaṃ jāyate divyaṃ jāmbūnadasamaprabham
dagdhaṃ tu cunnapāṣāṇam āranāle vinikṣipet
mṛtpātre lolitaṃ sthāpyaṃ divārātraṃ prayatnataḥ
tatsvacchaṃ grāhayeddrāvaṃ taddrāvaiḥ śākakuḍmalān
peṣayettena kalkena nāgacūrṇaṃ vimardayet
yāmānte śoṣayedgharme punarmardya ca śoṣayet
ityevaṃ daśadhā kuryāttadgolaṃ nikṣipetpunaḥ
śākadaṇḍasya sārdrasya garbhe tenaiva rodhayet
mṛdā liptaṃ tu tacchuṣkaṃ samyaggajapuṭe pacet
samuddhṛtya bhavet pītaṃ stambhanaṃ cāsya kathyate
gomūtraiḥ kṣālayed ādau bhūnāgāñjīvasaṃyutān
sauvīrāñjanameteṣu tulyaṃ kṣiptvā vimardayet
dinaikaṃ mahiṣīmūtrairjātaṃ golaṃ samuddharet
tasmātpātālayantreṇa grāhyaṃ tailaṃ prayatnataḥ
tasmiṃstaile pūrvanāgamathavā śuddhanāgakam
drāvitaṃ drāvitaṃ kṣepyamekaviṃśativārakam
tannāgaṃ jāyate divyaṃ jāmbūnadasamaprabham
śuddhanāgasya cūrṇaṃ tu samaṃ bhūnāgacūrṇakam
śākakiṃśukakoraṇṭapuṣpāṇāṃ grāhayedrasam
yathālābhena taddrāvairdinamekaṃ vimardayet
aṃdhamūṣāgataṃ dhāmyaṃ tataścūrṇaṃ tu kārayet
pūrvavanmarditaṃ dhāmyamevaṃ kuryāttrisaptadhā
jāyate kanakaṃ divyaṃ tannāgaṃ devabhūṣaṇam
śuddhanāgapalaikena mūṣā kāryā suvartulā
palaṃ śuddharasaṃ tasyāṃ kṣipedgandhaṃ paladvayam
tāṃ mūṣāṃ mṛṇmaye pātre dhārayedātape khare
dinaṃ jambīranīreṇa kākamācīdravairdinam
kāsamardarasaiścāho dinaṃ dhattūrajairdravaiḥ
krameṇa bhāvayedevaṃ gharme dinacatuṣṭayam
mṛtpātrātsarvamuddhṛtya yathā kiṃcin na gacchati
piṣṭvā dhattūrajairdrāvaiḥ karañjasya tu bījakam
tenaivāṅgulamātraṃ tu mūṣāgarbhaṃ pralepayet
pūrve piṇḍaṃ kṣipettatra palaikaṃ cātha gandhakam
bhūnāgānāṃ dravaṃ tatra nikṣipenniṣkapañcakam
vidhāya lepakalkena tato mūṣāṃ nirudhya ca
bhūdhare dinamekaṃ tu karīṣāgnau vipācayet
svāṅgaśītaṃ samuddhṛtya mūṣāyāṃ pūrvavatkṣipet
lepaṃ gandhaṃ ca bhūnāgaṃ pūrvavacca puṭe pacet
evaṃ viṃśaguṇaṃ yāvajjāryaṃ gandhaṃ susādhitam
sārdhaṃ paladvayaṃ tālaṃ rasakaṃ cāpi tatsamam
palaikaṃ ṭaṅkaṇaṃ piṣṭvā dvidhā kuryāttrayaṃ pṛthak
kācakūpyantare kṣiptvā tālakārdhaṃ tataḥ kṣipet
rasakaṃ ṭaṅkaṇaṃ paścātsiddhaṃ pūrvarasaṃ punaḥ
ṭaṅkaṇaṃ rasakaṃ tālaṃ kramād dadyāt punastrayam
kācakūpyā mukhaṃ dīpataptaṃ svāṅgana veṣṭayet
athavā kācakīlena ruddhvā mṛllavaṇena ca
kūpikāṃ ca mṛdā lepya sarvatrāṅgulamātrakam
tāṃ śuṣkāṃ bhūdhare yantre kṣiptvā pūrvaṃ ca kharparam
dattvā mṛdā lipetsaṃdhiṃ deyaṃ gajapuṭaṃ punaḥ
svāṅgaśītaṃ samuddhṛtya baliṃ pūjāṃ ca kārayet
catuḥṣaṣṭitamāṃśena drutaṃ śulbaṃ tu vedhayet
svarṇaṃ bhavati rūpāḍhyaṃ siddhayoga udāhṛtaḥ
palāni daśa gandhasya sūtakasyaikaviṃśatiḥ
mahākālasya bījotthatailaṃ pañcapalaṃ bhavet
sarvaṃ snigdhaghaṭe ruddhvā pācayenmṛduvahninā
māṣapiṣṭapralepena yathā dhūmo na gacchati
sa sūto jāyate khoṭaścandrārke drāvite kṣipet
sahasrāṃśena tenaiva divyaṃ bhavati kāñcanam
pāradaṃ gaṃdhakaṃ tulyaṃ devadālīdravairdinam
marditaṃ tena tāmrasya patralepaṃ tu kārayet
āvartya cāndhamūṣāyāṃ samuddhṛtya tataḥ punaḥ
śākavṛkṣasya patrāṇāṃ komalānāṃ dravaṃ haret
taddrave pūrvaśulbaṃ tu drāvitaṃ drāvitaṃ kṣipet
ityevaṃ śatadhā kuryāddivyaṃ bhavati kāñcanam
pītagandhakacūrṇaṃ tu nāgavallyā dravaistryaham
bhāvitaṃ tena tāmrasya patralepaṃ tu kārayet
śuṣkaṃ ruddhvā puṭe pacyādāraṇyopalakaiḥ śubhaiḥ
śākavṛkṣatvacā mardyaṃ dravai raktāśvamārakaiḥ
pūrvatāmrasya patrāṇi kalkenānena lepayet
ruddhvā tīvrāgninā dhāmyamevaṃ vāraśate kṛte
tattāmraṃ jāyate svarṇaṃ jāmbūnadasamaprabham
kāñcanīmūlacūrṇaṃ tu haritālaṃ manaḥśilā
ṭaṅkaṇaṃ mākṣikaṃ tulyaṃ vāsāpuṣpadravais tryaham
marditaṃ lepayettena tāmrapātraṃ suśodhitam
śanairmandāgninā tāpyaṃ śuṣkalepaṃ ca dāpayet
punastāpyaṃ punarlepyaṃ saptadhetthaṃ prayatnataḥ
tatastīvrāgninā dhāmyaṃ jāyate kāñcanaṃ śubham
tālaṃ tāpyaṃ daradakunaṭīṃ sūtakaṃ sārdhabhāgam
khalve kṛtvā tridinamathitaṃ kākamācyā dravet
tenālepyaṃ raviśaśidalaṃ kharpare vahnipakvam
śulbātītaṃ bhavati kanakaṃ saubalaṃ pānthikānām
jvālāmukhīdravairmardyaṃ palaikaṃ śuddhapāradam
dinānte nikṣipettasminpādāṃśaṃ mṛtamabhrakam
tāmracūrṇasya pādāṃśaṃ pādāṃśaṃ phullatorikā
sarvaṃ jvālāmukhīdrāvairmardayeddinasaptakam
tadgolaṃ vajramūṣāyāṃ ruddhvā tīvrāgninā dhamet
tatkhoṭaṃ bhāgamekaṃ tu śuddhatāmraṃ catuṣṭayam
aṃdhamūṣāgataṃ dhāmyaṃ samuddhṛtya tataḥ punaḥ
drāvyaṃ prakaṭamūṣāyāṃ putrajīvotthatailake
ḍhālayecca punardrāvyamevaṃ kuryāttrisaptadhā
jāyate kanakaṃ divyaṃ nātra kāryā vicāraṇā
gandhakaṃ śvetapālāśaphaladrāvairvibhāvayet
śatavāraṃ prayatnena śoṣyaṃ peṣyaṃ punaḥ punaḥ
śatavāraṃ prayatnena tena patrāṇi lepayet
samyak śuddhasya tāmrasya ruddhvā gajapuṭe pacet
samuddhṛtya punardhāmyaṃ tataḥ patrāṇi kārayet
punarlepyaṃ punaḥ pācyaṃ punarāvartayet kramāt
evaṃ trisaptadhā kuryāddivyaṃ bhavati kāñcanam
bhāgā dvādaśa tārasya śulvasya bhāgaṣoḍaśa
āvartya kārayetpatraṃ liptvā ruddhvā puṭe pacet
mahindīpatraniryāsairevaṃ vārāṇi ṣoḍaśa
rasagandhaśilā bhāgānkramavṛddhyā vimardayet
dinamaṅkolatailena pūrvavacca krameṇa tu
liptvā ruddhvā dhamedgāḍhaṃ punaḥ patraṃ ca kārayet
punarlepyaṃ punaḥpācyaṃ yāvatkāṃsyaṃ kṣayaṃ vrajet
aṣṭavarṇaṃ bhaveddhema nātra kāryā vicāraṇā
auṣadhī karuṇī nāma prāvṛṭkāle prajāyate
nīlapuṣpā śvetapatrā picchilātirasā tu sā
taddravaṃ pārade śuddhe dhāmyamāne vinikṣipet
vajramūṣāsthite caiva yāvatsaptadināvadhi
jāyate kanakaṃ divyaṃ rasa eva na saṃśayaḥ
palaṃ sūtaṃ palaṃ gandhaṃ kṛṣṇonmattadravais tryaham
marditaṃ vajramūṣāyāṃ ruddhvā vaktraṃ pidhāya ca
dinānte tatsamuddhṛtya tadvanmardyaṃ ca pācayet
evaṃ saptadinaṃ kuryānmṛto bhavati vai rasaḥ
tadrasaṃ pannagaṃ svarṇaṃ candrārkair veṣṭayet kramāt
samāṃśaṃ cāndhitaṃ dhāmyaṃ divyaṃ bhavati kāñcanam
gartāmadhye rasamūṣā bāhyagarte sarvato'gniḥ
cakrayantramidaṃ proktaṃ sarvaśāstrārthakovidaiḥ
mākṣikaṃ rasakaṃ tulyaṃ rasakārdhaṃ ca saindhavam
mātuluṅgairdinaṃ mardyaṃ mṛdbhāṇḍe pācayed dinam
yāvatkuṅkumavarṇaṃ syāttāvaccullyāṃ vipācayet
sitākṣaudreṇa saṃyuktaṃ tatkalkaṃ mardayeddinam
punarmṛtkharpare pacyādgokṣīreṇa samāyutam
cālayan dinamekaṃ tu avatārya vilepayet
śuddhāni śulvapatrāṇi ruddhvā tīvrāgninā dhamet
tataḥ pattrīkṛtaṃ lepyaṃ tadvaddhāmyaṃ dṛḍhāgninā
ityevaṃ ca punaḥ kuryātpītavarṇaṃ bhavettu tat
munipuṣpaistryahaṃ bhāvyā atiraktā manaḥśilā
anayā pūrvaśulbaṃ tu patraṃ kṛtvā pralepayet
andhamūṣāgataṃ dhmātaṃ kaṅguṇītailake kṣipet
ityevaṃ tu tridhā kuryāddivyaṃ bhavati kāñcanam
anenaiva prakāreṇa tārāriṣṭaṃ tu rañjayet
jāyate kanakaṃ divyaṃ jāmbūnadasamaprabham
śuddhasūtapalakaṃ tu karṣaikaṃ gandhakasya ca
snigdhakhalve vinikṣipya devadālīrasaplutam
mardayettu karāṅgulyā jāyate gandhapiṣṭikā
dhānyābhrakasya bhāgaikaṃ bhāgāṣṭau śuddhapāradam
kuṇḍagolakasaṃyuktaṃ mardanātpiṣṭikā bhavet
etatpiṣṭidvayaṃ mardya jambīrotthairdravairdinam
pālāśamūlakvāthena mardayecca dinatrayam
brahmamūlaṃ guḍaṃ guñjām ūrṇā ṭaṅkaṇakaṃ samam
piṣṭvā kṣaudreṇa saṃyuktaṃ pūrvapiṇḍaṃ vilepayet
ruddhvā tīvrāgninā dhāmyaṃ khoṭo bhavati tadrasaḥ
pācyaṃ prakaṭamūṣāyāṃ kācaṃ ṭaṅkaṇakaṃ kṣipet
evaṃ punaḥ punaḥ śodhyaṃ yāvadbhavati nirmalam
tataśca prakaṭaṃ dhāmyaṃ dattvā nāgaṃ punaḥ punaḥ
triguṇaṃ vāhayedevaṃ rasarājasya pannagam
kṛṣṇābhraiḥ puṭitaireva tatkhoṭaṃ rañjayet kramāt
mūṣāyāṃ dhāmyamānaṃ tacchatavāraṃ punaḥ punaḥ
dattvā dattvābhrakaṃ kṛṣṇaṃ rañjito jāyate dhruvam
sahasrāṃśena tenaiva candrārkaṃ kāñcanaṃ bhavet
stambhitā gandhapiṣṭī yā gandhajāraṇavarjitā
palaikaṃ mardayettasyā jambīrāṇāṃ dravairdinam
brahmakvāthaistryahaṃ paścāttatsamaṃ guḍaṭaṅkaṇam
ūrṇāṃ guñjāṃ kṣipettasminsarvamekatra mardayet
chāyāśuṣkāṃ vaṭīṃ kuryānmahadagnigatāṃ dhamet
taṃ khāṭhaṃ śodhayetpaścāt śvetaṭaṅkaṇakācakaiḥ
śodhayeddhamanenaiva khoṭo bhavati nirmalaḥ
taṃ khoṭaṃ kuṭilaṃ gandhaṃ pratikarṣaṃ pralepayet
andhamūṣāgataṃ dhāmyaṃ yāvatkhoṭāvaśeṣitam
anena kramayogena vaṅgaṃ nirvāpya ṣaḍguṇam
tato gandhaṃ ca nāgaṃ ca vāhayet ṣaḍguṇaṃ punaḥ
śulbacūrṇaṃ palaikaṃ tu siddhacūrṇena saṃyutam
ruddhvā taṃ ca dhamet khoṭaṃ gaṃdhakaṃ tena mardayet
ruddhvā gajapuṭe pacyādevaṃ vārāṃścaturdaśa
anena pūrvavatkhoṭaṃ drāvitaṃ yojayecchanaiḥ
yāvatkuṅkumavarṇaṃ syāttāvadrañjyaṃ kṣipankṣipan
tataḥ svarṇaṃ ca gandhaṃ ca khoṭaṃ tulyaṃ pṛthakpṛthak
tato ruddhvā dhamettīvraṃ yāvatkhoṭāvaśeṣitam
ityevaṃ triguṇaṃ vāhyaṃ svarṇaṃ gandhakasaṃyutam
punaḥ svarṇena tulyena samāvartaṃ tu kārayet
punardviguṇahemnā tu triguṇena tataḥ punaḥ
tridhaiva sāritaḥ sūtaḥ sahasrāṃśena vidhyate
drutaṃ śulbaṃ na saṃdeho divyaṃ bhavati kāñcanam
pūrvaṃ yacchodhitaṃ khoṭam āvartyaṃ svarṇatulyakam
sūkṣmacūrṇaṃ tataḥ kṛtvā triguṇe śuddhapārade
dattvā nirudhya mūṣāyāṃ svedayenmṛduvahninā
tasyaiva dravate garbhe tāvatsvedyaṃ prayatnataḥ
athavā dolikāyantre svedayed drutasūtakam
anena śatamāṃśena sitaṃ svarṇaṃ vilepayet
tridinaṃ dolikāyantre arkapatraiśca veṣṭitam
kāñjikaiḥ svedayettaṃ tu andhamūṣāgataṃ dhamet
svarṇaṃ bhavati rūpāḍhyaṃ ṣaḍvarṇotkarṣaṇaṃ param
śodhitaṃ sūtakhoṭaṃ ca bhāgamekaṃ samāharet
svarṇaṃ ṣoḍaśabhāgaṃ syādandhamūṣāgataṃ dhamet
pūrvavatkramayogena vedhayedrasagarbhakaḥ
tenaiva śatamāṃśena ṣaḍvarṇaṃ pūrvavadbhavet
arkakṣīreṇa dhānyābhraṃ yāmaṃ piṣṭvā tathāndhrayet
kapotākhye puṭe pacyātpunarmardyaṃ punaḥ pacet
evaṃ viṃśapuṭaiḥ pakvaṃ tadabhraṃ ṣoḍaśāṃśakam
śuddhasūte pradātavyaṃ pakvamūṣodareṇa tat
arkapatradravaiḥ pūrvaṃ ruddhvā svedyaṃ dinatrayam
tuṣāgninā prayatnena samuddhṛtyātha nikṣipet
tasminnabhraṃ dravaṃ caiva dattvā tadvatpacet tryaham
ityevaṃ jārayetsūte yāvattulyābhrakaṃ bhavet
tilaparṇīrasenaiva tatsūtaṃ cābhrakaṃ punaḥ
mardayettaptakhalve tu yāvadbhavati golakaḥ
pṛthaksūtena tulyena gandhapiṣṭīṃ tu kārayet
stambhitā gandhapiṣṭī yā gandhajāraṇavarjitā
tatpiṣṭī svarṇapiṣṭī ca rasābhraṃ golakaṃ tathā
samāṃśaṃ tritayaṃ mardyaṃ dravaiḥ kārpāsajairdinam
tadgolaṃ vartulaṃ kṛtvā vastre baddhvātha śoṣayet
pācayed gandhatailaṃ tu yāvatkuṅkumasaṃnibham
saṃjātaṃ tatsamuddhṛtya piṣṭvā nirguṇḍijairdravaiḥ
tenaiva cāṣṭamāṃśena nāgapatrāṇi lepayet
piṣṭvā kārpāsapatrāṇi tatkalkena ca lepayet
nāgapatrāṇi ruddhvātha bhūdharākhye puṭe pacet
samuddhṛtya punarlepyamaṣṭamāṃśena tena vai
kārpāsapatrakalkena liptvā ruddhvā puṭe pacet
ūrdhvādhaḥ parivartena ahorātrātsamuddharet
aṣṭamāṃśaṃ punardattvā pūrvakalkaṃ ca mardayet
dinaṃ nirguṇḍijairdrāvaistadgolaṃ lepayedbahiḥ
kārpāsapatrakalkena ruddhvā gajapuṭe pacet
evaṃ punaḥ punaḥ kuryānmardanaṃ puṭapācanam
mriyate kuṅkumābhaṃ tannāgaṃ daśapuṭaiḥ kramāt
anena cāṣṭamāṃśena drutaṃ śulbaṃ tu vedhayet
tena śulbena tāraṃ tu aṣṭamāṃśena vedhayet
jāyate kanakaṃ śulbaṃ devābharaṇamuttamam
nāgarañjanamidaṃ viśeṣataḥ śulbasūtaravicandravedhanam
dharmakāmasukhabhājanair janaiḥ sādhyatām akhilalokarakṣaṇe
dhātusattvayutapiṣṭikākramastambhanaṃ ca nigaḍena lepanam
khoṭabandhakṛtavidrutiṃ tathā vedhayuktirakhilā nigadyate
divyauṣadhadravair mardyaṃ taptakhalve dinatrayam
śuddhaṃ sūtaṃ tato gharme śoṣyaṃ svacchaṃ samāharet
svarṇanāgārkakāntaṃ ca tīkṣṇaṃ vaṅgaṃ ca rūpyakam
yatheṣṭaikaṃ vicūrṇyādau vyomasattvam athāpi vā
pūrvasūtena saṃtulyaṃ yāmamamlena mardayet
mahārasāṣṭakādekaṃ sūtatulyaṃ vinikṣipet
divyauṣadhīdravaireva yāmātsvinnātape khare
mardayetkhalvake gāḍhaṃ tadgolaṃ vastraveṣṭitam
gandhataile dinaṃ pacyāttato vastrātsamuddharet
piṣṭigolamidaṃ khyātaṃ tathānyamatamucyate
pūrvaṃ yanmarditaṃ sūtaṃ tasya bhāgatrayaṃ bhavet
nāgadvayaṃ yatheṣṭaikaṃ tasminnāgaṃ vinikṣipet
vaikrāntaṃ kuṇḍagolaṃ ca divyauṣadhidravaṃ tathā
mardyaṃ yāmatrayaṃ khalve chāyāśuṣkaṃ tu golakam
kṛtvātha bandhayedvastre gandhataile dinaṃ pacet
vastramadhyātsamuddhṛtya piṣṭigolamidaṃ bhavet
athāsya piṣṭigolasya nigaḍaḥ procyate śubhaḥ
gugguluṃ brahmabījāni taistulyaṃ caiva saindhavam
snuhyarkapayasā mardyaṃ nigaḍo'yaṃ mahottamaḥ
pālāśaṃ kokilākṣasya bījāni saindhavaṃ tathā
unmattanīlijair drāvairmardyaḥ syānnigaḍottamaḥ
abhrakaṃ saindhavaṃ tāpyaṃ vālūmṛllohakiṭṭakam
snuhyarkapayasā piṣṭaṃ yāmānte nigaḍo bhavet
vākucībrahmadhattūrabījāni cāmlavetasam
kākaviṭkadalīkandatālagandhamanaḥśilā
gugguluṃ pañcaloṇāni gojihvā kokilākṣakam
tiktakośātakī nīlī viṣamuṣṭīndravāruṇī
jīradvayaṃ karkaṭāsthi strīrajomūtramiśritam
snuhyarkakṣīratailaiśca mardyaṃ yāmadvayaṃ dṛḍham
vyastaṃ vātha samastaṃ vā nigaḍo'yaṃ mahottamaḥ
eteṣvekena tadgolaṃ lepyamaṅgulamātrakam
mūṣāyāṃ bilvamātrāyāṃ loṇaṃ kiṃcidadhaḥ kṣipet
liptaṃ golaṃ kṣipet tasyām ūrdhvaṃ loṇaṃ ca dāpayet
ruddhvā mṛllavaṇaiḥ sandhiṃ sarvato dagdhaśaṅkhakaiḥ
mūṣālepaḥ prakartavyaḥ chāyāśuṣkaṃ tu kārayet
karīṣāgnau divārātrau trirātraṃ vā tuṣāgninā
mṛdunā svedayetpaścātsamuddhṛtyātha lepayet
samyaṅnigaḍakalkena pūrvamūṣāṃ nirodhayet
ūrdhvādho lavaṇaṃ dattvā ruddhvā lepyā ca pūrvavat
chāyāśuṣkaṃ dhamedgāḍhaṃ raso bhavati khoṭatām
sauvīraṃ ṭaṅkaṇaṃ kācaṃ dattvā dattvā dhamed dṛḍham
tacchuddhaṃ jāyate khoṭam abhīkṣṇaṃ nātra saṃśayaḥ
ityevaṃ sarvasattvaiśca piṣṭikāṃ kārayetpṛthak
pūrvavatkramayogena khoṭo bhavati tadrasaḥ
bhāgadvayaṃ suvarṇasya tribhāgaṃ pāradasya ca
pūrvavatkārayetpiṣṭīṃ tadvatkhoṭaṃ ca śodhayet
ityevaṃ piṣṭikhoṭāni kṛtvā sarvatra yojayet
tatkhoṭaṃ svarṇasaṃtulyaṃ samāvartaṃ tu kārayet
mākṣikaṃ kāntapāṣāṇaṃ śilāgandhaṃ samaṃ samam
bhūnāgairmardayedyāmaṃ caṇamātravaṭīkṛtam
eṣā viḍavaṭī khyātā yojyā sarvatra jāraṇe
ekaikaṃ vāhayetsūte dhāmyamāne punaḥ punaḥ
evaṃ daśaguṇaṃ hema jārayettatkrameṇa tu
prakāśamūṣāgarbhe tu grasate vaḍavānalaḥ
mākṣikaṃ daradaṃ gandhaṃ rājāvartaṃ pravālakam
śilā tutthaṃ ca kaṅkuṣṭhaṃ samaṃ cūrṇaṃ prakalpayet
vargābhyāṃ pītaraktābhyāṃ kaṅguṇītailakaiḥ saha
bhāvayeddivasānpañca sūryatāpe punaḥ punaḥ
jāritaṃ sūtakhoṭaṃ tu kalkenānena saṃyutam
vālukāhaṇḍimadhyasthaṃ śrāvasaṃpuṭamadhyagam
tridinaṃ pācayeccullyāṃ kalkaṃ deyaṃ punaḥ punaḥ
rañjito jāyate sūtaḥ śatavedhī na saṃśayaḥ
tāre tāmre bhujaṅge vā candrārke vātha yojayet
jāyate kanakaṃ divyaṃ jāmbūnadasamaprabham
piṣṭikhoṭaṃ sūkṣmacūrṇaṃ strīpuṣpeṇa tu bhāvayet
dinatrayaṃ khare gharme śuktau vā nālikeraje
mīnākṣī kadalīkandaṃ śvetā raktā punarnavā
śilājatu sasindhūtthaṃ nārīpuṣpeṇa mardayet
pūrvavadbhāvitaṃ khoṭaṃ tasminpiṇḍe vinikṣipet
pūrvavadbhāvitaṃ khoṭaṃ tasminpiṇḍaṃ vinikṣipet
mukhaṃ tatpiṇḍakalkena ruddhvā piṇḍaṃ ca bandhayet
bhūrjapattraṃ tryahaṃ pacyāddolāyantre sakāñjike
drutaṃ sūtaṃ bhavetsākṣātpunastasmiṃśca dāpayet
pūrvavadbhāvitaṃ khoṭaṃ khoṭapādaṃ punaḥ punaḥ
nikṣipetpūrvapiṇḍe tu tadvatpacyāddinatrayam
evaṃ punaḥ punardeyaṃ piṣṭiṃ khoṭaṃ subhāvitam
āroṭasya samaṃ yāvattāvad deyaṃ drutaṃ bhavet
ārdrakaṃ mūlakaṃ śuṇṭhī laśunaṃ hiṅgumākṣikam
trikṣāraṃ pañcalavaṇaṃ kāṅkṣī kāsīsagandhakam
amlavargeṇa saṃyuktaṃ mardyaṃ piṇḍaṃ tu kalpayet
tasmin piṇḍe yathā pūrvaṃ drutaṃ sūtaṃ tu kārayet
mārjārī ceśvarī guñjā kukkuṭī kṣīrakandakam
eteṣāṃ piṇḍamadhye tu pūrvavadbhāvayedrasam
drutasūtamidaṃ khyātaṃ sarvakarmasu yojayet
drutasūtasya bhāgau dvāvekaṃ kṛṣṇābhrasattvakam
bhāgaṃ rasakasattvasya kṛṣṇonmattadravairdinam
marditaṃ kārayedgolaṃ golapādaṃ mṛtaṃ pavim
dattvātha mardayedyāmaṃ sarvamunmattavāriṇā
ruddhvātha bhūdhare pacyātpuṭaikena samuddharet
pūrvāṃśaṃ drutasūtaṃ tu taṃ dattvā mardayetpunaḥ
dhattūrotthadravairyāmaṃ tadvatpacyācca bhūdhare
ityevaṃ saptavārāṇi sūtaṃ dattvā punaḥ punaḥ
bhūdhare pācayedyantre bhasmībhavati tadrasaḥ
tenaiva śatabhāgena kṣaudreṇa saha peṣayet
candrārkajātapatrāṇi andhamūṣāgataṃ dhamet
svarṇaṃ bhavati rūpāḍhyaṃ jāmbūnadasamaprabham
tadbhasma gandhakaṃ tulyamandhamūṣāgataṃ dhamet
vedhyaṃ tena śatāṃśena nāgaṃ bhavati kāñcanam
rasakābhrakayoḥ sattvaṃ drutaṃ sattvaṃ samaṃ samam
trayāṇāṃ palamekaṃ tu siddhacūrṇena saṃyutam
mardyamunmattakadrāvairdinaikaṃ cāndhitaṃ dhamet
tatkhoṭaṃ cūrṇitaṃ mardyaṃ mātuluṅgāmlagandhakaiḥ
ruddhvā gajapuṭe pacyādevaṃ vārāṃstrayodaśa
mardyaṃ mardyaṃ pacedruddhvā āraṇyotpalakaiḥ kramāt
candrārkaśatabhāgena madhunāktena tena vai
liptvā ruddhvā dhamedgāḍhaṃ svarṇaṃ bhavati śobhanam
rasakābhrakayoḥ sattvaṃ drutasūtaṃ ca ṭaṅkaṇam
sarvametatsamaṃ mardya kṛṣṇonmattadravair dinam
chāyāśuṣkāṃ vaṭīṃ kṛtvā mahadagnigatāṃ dhamet
tatkhoṭaṃ śodhayetpaścāt sitakācena ṭaṅkaṇaiḥ
svarṇena ca samāvartya samena jārayettataḥ
pūrvā viḍavaṭī yā tu tāmekaikāṃ pradāpayet
dhamanprakaṭamūṣāyāṃ yāvatsūtāvaśeṣitam
tataḥ śuddhasuvarṇena sārayetsāraṇātrayam
vedhyaṃ tena śatāṃśena śulvaṃ bhavati kāñcanam
bhāgaikaṃ drutasūtasya sāraṇāyantrake kṣipet
tasmāccaturguṇaṃ nāgaṃ śuddhaṃ taddrāvitaṃ pṛthak
tasminyantre vinikṣipya jātaṃ khoṭaṃ samāharet
tattulyaṃ mākṣikaṃ śuddhamekīkṛtya vimardayet
dinaṃ dhattūrajair drāvairmṛdbhāṇḍe pācayettataḥ
yāvatkuṅkumavarṇaṃ syāt tāvaccullyāṃ samuddharet
etasyaiva palaikaṃ tu siddhacūrṇena saṃyutam
ruddhvā dhmāte bhavetkhoṭaṃ madhvamlairmardayeddinam
āraṇyotpalakaireva ruddhvā madhupuṭaiḥ pacet
anena madhuyuktena tārapatrāṇi lepayet
ruddhvā dhāmyaṃ punarlepyaṃ tribhirvāraistu kāñcanam
jāyate divyarūpāḍhyaṃ satyaṃ śaṃkarabhāṣitam
mākṣikasya tvabhāve tu vaikrāntaṃ vātra yojayet
drutasūtaṃ hiṅgulaṃ ca kaṅkuṣṭhaṃ gandhakaṃ śilā
ekadvitricatuḥpañcapalāni kramato bhavet
gopittena tu tatsarvaṃ mardyaṃ yāmacatuṣṭayam
śuddhāni nāgapatrāṇi samamānena lepayet
ruddhvā gajapuṭe pacyātsamuddhṛtyātha mardayet
samena pūrvakalkena ruddhvā tadvatpuṭe pacet
evaṃ śatapuṭaiḥ pakvo mriyate pannago dhruvam
anena śatabhāgena tāravedhāttu kāñcanam
tena vā mṛtanāgena hyamlapiṣṭena lepayet
samāṃśaṃ svarṇapatraṃ tu ruddhvā gajapuṭe pacet
nāgaṃ punaḥ punardeyamevaṃ deyaṃ puṭatrayam
anena mṛtahemnā tu drutaṃ tāraṃ tu vedhayet
sahasrāṃśena tatsiddhaṃ divyaṃ bhavati kāṃcanam
dravais tumbaruvallyāstu dhānyābhraṃ saptadhātape
bhāvayet khoṭayet paścāt karṣaike drutasūtake
māṣamātraṃ kṣipedetattaptakhalve vimardayet
gostanākāramūṣāyāṃ kṣiptvā mṛdvagninā pacet
vālukāyantramadhye tu jīrṇe vāpaṃ punaḥ kṣipet
ityevaṃ jārayettulyaṃ khoṭabaddho bhavedrasaḥ
asya baddhasya māṣaikaṃ māṣārdhaṃ śuddhahāṭakam
śuddhasūtasya māṣārdhaṃ sarvamekatra mardayet
tridinaṃ mātuluṅgāmlair etatkalkena lepayet
karṣaikaṃ nāgapatrāṇi vṛścikālyāstathā dravaiḥ
liptvā tat pātanāyantre pācayeddivasatrayam
piṣṭvā dināvadhi
anena tārapatrāṇi karṣamekaṃ pralepayet
pūrvavat pātanāyantre pācayeddivasatrayam
anenaiva drutaṃ śulbaṃ sahasrāṃśena vedhayet
jāyate kanakaṃ divyaṃ devābharaṇabhūṣaṇam
kṣīreṇottaravāruṇyās tridinaṃ śuddhapāradam
mardayettaptakhalve va taṃ [... au5 Zeichenjh]
karīṣāgnau divārātrau tridinaṃ vā tuṣāgninā
samuddhṛtya punarmardyaṃ tadvadruddhvātha pācayet
tadvanmardyaṃ punaḥ pācyaṃ mriyate pāṇḍuro rasaḥ
ārdrakaṃ tuvarī sindhukaṅguṇītailakaṃ madhu
amlavetasametaistu tadrasaṃ mardayeddinam
golakaṃ bandhayedvastre dolāyantre tryahaṃ pacet
kaṅguṇītailamadhye tu baddho bhavati tadrasaḥ
tadrasaṃ hāṭakaṃ nāgaṃ samaṃ ruddhvā dhamed dṛḍham
tatkhoṭaṃ sūkṣmacūrṇaṃ tu cūrṇāṃśaṃ drutasūtakam
amlairmardyaṃ bhavedgolaṃ kāñjikaiḥ svedayeddinam
gaṃdhakasya trayo bhāgā gaṃdhatulyaṃ suvarcalam
kṛṣṇābhrakaṃ tu bhāgaikaṃ sarvaṃ stanyena peṣayet
anena lepitaṃ golam aṃdhamūṣāgataṃ dhamet
yāvat sūtāvaśeṣaṃ syāttāvaddhāmyaṃ punaḥ punaḥ
pūrvacūrṇaṃ punardattvā tadvajjāryaṃ krameṇa tu
ityevaṃ hāṭakaṃ yāvajjāritaṃ triguṇaṃ bhavet
svarṇena ca samāvartya sāraṇātrayasāritam
candrārkaṃ vedhayettena śatāṃśāt kāṃcanaṃ bhavet
piṣṭīkhoṭasamaṃ svarṇaṃ svarṇatulyaṃ ca pannagam
kāntalohaṃ vyomasattvam ekaikaṃ pannagārdhakam
ekīkṛtya dhamettāvadyāvatsvarṇāvaśeṣitam
dattvā viḍavaṭīṃ caiva sārayetsāraṇātrayam
śatāṃśena hyanenaiva śulbaṃ bhavati kāñcanam
suvarṇaṃ rajataṃ tāmraṃ kāntaṃ tīkṣṇaṃ ca mākṣikam
kṛṣṇābhrakasya sattvaṃ ca samaṃ ruddhvā dhamed dṛḍham
tatkhoṭaṃ sūkṣmacūrṇaṃ tu pādāṃśaṃ drutapāradam
dattvātha mardayedamlairyāvadbhavati golakam
golakasya caturbhāgā bhāgaikaṃ mṛtavajrakam
mardayettaptakhalve tu dinaikaṃ kanyakādravaiḥ
ruddhvātha bhūdhare pacyāddinānte tu samuddharet
tanmadhye drutasūtaṃ ca punaḥ kanyāsu mardayet
pūrvavad bhūdhare pacyādevaṃ deyaṃ tu saptadhā
drutasūtaṃ krameṇaiva mardanaṃ ca puṭaṃ tathā
tadbhasma gaṃdhatulyaṃ ca hyaṃdhamūṣāgataṃ dhamet
jāyate khoṭabaddhaṃ tu rañjanaṃ cāsya kathyate
kṛṣṇābhrasattvaṃ vaṅgaṃ ca dvaṃdvaṃ melāpayed drutam
tulyāṃśamaṃdhamūṣāyāṃ dhmātaṃ khoṭaṃ bhavettu tat
tatkhoṭaṃ palamekaṃ tu siddhacūrṇena saṃyutam
mardayed gaṃdhakāmlena ruddhvā gajapuṭe pacet
punarmardyaṃ punaḥ pācyam evaṃ vārāṃścaturdaśa
anena pūrvakhoṭe tu drāvitaṃ rañjayet kramāt
rañjayecchatavārāṇi bhavetkuṃkumasannibham
suvarṇena samāvartya sārayetsāraṇātrayam
sahasrāṃśena tenaiva tārāriṣṭaṃ ca vedhayet
candrārkaṃ tāpyaśulbaṃ tu divyaṃ bhavati kāṃcanam
tīkṣṇaṃ śulbaṃ samaṃ cūrṇya vajramūṣāndhitaṃ dhamet
tatkhoṭaṃ palamekaṃ tu siddhacūrṇena saṃyutam
mardayed gaṃdhakāmlena ruddhvā gajapuṭe pacet
punarmardyaṃ punaḥ pācyamevaṃ vārāṃścaturdaśa
taddeyaṃ drāvite svarṇe śatavāraṃ punaḥ punaḥ
pakvabījaṃ bhavettattu drutasūte samaṃ dinam
mardayedamlayogena tasya bhāgacatuṣṭayam
evaṃ vajrasya bhāgaikaṃ taptakhalve dināvadhi
mardayet kanyakādrāvaistadruddhvā bhūdhare pacet
drutasūtaṃ punastulyaṃ dattvā mardyaṃ puṭe tataḥ
ityevaṃ saptadhā deyaṃ drutasūtaṃ puṭāntakam
tatastaṃ mardayed amlai ruddhvā mūṣāṃ puṭettathā
punarmardyaṃ punaḥ pācyaṃ ṣaṣṭyādhikaśatatrayam
puṭaṃ deyaṃ prayatnena jāyate sindūraprabham
sahasrāṃśena nāgasya drutasya rajatasya ca
deyo vedho bhavetsvarṇaṃ divyābharaṇamuttamam
gaṃdhakaṃ sūkṣmacūrṇaṃ tu caṇakāmlena bhāvayet
śatavāraṃ prayatnena strīpuṣpeṇa tu saptadhā
drutapāradamadhye tu kiṃcitkarpūrasaṃyutam
gaṃdhakaṃ dāpayed gharme vāpayettāmrakhalvake
karpūraṃ gaṃdhakaṃ caiva kiṃcitkiṃcitpunaḥ punaḥ
trisaptāhaṃ pradātavyaṃ jāyate gandhapiṣṭikā
kaṭukośātakībījaṃ cāṇḍālīkandasaṃyutam
stanyena peṣitaṃ tulyaṃ piṣṭīṃ tena pralepayet
bāhye tu mṛttikā lepyā sarvato'ṅgulamātrakam
śoṣitaṃ bhūdhare pacyādūrdhvādhaḥ parivartayet
jāyate stambhitaṃ golaṃ samuddhṛtyātha taṃ punaḥ
tulyāṃśe saṃpuṭe hemni liptvā mūṣāndhitaṃ dhamet
anena cāṣṭamāṃśena tāre vedhaṃ pradāpayet
tattāraṃ jāyate divyaṃ jāmbūnadasamaprabham
athavā stambhitaṃ golaṃ svarṇaṃ saṃpuṭavarjitam
tasyaiva bhāgāścatvāro bhāgaikaṃ mṛtavajrakam
mardayetkanyakādrāvairdinamekaṃ tataḥ punaḥ
andhitaṃ bhūdhare pacyādyāvadyāmacatuṣṭayam
samuddhṛtya punastasminpūrvāṃśaṃ pūrvasūtakam
dattvā mardyaṃ puṭettadvadevaṃ kuryāt trisaptadhā
tasmin bhasmapalamekaṃ pāradaṃ gaṃdhakasya tu
aṃdhamūṣāgataṃ dhmātaṃ tatkhoṭaṃ pannagaṃ samam
pannagasya samaṃ svarṇaṃ trayāṇāṃ triguṇaṃ kṣipet
drutaṃ ca tatsarvamamlavargeṇa mardayet
dinānte vajramūṣāyāṃ ruddhvā dhāmyaṃ prayatnataḥ
jāyate pannagaṃ svarṇaṃ trayotthaṃ jāyate kramāt
sārayecca tridhā hema candrārkaṃ vedhayettataḥ
sahasrāṃśena tenaiva divyaṃ bhavati kāñcanam
hemārkatīkṣṇacūrṇaṃ ca samaṃ ruddhvā dhamed dṛḍham
tatkhoṭaṃ bhāgamekaṃ tu tribhāgaṃ drutasūtakam
mardayed gaṃdhakāmlena ruddhvā samyakpuṭe pacet
punarmardyaṃ punaḥ pācyamevaṃ vārāṃścaturdaśa
anena śatamāṃśena sitahema ca vedhayet
jāyate kanakaṃ divyaṃ kaṅguṇītailasecanāt
baddhe drute rasavare varahemni jīrṇe dṛṣṭo mayā daśaguṇaḥ sukhasādhyalābhaḥ
vajre mṛte gaganasattvayute narāṇāṃ tatraiva bhūriguṇitaṃ phalamasti satyam
kārpāsārkakarañjadhūrtamunijair bhallātaguñjāgnijaiḥ snugvajrīpayasā ca sūraṇabhavairdrāvaiśca mūlaiḥ phalaiḥ
takrāktairbahutaptakharparagataṃ vaṅgaṃ niṣiñcyānmuhur yāvatpañcadinaṃ tad eva vimalaṃ vāde sadā yojayet
athavā vaṅgacūrṇaṃ tu māṣairbhallātajaiḥ phalaiḥ
samaṃ khalve dinaṃ mardyaṃ bhallātatailasaṃyutam
tatpiṇḍaṃ māhiṣe śṛṅge kṣiptvā ruddhvā mahāpuṭe
pacettasmātsamuddhṛtya punastadvacca mardayet
ityevaṃ saptadhā kuryāt khoṭaṃ pākaṃ ca mardanam
tadvaṅgaṃ malanirmuktaṃ stambhakarmaṇi yojayet
tīkṣṇapāṣāṇasattvaṃ ca drutavaṅge drutaṃ kṣipet
catuḥṣaṣṭitamāṃśena stambhamāyāti niścitam
śvetābhraṃ śvetakācaṃ ca ṭaṃkaṇaṃ śaṅkhapuṣpikā
viṣaṃ ca tulyatulyāṃśaṃ cūrṇaṃ bhāvyaṃ trisaptadhā
kākamācīdravaiḥ kṣīraiḥ snuhyarkaiścātape khare
drute vaṅge pradātavyaṃ prativāpaṃ ca secayet
putrajīvotthatailena saptavāraṃ punaḥ punaḥ
tattāraṃ jāyate divyaṃ yāvaccandrārkatārakam
śvetābhraṃ śvetakācaṃ ca viṣasaindhavaṭaṃkaṇam
snuhīkṣīrairdinaṃ mardyaṃ śvetavaṅgasya patrakam
lepyaṃ pādāṃśakalkena cāṃdhamūṣāgataṃ dhamet
ādāya drāvayed bhūmau pūrvatailena secayet
patrādilepasekaṃ ca saptavārāṇi secayet
tad vaṅgaṃ jāyate tāraṃ śaṃkhakundendusannibham
samaṃ tālaṃ śilāṃ piṣṭvā devadālyā dravairdinam
dravair īśvaraliṅgyāśca dinamekaṃ vimardayet
nāgaṃ vaṅgaṃ samaṃ drāvyaṃ taccūrṇaṃ palapañcakam
pūrvakalkena saṃtulyaṃ samāloḍyāndhitaṃ puṭet
evaṃ punaḥ punaḥ pācyaṃ pūrvakalkena saṃyutam
bhavetṣaṣṭipuṭaiḥ siddhaṃ vaṅgastambhakaraṃ param
śatamāṃśena dātavyaṃ vedhāttāraṃ karotyalam
sūtakaṃ tālamekaikaṃ nṛkapālaṃ dvibhāgakam
sarvatulyaṃ viṣaṃ yojyaṃ pañcāṅgaṃ raktacitrakāt
viṣatulyaṃ kṣipeccūrṇaṃ vajrīkṣīreṇa bhāvitam
māsamātraṃ divārātrau tadvāpaṃ ṣoḍaśāṃśataḥ
datte vāratrayaṃ vaṅge tāraṃ bhavati śobhanam
gorambhā hyauṣadhī nāma naramūtreṇa peṣayet
tena piṇḍadvayaṃ kṛtvā tatraikasyopari kṣipet
kṣāratrayasya cūrṇaṃ tu tatpṛṣṭhe vaṅgacūrṇakam
kṣāratrayaṃ tato dattvā piṇḍaṃ tasyopari kṣipet
mukhaṃ baddhvā puṭe pacyātsvāṅgaśītaṃ samuddharet
evaṃ vāratrayaṃ kuryāttāraṃ bhavati śobhanam
vasante jāyate sā tu gorambhā pītapuṣpikā
tasyā madhyamakāṇḍārdhe śvetakārpāsavadbhavet
vasantapuṣpikāṃ vāpi tadabhāve niyojayet
bālā nāma samākhyātā kaṭyā dhūlīsamā tathā
śvetapālāśapuṣpāṇi chāyāśuṣkāṇi cūrṇayet
ekaviṃśativāreṇa meṣīkṣīreṇa bhāvayet
taccūrṇaṃ ṣoḍaśāṃśena drute vaṅge pradāpayet
tāraṃ bhavati rūpāḍhyaṃ śaṃkhakundendusannibham
tatpuṣpaṃ haritālaṃ ca meṣīdugdhena peṣayet
tadvāpaṃ ṣoḍaśāṃśena drute vaṅge pradāpayet
tāraṃ bhavati rūpāḍhyaṃ śaṃkhakundendusannibham
takreṇa tāni puṣpāṇi bhāvayitvā trisaptadhā
tena kalkena vaṅgasya patrāṇi parilepayet
aṃdhamūṣāgataṃ dhāmyamevaṃ kuryāttrisaptadhā
tattāraṃ jāyate divyaṃ dharmakāmaphalapradam
raso mūṣakapāṣāṇaṃ phaṭkirī nīlam añjanam
agastipatraniryāsaiḥ sarvaṃ mardyaṃ dināvadhi
bhāṇḍamadhye nidhāyātha pācayeddīpavahninā
agastipatraniryāsaṃ jīrṇe jīrṇe pradāpayet
dinānte tatsamuddhṛtya drute vaṅge pradāpayet
triṃśadaṃśena tattāraṃ jāyate devabhūṣaṇam
tāreṇa dvaṃdvayedvajraṃ svarṇena dvaṃdvitaṃ yathā
asya dvaṃdvasya bhāgau dvau tribhāgaṃ śuddhapāradam
amlena mardayet tāvadyāvadbhavati golakam
meṣaśṛṅgyāstu pañcāṅgaṃ strīstanyena tu peṣayet
anena veṣṭayed golaṃ tadbahirnigaḍena ca
svedādidhamanāntaṃ ca kartavyaṃ hemapiṣṭivat
uttarāvāruṇīkṣīrais tatkhoṭaṃ ca pralepayet
mūṣāmadhye nidhāyātha tāraṃ dattvā samaṃ samam
dattvā viḍavaṭīṃ caiva dhametsūtāvaśeṣitam
evaṃ punaḥ punas tāpyam ekaviṃśativārakam
dattvā samaṃ samaṃ jāryaṃ tridhā tāreṇa sārayet
idameva sahasrāṃśaṃ drute vaṅge vinikṣipet
tad vaṅgaṃ jāyate tāraṃ vaṅgastambhaṃ śivoditam
raktapāradabhāgaikaṃ bhāgaikaṃ śaṃkhacūrṇakam
śvetābhrakasya sattvaṃ ca samyagbhāgadvayaṃ bhavet
ṭaṃkaṇasya ca bhāgaikaṃ sarvametaddinatrayam
vajrīkṣīreṇa saṃmardyamevaṃ vārāṃścaturdaśa
anena śatamāṃśena drutaṃ vaṅgaṃ ca vedhayet
stambhate nātra saṃdehastāraṃ bhavati śobhanam
hemasūtādyathā jātaṃ piṣṭīkhoṭaṃ tu śobhanam
tathaiva tārasūtena piṣṭīkhoṭaṃ tu kārayet
tatkhoṭaṃ tāravaṅgaṃ ca sattvaṃ śvetābhrajaṃ samam
jāryaṃ viḍavaṭīṃ dattvā yāvatkhoṭāvaśeṣitam
jāraṇena tridhā sāryaṃ drute śulbe niyojayet
śatāṃśena tu tattāraṃ jāyate śaṃbhubhāṣitam
drutaṃ sūtaṃ tīkṣṇacūrṇaṃ samāṃśaṃ taptakhalvake
ṭeṇṭūchallīdravair mardyaṃ yāvadbhavati golakam
golakasya caturbhāgā bhāgaikaṃ mṛtavajrakam
taptakhalve dinaṃ mardyaṃ ṭeṇṭūchallīrasair navaiḥ
andhitaṃ bhūdhare pacyāddinānte tatsamuddharet
pūrvatulyaṃ drutaṃ sūtaṃ dattvā mardyaṃ ca pūrvavat
pūrvavad bhūdhare pacyādityevaṃ saptadhā kramāt
drutasūtaṃ pradātavyaṃ mardanaṃ ca puṭaṃ kramāt
anena ṣoḍaśāṃśena drutaṃ vaṅgaṃ tu vedhayet
jāyate divyarūpāḍhyaṃ tāraṃ kundendusannibham
ṣoḍaśāṃśena yaddattaṃ vaṅgaṃ tasyāparo vidhiḥ
tattulyaṃ gaṃdhakaṃ ruddhvā dhmāte khoṭaṃ prajāyate
tatkhoṭaṃ tīkṣṇacūrṇaṃ ca samabhāgaṃ prakalpayet
tābhyāṃ tulyaṃ drutaṃ sūtaṃ tatsarvaṃ taptakhalvake
mardayeṭṭeṇṭujadrāvair yāvadbhavati golakam
ruddhvātha bhūdhare pacyādahorātrātsamuddharet
pūrvāṃśaṃ drutasūtaṃ ca dattvā tadvacca mardayet
taṃ ruddhvā ca puṭettadvadevaṃ kuryāttrisaptadhā
aṃdhamūṣāgataṃ dhāmyaṃ tatkhoṭaṃ jāyate rasaḥ
tulyena tīkṣṇacūrṇena mardayeccāndhitaṃ dhamet
anena kramayogena tīkṣṇaṃ deyaṃ punaḥ punaḥ
yāvat saptaguṇaṃ tīkṣṇaṃ dattvā dattvā dhameddhi tat
taṃ khoṭaṃ sārayetpaścātkṣāreṇaiva tridhā kramāt
lakṣāṃśenaiva tenaiva vaṅgavedhaṃ pradāpayet
śaṃkhakundendusaṃkāśaṃ tāraṃ bhavati śobhanam
madhusaṃjīvanīṃ piṣṭvā gardabhasya tu mūtrataḥ
saptāhaṃ tena mūtreṇa bhāvayitvā tataḥ punaḥ
tenaiva mardayetsūtaṃ taptakhalve dinatrayam
tattulyaṃ gaṃdhakaṃ dattvā hyaṃdhamūṣāgataṃ dhamet
tatkhoṭaṃ jāyate divyaṃ rañjanaṃ tasya kathyate
vaṅgaṃ śvetābhrasattvaṃ ca dvaṃdvamelāpasaṃyutam
mūṣāmadhye tu tatkhoṭaṃ palamātraṃ vicūrṇayet
mardayed gaṃdhakāmlena ruddhvā gajapuṭe pacet
punarmardyaṃ punaḥ pācyamevaṃ vārāṃścaturdaśa
anena pūrvakhoṭaṃ tu rañjayetsaptavārakam
yathā vaṅgābhrakenaiva tathā nāgābhrakaiḥ punaḥ
rañjayetsaptavārāṇi sūkṣmacūrṇaṃ tu kārayet
drutasūtena saṃyuktaṃ drāvayet pūrvavat kramāt
drutasya jārayettāraṃ dolāsvedena yatnataḥ
triṣaḍguṇaṃ yadā tāraṃ jīrṇaṃ bhavati pārade
sārayetsāraṇāstisraḥ sahasrāṃśena vedhayet
drutaṃ śulbaṃ bhavettāraṃ śaṃkhakundendusannibham
śvetābhrakasya sattvaṃ tu kāntasattvaṃ tathāyasam
vaṅgaṃ tāraṃ ca vaikrāṃtaṃ kadambaṃ nāgameva ca
tulyāṃśamaṃdhamūṣāyāṃ dhmāte khoṭaṃ vicūrṇayet
drutasūtena saṃmardyaṃ yāvadamlena golakam
golakasya caturbhāgā bhāgaikaṃ mṛtavajrakam
mardayettaptakhalve tu dinaikaṃ kanyakādravaiḥ
ruddhvātha bhūdhare pacyādevaṃ kuryāttrisaptadhā
tattulyaṃ gaṃdhakaṃ dattvā cāṃdhamūṣāgataṃ dhamet
rajatena samāvartya sāraṇātrayasāritam
sahasrāṃśena śulbasya drutasyopari dāpayet
tattāraṃ jāyate divyaṃ puṭe datte na hīyate
vajreṇa sāritaṃ yattu sūtabhasma purā kṛtam
tenaiva cāmlapiṣṭena tārapatraṃ caturguṇam
liptvā ruddhvā puṭe pacyātsamuddhṛtyātha mardayet
pādāṃśaṃ bhasmasūtaṃ ca dattvā ruddhvā puṭe pacet
evaṃ catuḥpuṭaiḥ pakvaṃ tattāraṃ mriyate dhruvam
tenaiva ṣoḍaśāṃśena drutaṃ tāmraṃ tu vedhayet
athavā drāvitaṃ vaṅgaṃ tāraṃ bhavati śobhanam
tāravanmārayed vaṅgaṃ tena tāmraṃ tu vedhayet
tattāraṃ jāyate divyaṃ ṣoḍaśāṃśe na saṃśayaḥ
śuddhasūtasamāṃ rājīṃ mardayetkanyakādravaiḥ
tridinaṃ taptakhalve tu tatsūtaṃ kharparodare
cullyāṃ caṇḍāgninā pācyaṃ prakṣipetkanyakādravaiḥ
tridinānte samuddhṛtya saindhavaṃ taccaturguṇam
dattvā vimardayedyāmaṃ pātanāyantrake pacet
caturyāmātsamuddhṛtya kṣālayedāranālakaiḥ
adhaḥsthitaṃ samādadyāt śuddhaḥ syātpāradaḥ śubhaḥ
etatsūtaṃ mṛtaṃ vaṅgaṃ śvetābhrasattvaṭaṅkaṇam
viṣaṃ ca tulyatulyāṃśaṃ tālasattvaṃ catuḥsamam
mardyaṃ snuhyarkasattvābhyāṃ khalvake divasatrayam
tadvaṭīḥ kācakūpyāntaḥ kṣiptvā kūpīṃ mṛdā lipet
sacchidravālukāyantre haṇḍīṃ mandāgninā pacet
śuṣke drāve mukhaṃ ruddhvā śanairyāmāṣṭakaṃ pacet
svāṅgaśītaṃ samuddhṛtya drutaṃ śulbaṃ tu vedhayet
catuḥṣaṣṭitamāṃśena tāraṃ bhavati śobhanam
palaṃ sūtaṃ palaṃ tālaṃ tālasthāne'thavā śilā
kṛṣṇonmattadravairmardyaṃ tridinānte samuddharet
vajramūṣāgataṃ ruddhvā cakrayantre dinaṃ pacet
punarmardyaṃ punaḥ pācyamevaṃ saptavidhe kṛte
tanmṛtaṃ vaṅgatārārkaiḥ krameṇāveṣṭayetsamaiḥ
ruddhvā tīvrāgninā dhāmyaṃ tāraṃ bhavati śobhanam
śuddhasūtatrayo bhāgā bhāgaikaṃ tāmrapatrakam
strīstanye mardayedyāmaṃ jāyate tārapiṣṭikā
bījānyuttaravāruṇyāḥ strīstanyena tu peṣayet
tenaiva lepayetpiṣṭīṃ vajramūṣāṃ nirodhayet
dinaikaṃ bhūdhare pacyātpunarliptvā ca pācayet
ityevaṃ saptadhā pācyaṃ piṣṭīstambho bhaved dṛḍhaḥ
dvātriṃśāṃśena tenaiva śulbe vedhaṃ pradāpayet
daśāṃśaṃ ca kṣipettāraṃ raupyaṃ bhavati śobhanam
śṛṅgāṭī śaṃkhacūrṇaṃ tu gomūtraiḥ sāranālakaiḥ
piṣṭvā tatkalkamadhye tu taptaṃ taptaṃ niṣiñcayet
śulbapatraṃ bhavedyāvajjīrṇaṃ tacca samuddharet
madhvājyaṭaṃkaṇaiḥ sārdhaṃ mūṣāmadhye gataṃ dhamet
tārārdhena samāvartya śuddhaṃ tāraṃ bhavettu tat
arkāpāmārgakadalīkṣāramamlena lolitam
tena liptaṃ tāmrapatraṃ dhāmyaṃ mūṣāgataṃ punaḥ
patraṃ kṛtvā pralipyātha tadvad dhāmyaṃ punaḥ punaḥ
ityevaṃ saptadhā kuryāt vāde syāddalayogyakam
athavā tāmrapatrāṇi sutaptāni niṣecayet
loṇāranālamadhye tu śatadhā pūrvavadbhavet
palāśamūlajaṃ kṣāraṃ phaṭkirī cāmlapeṣitam
tāmrapatrāṇi saṃlipya drāvayetpattrayetpunaḥ
ityevaṃ saptadhā kuryāddalayogyaṃ bhavettu tat
suśuddhaṃ tālakaṃ sūtaṃ sāmudralavaṇaṃ samam
dviyāmaṃ mardayetkhalve navabhāṇḍagataṃ pacet
mandāgnau cālayettāvadyāvatkṛṣṭirbhavettu tat
tataḥ samudralavaṇaṃ tālāṃśaṃ mardayetpṛthak
yāvacciṭaciṭīśabdo nivarteta samāharet
cūrṇitaṃ mṛṇmaye yantre lavaṇārdhamatho kṣipet
tatpṛṣṭhe pūrvatritayaṃ tanmadhye lavaṇārdhakam
kṣiptvā mṛllavaṇaiḥ saṃdhiṃ liptvā śuṣkaṃ vicūrṇayet
yāmadvādaśaparyantaṃ bhāṇḍapṛṣṭhe dṛḍhāgninā
tatsattvaṃ mṛtasūtābham ūrdhvalagnaṃ samāharet
baddhvā vastreṇa daṇḍāgre kuntavedhaṃ niyojayet
daśāṃśe tu drute tāmre ḍhālayeddadhigomaye
tārārdhena samāvartya śaṃkhakundendusannibham
ityevaṃ mardayennāgaṃ kāntalohāṣṭabhāgakam
mūṣāyāṃ dvaṃdvaliptāyāṃ sarvacūrṇaṃ dṛḍhaṃ dhamet
tatkhoṭaṃ samatāreṇa drāvitaṃ tāratāṃ vrajet
tāmrāyaskāṃtanāgaṃ ca cūrṇitaṃ pūrvavaddhamet
tārārdhena samāvartya tāraṃ bhavati śobhanam
tāraṃ baṃgaṃ tathā kāṃsyaṃ samaṃ drāvyaṃ saṭaṅkaṇam
asya khoṭasya bhāgaikaṃ tribhāgaṃ śuddhatāmrakam
samāvartya kṛtaṃ khoṭaṃ same tāre vimiśrayet
tattāraṃ jāyate śuddhaṃ himakuṃdendusannibham
muṇḍalohasya cūrṇaṃ tu grāhayedbhāgapañcakam
tadgarbhe tālasattvaṃ tu bhāgaikaṃ saṃniveśayet
ṭaṃkaṇaṃ śvetakācaṃ ca ūrdhvaṃ dattvā nirodhayet
dhmātaṃ tīvraṃ tu saṃcūrṇya punaḥ sattvaṃ tu dāpayet
kācaṃ ṭaṃkaṇakaṃ dattvā mūṣāyāṃ cāndhitaṃ dhamet
ityevaṃ pañcadhā kuryāt sattvaṃ dattvā punaḥ punaḥ
tattulyaṃ śuddhatāraṃ ca mṛtotthaṃ baṃgabhasmakam
tritayaṃ tu samāvartya tāmrāre drāvite same
vedho deyo daśāṃśena bījaṃ pādaṃ ca yojayet
tattāraṃ jāyate divyaṃ śaṃkhakuṃdendusannibham
śuddhasūtaṃ mṛtaṃ baṃgaṃ śvetābhraṃ ṭaṃkaṇaṃ samam
tathā mūṣakapāṣāṇaṃ pañcānāṃ ca caturguṇam
yojayettālakaṃ śuddhaṃ snuhyarkapayasā dṛḍham
sarvaṃ dinatrayaṃ mardyaṃ kācakūpyāṃ niveśayet
samyaṅ mṛdvastraliptāyāṃ suśuṣkāyāṃ pacettataḥ
sacchidre vālukāyantre kūpyāmāropitaṃ pacet
śuṣke drave mukhaṃ ruddhvā loṇamṛttikayā dṛḍham
tataścaṇḍāgninā pacyādyāvat ṣoḍaśayāmakam
svāṃgaśītaṃ samuddhṛtya sphoṭayetkācakūpikām
ūrdhvalagnaṃ tālasattvaṃ saṃgrāhya tena vedhayet
ṣoḍaśāṃśena śulbaṃ tu ḍhālayeddadhigomaye
tataḥ śuddhena tāreṇa samāvartya samena tu
tattāraṃ jāyate śuddhaṃ himakundendusannibham
tālakaṃ sābuṇītulyaṃ piṣṭvā bhraṣṭaṃ ca kharpare
cālayanneva laghvagnau yāvatkṛṣṇaṃ bhavettu tat
mṛlliptakācakūpyāntaḥ kṣiptvā tasyāṃ kṣipetpunaḥ
bharjitaṃ lavaṇaṃ caiva tālakāddaśamāṃśakam
pūrvavadvālukāyantre paktvā sattvaṃ samāharet
sābuṇīsattvapādāṃśaṃ dattvā piṣṭvā pacetpunaḥ
pūrvavad vālukāyantre kūpikāmaṣṭayāmakam
tatsattvaṃ tilatailaṃ ca samāṃśe piśite pacet
cālayellohapātre tu tailaṃ yāvattu jīryate
ityevaṃ saptadhā pācyaṃ samaṃ taile punaḥ punaḥ
tadvacca saptadhā pācyaṃ siddhaṃ kathakena samaṃ samam
catuḥṣaṣṭitamāṃśena drutaṃ śulbaṃ tu vedhayet
vedhayet kuntavedhena ḍhālayeddadhigomaye
pādāṃśaṃ dāpayed bījaṃ tāraṃ bhavati śobhanam
ṭaṃkaṇaṃ śuddhatālasya daśāṃśena dāpayet
meṣīkṣīraistathājyaiśca khalve mardyaṃ dinatrayam
dinameraṃḍatailena mardyaṃ kūpyāṃ niveśayet
pūrvavatpācayedyaṃtre drave śuṣke niveśayet
grāhyaṃ ṣoḍaśayāmānte sattvaṃ mṛdutaraṃ mahat
ṣoḍaśāṃśena tenaiva śulbakaṃ tena vedhayet
tārārdhaṃ ca drutaṃ drāvyaṃ śuddhaṃ bhavati pūrvavat
ṣaṇ niṣkaṃ tāmramāvartya ākhupāṣāṇaniṣkakam
pradeyaṃ kuṃtavedhena hyardhabījaṃ bhaveddalam
tālakaṃ ṭaṃkaṇaṃ sarjikṣāraṃ caivāpāmārgajam
vajridugdhaiḥ samaṃ mardyaṃ khalve yāmacatuṣṭayam
anena cārdhabhāgena tāmrapatrāṇi lepayet
aṃdhamūṣāgataṃ dhmātam evaṃ vāratraye kṛte
tārārdhena samāvartya śuddhatāraṃ bhavettu tat
guṃjākārpāsaśigrūṇāṃ tailamekasya cāharet
tasmiṃstaile drutaṃ tāmraṃ ḍhālayecca trisaptadhā
ṣaḍaṃśaṃ dāpayed bījaṃ śuddhatāraṃ bhavettu tat
śigrumūlapraliptāyāṃ mūṣāyāṃ drāvayettataḥ
arkāpāmārgakadalībhasmatoyena lolayet
tadvastragalitaṃ grāhyaṃ svacchaṃ toyaṃ tadātape
śoṣitaṃ lavaṇaṃ tasmātsamādāya prayatnataḥ
raupye vā yadi vā svarṇe drāvite śatamāṃśataḥ
tadeva dāpayedvāpyaṃ ḍhālayettilatailake
ityevaṃ tu tridhā kuryād atyantaṃ mṛdutāṃ vrajet
aśvagomahiṣīṇāṃ ca khuraṃ śṛṅgaṃ samāharet
taccūrṇavāpamātreṇa atyantaṃ mṛdutāṃ vrajet
gajadantasya cūrṇaṃ vā śuṣkaṃ vātha nṛṇāṃ malam
kaṭhine dāpayedvāpaṃ bhavenmṛdutaraṃ mahat
nānāvidhāni kāryāṇi bhūṣaṇāni dalena vai
śvetaṃ raktaṃ ca varṣābhūmūlaṃ piṣṭvāranālakaiḥ
piṣṭvātha lavaṇaṃ kiṃcit kṣiptvā tatraiva peṣayet
tatkiṃciddalajātaṃ tu ghaṭikārdhātsamuddharet
gharṣayan lavaṇāmlābhyāṃ dhāmyamagnau punaḥ pacet
ityevaṃ tu tridhā kuryāt dalaṃ bhavati nirmalam
phaṭkarīcūrṇamādāya kharpare hyadharottaram
dattvā dalasya saṃrudhya samyaggajapuṭe pacet
ādāya rajjukāṃ baddhvā dolāyaṃtre dinaṃ pacet
ciñcāranālabhāṇḍe tu śubhraṃ bhavati śaṃkhavat
abhinavasukhasādhyaiḥ sādhane yuktigarbhairgaditamiha susiddhaṃ stambhanaṃ śuddhabaṃge
sugamamapi ca tāraṃ sūtaśulbārayogaiḥ dalam atimalahīnaṃ vārtikānāṃ hitārtham
vajreṇa hemamilitena tu rañjitena sūtena hemamilitena surañjitena
yogaiḥ susundarataraiḥ kanakādrikūṭaṃ kṛtvātha śakrapadahetumakhāṃśca kuryāt
ayaskāṃtamukhaṃ guṃjāṃ tayordviguṇagaṃdhakam
strīstanyaiḥ peṣitaṃ lepyaṃ mūṣāyāṃ dvaṃdvamelakam
gaṃdhaśaśadantāśca bhrāmakasya mukhaṃ tathā
amlavetasaḥ śilādhātuḥ sarvaṃ tulyaṃ prapeṣayet
mūṣālepena tenaiva vajradvaṃdvaṃ milatyalam
mahiṣīkarṇanetrotthamalaṃ cūrṇaṃ ca ṭaṃkaṇam
strīstanyaṃ karkaṭāsthīni śilājatu samaṃ samam
piṣṭvā mūṣāṃ pralepena vajradvandveṣu melakam
bhramarāsthinṛkeśāṃśca ṭaṃkaṇaṃ kāṃtajaṃ mukham
bālavatsapurīṣaṃ ca strīstanyena tu peṣayet
tatkalkaliptamūṣāyāṃ vajradvaṃdvaṃ milatyalam
bhūnāgaṃ kāṃtapāṣāṇaṃ mākṣikaṃ ṭaṃkaṇaṃ madhu
snukpayaḥkarkaṭāsthīni kācamarkapayaḥ samam
strīstanyaiḥ peṣitaṃ sarvaṃ mūṣālepaṃ tu kārayet
tanmadhyasthaṃ vajrasūtaṃ haṭhāddhmāte milatyalam
mṛtavajrasya catvāro bhāgā dvādaśahāṭakam
nāgasya ca trayo bhāgāḥ ṣaṭ śuddhasya ca pāradāt
ekīkṛtya tu tanmardyaṃ dinamamlena kenacit
taptakhalve tu tatkalkaṃ samuddhṛtya nirodhayet
mūṣāyāṃ dvandvaliptāyāṃ haṭhāddhmāte milatyalam
kṣārairutpalasāriṇyā mṛtaṃ vajraṃ vibhāvayet
dinaikaṃ śodhitaṃ piṣṭam ekaikāṃ kārayedvaṭīm
tribhāgaṃ pāradaṃ caiva bhāgāścatvāri hāṭakam
amlena kārayetpiṣṭīṃ tadgarbhe tāṃ kṣipedvaṭīm
bhūrjapatreṇa tadbaddhvā dhānyarāśau vinikṣipet
pakṣamātrātsamuddhṛtya pūrvamūṣāgataṃ dhamet
milatyeva na saṃdeho dhāmyamānaṃ punaḥ punaḥ
mṛtavajrasya bhāgaikaṃ svarṇapatreṇa veṣṭayet
samyak ṣoḍaśabhāgena mūṣāyāṃ pūrvavatkṣipet
svarṇatulyaṃ sitaṃ kācam athavā nṛkapālakam
cūrṇayitvā kṣipettasyāṃ ruddhvā tīvrāgninā dhamet
samuddhṛtya punardeyaṃ kācaṃ vā nṛkapālakam
liptvā mūṣāṃ dhamettadevaṃ mūṣāsu saptasu
hemnā milati tadvajram ityevaṃ melayetpunaḥ
yāvanmilati pādāṃśaṃ suvarṇe mṛtavajrakam
dvibhāgaṃ dvaṃdvakhoṭasya tribhāgaṃ drutasūtakam
mardayedamlayogena dinānte taṃ ca golakam
meṣaśṛṃgyāstu pañcāṅgaṃ strīstanyena tu peṣayet
anena vedhayed golaṃ tadbahirnigalena ca
svedādimelanāntaṃ ca kārayeddhemapiṣṭivat
meṣaśṛṃgībhavaiḥ kṣāraistatkhoṭaṃ mardayetkṣaṇam
mūṣāntarlepayettena tattulyaṃ hāṭakaṃ kṣipet
yāvajjīrṇaṃ dhamettāvatpunaḥ svarṇaṃ ca dāpayet
jārayeddhamanenaiva dattvā viḍavaṭīṃ kramāt
evaṃ viṃśaguṇaṃ yāvattāvatsvarṇaṃ ca jārayet
svarṇena tu samāvartya sāraṇātrayayogataḥ
tenaiva vedhayecchulbaṃ sahasrāṃśena kāṃcanam
jāyate divyarūpāḍhyaṃ jāṃbūnadasamaprabham
vajramūṣāgataṃ dhmātaṃ dvaṃdvakhoṭaṃ haṭhāgninā
mākṣikāddhautasattvaṃ vā sattvaṃ vā mākṣikodbhavam
stokaṃ stokaṃ kṣipettasmindhmāte jīrṇe punaḥ punaḥ
yāvattatkuṃkumābhaṃ syāttāvadvajraṃ samuddharet
lakṣāṃśena tu tenaiva sitahemaṃ tu vedhayet
jāyate kanakaṃ divyaṃ devābharaṇamuttamam
vaikrāṃtaṃ mākṣikaṃ tutthaṃ rasakāñjanagairikam
vimalā caiva vaiḍūryam eteṣvekaṃ palārdhakam
nāgabaṃgārkakeṣvekaṃ yathālābhaṃ palārdhakam
dvaṃdvacūrṇaṃ tato ruddhvā vajramūṣāgataṃ dhamet
pūrvavad gaṃdhakāmlena mardyaṃ ruddhvā puṭe pacet
caturdaśapuṭairevaṃ bālārkasadṛśaṃ bhavet
anena vajrakhoṭaṃ tu yathāpūrvaṃ tu rañjayet
tadvadvadhyaṃ sitaṃ hema lakṣāṃśātkāṃcanaṃ bhavet
athavā dvaṃdvakhoṭaṃ tu sūkṣmacūrṇaṃ tu kārayet
etatkhoṭaṃ śuddhacūrṇam aṃdhamūṣāgataṃ dhamet
āroṭarasatastulyaṃ jambīrairmardayet dinam
vastre baddhvā dinaṃ svedyaṃ dolāyaṃtre sakāṃjike
savastraṃ pācayetpaścād gandhataile dināvadhi
tato vastrātsamuddhṛtya nigaḍena tule pacet
svedādidhamanāntaṃ ca kārayeddhemapiṣṭivat
tatkhoṭaṃ tu samuddhṛtya rañjayettan nigadyate
tīkṣṇaṃ śulbaṃ samaṃ cūrṇya aṃdhamūṣāgataṃ dhamet
tatkhoṭaṃ palamekaṃ tu siddhacūrṇena saṃyutam
cūrṇaṃ ruddhvā dhamed gāḍhaṃ tatkhoṭaṃ mardayetpunaḥ
pūrvavadgaṃdhakāmlena puṭāndadyāccaturdaśa
anena pūrvakhoṭaṃ tu mūṣāmadhye ca pūrvavat
yāvatkuṃkumavarṇaṃ syāttāvadvāraṃ śanaiḥ śanaiḥ
svarṇena ca samāvartya sāraṇātrayasāritam
anena lakṣabhāgena drutaṃ śulvaṃ tu vedhayet
jāyate kanakaṃ divyaṃ satyaṃ śaṃkarabhāṣitam
karṣaikaṃ drutasūtasya hyaṣṭaguṃjaṃ tu hāṭakam
caturguṃjaṃ mṛtaṃ vajraṃ haṃsapādyā dravairdinam
mardayettaptakhalve tu vajramūṣāndhitaṃ pacet
bhūdharākhyapuṭaikena samuddhṛtyātha mardayet
haṃsapādyā dravairevaṃ taptakhalve dināvadhi
pūrvavadbhūdhare pacyādevaṃ śatapuṭaiḥ pacet
raktavarṇaṃ bhaved bhasma sarvayogeṣu yojayet
dravairvartulapatrāyāḥ somavallyā dravaiśca vā
dhānyābhraṃ saptadhā bhāvyaṃ tato jāraṇamārabhet
gostanākāramūṣāyāṃ sūtaṃ śuddhaṃ vinikṣipet
pūrvābhraṃ ṣoḍaśāṃśaṃ ca mūṣāyāṃ caṇakadravaiḥ
vālukābhāṇḍamadhye tu cullyāṃ mṛdvagninā pacet
abhrake caṇakadrāvaṃ jīrṇe jīrṇe kṣipetpunaḥ
ityevaṃ jārayettulyaṃ pārade gaganaṃ kramāt
somavallīrasairyāmaṃ mardyaṃ dhānyābhrakaṃ tataḥ
ruddhvā vanotpalair dadyāt kramād evaṃ puṭatrayam
saptadhā bhāvayed gharme somavallyā dravairdinam
śvetāyāḥ śarapuṅkhāyā mūlairgokṣīragharṣitaiḥ
kalkitairmṛṇmayaṃ pātraṃ liptvā tatrābhrakaṃ kṣipet
tanmadhye nikṣipetsūtaṃ tatpṛṣṭhe cābhrakaṃ punaḥ
somavallīdravaiḥ pūrvaṃ tatpātraṃ cātape khare
dhārayeccarate dīrghaṃ jāyate vyomapiṣṭikā
pūrvoktā gandhapiṣṭī yā stambhitā jāraṇaṃ vinā
tathā hyabhrakapiṣṭī ca abhrasattvaṃ tṛtīyakam
caturthaṃ raktabhasmāpi pūrvaṃ vajreṇa yatkṛtam
catvāraḥ pratikarṣāṃśaṃ jāritaṃ pāradaṃ palam
sarvametattaptakhalve haṃsapādyā dravairdinam
marditaṃ tatsamuddhṛtya pacetkacchapayaṃtrake
yāvatsūtāvaśeṣaṃ tu tāvajjāryaṃ puṭena vai
asya sūtasya tulyāṃśaṃ vajradvaṃdvaṃ niyojayet
dolāsvedena paktavyaṃ yāvad bhavati golakam
jārayetkacchape yaṃtre yāvatsūtāvaśeṣitam
ityevaṃ ṣaḍguṇaṃ jāryaṃ vajradvaṃdvaṃ prayatnataḥ
tenaiva vajradvaṃdvena sārayetsāraṇātrayam
anena koṭibhāgena drutaṃ śulbaṃ tu vedhayet
jāyate kanakaṃ divyaṃ devābharaṇabhūṣaṇam
bhāgaikaṃ mṛtavajrasya śuddhasūtasya ṣoḍaśa
mardayedamlavargeṇa taptakhalve dināvadhi
pakvabījasya patrāṇi tulyānyetena lepayet
supakvabhānupatraistu liptapatrāṇi veṣṭayet
śarāvasaṃpuṭe ruddhvā nikhaneccullimadhyataḥ
tridinaṃ jvālayettatra vahnimalpālpaśaḥ kramāt
tato nigaḍaliptāyāṃ mūṣāyāṃ tena rodhayet
kārīṣavahninā pacyāt ahorātrātsamuddharet
madhunā mardayetkiṃcit tatastena śatāṃśataḥ
liptvā candrārkapatrāṇi hyaṃdhamūṣāgataṃ dhamet
svarṇaṃ bhavati rūpāḍhyaṃ satyaṃ śaṃkarabhāṣitam
mṛtavajrasya bhāgaikaṃ bhāgaikaṃ hāṭakasya ca
tribhāgaṃ drutasūtasya sarvaṃ stanyena mardayet
tadgolaṃ bandhayedvastre gandhataile tryahaṃ pacet
tatastulyena svarṇena samāvartaṃ tu kārayet
dattvā viḍavaṭīṃ caiva ekaviṃśativārakam
ekaviṃśaguṇe jīrṇe sārayetsāraṇātrayam
sahasrāṃśena tenaiva śulbe vedhaṃ pradāpayet
jāyate kanakaṃ divyaṃ devābharaṇabhūṣaṇam
śuddhasūtaṃ mṛtaṃ vajraṃ haṃsapādyā dravaiḥ samam
mardayettaptakhalve tu tridinānte samuddharet
bījair divyauṣadhānāṃ ca piṣṭvā mūṣāṃ pralepayet
tatra pūrvarasaṃ kṣiptvā ruddhvā tat kariṣāgninā
samuddhṛtya punastasmin śuddhasūtaṃ samaṃ kṣipet
haṃsapādyā dravairmardyaṃ pūrvavad divasatrayam
tadgolaṃ pūrvamūṣāyāṃ ruddhvā gajapuṭe pacet
jāyate bhasma sūto'yaṃ sarvakarmasu yojayet
asya tulyaṃ śuddhasūtaṃ sūtapādaṃ ca ṭaṃkaṇam
sarvamamlairdinaṃ mardyaṃ kṛtvā golaṃ samuddharet
raktakārpāsayorbījaṃ rājikā yavaciñcikā
vandhyākarkoṭakī caiva piṣṭvā golaṃ pralepayet
ūrdhvādho lavaṇaṃ dattvā ruddhvā mūṣāṃ viśoṣayet
kārīṣāgnau divārātrau pācayitvā samuddharet
pūrvakalkena tadgolaṃ kṣiptvā ruddhvātha pūrvavat
puṭe pacyāddivārātrau evaṃ kuryācca saptadhā
tatastenaiva kalkena liptvā ruddhvātha śoṣayet
samyaggajapuṭe pacyāttato mūṣāgataṃ dhamet
śatamāṃśena tenaiva candrārkau vedhayed drutam
jāyate kanakaṃ divyaṃ devābharaṇabhūṣaṇam
athavā bhasmasūtaṃ tatkāryaṃ ṭaṃkaṇasaṃyutam
aṃdhamūṣāgataṃ dhmātaṃ khoṭaṃ bhavati śobhanam
khoṭatulyaṃ śuddhahema sarvamekatra drāvayet
candrārkaṃ vedhayettena pūrvavatkāṃcanaṃ bhavet
vajrabhasma snuhīkṣīrairdinam ekaṃ vimardayet
ruddhvā gajapuṭe pacyāt evaṃ śatapuṭaiḥ pacet
tattulyaṃ pāradaṃ śuddhaṃ kṣiptvā mardyaṃ dinatrayam
devadālyā dravairevaṃ tadgolaṃ cāndhitaṃ puṭet
kārīṣāgnau divārātrau samuddhṛtyātha mardayet
devadālyā dravais tryahaṃ tadvadruddhvā puṭe pacet
evaṃ daśapuṭaiḥ pācyaṃ vajratulyaṃ ca hāṭakam
kṣiptvā kāṃcanakadrāvair mardayeddivasatrayam
pūrvavatpuṭapākena evaṃ daśapuṭaiḥ pacet
svarṇatulyaṃ tatastīkṣṇaṃ cūrṇaṃ kṛtvā niyojayet
mardayettriphalādrāvais tatsarvaṃ divasatrayam
puṭayetpūrvayogena evaṃ daśapuṭaiḥ pacet
tīkṣṇatulyaṃ mṛtaṃ nāgaṃ dattvā sarvaṃ vimardayet
vāsāraktāśvamārotthadrāvaiḥ khalve dinatrayam
ruddhvā gajapuṭe pacyāt punarmardyaṃ ca pācayet
evaṃ daśapuṭaiḥ pakvaṃ samuddhṛtyātha mardayet
amlavargeṇa tatsarvaṃ mardyaṃ yāmacatuṣṭayam
ruddhvā gajapuṭe pacyāt punarmardyaṃ ca pācayet
evaṃ daśapuṭaiḥ pācyaṃ sindūrasadṛśaṃ bhavet
anena śatamāṃśena candrārkaṃ vedhayed drutam
athavā madhunāktena candrārkau lepayettataḥ
jāyate kanakaṃ divyaṃ puṭe datte na hīyate
athavā tārapatrāṇi madhunāktena lepayet
catuḥṣaṣṭitamāṃśena divyaṃ bhavati kāṃcanam
catuḥṣaṣṭiguṇaṃ sūtaṃ bhāgaikaṃ mṛtavajrakam
mardayedamlavargeṇa taptakhalve dinatrayam
bhāgatrayaṃ hemapatram anenaiva pralepayet
ruddhvātha bhūdhare pacyātsamuddhṛtyātha mardayet
śuddhena sūtarājena triguṇena ca saṃyutam
amlavargaistryahaṃ mardyaṃ ruddhvātha bhūdhare puṭet
punarmardyaṃ punaḥ pācyam ekaviṃśativārakam
anena śatamāṃśena caṃdrārkaṃ madhunā saha
liptvā ruddhvā dhamed gāḍhaṃ divyaṃ bhavati kāñcanam
pūrvoktabhasmasūtena amlapiṣṭena lepayet
caturguṇaṃ svarṇapatraṃ ruddhvā gajapuṭe pacet
pādāṃśena punastasmin bhasmasūtaṃ niyojayet
mardayedamlavargeṇa tadvadruddhvā puṭe pacet
evaṃ catuḥpuṭaiḥ pakvaṃ mriyate hāṭakaṃ śubham
tenaiva ṣoḍaśāṃśena drutaṃ tāraṃ tu vedhayet
athavā patralepena divyaṃ bhavati kāṃcanam
mṛtavajrasya bhāgaikaṃ śuddhasūtasya ṣoḍaśa
devadālīśaṅkhapuṣpīrasair mardyaṃ dinatrayam
vajramūṣāgataṃ ruddhvā dinaikaṃ bhūdhare pacet
samuddhṛtyātha taddrāvairdinaṃ mardyaṃ nirudhya ca
dinaikaṃ bhūdhare pacyāt tadvanmardyaṃ ca pācayet
ityevaṃ saptadhā kuryājjāyate bhasmasūtakam
tadbhasmasūtakaṃ tulyaṃ vajramūṣāndhitaṃ dhamet
tat khoṭaṃ jāyate divyaṃ rañjayettannigadyate
tīkṣṇaṃ śulbaṃ samaṃ cūrṇya aṃdhamūṣāgataṃ dhamet
tat khoṭaṃ siddhacūrṇaṃ tu gaṃdhakāmlena mardayet
pūrvavatkramayogena puṭāndadyāccaturdaśa
anena pūrvakhoṭaṃ tu drutaṃ vāpyaṃ punaḥ punaḥ
tadbhasma gaṃdhakaṃ tulyaṃ vajramūṣāndhitaṃ dhamet
daśavāreṇa tat khoṭaṃ jāyate kuṃkumaprabham
svarṇena ca tridhā sāryaṃ śatavedhī bhavecca tat
drutaśulbe pradātavyaṃ divyaṃ bhavati kāṃcanam
pūrvoktaṃ bhasmasūtaṃ tu palaikaṃ samapannagam
kāṃtapātragataṃ mardyaṃ dinaikaṃ lohamuṣṭinā
mṛdvagninā tu tatpātre mardayetpācayecchanaiḥ
yāvanmiśraṃ samuddhṛtya ruddhvā gajapuṭe pacet
mardyaṃ vāsārasaiḥ pacyādevaṃ vāracaturdaśa
gopittena punarmardyaṃ deyaṃ puṭacaturdaśa
tattulyaṃ svarṇacūrṇaṃ ca dattvā pittena mardayet
dinānte tatsamuddhṛtya krāmaṇena samāyutam
sahasrāṃśena tenaivaṃ tārāriṣṭaṃ tu vedhayet
jāyate kanakaṃ divyaṃ devābharaṇamuttamam
nāgasthāne yadā baṃgaṃ pūrvavatkramayogataḥ
tāracūrṇena saṃyuktaṃ śulbe vedhaṃ pradāpayet
sahasrāṃśena tattāraṃ bhavetkuṃdendusannibham
drutasūtena vajreṇa vajraiḥ śuddharasena vā
mṛtasūtena vajreṇa vajraiḥ śuddharasena vā
divyayogavaraiḥ khoṭaṃ pūrvaṃ nānāvidhaṃ tu yat
proktaṃ tatkhoṭamekaṃ tu drāvayetpiṣṭikhoṭavat
drutaṃ tu pāradaṃ divyaṃ mṛtyudāridryanāśanam
athāsya drutasūtasya jārayetpakvabījakam
krameṇa ṣaḍguṇaṃ yāvatkacchapākhye viḍānvite
vakṣyamāṇaprakāreṇa vyomasattvaṃ yathā jaret
jāritaṃ tattridhā sāryaṃ pakvabījena vai kramāt
anena koṭimāṃśena drutaśulbaṃ tu vedhayet
jāyate kanakaṃ divyaṃ devābharaṇabhūṣaṇam
athāsya koṭivedhasya rasendrasyāparo vidhiḥ
viṣṇukrāntā ca cakrāṅkā kaṇṭārī caiva ciñcikā
etāsāṃ dravamādāya mūṣālepaṃ tu kārayet
tasyāṃ pūrvarasaṃ kṣiptvā dhamed drāvaṃ kṣipan kṣipan
vajraṃ tatraiva dātavyaṃ dravatyeva na saṃśayaḥ
tatastasmātsamuddhṛtya dolāyaṃtre tryahaṃ pacet
uddhṛtya viḍaliptāyāṃ mūṣāyāṃ prakaṭaṃ dhamet
grasantyeva na saṃdehas tīvradhmātānalena ca
vajraṃ vā padmarāgaṃ vā jāryaṃ daśaguṇe rase
kārayedvajrabījena śabdavedhī bhavedrasaḥ
athavā mārite tasmin jāraṇaṃ sārayetpunaḥ
uccaṭā mīnanayanā sarpākṣī raktacitrakam
etāsāṃ nikṣiped drāvaṃ drute mūṣāgate rase
indranīlaṃ kṣipettatra dravatyeva na saṃśayaḥ
pūrvavatsvedanenaiva viḍayogena jārayet
ityevaṃ triguṇaṃ jāryam indranīlaṃ krameṇa tu
tadrasaṃ vaktramadhye tu yaḥ karoti narottamaḥ
sa pūjyo devadevānāṃ khecaratvena modate
tasya mūtrapurīṣābhyāṃ sarvalohāni kāṃcanam
jāyate divyarūpāḍhyaṃ satyaṃ śaṃkarabhāṣitam
ityevaṃ viṣṭikhoṭaṃ parirasam aparaṃ saṃkaraiḥ khoṭabaddhaṃ jātaṃ taddrāvitaṃ vai mṛtamatha vimalaṃ svarṇarāśiṃ karoti
kiṃvā sā pakvabījaṃ grasati yadi druto jāyate koṭivedhī vajrābhraṃ ratnajātaṃ carati yadi rasaḥ khecaratvaṃ pradatte
lohair mahārasavarair viḍapakvabījaṃ kṛtvātha pāradavare vidhivacca jāryam
yojyaṃ tathā sakalasāraṇakarmayoge tadvakṣyate vividhabījaviḍādhikāram
tāmraṃ samaṃ śuddhaṃ drāvitaṃ lepayetpunaḥ
sāmlena tāpyakalkena dhametsvarṇāvaśeṣitam
evaṃ daśaguṇaṃ vāhyaṃ tāpyaṃ vā tutthasattvakam
pakvabījamidaṃ khyātaṃ svarṇaśeṣaṃ samāharet
nāgābhraṃ dvaṃdvitaṃ tulyaṃ svarṇe vāhyaṃ dviṣaḍguṇam
pūrvavatsvarṇaśeṣaṃ tu grāhyaṃ syātpakvabījakam
svarṇaṃ pītābhrasattvaṃ ca tulyāṃśaṃ dvaṃdvitaṃ dhamet
tāpyaṃ tālakavāpena svarṇaśeṣaṃ samāharet
evaṃ daśaguṇaṃ sattvaṃ vāhyaṃ syātpakvabījakam
rasakābhrakayoḥ sattvaṃ tāmraṃ nāgaṃ kramottaram
cūrṇitaṃ dvaṃdvaliptāyāṃ mūṣāyāṃ cāndhitaṃ dhamet
tatkhoṭaṃ mākṣikaṃ tuttham amlaiḥ piṣṭvā puṭe pacet
samuddhṛtya punaścāmlairmardyaṃ ruddhvā puṭe pacet
evaṃ pañcapuṭaiḥ pakvaṃ drute svarṇe tu vāhayet
dhameddaśaguṇaṃ yāvat tāvat syāt pakvabījakam
lohasya kuṭyamānasya sutaptasya dalāni vai
patanti tāni svīkṛtya khyāto'yaṃ lohaparpaṭaḥ
lohaparpaṭamākṣīkaṃ kaṃkuṣṭhaṃ vimalābhrakam
mṛtaśulbaṃ śilāsūtaṃ daradārkasnuhīpayaḥ
etaiḥ samaṃ nāgacūrṇaṃ mardyaṃ ruddhvā puṭe pacet
punarmardyaṃ punaḥ pācyaṃ yāvadvārāṃścaturdaśa
evaṃ śataguṇaṃ vāhyaṃ śuddhahemni dhaman dhaman
tatsvarṇaṃ nāgabījaṃ syādgorocananibhaṃ bhavet
kharparasthe drute nāge brahmabījadalāni hi
kṣiptvāgniṃ jvālayeccaṇḍaṃ brahmadaṇḍena cālayet
caturyāmāttu tad bhasma jātaṃ pātrātsamuddharet
ruddhvā gajapuṭe pacyāt pādāṃśaṃ gaṃdhakaṃ punaḥ
dattvāmlamarditaṃ pacyādevaṃ vārāṃścaturdaśa
raktavarṇaṃ bhavedbhasma tadbhāgaṃ kharpare kṣipet
bhāgatrayaṃ śilācūrṇaṃ pṛthakpātre vinikṣipet
pañcāṅgaṃ vāsakācūrṇaṃ tvakcūrṇaṃ cārjunasya vai
śākakiṃśukakoraṇṭaśigrūṇāṃ puṣpamāharet
nāginī nāgakanyā ca kumārī cāhimārakam
sarveṣāṃ pratibhāgaikaṃ śilāmadhye vinikṣipet
sarvaṃ caturguṇair mūtraiśchāgajaiḥ kvāthamācaret
pūrvoktanāgabhūtaiśca kharparasthasya saṃkṣipet
cālayetpācayeccullyāṃ yāvatsaptadināvadhi
yatnena mṛtanāgena vāpo deyo drutasya ca
pakvabījasya vārāṃstrīn rañjitaṃ jāyate śubham
dalānāṃ caiva bījānāṃ piṣṭīstambhe viśeṣataḥ
uccāṭe krāmaṇe yojyaṃ pūrvoktaṃ mṛtanāgakam
mañjiṣṭhā brahmapuṣpaṃ ca puṣpaṃ ca karavīrakam
sarvāsāṃ vṛkṣajātīnāṃ raktapuṣpāṇi cāharet
khādiraṃ devadāruṃ ca dviniśā raktacandanam
sarvaṃ lākṣārasaiḥ piṣṭvā kṣiptvā tailaṃ caturguṇam
pacettailāvaśeṣaṃ tu tasmiṃstaile niṣecayet
trisaptadhā pakvabījaṃ rañjate jāyate śubham
garbhadrāvaiḥ prayoktavyaṃ tathā sarvatra sāraṇe
samena jārayetsūtaṃ dviguṇena tu sārayet
triguṇena hyanenaiva kartavyaṃ pratisāraṇam
sāritaṃ krāmaṇenaiva vedhakāle niyojayet
vimalā tīkṣṇacūrṇaṃ ca sattvaṃ śvetābhrakasya ca
rasakaṃ tāramākṣīkaṃ samabhāgaṃ vicūrṇayet
cūrṇāccaturguṇaṃ vaṅgaṃ dvaṃdvamelāpakaṃ dhamet
mardayedamlayogena ruddhvā gajapuṭe pacet
evaṃ pañcapuṭaiḥ pakvaṃ tatastāre tu vāhayet
dhamandaśaguṇaṃ yāvattattāraṃ tārabījakam
tāpyena mārayed baṃgaṃ yathā tālena māritam
tad dvātriṃśaguṇaṃ tāre vāhayettālavāpataḥ
tāmrabījaṃ tu tacchreṣṭhaṃ sāraṇe rañjane hitam
kuṭilaṃ vimalā tīkṣṇaṃ samaṃ cūrṇaṃ prakalpayet
dhmātavyaṃ dvaṃdvaliptāyāṃ khoṭamamlena peṣitam
puṭitaṃ pañcavāraṃ tu tāre vāhyaṃ śanairdhamet
yāvaddaśaguṇaṃ tattu tārabījaṃ bhavecchubham
baṃgaṃ śvetābhrasattvaṃ ca tāramākṣikasattvakam
dvaṃdvamūṣāgataṃ dhāmyaṃ tritayaṃ cūrṇitaṃ samam
vāhyaṃ daśaguṇaṃ tāre tāramākṣikavāpataḥ
tattāraṃ jāyate bījaṃ sarvakāryakarakṣamam
yathāprāptaiḥ śvetapuṣpair nānāvṛkṣasamudbhavaiḥ
rasaṃ caturguṇaṃ yojyaṃ kaṅguṇītailavāpataḥ
pacettailāvaśeṣaṃ tu tasmiṃstaile niṣecayet
drāvitaṃ tārabījaṃ tu ekaviṃśativārakam
rañjitaṃ jāyate tattu rasarājasya rañjakam
jyotiṣmatīkarañjākṣakaṭutumbīsamudbhavam
tailamekaṃ samādāya maṇḍūkavasayā samam
kūrmasūkarameṣāhijalūkāmatsyajāpi vā
eteṣvekā vasā grāhyā pūrvatailaṃ samāharet
raktavargaṃ pītavargaṃ kāryaṃ kṣīraiścaturguṇaiḥ
puṣpāṇāṃ raktapītānām ekaikānāṃ dravaṃ haret
etaddvaṃdvavibhāgaṃ syātpūrvakvāthacatuṣṭayam
pāṭalīkākatuṇḍyutthaṃ mahārāṣṭrīdravaṃ tathā
pratyekaṃ bhāgamekaikaṃ pūrvatailavasāyutam
yojyaṃ bhāgadvayaṃ tatra bhūlatāmalatāpyakam
dvandvamelāpayor ekaṃ tailāt ṣoḍaśakāṃśakam
pratyekaṃ yojayettasmin sarvamekatra pācayet
grāhyaṃ tailāvaśeṣaṃ tu vastrapūtaṃ surakṣayet
vikhyātaṃ sāraṇātailaṃ rasarājasya karmaṇi
nāgaṃ vaṅgaṃ mṛtaṃ tulyamamlena ca vaṭīkṛtam
krāmaṇārthe prayoktavyaṃ vedhakāle rasasya tu
saurāṣṭrīṃ bhāvayed gharme gavāṃ pittaiḥ tridhātataḥ
tatsattvaṃ somavad grāhyaṃ krāmakaṃ yojayedrase
manaḥśilā viṣaṃ tāpyaṃ mahiṣīkarṇajaṃ malam
kākaviṭ khararaktaṃ ca krāmaṇaṃ snukpayo'nvitam
nararaktārkadugdhaṃ ca ṭaṃkaṇaṃ bhūlatā śilā
samāṃśaṃ krāmakaṃ yojyaṃ vedhakāle rasasya tu
indragopaṃ viṣaṃ kāṃtaṃ nararaktaṃ snuhīpayaḥ
rasakaṃ daradaṃ tailaṃ sarvamekatra mardayet
krāmakaṃ kṣepalepābhyāṃ vedhakāle niyojayet
rasaṃ dhānyābhrakaṃ sattvaṃ kākaviṭ haritālakam
nayanaṃ sahadevānāṃ bhūnāgaśca samaṃ samam
piṇḍitaṃ krāmaṇe siddhaṃ kṣepe lepe niyojayet
kadalīkandasauvīraṃ kaṇṭakārīrasaplutam
krāmaṇaṃ sarvadhātūnāṃ sarvadvaṃdveṣu melanam
krāmaṇena vinā sūto na krameddehalohayoḥ
uktasthāneṣu yogeṣu tasmāt sarveṣu yojayet
dagdhaṃ śaṃkhaṃ ravikṣīrairbhāvitaṃ śatadhātape
tataḥ pañcapuṭaiḥ pakvaṃ ruddhvā ruddhvātha saṃpuṭe
tatsamaṃ ṭaṃkaṇaṃ kṣiptvā hyamlavargeṇa bhāvayet
rājāvartaṃ pravālaṃ ca daradaṃ gaṃdhakaṃ śilā
pañcānāṃ tu samaṃ cūrṇaṃ śaṅkhatulyaṃ niyojayet
sarvaṃ tadamlavargeṇa mardayeddivasatrayam
ayaṃ mahāviḍaḥ khyātaḥ khoṭānāṃ jāraṇe hitaḥ
mūṣālepaṃ tu sarvatra jāraṇe yojayetsadā
tatkṣaṇājjarate sūto vajrādīni na saṃśayaḥ
trikṣāraṃ pañcalavaṇaṃ navasāraṃ kaṭutrayam
indragopaṃ ghanaṃ śigru sūraṇaṃ vanasūraṇam
bhāvayedamlavargeṇa tridinaṃ hyātape khare
anena marditaḥ sūto bhakṣayed aṣṭalohakam
vyoṣaṃ gaṃdhakaṃ kāsīsaṃ svarṇapuṣpī suvarcalam
sarjī ṭaṃkaṇaṃ sauvīraṃ saindhavaṃ śigrujairdravaiḥ
daśāhaṃ bhāvayed gharme viḍo'yaṃ jāraṇe hitaḥ
dagdhaśaṅkhaṃ ravikṣīrairbhāvitaṃ śatadhātape
tataḥ pañcapuṭaiḥ pakvaṃ jāraṇe viḍamuttamam
trikṣāraṃ pañcalavaṇam amlavetasasaṃyutam
anena mardayetsūtamabhrasattvaṃ caratyalam
gomūtraṃ gaṃdhakaṃ gharme śatavāraṃ vibhāvayet
śigrumūladravais tadvad dagdhaṃ śaṅkhaṃ vibhāvayet
etadgaṃdhakaśaṃkhābhyāṃ samāṃśaṃ viṣasaindhavam
etairvimarditaṃ sūtaṃ grasate sarvalohakam
ṭaṃkaṇaṃ śatadhā bhāvyaṃ dravaiḥ pālāśavṛkṣajaiḥ
viḍo vahnimukho nāma hitaḥ sarvasya jāraṇe
gaṃdhakaṃ navasāraṃ vā mukhaṃ kāṃtasya cātape
śatadhā mūtravargeṇa bhāvitaṃ syād viḍaṃ pṛthak
trikṣāraṃ gaṃdhakaṃ tālaṃ bhūkhagaṃ navasārakam
saiṃdhavaṃ ca samaṃ sarvaṃ mūtravargairdinaṃ pacet
jvālāmukho viḍo nāma hitaḥ sarvatra jāraṇe
gaṃdhakaṃ śatadhā bhāvyaṃ vanaśigruśiphādravaiḥ
jambīrairnavasāraṃ vā bhāvitaṃ syādviḍaṃ pṛthak
vāsakairaṃḍakadalī devadālī punarnavā
vāsāpālāśaniculaṃ tilaṃ kāñcanamokṣakam
etān samūlān ādāya nātiśuṣkān vikhaṇḍayet
pañcāṅgaṃ mūlakaṃ dagdhvā tilakāṇḍaṃ ca tatsamam
etatkṣāraiḥ pūrvakalkaṃ mūtravargeṇa bhāvayet
vastrapūtaṃ dravaṃ pacyāt mṛdvagnau lohapātrake
bāṣpāṇāṃ budbudānāṃ ca bahūnām udgamo yadā
tadā kāsīsaṃ saurāṣṭrī kṣāratrayaṃ kaṭutrayam
gaṃdhakaṃ paṃcalavaṇaṃ navasāraṃ ca hiṃgulam
eteṣāṃ nikṣipeccūrṇaṃ tasminpātre'tha cālayet
guḍapākaṃ samuttārya lohasaṃpuṭake kṣipet
saptāhaṃ bhūmigarbhe'tha dhānyarāśau tathā punaḥ
saptāhaṃ saṃsthitaḥ siddho viḍo'yaṃ vaḍavānalaḥ
bhāvayenniculakṣāraṃ devadālīdaladravaiḥ
ekaviṃśativāraṃ tu biḍo'yaṃ sattvajāraṇe
devadālīśiphābījaṃ guṃjāsaiṃdhavaṭaṃkaṇam
samāṃśaṃ niculakṣāramamlavargeṇa saptadhā
kośātakīdalarasairbhāvayeddinasaptakam
tīvrānalo nāma biḍo vihito hemajāraṇe
mūlakārdrakavahnīnāṃ kṣāraṃ gomūtralolitam
vastrapūtaṃ dravaṃ grāhyaṃ gaṃdhakaṃ tena bhāvayet
śatavāraṃ khare gharme viḍo'yaṃ hemajāraṇe
trikṣāraṃ paṃcalavaṇaṃ śaṅkhaṃ tālaṃ manaḥśilā
dinaikamamlavargeṇa pakvaṃ syāddhemajāraṇe
gaṃdhakaṃ navasāraṃ ca jambīrāmlena mardayet
śatavāraṃ khare gharme biḍo'yaṃ hemajāraṇe
kanyāhayāridhattūradravairbhāvyaṃ tu gaṃdhakam
śatadhā taṃ khare gharme viḍo'yaṃ sarvajāraṇe
anena grasate śīghraṃ śuktisaṃbhavasaṃpuṭe
saiṃdhavaṃ gaṃdhakaṃ tulyaṃ tāmravallīdravaiḥ plutam
anena biḍayogena gaganaṃ grasate rasaḥ
śilāgaṃdhakasindhūtthaṃ pratyekaṃ ca palaṃ palam
palatrayaṃ ca bhūnāgaṃ sarvamekatra mardayet
śoṣayecca punardeyaṃ bhūnāgānāṃ palatrayam
tadvanmardyaṃ punaḥ śoṣyaṃ pācayenmandavahninā
evam aṣṭaguṇaṃ dattvā mardyaṃ pācyaṃ vicūrṇayet
ayaṃ siddhaviḍo yojyo jāraṇe hemakarmaṇi
samyak saṃskṛtagaṃdhakādyuparasaṃ sattvaṃ tato vyomajaṃ paścānmākṣikasattvahāṭakavaraṃ garbhadrutau drāvitam
rāgai rañjitabījajālam akhilaṃ bāhyāṃ drutiṃ dvaṃdvitāṃ sūte sarvamidaṃ krameṇa vidhinā siddhairbiḍairjārayet
siddhaiḥ sūtavarasya karma vividhaṃ khyātaṃ vicitraiḥ kramaiḥ sādhyāsādhyavivekato hy anubhavan dṛṣṭvā samastaṃ mayā
yuktyāṣṭādaśadhā viśeṣavidhinā svedādivedhāntakaṃ dakṣāṇāṃ sukhasādhyameva sukhadaṃ saṃtanyate sāmpratam
svedanaṃ mardanaṃ mūrchotthāpanaṃ pātanaṃ tridhā
nirodhanaṃ niyāmaśca dīpanaṃ cānuvāsanam
jāraṇaṃ cāraṇaṃ caiva garbhabāhyadrutis tathā
rañjanaṃ sāraṇaṃ cānusāraṇā pratisāraṇā krāmaṇaṃ dehaloheṣu
nānādhānyairyathāprāptais tuṣavarjair jalānvitaiḥ
mṛdbhāṇḍaṃ pūritaṃ rakṣedyāvadamlatvamāpnuyāt
tanmadhye bhṛṅgarāṅmuṇḍī viṣṇukrāntā punarnavā
mīnākṣī caiva sarpākṣī sahadevī śatāvarī
triphalā girikarṇī ca haṃsapādī ca citrakam
samūlaṃ khaṇḍayitvā tu yathālābhaṃ niveśayet
pūrvāmlabhāṇḍamadhye tu dhānyāmlakamidaṃ bhavet
svedanādiṣu sarvatra rasarājasya yojayet
atyamlam āranālaṃ vā tadabhāve niyojayet
tryūṣaṇaṃ lavaṇaṃ rājī citrakaṃ triphalārdrakam
mahābalā nāgabalā meghanādaḥ punarnavā
meṣaśṛṅgī citrakaṃ ca navasāraṃ samaṃ samam
etat samastaṃ vyastaṃ vā pūrvāmlenaiva mardayet
tatkalkena limped vastre yāvad aṅgulamātrakam
tanmadhye nikṣipetsūtaṃ baddhvā pacyāddinatrayam
dolāyantre 'mlasaṃyukte svedito jāyate rasaḥ
prakṣālya kāñjikaiḥ soṣṇais tamādāya vimardayet
atyamlam āranālaṃ tattadabhāve niyojayet
gṛhadhūmeṣṭikācūrṇaṃ dagdhorṇā lavaṇaṃ guḍam
rājikā triphalā kanyā citrakaṃ bṛhatī kaṇā
vandhyākarkoṭakī cātha vyastaṃ vātha samastakam
kvāthayedāranālena tena mardyaṃ tryahaṃ rasam
prakṣālya kāñjikenaiva samādāya vimūrchayet
meṣaśṛṅgī kṛṣṇadhūrto balā śvetāparājitā
kanyāgnitriphalā caiva sarpākṣī sūraṇaṃ vacā
gojihvā cāṅgulī nīlī muruṇḍī kṣīrakandakam
rājikā kākamācī ca ravikṣīraṃ ca kāñcanam
vyastānāṃ vā samastānāṃ drāvaiścaiṣāṃ vimardayet
yāmaikaṃ rasarājaṃ ca mūṣāyāṃ saṃnirodhayet
puṭaikena pacettaṃ tu bhūdhare vātha mardayet
sarvadrāvair yathāpūrvaṃ ruddhvā ruddhvā vipācayet
ityevaṃ saptadhā kuryājjāyate mūrchito rasaḥ
jalaiḥ soṣṇāranālair vā lolanādutthito bhavet
athavā pātanāyantre pācanādutthito bhavet
evamutthāpitaḥ sūtastridhā pātyaḥ krameṇa tu
kākamācī jayā brāhmī cāṅgerī raktacitrakam
aṅkolī rājavṛkṣaśca tilaparṇī kumārikā
maṇḍūkī citrakaṃ pāṭhā kākajaṅghā śatāvarī
bhūpāṭalī devadālī nirguṇḍī girikarṇikā
śaṇapuṣpyārdrakaṃ śṛṅgī gojihvā kṣīrakandakam
nīlī caiṣāṃ samastānāṃ vyastānāṃ ca dravairdinam
tāmrapādayutaṃ sūtaṃ mardayedamlakaiḥ saha
tatpiṣṭaḥ pātayedyantre cordhvapātanake punaḥ
ādāya mardayettadvattāmracūrṇena saṃyutam
pātayenmardayeccaiva tāmraṃ dattvā punaḥ punaḥ
ityevaṃ saptadhā kuryānmardanaṃ pātanaṃ kramāt
ūrdhvalagnaṃ samādāya adhaḥpātena pātayet
triphalā rājikā śigrustryūṣaṃ lavaṇacitrakam
sūtatulyaṃ tu tatsarvaṃ kāñjikair mardayeddinam
tena limped ūrdhvabhāṇḍaṃ pṛṣṭhe deyaṃ puṭaṃ laghu
adhaḥpātanayantre tu pātitaṃ tu samuddharet
triphalā rājikā śigrustryūṣaṃ lavaṇacitrakam
dhānyābhrakaṃ rasaṃ sarvaṃ mardayedāranālakaiḥ
naṣṭapiṣṭaṃ tu tat pātyaṃ tiryagyantre dṛḍhāgninā
lavaṇenāmbupiṣṭena haṇḍikāntargataṃ rasam
ācchādyātha jalaṃ kiṃcit kṣiptvā śrāveṇa rodhayet
ūrdhvaṃ laghupuṭaṃ deyaṃ labdhvāpyadho bhavedrasaḥ
trikṣāraṃ pañcalavaṇaṃ bhūkhagaṃ śigrumūlakam
svarṇapuṣpī ca kāsīsaṃ maricaṃ rājikā madhu
kṣīrakando jayā kanyā vijayā girikarṇikā
kākajaṅghā śoṇapuṣpī pātālagaruḍī kaṇā
vandhyākarkoṭakī vahnirvyastaṃ vātha samastakam
peṣayedamlavargeṇa taddravairmardayedrasam
dinānte bandhayedvastre dolāyantre tryahaṃ pacet
pūrvadrāvairghaṭe pūrṇe grāsārthī jāyate rasaḥ
dīpitaṃ rasarājaṃ tu jambīrarasasaṃyutam
dinaikaṃ dhārayed gharme mṛtpātre vāsito bhavet
svedanādiśubhakarmasaṃskṛtaḥ saptakañcukavivarjito bhavet
aṣṭamāṃśam avaśiṣyate tadā śuddhasūta iti kathyate budhaiḥ
samukhavimukhasūte jāraṇārthaṃ pravakṣye vividhasulabhayogairbhojanaṃ gaṃdhakasya
tadanu ca ghanacūrṇairbhojanaṃ pācanaṃ syāt nikhilasūtavibhūtyai vārtikānāṃ sukhāya
gaṃdhakaṃ sūkṣmacūrṇaṃ tu saptadhā bṛhatīdravaiḥ
bhāvayedvātha vṛntākarasenaiva tu saptadhā
palaikaṃ pāradaṃ śuddhaṃ kācakūpyantare kṣipet
karṣakaṃ bhāvitaṃ gaṃdhaṃ karpūraṃ māṣamātrakam
kṣiptvā tatra mukhaṃ ruddhvā mṛdā kūpīṃ ca lepayet
dīpāgninā dinaṃ pacyānmukhamudghāṭayetpunaḥ
jīrṇe gaṃdhaṃ ca karpūraṃ dattvā tadvacca jārayet
evaṃ śataguṇe jīrṇe gaṃdhakaṃ jārayedrase
kāsīsaṃ caiva saurāṣṭrī sajjīkṣāreṇa modakam
śigrutoyena saṃyuktaṃ kṛtvā bhāvyamanena vai
saptāhaṃ cūrṇitaṃ gaṃdhaṃ taṃ gaṃdhaṃ jārayetpunaḥ
iṣṭikāgartamadhye tu samyak śuddharasaṃ kṣipet
mukhaṃ svacchena vastreṇa chādayettasya pṛṣṭhataḥ
daśāṃśaṃ gaṃdhakaṃ dattvā śrāvakeṇa nirodhayet
pṛṣṭhe laghupuṭaṃ deyaṃ jīrṇe gaṃdhaṃ punaḥ kṣipet
evaṃ śataguṇaṃ jāryaṃ gaṃdhakaṃ pārade śanaiḥ
taṃ rasaṃ taptakhalve tu kṣipedvastreṇa gālitam
pādāṃśakaṃ pakvabījaṃ dattvāmlairmardayeddinam
taṃ kṣipeccāraṇāyantre jaṃbīrarasasaṃyutam
taṃ yaṃtraṃ dhārayed gharme jārito jāyate rasaḥ
saviḍaṃ kalayedyaṃtre dinaikaṃ tu puṭe pacet
jāritaṃ syātpunarbījaṃ dattvā jāryaṃ ca pūrvavat
jārayecca punastadvadevaṃ jāryaṃ samaṃ kramāt
jāritaṃ sāraṇāyantre kṣipettailaṃ vasānvitam
drāvitaṃ nālamūṣāyāṃ pakvabījarasānvitam
tadyaṃtre dhārayedevaṃ sārito jārayedrasaḥ
sāritaṃ tatpunarmardyaṃ pūrvavad biḍasaṃyutam
jārayetkacchape yaṃtre jīrṇe bīje tu sārayet
pūrvavat sāraṇāyantre bījena dviguṇena vai
punastaṃ jārayettadvattathaiva pratisārayet
triguṇena tu bījena pūrvavajjārayetpunaḥ
tadrasaṃ tālakaṃ tulyaṃ tailaṃ dhattūrasaṃbhavam
divyauṣadhīgaṇadrāvaṃ sarvaṃ mardyaṃ dināvadhi
vajramūṣāndhitaṃ pacyātkarīṣāgnau dināvadhi
punardivyauṣadhīdrāvairmardyaṃ pācyaṃ dināvadhi
ityevaṃ ca punaḥ kuryātsūto baddhamukho bhavet
taṃ rasaṃ dhautamākṣīkaṃ tīkṣṇaṃ śulbaṃ rasaḥ śaśī
samāṃśaṃ devadālyutthadravairmardyaṃ dināvadhi
tridinaṃ madhusarpirbhyāṃ marditaṃ golakīkṛtam
vajramūṣāgataṃ ruddhvā śoṣyaṃ tīvrāgninā dhamet
khadirāṅgārayogena khoṭabaddho bhavedrasaḥ
tatkhoṭaṃ ṭaṃkaṇaiḥ kācaiḥ śodhayedvai dhamandhaman
tejaḥpuñjo raso baddho bālārkasadṛśo bhavet
tadrasaṃ sikthakenaiva veṣṭayitvā prapūjayet
śatāṃśaṃ tu drute tāre krāmaṇenaiva saṃyutam
tattāraṃ jāyate svarṇaṃ jāṃbūnadasamaprabham
aṣṭānavatibhāgaṃ syādityevaṃ vedhako mataḥ
atha vakṣye rasendrasya vāsitasya mukhaṃ kramāt
yena vyomādivaikrāntaṃ caratyāśvabhiṣecitam
amlavetasajaṃbīrabījapūrakabhūkhagaiḥ
tridinaṃ mardayetsūtaṃ bhūnāgaiśca dinatrayam
taptakhalve dinaṃ mardyaṃ sūtasyetthaṃ mukhaṃ bhavet
madhyagartasamāyuktaṃ kārayediṣṭikādvayam
dhānyābhraṃ gaṃdhakaṃ śuddhaṃ pratyekaṃ daśaniṣkakam
yāmaṃ jambīrajairdrāvair mardyaṃ tenaiva lepayet
gartadvayaṃ samāṃśena hyadhogartaṃ suśodhitam
viṃśaniṣkaṃ kṣipetsūtam ūrdhvaṃ deyāpareṣṭikā
liptvā mṛllavaṇaiḥ saṃdhiṃ dīptāgniṃ jvālayedadhaḥ
avicchinnaṃ divārātrau yāvatsaptadināvadhi
svāṃgaśītaṃ samuddhṛtya rasaṃ kiṭṭavivarjitam
ityevaṃ tu tridhā kuryādrasasya tu mukhaṃ bhavet
vaṃśanālāndhitaṃ sūtaṃ bhāṇḍe gomūtrapūrite
trisaptāhaṃ paceccullyāṃ sūtasyetthaṃ mukhaṃ bhavet
samukhe nirmukhe sūte vakṣyate jāraṇaṃ kramāt
khalvapītaṃ raso liṅgaṃ mardanaṃ mārjanaṃ smṛtam
nānauṣadhīrasaiḥ snānaṃ sattvairbījaiḥ prapūjanam
svarṇādiratnajātaiśca upahāraṃ prakalpayet
naivedyaṃ rañjanaṃ divyaṃ sāraṇā syādvisarjanam
vedhanaṃ dehaloheṣu samyakpūjāvidheḥ phalam
yāvaddināni vahnau tu dhāraṇe jāryate rasaḥ
tāvadyugasahasrāṇi śivaloke mahīyate
yatkiṃcidrasarājasya sādhanārthe vyayo bhavet
tatsarvaṃ koṭiguṇitaṃ datte śrī bhairavī dhruvam
sādhakānāṃ sudhīrāṇām iha loke paratra ca
ato bhūpairvārtikendraiḥ sādhyaḥ syād bhuktimuktidaḥ
arkakṣīreṇa dhānyābhraṃ dinaṃ mardyaṃ nirudhya ca
kapotākhye puṭe pacyāt kṣīrairyāmaṃ vimardayet
ruddhvādhaḥ pūrvavatpacyādevaṃ vāracatuṣṭayam
tridhā ca mūlakadrāvai rambhākandadravaistridhā
apāmārgakākamācīmīnākṣībhṛṅgarāṇmuniḥ
punarnavā meghanādo vidāriścitrakaṃ tathā
kramād eṣāṃ dravaireva mardanaṃ puṭapācanam
ekaikenaikavāraṃ ca dattvā tadbhāvayetpunaḥ
śatāvarī tālamūlī kadalī taṇḍulīyakam
arkaḥ punarnavā śigruryavaciñcā hyanukramāt
pratidravair dinaikaṃ tu bhāvitaṃ cāraṇe hitam
arkakṣīraistu dhānyābhraṃ yāmaṃ mardyaṃ nirudhya ca
kapotākhye puṭe pacyādevaṃ vārāṃścaturdaśa
kadalī musalī śigrurvandhyāṅkollārkapīlukam
nāgavallī kuberākṣī bhūmyapāmārgatumbaruḥ
eṣāmekadravaṃ grāhyaṃ kāṃjike vyomasaṃyutam
sarvametatkṣiped bhāṇḍe tanmadhye pācayet tryaham
pūrvābhraṃ dolikāyantre samuddhṛtyātha śoṣayet
kāsīsaṃ tuvarī sindhuṣṭaṃkaṇaṃ ca samaṃ samam
sarvametaddaśāṃśaṃ tu kṣiptvā tasminvimardayet
dinaikaṃ taptakhalve tu kṣiptvā tasminvimardayet
dinaikaṃ taptakhalve tu tadabhraṃ cāraṇe hitam
śatavāraṃ drutaṃ nāgaṃ muṇḍīdrāve vinikṣipet
tena drāveṇa dhānyābhraṃ marditaṃ saptadhā puṭet
mardyaṃ mardyaṃ nirudhyātha kapotākhye puṭe pacet
tattulyaṃ gaṃdhakaṃ dattvā pūrvoktairmuṇḍikādravaiḥ
sastanyair bījapūrotthair drāvairbhāvyaṃ dināvadhi
etadabhraṃ tu sūtasya cāraṇe paramaṃ hitam
vyāghrapādī haṃsapādī kadalyagnikumārikāḥ
bṛhatī lāṅgalī vajrī khaṇḍajārīndravāruṇī
vandhyākarkoṭakī mūṣā sarpākṣī śaṅkhapuṣpikā
maṇḍūkī agnimathano vikhyātā siddhamūlikā
etāḥ samastā vyastā vā coktasthāne niyojayet
athātaḥ samukhe sūte pūrvābhraṃ ṣoḍaśāṃśakam
dattvā mardyaṃ taptakhalve siddhamūlīdravairdinam
tatastaṃ cāraṇāyaṃtre jaṃbīrarasasaṃyutam
gharme dhāryaṃ dinaikaṃ tu caratyeva na saṃśayaḥ
cāritaṃ bandhayedvastre dolāyaṃtre dināvadhi
siddhamūlīdravairyuktaiḥ pātanājjīryate hyalam
ajīrṇaṃ cetpacedyaṃtre kacchapākhye dināvadhi
aṣṭamāṃśaṃ viḍaṃ dattvā caratyeva na saṃśayaḥ
anena kramayogena cāryaṃ jāryaṃ punaḥ punaḥ
jīrṇe śataguṇe samyak sahasrāṃśena vidhyati
sahasraguṇite jīrṇe lakṣavedhī bhavedrasaḥ
tadvallakṣaguṇe jīrṇe koṭivedhī bhavedrasaḥ
kṛṣṇābhraṃ vā suvarṇaṃ vā yathāśaktyā tu jārayet
pūrvavatkramayogena phalaṃ syādubhayoḥ samam
anenaiva krameṇaiva tāraṃ vā śvetamabhrakam
jārayettu yathāśaktyā tārakarmaṇi śasyate
pūrvavat pakvabījena sāraṇādi yathākramam
kartavyaṃ rasarājasya vedhanaṃ krāmaṇaṃ tathā
caṃdrārkaṃ jārayetsarvaṃ tāmraṃ vā tārakarmaṇi
evaṃ śataguṇe jīrṇe sahasrāṃśena vedhayet
sahasraguṇite jīrṇe pūrvavatsāraṇātrayam
kṛtvā jāryaṃ punastadvaccārayecca tridhā punaḥ
ityevaṃ ca punaḥ sāryaṃ punaḥ sāryaṃ ca jārayet
mukhabandhādivedhāntaṃ kārayetpūrvavadrase
tenaiva lakṣabhāgena divyaṃ bhavati kāṃcanam
yadā lakṣaguṇe jīrṇe tridhā sāryaṃ ca jārayet
ityevaṃ saptadhā kāryaṃ bandhayecca tato mukham
pūrvavatkrāmaṇāntaṃ ca kṛto'sau jāyate rasaḥ
koṭivedhī tu caṃdrārke satyaṃ śaṃkarabhāṣitam
atha nirmukhasūtasya vakṣye cāraṇajāraṇe
śuddhasūte tu vaikrāṃtaṃ māritaṃ ṣoḍaśāṃśakam
kṣiptvā mardyaṃ taptakhalve siddhamūlīrasaistryaham
saṃskāreṇa hyanenaiva nirmukhaścarati dhruvam
athavā taptakhalve tu bhūlatāsaṃyutaṃ rasam
mardayettridinaṃ paścātpātyaṃ pātanayantrake
saṃskāreṇa hyanenāpi nirmukhaṃ carati kṣaṇāt
asyaiva jāraṇāyogyo vyomasaṃskāra ucyate
dhānyābhramamlavargeṇa dolāyaṃtre tryahaṃ pacet
snuhīkṣīraistato mardyaṃ yāmaikaṃ cāndhitaṃ dhamet
kapotākhyapuṭaikena tamādāyātha mardayet
mūlakaṃ kadalīkandaṃ mīnākṣī kākamācikā
munir ārdrakavarṣābhūmeghanādāpāmārgakam
eraṇḍaśca dravaireṣāṃ pṛthagdeyaṃ puṭaṃ laghu
dolāyaṃtre tataḥ pacyādvajrīkṣīrairdināvadhi
vacā nimbaṃ dhūmasāraṃ kāsīsaṃ ca sucūrṇitam
abhrasya ṣoḍaśāṃśena pratyekaṃ miśrayettataḥ
mardayettāmrakhalve tu caṇakāmlairdināvadhi
navasārairayaḥpātraṃ lepayettatra nikṣipet
pāradaṃ sādhitaṃ sābhraṃ caṇakāmlaṃ ca kāṃjikam
mṛdvagninā paceccullyāṃ rasaścarati tatkṣaṇāt
jārayetpūrvayogena tataścāryaṃ ca jārayet
mātrā yuktir yathāpūrvaṃ seyaṃ nirmukhajāraṇā
kṛṣṇābhrakaṃ suvarṇaṃ ca jāryaṃ syāddhemakarmaṇi
tāraṃ vā śvetamabhraṃ vā jāryaṃ syāttārakarmaṇi
sāraṇādikrāmaṇāntaṃ yathāpūrvaṃ tu jārayet
kartavyaṃ sūtarāje tu tadvad bhavati kāṃcanam
śvetena jārayet śvetaṃ yathābījaṃ tathāṅkuram
proktaṃ yathā sugamasādhitapītagaṃdhaṃ kṛṣṇābhrahemarajataṃ sitamabhrakaṃ ca
saṃsārya tadrasavare varavārtikendraḥ kuryānmahākanakabhārasahasrasaṃkhyam
dṛṣṭayogaphalasiddhidaṃ dhruvaṃ pāradasya varajāraṇe hitam
sattvapātanam anekayogato dvaṃdvamelam abhiṣekam āryakam
mustākvāthena saptāhaṃ kuryāddhānyābhrakaṃ plutam
śigrusūraṇarambhānāṃ kaṃdasyaikasya ca dravaiḥ
peṭārīmūlajaṃbīradrāvairvāpyaṃ pariplutam
itthaṃ plutasyābhrakasya pādāṃśaṃ ṭaṃkaṇaṃ kṣipet
dinaikaṃ mardayetkhalve yuktamamlena kenacit
guñjāguggululākṣorṇāsarjīsarjarasaṃ guḍam
kṣudramīnaṃ yavakṣāraṃ kācapiṇyākasūraṇam
bhūlatā triphalā vahniḥ kṣīrakandaṃ punarnavā
dhattūro lāṅgalī pāṭhā balā gaṃdhakatiktakam
gokṣīraṃ paṃcalavaṇaṃ sarpavṛścikaviṣaṃ madhu
ṣaḍbinduḥ kṣudraśambūkamasthīni śaśakasya ca
pārāvatamalaṃ tryūṣam iṃdragopaṃ ca śigrukam
godhūmaṃ sarṣapaṃ tulyaṃ chāgīdugdhena mardayet
etadvyastaṃ samastaṃ vā yāmamātreṇa piṇḍitam
asya piṇḍasya bhāgaikaṃ dvibhāgaṃ śodhitābhrakam
pañcamāhiṣabhāgaikaṃ sarvamekatra lolayet
karṣāṃśā vaṭikāḥ kāryāḥ kiṃcicchāyāviśoṣitāḥ
khadirāṅgārasaṃtapte koṣṭhīyantre kṣipan kṣipan
vaṭikāḥ pañcapañcaiva vaṅkanālena saṃdhaman
samāptau kiṭṭamādāya sphoṭayetsvāṅgaśītalam
vartulaṃ sattvamādāya śeṣakiṭṭaṃ vicūrṇayet
cūrṇādardhaṃ pūrvapiṇḍaṃ tadvanmāhiṣapañcakam
ekīkṛtya dhamettadvatsattvaṃ tattatsamāharet
ityevaṃ ca punaḥ kuryāttridhā sattvaṃ vimuñcati
anena kramayogena kāntasattvaṃ ca mākṣikam
kaṭhinoparasāścānye śuddhā bhūnāgamṛttikā
muñcanti sattvasaṃghātaṃ grāhayettatpṛthak pṛthak
abhrasattvaṃ samādāya samāṃśaṃ kācaṭaṃkaṇam
dattvā dattvā trivāraṃ tu vajramūṣāgataṃ dhamet
amlavargaṃ snuhīpatraṃ ciñcābījaṃ savalkalam
kalkayettatra tatsattvaṃ saptavāraṃ niṣecayet
mṛduśubhraṃ bhavetsattvaṃ saptavāraṃ niṣecayet
dhānyābhraṃ daśabhāgaṃ syāt śuddhanāgaṃ tribhāgakam
ṭaṃkaṇaṃ mākṣikaṃ sūtaṃ bhāgaikaikaṃ suśodhitam
ūrṇā sarjī yavakṣāraṃ bhāgaṃ bhāgaṃ vimiśrayet
mardyaṃ mūtrāmlavargābhyāṃ yathāprāptaṃ dināvadhi
ajāpañcāṅgasaṃyuktaṃ pūrvavatsattvapātanam
kṛtvādāya mṛdu sākṣānnirmalaṃ yojayedadhaḥ
dolāyaṃtre sāranāle mākṣikaṃ svedayeddinam
cūrṇitaṃ madhusarpirbhyāṃ lohapātre dinaṃ pacet
ādāya bhāvayed gharme vajrīkṣīrairdināvadhi
gṛhadhūmairghṛtaiḥ kṣaudraiḥ saṃyuktaṃ mardayeddinam
aṃdhamūṣāgataṃ dhmātaṃ sattvaṃ guṃjānibhaṃ bhavet
kadalīkaṃdatoyena mākṣikaṃ śatadhātape
bhāvitaṃ pācayedyāmaṃ sājyairvātāritailakaiḥ
pūrvavaddhamanātsattvam iṃdragopanibhaṃ bhavet
snuhyarkapayasā stanyairmākṣikaṃ mardayeddinam
kaṃkuṣṭhaṃ ṭaṃkaṇaṃ caiva pratipādāṃśamiśritam
mūkamūṣāgataṃ dhmātaṃ sattvaṃ maṇinibhaṃ bhavet
kadalīkaṃdatulasījaṃbīrāṇāṃ dravaiḥ kramāt
bhāvayenmākṣikaṃ ślakṣṇaṃ pratidrāveṇa saptadhā
ruddhvā dhmāte patetsattvaṃ śukasaṃnibhaṃ śubham
mūtravargāmlavargaiśca dvisaptāhaṃ vibhāvayet
mākṣikaṃ tīvragharmeṇa dinairamlaiśca mardayet
mitrapañcakasaṃyuktairvaṭī kṛtvā dhamed dṛḍham
vyomavad vaṃkanālena sattvaṃ śulbanibhaṃ bhavet
stanyaiḥ kaṅkuṣṭhakaiścaiva kadalītoyasaṃyutaiḥ
mitrapaṃcakasaṃyuktairmākṣikaṃ dinasaptakam
bhāvitaṃ mardayedyāmaṃ dinaṃ vātāritailakaiḥ
mṛdvagninā pacedyāmaṃ yāvadbhavati golakam
sattvaṃ kiṃśukapuṣpābhaṃ vyomavaddhamanād bhavet
vimalānāṃ ca śuddhānāṃ samyaksyāttāpyavadvidhiḥ
suśuddhaṃ mākṣikaṃ cūrṇaṃ mardyamamlena kenacit
kṣālayedāranālaistu hyadhasthaṃ svarṇacūrṇavat
jāyate tatsamuddhṛtya dhautasattvamidaṃ bhavet
yojayedvāpane caiva bījānāṃ yatra yatra vai
mākṣikaṃ pañcamitrāktaṃ saptāhānte vaṭīkṛtam
pūrvavaddhamanenaiva sattvaṃ lākṣānibhaṃ bhavet
agastyaśigrujaistoyais tryahaṃ bhāvyā manaḥśilā
tālakauṣadhayogena sattvaṃ hemanibhaṃ bhavet
gomūtrairmātuluṅgāmlairdinaṃ bhāvyā manaḥśilā
tāṃ raktapītapuṣpāṇāṃ rasaiḥ pittaiśca bhāvayet
dinānte mardayedyāmaṃ mitrapaṃcakasaṃyutam
guṭikāṃ kācakūpyantaḥ kṣiptvā tāṃ kācakūpikām
sarvato'ṅgulamānena vastramṛttikayā limpet
śuṣkāṃ tāṃ vālukāyaṃtre śanairmṛdvagninā pacet
śuṣke drave nirudhyātha samyak mṛllavaṇairmukham
caṇḍāgninā pacettāvadyāvad dvādaśayāmakam
svāṃgaśītaṃ samuddhṛtya bhittvā kūpīṃ samāharet
ūrdhvalagnaṃ śilāsattvaṃ bālārkakiraṇopamam
bhāgāḥ ṣoḍaśa tālasya viṣaṃ pāradaṭaṃkaṇam
śvetābhrabaṃgayoścūrṇaṃ pratibhāgaṃ vimiśrayet
sarvaṃ snuhyarkapayasā mardayeddivasatrayam
śilāvad grāhayetsattvaṃ tālakātsphaṭikopamam
snukkṣīrakaṭutumbyutthais tālaṃ bhāvyaṃ dvisaptadhā
tilasarṣapaśigrūṇi lavaṇaṃ mitrapaṃcakam
ebhistulyaṃ pūrvatālaṃ dinamekaṃ vimardayet
chidramūṣāgataṃ dhmātaṃ bhūdhare sattvamāharet
lākṣā rājī guḍaṃ śigruṣṭaṃkaṇaṃ lavaṇaṃ tilāḥ
ebhistulyaṃ śuddhatālaṃ mardayedravidugdhakaiḥ
dinaṃ vā vajriṇīdugdhaiḥ kuṣmāṇḍasya dravaistathā
tena kalkena liptāṃtaśchidramūṣāṃ nirodhayet
puṭādvā dhamanād grāhyaṃ sattvaṃ pātālayantrake
tālakādaṣṭamāṃśena deyaṃ sūtaṃ ca ṭaṃkaṇam
kuṣmāṇḍasya rasaiḥ snuhyāḥ kṣīrairmardyaṃ dinatrayam
tadgolaṃ chidramūṣāṃtargrāhyaṃ sattvaṃ ca pūrvavat
lākṣābhayā ca bhūnāgaṃ gṛhadhūmaṃ jaṭākaṇā
niśāṭaṃkaṇamadhvājyānyebhistulyaṃ ca tutthakam
sarvaṃ mardyamajākṣīrair andhamūṣāgataṃ dhamet
sattvaṃ kiṃśukapuṣpābhaṃ jāyate nātra saṃśayaḥ
haridrāsūraṇāṅkollaṃ taṇḍulī gaṃdhakaṃ guḍam
madhvājyaṭaṃkaṇaṃ tulyaṃ tutthamebhiḥ samaṃ bhavet
stanyena mardayetsarvaṃ chidramūṣāṃ vilepayet
ruddhvā pātālayaṃtreṇa dhmāte sattvaṃ vimuñcati
tutthasya ṭaṃkaṇaṃ pādaṃ cūrṇayenmadhusarpiṣā
tutthena miśritaṃ dhmātaṃ koṣṭhīyantre dṛḍhāgninā
dhāmite muñcate sattvaṃ kīratuṇḍasamaprabham
sauvīraṃ tīkṣṇacūrṇaṃ ca mūṣāyāmandhayet samam
haṭhād dhmāte bhavetsattvaṃ varanāgaṃ taducyate
kṣārāmlaṃ snehapittaiśca kramād bhāvyaṃ dinaṃ dinam
puṣpāṇāṃ raktapītānāṃ rasairbhāvyaṃ dinadvayam
rasakaṃ cūrṇayetpaścādūrṇā lākṣā niśābhayā
ṭaṃkaṇaṃ śigrudhūmaṃ ca bhūnāgaṃ saptamaṃ bhavet
ebhiḥ samaṃ tu taccūrṇamajākṣīreṇa mardayet
yāmametena kalkena lepyā vārtākamūṣikā
śuṣkā cārdhamukhāṅgārairdhmāte sattvaṃ samāharet
rasakasyaikabhāgaṃ tu triphalāmitrapaṃcakam
rajanīgṛhadhūmaṃ ca daśānāmekabhāgakam
ajākṣīrairdinaṃ mardyam athavāmlena kenacit
pūrvavad grāhayetsattvaṃ rasakātkuṭilaprabham
vandhyācūrṇaṃ ca vaikrāṃtaṃ chāyāyā mardayetsamam
ajāmūtrairdinaikaṃ tu sattvaṃ rajatavad bhavet
mokṣamoraṭapālāśakṣāraṃ gomūtragālitam
gṛhītamātape śuṣkaṃ vajrakandaṃ ca ṭaṃkaṇam
lākṣā śikhiśikhātulyaṃ vaikrāṃtaṃ sarvatulyakam
meṣaśṛṃgīdravair mardyam etatsarvaṃ dināvadhi
piṇḍitaṃ mūkamūṣāṃtaḥ kṛtvā dhāmyaṃ haṭhāgninā
tatraiva muñcate sattvaṃ vaikrāṃtaṃ rasabandhakam
vaikrāṃtānāṃ palaikaṃ tu karṣaikaṃ ṭaṃkaṇasya ca
ravikṣīrairdinaṃ bhāvyamatha śigrudravairdinam
guṃjāpiṇyākavahnīnāṃ pratikarṣaṃ niyojayet
etena gulikāṃ kṛtvā koṣṭhīyantre dhamed dṛḍham
śaṃkhakundendusaṃkāśaṃ sattvaṃ vaikrāṃtajaṃ bhavet
vaikrāṃtaṃ vajrakaṃdaṃ ca samaṃ snukpayasā samam
mahiṣīnavanītaṃ ca sakṣaudraṃ mardayeddinam
pūrvavaddhamanāt sattvam iṃdragopanibhaṃ bhavet
gairikaṃ raktavargeṇa pītavargeṇa bhāvitam
saptāhaṃ mardayedyāmaṃ mitrapaṃcakasaṃyutam
tadvaṭī koṣṭhikāyaṃtre sattvaṃ muñcati nirmalam
sitāsitā ca saurāṣṭrī gopittairbhāvayettu tām
śatavāraṃ prayatnena mitrapaṃcakasaṃyutam
dhamanānmuñcate sattvaṃ krāmakaṃ koṣṭhiyaṃtrake
sasyakaṃ cūrṇitaṃ bhāvyaṃ dinaṃ śaśakaraktakaiḥ
strīmūtrairvātha gomūtraistatpādāṃśāṃ niśāṃ kṣipet
mardyaṃ karaṃjatailena yāmaikaṃ golakaṃ ca tat
aṃdhamūṣāgataṃ dhāmyaṃ ghaṭikārdhaṃ dṛḍhāgninā
iṃdragopakasaṃkāśaṃ sattvaṃ muñcati śobhanam
caturvidhaṃ tu kāsīsaṃ raktaṃ pītaṃ sitāsitam
mardayet pittavargeṇa tiktakośātakīdravaiḥ
kāsamardadravaiścaiva mitrapaṃcakasaṃyutaiḥ
tadvaṭīḥ koṣṭhikāyaṃtre dhmāte sattvaṃ vimuñcati
rājāvartam ayaḥpātre pācayenmāhiṣairghṛtaiḥ
payobhiśca dinaṃ pacyānmitrapaṃcakasaṃyutam
rajanyāḥ pañcagavyena piṇḍībaddhaṃ tu kārayet
khadirāṃgārasaṃyogāt koṣṭhyāṃ sattvaṃ vimuñcati
valmīkaśikharākāraṃ bhaṅge nīlotpaladyuti
gharṣaṇe gairikacchāyaṃ srotoṃjanamidaṃ bhavet
rājāvartakavatsattvaṃ grāhyaṃ srotoṃjanādapi
vyomasattvasya cūrṇaṃ tu yatkiṃciddhātucūrṇakam
dvandvamelāpaliptāyāṃ mūṣāyāṃ tad dvayaṃ samam
dhmātavyam arivargeṇa kṣipte milati tatkṣaṇam
viṣaṃ ṭaṅkaṇaguṃjāśca khuraṃ śṛṅgaṃ ca bheṣajam
maṇḍūkavasayā piṣṭvā mūṣālepaṃ tu kārayet
tasyāṃ milati sattvāni cūrṇāni vividhāni ca
trikṣāraṃ dhātakīpuṣpaṃ gugguluṃ ca samaṃ samam
strīstanyaiḥ peṣito lepo dvaṃdvamelāpane hitaḥ
varṣābhūḥ kadalīkaṃdaḥ kākamācī punarnavā
guṃjā narakapālaṃ ca ṭaṃkaṇaṃ peṣayetsamam
anena pūrvavallepāddhemābhraṃ milati kṣaṇāt
tāraṃ ca vyomasattvaṃ ca anenaiva tu melayet
lāṅgalī camarīkeśānkuśakārpāsayoḥ phalam
bhūlatām iṃdragopaṃ ca pāṣāṇabhedikā samam
nārīstanyena saṃpeṣya mūṣālepaṃ tu kārayet
sarvalohāni sattvāni tathā caiva mahārasāḥ
milanti nātra saṃdehas tīvradhmānānalena tu
viṣaṃ chuchundarīmāṃsaṃ ṭaṃkaṇaṃ samapeṣitam
mūṣālepamanenaiva kṛtvā tatra vinikṣipet
yatkiṃcid dvaṃdvayogaṃ tu dhamanena milatyalam
kaṅguṇītailasampiṣṭamapāmārgasya bhasmakam
tena praliptāyāṃ dvaṃdvaṃ kṣiptvā dhameddhaṭhāt
milatyeva na saṃdehastattanmārakavāpanāt
hemābhraṃ nāgatāpyābhyāṃ śulbābhraṃ gaṃdhakena ca
sindhūtthahiṃgulābhyāṃ tu tīkṣṇābhraṃ dhamanād dṛḍham
nāgābhraṃ śilayā yuktaṃ vaṅgābhraṃ tālakena ca
tārābhraṃ baṃgatālābhyāṃ tālavatsarvasattvakam
milatyeva na saṃdehaḥ pūrvamūṣāgataṃ kṣaṇāt
śvetābhrakasya sattvaṃ tu vaṅgacūrṇaṃ samaṃ samam
kadalīkaṃdatoyena mardayeṭṭaṃkaṇaiḥ saha
aṃdhamūṣāgataṃ dhmātaṃ vaṅgābhraṃ milati kṣaṇāt
guṃjā narakapālaṃ ca ṭaṃkaṇaṃ vanaśigrukam
strīstanyena samaṃ piṣṭvā mūṣālepaṃ tu kārayet
baṃgaṃ śvetābhrasattvaṃ ca cūrṇitaṃ tatra nikṣipet
ruddhvā dhmāte milatyeva tārakarmaṇi jārayet
abhrasattvaṃ vicūrṇyādau tatpādāṃśaṃ tu ṭaṃkaṇam
pāradaṃ ṭaṃkaṇāṃśaṃ ca kākamācīdravairdinam
piṣṭvā tad golakaṃ peṣyamabhrāṃśairvaṅgapatrakaiḥ
pūrvamūṣāgataṃ dhmātaṃ vaṅgābhraṃ milati kṣaṇāt
samyagāvartitaṃ nāgaṃ palaikaṃ kāṃjike kṣipet
palānāṃ śatamātre tu śatavāraṃ drutaṃ drutam
anena kāṃjikenaiva śatavāraṃ vibhāvayet
yatkiṃcic cāraṇāvastu tatastaṃ jārayedrase
abhiṣeko hyayaṃ khyātaḥ kathyate tu matāntaram
trikṣāraṃ paṃcalavaṇaṃ kāṅkṣīkāsīsagaṃdhakam
māhiṣaṃ kāṃjikairyuktaṃ tāmrapātre dinatrayam
sthitaṃ gharme punastasmin drutaṃ nāgaṃ vinikṣipet
tārakarmaṇi baṃgaṃ vā śatavārāṇi secayet
taddravaṃ tāmrapātrastham abhiṣekaṃ vidur budhāḥ
anena cāraṇāvastu śatavārāṇi bhāvayet
dvaṃdvitaṃ vyomasattvaṃ ca bījāni vividhāni ca
dvaṃdvitaṃ vajrabījaṃ ca bhāvitaṃ sārayetsadā
svarṇādi lohamakhilaṃ kṛtaśuddhacūrṇaṃ yojyaṃ pṛthaggaganasattvavare samāṃśam
taddvaṃdvitaṃ carati sūtavaro'bhiṣiktaṃ vipro yathā madhurapāyasamājyayuktam
sūtena sattvaracitena ca jāritena pakvākhyabījaguṇasaṃkhyasusāritena
vijñāya yastu matimān sa tu vārtikendraścaṃdrārkavedhavidhinā kanakaṃ karoti
svarṇe nāgaṃ samāvartya māṣamātraṃ tu gharṣayet
taptakhalve tatastasminpalamekaṃ rasaṃ kṣipet
siddhamūlīdravaṃ dattvā mardayetkāṃjikairdinam
gharme vā taptakhalve vā tato grāsaṃ tu dāpayet
catuḥṣaṣṭyaṃśakaṃ pūrvaṃ dvaṃdvaṃ sattvaṃ vibhāvitam
dattvā mardyaṃ dinaikaṃ tu cāraṇāyaṃtrake kṣipet
sajambīrairdinaṃ gharme dhāritaṃ carati dhruvam
jāraṇam trikṣāraṃ paṃcalavaṇam amlavarge snuhīpayaḥ
gomūtrairlolayetsarvaṃ tena vastraṃ ghanaṃ lipet
tanmadhye jāritaṃ sūtaṃ baddhvā bhūrjena veṣṭayet
siddhamūlyamlasaṃyuktaṃ dolāyaṃtre tryahaṃ pacet
uddhṛtyoṣṇāranālena kṣālayellohapātrake
vastrapūtaṃ tataḥ kṛtvā soṣṇapātre vimardayet
hastenaiva bhavedyāvat sudhautaṃ pāradaṃ punaḥ
caturguṇena vastreṇa kṣālayennirmalo bhavet
ajīrṇe ca punarmardyamamlaṃ dattvā dināvadhi
dolāyāṃ svedayettadvad bhavejjīrṇaṃ na saṃśayaḥ
iṣṭikā guḍadagdhorṇā gṛhadhūmaṃ ca sarjikā
saiṃdhavena yutaṃ sarvaṃ ṣoḍaśāṃśaṃ rasasya tu
dattvā tato'mlavargeṇa gharme mardyaṃ dināvadhi
iṣṭikādamlavargeṇa dolāyaṃtre dinaṃ pacet
jīrṇe jīrṇe tvidaṃ kuryād grāsagrāhī bhavedrasaḥ
dvātriṃśāṃśaṃ tato grāsaṃ dattvā cāryaṃ ca jārayet
pūrvavatsvedanāntaṃ ca kṛtvā grāsaṃ tṛtīyakam
ṣoḍaśāṃśaṃ pradātavyaṃ tajjīrṇe cāṣṭamāṃśakam
jārayetpūrvayogena hyevaṃ grāsacatuṣṭayam
tataḥ kacchapayantreṇa jārayettannigadyate
ūrdhvādhaścāṣṭamāṃśena grāse grāse biḍaṃ kṣipet
caturthāṃśaṃ tato grāsaṃ grāsaṃ deyaṃ samaṃ punaḥ
jīrṇe jīrṇe samaṃ deyamevaṃ jāryaṃ ca ṣaḍguṇam
rāgāṇāṃ grahaṇārthaṃ ca grāse grāse tu pūrvavat
ityevaṃ dvaṃdvayogānāṃ sattvānāṃ ca viśeṣataḥ
svarṇādisarvalohānāṃ bījānāṃ jāraṇāhitam
kartavyaṃ vakṣyate tatra mātrāyuktiśca pūrvavat
abhāve vyomasattvasya kāntapāṣāṇasattvakam
tīkṣṇapāṣāṇasattvaṃ vā dvaṃdvitaṃ vyomasattvavat
jārayetpūrvayogena sarveṣāṃ syātphalaṃ samam
ityevaṃ ṣaḍguṇaṃ dvaṃdvaṃ yatkiṃcij jārayedrase
jāritaṃ siddhabījena sārayettannigadyate
tāpyasattvaṃ ghoṣatāmraṃ śuddhahema samaṃ samam
āvartya dvaṃdvaliptāyāṃ mūṣāyāmandhitaṃ punaḥ
samuddhṛtya punardhāmyaṃ mūṣāyāṃ prakaṭaṃ dhamet
mākṣikāddhautasattvaṃ ca stokaṃ stokaṃ vinikṣipet
svarṇaśeṣaṃ bhavedyāvattāvatpācyaṃ ca tatpunaḥ
pūrvavacca dhamettāvadyāvatsvarṇāvaśeṣitam
tāpyasattvena tāmreṇa dvaṃdvamevaṃ punaḥ punaḥ
ṣaḍvāraṃ dhamanenaiva grāhyaṃ svarṇāvaśeṣitam
siddhabījamidaṃ khyātaṃ dāḍimīpuṣpavad bhavet
anena siddhabījena pūrvavatsāraṇātrayam
kṛtvātha jārayettadvajjīrṇe baddhvā mukhaṃ tathā
bandhanaṃ śodhanaṃ caiva krāmaṇaṃ caiva pūrvavat
caṃdrārke drāvite yojyaṃ sahasrāṃśena kāṃcanam
athātaḥ śuddhasūtasya jāraṇe pūrvabhāvitam
atha śuddhasya sattvasya jārayetpūrvabhāṣitam
gaṃdhakaṃ tu tulāyantre paścātsarvaṃ grasatyalam
mukhanālānvitā ūrdhvavaktrā syād dvādaśāṅgulā
dṛḍhā lohamayī kuryādanayā sadṛśī parā
ekasyāṃ nikṣipetsūtam anyasyāṃ gaṃdhakaṃ samam
ekasyā mukhamadhye tu hyaparasyā mukhaṃ kṣipet
liptvā mṛllavaṇaiḥ saṃdhiṃ gaṃdhakādhaḥ puṭaṃ laghu
rasasyādho jalaṃ sthāpyaṃ gaṃdhadhūmaṃ pibatyalam
jīrṇe gaṃdhe samudghāṭya tulyaṃ gaṃdhaṃ ca dāpayet
ityevaṃ ṣoḍaśaguṇaṃ gaṃdhaṃ jāryaṃ punaḥ punaḥ
jāritaḥ sūtarājo'yaṃ vāsanāmukhito bhavet
vyomasattvaṃ tāpyasattvaṃ śulbaṃ śuddhaṃ samaṃ samam
āvartya dvaṃdvaliptāyāṃ mūṣāyāmatha cūrṇayet
bhāvayedabhiṣekeṇa pūrvavatśatavārakam
pūrvavaccārayedetadvāsanāmukhite rase
tadvajjāryaṃ prayatnena yāvad bhavati ṣaḍguṇam
tatsūte sāritaṃ jāryaṃ siddhabījaṃ tu pūrvavat
mukhaṃ ca baṃdhanaṃ kṛtvā vedhāyāntaṃ pradāpayet
krāmaṇena samāyuktaṃ caṃdrārkaṃ kāṃcanaṃ bhavet
sahasrāṃśena tatsatyaṃ raso'yaṃ kāmarūpakaḥ
pūrvavat śuddhasūtasya pūrvasaṃskṛtagaṃdhakam
jārayet ṣaḍguṇaṃ samyak tulāyaṃtreṇa pūrvavat
tiktakośātakīdrāvaṃ lāṃgalīdrāvasaṃyutam
dāpayetpūrvasūtasya khalve mardyaṃ dināvadhi
pādāṃśaṃ pakvabījaṃ ca cārayitvātha jārayet
pūrvavad biḍayogena evaṃ jāryaṃ samakramāt
tridhātha pakvabījaṃ tu sārayitvātha jārayet
tāre vedhaṃ śatāṃśena dāpayetkāñcanaṃ bhavet
tāraṃ syādaṣṭānavatibhāgāḥ svarṇasya bhāgakam
bhāgaikaṃ vedhakaṃ sūtaṃ saṃkhyeyaṃ śatavedhake
rasakasya tu yatsattvaṃ cūrṇitaṃ vābhiṣekitam
pūrvavat kramayogena rase cāryaṃ ca jārayet
yāvad aṣṭaguṇaṃ paścāt samaṃ kṛṣṇābhrasattvakam
cāryaṃ jāryaṃ krameṇaiva pakvabījaṃ caturguṇam
jārayecca punaḥ sūte kacchapākhye viḍānvite
rāgagrahaṇaparyantaṃ kṛtvā prakṣālya taṃ rasam
unmattamunipatrāṇi rajanī kākamācikā
dhānyāmlaiḥ peṣayettulyaṃ taddravairmardayedrasam
saptāhaṃ taptakhalve tu kacchape tu dinaṃ pacet
tato divyauṣadhaireva mardayeddivasatrayam
taṃ ruddhvā vajramūṣāyāṃ tridinaṃ tuṣavahninā
sveditaṃ ca punarmardyaṃ tadvadruddhvā dhamed dṛḍham
kukkuṭāṇḍanibhaṃ baddhaṃ jāyate cūrṇayetpunaḥ
brahmapuṣpadravamardyaṃ dinaikaṃ cāndhayetpunaḥ
paced gajapuṭe'pyevaṃ deyaṃ puṭacatuṣṭayam
vṛścikālyā dravairevaṃ tadvatpuṭacatuṣṭayam
kuṃkumasurasenaiva tadvatpuṭacatuṣṭayam
mātuluṅgarasenaikaṃ puṭaṃ dattvā samāharet
sahasrāṃśena tenaiva taṃ śulbaṃ tu vedhayet
śuddhaṃ vā drāvitaṃ nāgaṃ vedhaṃ syātkrāmaṇena vai
tatsarvaṃ jāyate svarṇaṃ devābharaṇamuttamam
svarṇārkaṃ tīkṣṇanāgaṃ ca samyak sasyābhrakasya ca
vaikrāṃtasya ca sattvaṃ ca cūrṇaṃ kuryātsamaṃ samam
dvandvamelāpaliptāyāṃ mūṣāyāmandhitaṃ dhamet
samuddhṛtya tu tatkhoṭaṃ mūṣāyāṃ prakaṭaṃ dhamet
vāpo mākṣikacūrṇena datte deyaḥ śanaiḥ śanaiḥ
yāvatsvarṇāvaśeṣaṃ syād arkāyāṃ dāpayetpunaḥ
pūrvavatkramayogena dhametsvarṇāvaśeṣitam
ityevaṃ ca punaḥ kuryājjāyate svarṇabījakam
abhrasattvāyasaṃ tāmraṃ cūrṇaṃ kṛtvā samaṃ samam
śuddhatāpyasya cūrṇaṃ ca tāmrasya dviguṇaṃ bhavet
mūṣāyāṃ dvaṃdvaliptāyāṃ ruddhvā tīvrāgninā dhamet
tatkhoṭaṃ sūkṣmacūrṇaṃ ca ruddhvā gajapuṭe pacet
evaṃ pañcapuṭaiḥ pakvaṃ drute svarṇe ca vāhayet
dhametprakaṭamūṣāyāṃ yāvaddaśaguṇaṃ śanaiḥ
tāpyacūrṇaṃ pradātavyaṃ kiṃcitkiṃcittu vāpayet
svarṇaśeṣaṃ samuddhṛtya syādidaṃ svarṇabījakam
svarṇabījaṃ samaṃ sūte jārayedabhrasattvavat
tatastena śatāṃśena madhunāktena lepayet
samaṃ caṃdrārkapatrāṇi veṣṭayeccārkapatrakaiḥ
dolāyaṃtre sāranāle daśāhaṃ pācayecchanaiḥ
uddhṛtyāvartayettāni divyaṃ bhavati kāṃcanam
mṛtatīkṣṇārkabhāgaṃ ca tāpyacūrṇaṃ samam
etadvāhyaṃ drute svarṇe yāvaddaśaguṇaṃ śanaiḥ
svarṇaśeṣaṃ samādāya syādidaṃ svarṇabījakam
tīkṣṇaṃ kāṃtaṃ mṛtaṃ caiva śulvaṃ tāraṃ samaṃ samam
mūṣāyāṃ dvaṃdvaliptāyāṃ ruddhvā tīvrāgninā dhamet
tatkhoṭaṃ drāvite svarṇe vāhyaṃ daśaguṇaiḥ śanaiḥ
pūrvavattāpyacūrṇena svarṇabījamidaṃ param
yatheṣṭaṃ svarṇabījaikaṃ pādāṃśaṃ jārayedrase
pūrvavatkramayogena sattvabījena sārayet
sārite jārayettadvadanusāryeṇa jārayet
pratisārya tato jāryaṃ mukhaṃ baddhvā ca bandhayet
pañcāṃśaṃ daśayogena tāre vedhaṃ pradāpayet
krāmaṇena samāyuktaṃ divyaṃ bhavati kāṃcanam
nāgaṃ rasakasattvaṃ ca tāmraṃ bhāgaṃ kramottaram
dhmāpitaṃ vāhayetsvarṇe ṣaḍguṇaṃ vāpayecchanaiḥ
svarṇaśeṣaṃ tu tajjāryaṃ samāṃśaṃ pārade kramāt
yathāpūrvaṃ māraṇādibaṃdhanāntaṃ ca kārayet
anena ṣaṣṭibhāgena pūrvavatkāṃcanaṃ bhavet
tāpyena mārayecchulbaṃ yathāgaṃdhena māritam
tattāmraṃ vāhayennāge mūṣāmadhye dhaman dhaman
śanaiḥ śataguṇaṃ yāvattāpyacūrṇaṃ kṣipankṣipan
tattāmraṃ vāhayetsvarṇe dvātriṃśadguṇitaṃ kramāt
svarṇaśeṣaṃ tu tadbījaṃ samāṃśaṃ jārayedrase
anenaiva tu bījena sārayejjārayetpunaḥ
pūrvavat kramayogena baṃdhanāntaṃ ca kārayet
krāmaṇena samāyuktaṃ sahasrāṃśena vedhayet
caṃdrārkaṃ jāyate svarṇaṃ devābharaṇamuttamam
rasakābhrakayoḥ sattvaṃ tāmracūrṇaṃ kramottaram
mūṣāyāṃ dvaṃdvaliptāyāṃ ruddhvā dhmāte samuddharan
tatkhoṭāṃśaṃ tāpyacūrṇaṃ dattvā cāmlena mardayet
ruddhvā laghupuṭe pacyādevaṃ pañcapuṭaiḥ pacet
taccūrṇaṃ vāhayetsvarṇe dhāmyamāne śanaiḥ śanaiḥ
sahasraguṇitaṃ yāvattadbījaṃ jārayedrase
yāvacchataguṇaṃ yatnādanenaiva tu sārayet
jāraṇaṃ sāraṇaṃ caiva baṃdhanāntaṃ ca pūrvavat
kṛtvātha lakṣabhāgena tāraṃ bhavati kāṃcanam
abhrasattvaṃ raviṃ nāgaṃ kramavṛddhyā vicūrṇayet
mūṣāyāṃ dvaṃdvaliptāyāṃ ruddhvā tīvrāgninā dhamet
tatsamaṃ tāpyacūrṇaṃ tu sarvamamlena mardayet
ruddhvā pañcapuṭaiḥ pacyāt taccūrṇaṃ vāhayed drutam
svarṇe śataṃ yāvattāvatsvarṇaṃ ca jārayet
yuktyā śataguṇaṃ yāvattridhānenaiva sārayet
sārite jāraṇaṃ kuryād baṃdhanāntaṃ ca pūrvavat
ayutāṃśena tenaiva tāraṃ bhavati kāṃcanam
athavā pūrvacūrṇaṃ tu sahasraguṇitaṃ drute
svarṇe vāhyaṃ krameṇaiva tadbījaṃ jārayedrase
sahasraguṇitaṃ yāvat tridhā tenaiva sārayet
sāritaṃ jārayetpaścāt punaḥ sāryaṃ ca jārayet
saptaśṛṅkhalikāyogātsāritaṃ jārayed budhaḥ
mukhaṃ baddhvā rasaṃ baddhvā koṭivedhī bhavedrasaḥ
krāmaṇena samāyuktaṃ caṃdrārkaṃ kāṃcanaṃ bhavet
vimalā tālakaṃ tīkṣṇaṃ bhāgavṛddhyā vicūrṇayet
mūṣāyāṃ dvaṃdvaliptāyāṃ tatkhoṭaṃ suvicūrṇayet
amlairmardyaṃ puṭe pacyādityevaṃ paṃcadhā puṭet
tāre daśaguṇaṃ vāhyaṃ tālacūrṇaṃ kṣipankṣipan
etad bījaṃ samaṃ sūte jārayet pūrvavat kramāt
tatastu tārabījena sārayetsāraṇātrayam
tenaiva tu śatāṃśena drutaṃ tāmraṃ tu vedhayet
śaṃkhakuṃdendusaṃkāśaṃ tāraṃ bhavati śobhanam
mṛtabaṃgaṃ tālasattvaṃ samaṃ cūrṇaṃ prakalpayet
dviraṣṭaguṇitaṃ tāre vāhayettaṃ dhaman dhaman
tadbījaṃ jārayetsūte yāvaddaśaguṇaṃ kramāt
tatastaṃ tārabījena sārayetsāraṇātrayam
sahasrāṃśena cānena tāmravedhaṃ pradāpayet
tattāmraṃ jāyate tāraṃ śaṃkhakuṃdendusannibham
śvetābhratālayoḥ sattvaṃ rasakasya ca sattvakam
caturthaṃ tāramākṣīkaṃ samaṃ cūrṇaṃ prakalpayet
cūrṇatulyaṃ baṃgacūrṇaṃ sarvamekatra taṃ dhamet
dvaṃdvamelāpaliptāyāṃ jātaṃ khoṭaṃ vicūrṇayet
amlapiṣṭaṃ puṭe pacyādityevaṃ paṃcadhā puṭet
taccūrṇaṃ vāhayettāre yāvaddaśaguṇaṃ dhamet
tattāraṃ rasarājasya samaṃ jāryaṃ krameṇa vai
pūrvavacca tridhā sāryaṃ śatavedhī bhavedrasaḥ
evaṃ sattvābhrasattvaṃ ca cūrṇaṃ dvaṃdvaṃ ca pūrvavat
pādāṃśaṃ tālakaṃ dattvā amlaiḥ piṣṭvā nirudhya ca
pacetpañcapuṭairevaṃ tāre vāhyaṃ dviṣaḍguṇam
etadbījaṃ samaṃ jāryaṃ pratyekaṃ daśabhāgakam
baṃgaṃ śvetābhrasattvaṃ ca pratyekaṃ daśabhāgakam
tārākhyā vimalā tīkṣṇaṃ pratyekaṃ pañcabhāgikam
dvaṃdvamelāpaliptāyāṃ mūṣāyāṃ taṃ dhamed dṛḍham
amlapiṣṭaṃ puṭe pācyaṃ pañcavāraṃ punaḥ punaḥ
tadvāhyaṃ tārabhāgasya tāracūrṇaṃ kṣipan kṣipan
tadbījaṃ rasarājasya jāryaṃ śataguṇaṃ kramāt
sārayettārabījena vidhinā sāraṇātrayam
anenaivāyutāṃśena drutaṃ tāmraṃ tu vedhayet
jāyate rajataṃ divyaṃ śaṃkhakundendusannibham
itthaṃ rase kanakabījamanantayogaiḥ kṛtvā bhiṣak tamakhilaṃ vidhivacca jāryam
tenaiva hemanicayaṃ rajataṃ ca kṛtvā dāridryadāhamakhileṣu janeṣu kuryāt
garbhayogyamatha bījasādhanamanekayogato rañjane hitam
jāritasya narapāradasya vai tatsamastamadhunā nigadyate
gaṃdhakaṃ mākṣikaṃ nāgaṃ sarvaṃ tulyaṃ vicūrṇayet
triguṇaṃ vāhayetsvarṇaṃ drāvitaṃ tu dhaman dhaman
pūtibījamidaṃ sthūlaṃ garbhe dravati tatkṣaṇāt
nāgaṃ svarṇaṃ samaṃ tāpyaṃ śilācūrṇaṃ kṣipan kṣipan
jīrṇe nāge punardeyam evaṃ vāratrayaṃ śanaiḥ
etad bījaṃ dravatyeva rasagarbhe tu mardanāt
tāpyasattvaṃ suvarṇaṃ ca dhamettāpyaṃ kṣipankṣipan
ityevaṃ triguṇaṃ vāhyaṃ tāpyasattvaṃ ca hāṭake
tadbījaṃ rasarājasya garbhe dravati tatkṣaṇam
tāpyasattvaṃ suvarṇaṃ ca samāṃśaṃ drāvayettataḥ
kaṇṭavedhīkṛtaṃ patraṃ gaṃdhena lavaṇena ca
kṣiptvā sāmlena tatpacyātpuṭe hemāvaśeṣitam
etadbījaṃ rasendrasya garbhe dravati mardanāt
saindhavena samaṃ tāpyamamlairmardyaṃ puṭe pacet
punarmardyaṃ punaḥ pācyaṃ yāvaddvādaśavārakam
asya tulyaṃ mṛtaṃ nāgaṃ sarvamamlena peṣayet
anena svarṇapatrāṇi liptvā liptvā dhamed dṛḍham
drutaṃ ca vāpayettaṃ tu saptavāraṃ punaḥ punaḥ
etadbījaṃ rasendrasya garbhe dravati mardanāt
śilā sauvarcalaṃ tāpyagaṃdhakāsīsaṭaṃkaṇam
mardayeccaṇakāmlaiśca sarvametaddināvadhi
rasasyaitat ṣoḍaśāṃśaṃ dattvā bījaṃ ca dāpayet
mucyate yatra yatraiva tattad dravati tatkṣaṇāt
apāmārgapalāśotthabhasmakṣāraṃ samāharet
ṭaṃkaṇaṃ ca yavakṣāraṃ kāsīsaṃ ca suvarcalam
sāmudraṃ saiṃdhavaṃ rājī mākṣikaṃ navasārakam
karpūraṃ kāṃjikaṃ tulyaṃ snuhyarkakṣīramarditam
mūṣālepamanenaiva kṛtvā kuryādbiḍena ca
lepamaṅgulamānena mūṣāyantramidaṃ bhavet
garbhadrāvitabījāttu sūtamatra vinikṣipet
ruddhvā svedyaṃ dinaikaṃ tu kārīṣāgnau grasatyalam
tāpyasattvābhrayoḥ sattvaṃ dvaṃdvitaṃ drāvayetpunaḥ
mṛtaśulbaṃ tāpyacūrṇaṃ tasminvāhyaṃ śanaiḥ śanaiḥ
triguṇe vāhite tasmin rañjitaṃ vāhitaṃ tu tat
gomūtrai raktavargaṃ tu piṣṭvā tenaiva bhāvayet
hiṅgulaṃ mākṣikaṃ gaṃdhaṃ śilācūrṇaṃ samaṃ samam
bhāvitaṃ saptavārāṇi śoṣyaṃ peṣyaṃ punaḥ punaḥ
tīkṣṇaṃ tāmraṃ samaṃ cūrṇya pūrvavad dvaṃdvamelitam
tasmin drutaṃ pūrvacūrṇaṃ vāpayitvātha secayet
raktavargasamāyukte taile jyotiṣmatībhave
ityevaṃ daśadhā kuryātsyādidaṃ rasarañjakam
raktavargeṇa gomūtrairbhāvayeddaradaṃ tridhā
samāṃśe vimale tāmre drāvite vāhayeddhaman
saptadhā daradaṃ taṃ tu syādidaṃ rasarañjakam
svarṇanāgaṃ vyomasattvaṃ samāṃśaṃ dvaṃdvamelitam
śilā gairikaṃ mākṣīkaṃ rasakaṃ raktavargakam
samāṃśaṃ cūrṇayetsarvaṃ vāpo deyo hyanena vai
pūrvadvaṃdvitakhoṭasya drāvitasya punaḥ punaḥ
daśavāraṃ kṛte vāpe rañjako'yaṃ rasasya ca
yavaciñcārasairbhāvyā raktavarṇā manaḥśilā
viṃśavāraṃ prayatnena tena kalkena lepayet
nāgapatraṃ puṭe pacyād yāvaccūrṇamupāgatam
rasakasya tu bhāgāṃstrīnbhāgaikaṃ daradasya ca
śilāgaṃdhaviṣāṇāṃ ca trayāṇāmekabhāgakam
peṣayenmātuluṃgāmlaistena kalkena lepayet
mūṣāgarbhe kṣipettatra pūrvanāgaṃ kṣipettataḥ
drutaṃ yāvatsamuddhṛtya liptvā mūṣāṃ punardhamet
ityevaṃ saptadhā dhāmyaṃ nāgaṃ svarṇanibhaṃ bhavet
pītābhrakasya sattvaṃ tu pūrvanāgaṃ ca tatsamam
dvaṃdvitaṃ pūrvayogena hyabhiṣiktaṃ ca kārayet
samukhe sūtarāje tu pūrvavat ṣaḍguṇaṃ kramāt
tatastasya rasendrasya garbhadrāvaṇabījakam
pādāṃśaṃ dāpayetkhalve mātuluṃgadravaiḥ saha
mardayeccaṇakāmlairvā garbhadrāvaṇakena vā
dravatyeva tu tadgarbhe mūṣāyantre'tha jārayet
ityevaṃ drāvitaṃ jāryaṃ yāvad bījasamaṃ rase
sāraṇāditrayeṇāntaṃ pūrvavatkārayet kramāt
tārāriṣṭamahiṃ śulbaṃ yatheṣṭaikaṃ tu vedhayet
sahasrāṃśena tenaiva divyaṃ bhavati kāṃcanam
svarṇena dvaṃdvitaṃ vajraṃ pūrvavaccābhiṣekitam
jārayetsamukhe sūte samāṃśam abhrasattvavat
jāritaṃ jārayettena svarṇavajreṇa vai tridhā
mukhaṃ baddhvā rasaṃ baddhvā krāmaṇena tu yojayet
caṃdrārke tu sahasrāṃśaṃ divyaṃ bhavati kāṃcanam
vṛṣasya mūtramādāya gajasya mahiṣasya vā
tanmadhye sūtanāgaṃ tu drāvitaṃ saptadhā kṣipet
tatastasyaiva patrāṇi kaṇṭavedhyāni kārayet
gaṃdhakaṃ cūrṇitaṃ śuddhaṃ patrāṇāṃ tu caturguṇam
alaktakena saṃsiktaṃ kārpāsapatravatkṛtam
tasya śuṣkasya pṛṣṭhe tu nararomāṇi dāpayet
tatpṛṣṭhe cūrṇitaṃ gaṃdhaṃ tato nāgadalāni ca
gaṃdhakaṃ nararomāṇi tatkārpāsaṃ ca pṛṣṭhataḥ
anena kārayedvartiṃ bahiḥ sūtreṇa veṣṭayet
karaṃjatailamadhye tu daśarātraṃ tu dhārayet
prajvālya cobhayāgre tu drutaṃ tailaṃ samāharet
bhāṇḍe sakāṃjike caiva tasmāduddhṛtya rakṣayet
kācakūpyāṃ prayatnena gandhanāgadrutistviyam
śuddhasūtaṃ dṛḍhaṃ mardyaṃ rajanīcūrṇasaṃyutam
cūrṇaṃ yāvad bhavetkṛṣṇaṃ kṣālayeduṣṇakāṃjikaiḥ
evaṃ trisaptadhā kuryāttato jāraṇamārabhet
amlairmanaḥśilāṃ piṣṭvā tena lepaṃ tu kārayet
gostanākāramūṣāyāmasyāṃ pūrvarasaṃ kṣipet
catuḥṣaṣṭyaṃśataḥ pūrvā deyā gaṃdhadrutiḥ kramāt
ruddhvā mūṣāṃ viśoṣyātha garte gomayapūrite
mūṣārdhaṃ vinyasettatra karīṣatuṣavahninā
kapotākhyaṃ puṭaṃ deyaṃ svāṃgaśītaṃ samuddharet
dadyād ajīrṇaśaṅkāyāṃ siṃhavallīrasasya tu
caturbindupramāṇaṃ tu tadvadgarte puṭe pacet
evaṃ punaḥ punarjāryaṃ gandhanāgadrutiḥ kramāt
triguṇaṃ jāritaḥ sūto bhavejjāṃbūnadaprabhaḥ
asya sūtasya pādāṃśaṃ pakvabījaṃ sucūrṇitam
mardayeccaṇakāmlena yāmād garbhe dravatyalam
mūṣāyantragataṃ drāvyaṃ pūrvavat svedanena vai
jīrṇe bījaṃ punardattvā drāvyaṃ garbhe'tha jārayet
evaṃ bījaṃ samaṃ jāryaṃ pakvaṃ vā rañjane kramāt
garbhaṃ drāvaṇabījaṃ vā yatheṣṭaikaṃ tu jārayet
tatastu triguṇaṃ rītistāraṃ vāhyaṃ dhaman dhaman
tārāriṣṭaṃ bhavettattu kṛtvā patraṃ pralepayet
sakṣaudraṃ pūrvasūtena dvātriṃśāṃśena tatpunaḥ
veṣṭyamarkadalaiḥ pacyāddolāyaṃtre sakāṃjikaiḥ
daśāhānte samuddhṛtya drāvitaṃ kāṃcanaṃ bhavet
samukhe nirmukhe vātha rasarāje tu jārayet
pūrvavadvyomacūrṇaṃ tu cāritaṃ jārayet kramāt
catuḥṣaṣṭiguṇaṃ yāvattataḥ sāryaṃ ca jārayet
cārayejjārayettadvat yāvat ṣaṣṭiguṇaṃ bhavet
tato mākṣikasatvaṃ ca pādāṃśaṃ tatra jārayet
mahārasaiścoparasairyatkiṃcitsatvamāharet
tanmadhyagaṃ tu pādāṃśaṃ sūte dattvā vimardayet
taptakhalve caturyāmaṃ garbhadrāvakasaṃyutam
tattatsarvaṃ dravatyeva mūṣāyantre'tha jārayet
ityevaṃ sarvasatvāni drāvayogācca jārayet
rañjitaṃ pakvabījaṃ ca śuddhaṃ tāmraṃ ca hāṭakam
garbhadrāvaṇabījaṃ ca mṛtatīkṣṇaṃ samaṃ samam
sarvaṃ ca marditaṃ khoṭaṃ kṛtvā dhāmyaṃ punaḥ punaḥ
kṣipenmākṣikacūrṇaṃ ca tāmre tīkṣṇe kṣayaṃ gate
samuddhṛtya tu tad bījaṃ pādāṃśaṃ pūrvapārade
pūrvavad drāvayed garbhe mūṣāyantre'tha jārayet
dvātriṃśadguṇitaṃ bījaṃ krameṇānena jārayet
jīrṇe garbhe drutaṃ sūtaṃ rañjayettannigadyate
gaṃdhena yanmṛtaṃ nāgaṃ pakvabījasya sādhanam
tannāgaṃ hemasaṃtulyamaṃdhamūṣāgataṃ dhamet
taccūrṇamabhiṣiktaṃ ca pādāṃśaṃ dāpayedrase
mardayedamlavargeṇa garbhadrāvaṇakena vā
taptakhalve caturyāmaṃ mūṣāyantre'tha jārayet
anena kramayogena jārayettaṃ kalāguṇam
mṛtaṃ śulbaṃ mṛtaṃ tīkṣṇaṃ svarṇe vāhyaṃ tu ṣaḍguṇam
etad bījaṃ tato jāryaṃ kramād yāvaccaturguṇam
pūrvavad drāvitaṃ khalve mūṣāyantre ca pūrvavat
baddharāgastadā sūto jāyate kuṃkumaprabhaḥ
ityevaṃ rañjanaṃ sūte kṛtvā sāryaṃ tridhā kramāt
sāritaṃ jārayenmūtre mūṣāyantre puṭanpuṭan
jāritaṃ sārayetpaścātsāritaṃ caiva jārayet
anena kramayogena saptaśṛṅkhalikākramāt
tatastasya mukhaṃ baddhvā pūrvavad bandhayecca tam
krāmaṇena samāyuktaṃ koṭibhāgena vedhayet
drutaṃ tāmraṃ tu taddivyaṃ bhavetsvarṇaṃ na saṃśayaḥ
hiṃgulotthitasūtaṃ ca bhūnāgairmardayet tryaham
taptakhalve tataḥ pātyam ūrdhvalagnaṃ samāharet
pādāṃśaṃ jārayettasya dvaṃdvitaṃ vyomasattvakam
tato mākṣikasatvaṃ ca pādāṃśaṃ tatra jārayet
pūrvavad dvaṃdvayogena mātrāpākaṃ ca pūrvavat
mahārasaiścoparasairyatsattvaṃ pātitaṃ purā
tatsattvaṃ ca pṛthakpādaṃ sūte dattvā vimardayet
taptakhalve dinaikaṃ tu garbhadrāvaṇasaṃyutam
dravatyeva tato jāryaṃ mūṣāyantraṃ tu pūrvavat
jīrṇe jīrṇe punardeyaṃ pratisattvaṃ krameṇa vai
tatastathaiva pādāṃśaṃ garbhadrāvaṇabījakam
pūrvavad drāvitaṃ jāryaṃ krameṇānena ṣaḍguṇam
sāraṇādikrāmaṇāntaṃ tāre vedhaṃ pradāpayet
sahasrāṃśena tatsvarṇaṃ bhavejjāṃbūnadaprabham
śākavṛkṣasya patrāṇāṃ komalānāṃ dravaṃ haret
dravaṃ ca brahmapuṣpāṇāṃ viṣṇukrāntādravaṃ tathā
dravairebhiḥ śuddhagaṃdhaṃ bhāvayeddinasaptakam
iṣṭikāgarbhamadhye tu suśuddhaṃ pāradaṃ kṣipet
mukhaṃ svacchena vastreṇa chādayettasya pṛṣṭhataḥ
daśāṃśaṃ pūrvagaṃdhaṃ tu dattvā śrāveṇa rodhayet
pṛṣṭhe laghupuṭaṃ deyaṃ jīrṇe gaṃdhaṃ punaḥ kṣipet
tadvajjāryaṃ puṭenaiva punardeyaṃ ca gaṃdhakam
evaṃ jāryaṃ samaṃ gaṃdhaṃ tato yaṃtrātsamuddharet
athavā gaṃdhatulyaṃ tu jāryaṃ tena rasasya tu
jārayetpūrvayogena kācakūpyantare'pi vā
asyaiva rasarājasya samāṃśaṃ vyomasattvakam
dvaṃdvitaṃ pūrvavajjāryaṃ mātrāyuktiśca pūrvavat
tato rasakasatvaṃ ca jāryam aṣṭaguṇaṃ rase
tīkṣṇaśulboragaṃ caiva kramād aṣṭaguṇaṃ rase
pratyekaṃ jārayedyatnādabhiṣiktaṃ tu pūrvavat
pakvabījaṃ tato jāryaṃ dvātriṃśadguṇitaṃ kramāt
athāsya rasarājasya garbhadrāvaṇabījakam
taptakhalve samaṃ dattvā garbhadrāvakasaṃyutam
mardayeddinamekaṃ tu garbhe dravati tad drutam
mūṣāyantre tato jāryaṃ pūrvavatsvedanena vai
tajjīrṇe raṃjakaṃ bījaṃ tulyaṃ dattvātha pūrvavat
drāvayet dravagarbhe tu tadvajjāryaṃ krameṇa vai
yāvaccaturguṇaṃ yatnād drutaṃ garbhe'tha jārayet
anena kramayogena bhavellākṣānibho rasaḥ
tatastaṃ pakvabījena sāritaṃ jārayet kramāt
pratisāraṇakaṃ kuryājjārayeccātha sārayet
saptaśṛṅkhalikāyogānmukhaṃ baddhvātha bandhayet
krāmaṇena samāyuktaṃ śulbe vedhaṃ pradāpayet
nāge vā koṭibhāgena divyaṃ bhavati kāṃcanam
tintiṇībrahmamāṇḍūkīdravairdhānyābhrakaṃ kramāt
mardayet tridinaṃ cātha bhāvayet tiṃtiṇīdravaiḥ
gharme dinatrayaṃ yāvat śoṣyaṃ peṣyaṃ punaḥ punaḥ
mṛtkharpare śuddhasūtaṃ kṣiptvā soṣṇaṃ tu kārayet
gaṃdhakaṃ truṭimātraṃ tu pūrvābhraṃ truṭimātrakam
dattvā dattvā ca mṛdvagnau pacetsyādabhrapiṣṭikā
ekavīrārasairbhāvyaṃ gaṃdhaṃ gharme trisaptadhā
taṃ gaṃdhakaṃ snigdhabhāṇḍe drāvya mṛdvagninā kṣipet
tanmadhye pūrvapiṣṭiṃ tu dolāyaṃtre vidhau pacet
ṣaḍguṇaṃ jārayedevaṃ gaṃdhakaṃ mṛduvahninā
tadrasaṃ bhāgamekaṃ tu pakvabījasya ṣoḍaśa
bhāgāḥ surañjitasyaiva cūrṇīkṛtvātha dvaṃdvayet
pūrvavad dvaṃdvaliptāyāṃ mūṣāyāṃ dhamanena ca
rasabījamidaṃ khyātaṃ cūrṇitaṃ cābhiṣecayet
athātaḥ śuddhasūtasya kācakūpyāṃ gatasya ca
pūrvavad bhāvitaṃ gaṃdhaṃ jāryaṃ tasyaiva ṣaḍguṇam
jārayedvā tulāyaṃtre gaurīyaṃtrakrameṇa vai
tasyaiva rasarājasya pādāṃśaṃ rasabījakam
pūrvavad drāvayed garbhe mūṣāyantre'tha jārayet
anena kramayogena drāvyaṃ jāryaṃ punaḥ punaḥ
dviraṣṭaguṇitaṃ yāvad rasabījaṃ rasasya vai
bhāgadvayaṃ śuddhatāraṃ bhāgaikaṃ śuddhahāṭakam
samāvartya tu tatpatraṃ kṛtvā pūrvarasena vai
lepayenmadhunāktena sahasrāṃśena tatpunaḥ
veṣṭayedarkajaiḥ patrairdolāyaṃtre sakāṃjike
daśāhaṃ pācitaṃ drāvyaṃ divyaṃ bhavati kāṃcanam
suśuddhaṃ nāgacūrṇaṃ tu pūrvavaccābhiṣekitam
samukhe sūtarājendre jārayedabhrasatvavat
ṣaṭtriṃśaguṇitaṃ yāvattāvajjāryaṃ krameṇa vai
garbhadrāvaṇabījaṃ ca pūrvavad drāvitaṃ kramāt
jārayettriguṇaṃ tasya bījaṃ yadraṃjakaṃ punaḥ
samaṃ jāryaṃ punaḥ jāryaṃ pakvabījena vai kramāt
saptaśṛṃkhalikāyogānmukhaṃ ruddhvātha bandhayet
krāmaṇena samāyuktaṃ koṭivedhī bhavedrasaḥ
nāgavajjārayed baṃgaṃ ṣaṭtriṃśaguṇitaṃ kramāt
pūrvavaddrāvitaṃ garbhe tārabījaṃ tu jārayet
triguṇaṃ tu bhavedyāvattatastenaiva sārayet
saptaśṛṅkhalikāyogānmukhaṃ baddhvātha bandhayet
krāmaṇena samāyuktaṃ tāmre vedhaṃ pradāpayet
koṭibhāgena tattāraṃ bhavetkuṃdendusannibham
samukhe nirmukhe vātha sūtarāje tu jārayet
dvaṃdvitaṃ vyomasatvaṃ tu yāvad aṣṭaguṇaṃ tathā
tato rasakasatvaṃ ca jāryam aṣṭaguṇaṃ tathā
pakvabījaṃ samāṃśaṃ ca jārayedabhrasatvavat
svarṇena dvaṃdvitaṃ vajraṃ samāṃśena tu jārayet
pūrvavatkacchape yantre biḍayogena vai tathā
garbhadrāvaṇabījaṃ ca pādāṃśaṃ taptakhalvake
mardayenmātuliṃgāmlairgarbhe dravati tatkṣaṇāt
garbhadrāvaṇayogaṃ vā dattvā dravati mardanāt
mūṣāyantreṇa tatsūtaṃ pacetkārīṣavahninā
jīrṇe bījaṃ punardrāvyaṃ jārayed drāvayetpunaḥ
evaṃ caturguṇaṃ jāryaṃ garbhe drāvaṇabījakam
tatastu raṃjakaṃ bījaṃ tadvajjāryaṃ samaṃ kramāt
sāraṇādikrāmaṇāntaṃ pūrvavatkārayet kramāt
tāre tāmre bhujaṃge vā koṭibhāgena yojayet
karoti kanakaṃ divyaṃ devābharaṇamuttamam
samukhe sūtarājendre jārayedabhrasatvavat
svarṇādimuṇḍaparyantam aṣṭalohaṃ pṛthak kramāt
pratyekamaṣṭaguṇitam abhiṣekaṃ ca pūrvavat
abhrādisatvaṃ yatsarvaṃ pratyekaṃ triguṇaṃ kramāt
pṛthagjāryaṃ kūrmayantre biḍayogena pūrvavat
tatastu pādapādāṃśaṃ garbhadrāvaṇabījakam
pūrvavaddrāvitaṃ jāryaṃ triguṇaṃ tu yadā bhavet
tatastu pakvabījena sārayejjārayettridhā
ityevaṃ saptadhā kuryānmukhaṃ baddhvātha bandhayet
dhūmāvalokavedhī syāttāmraṃ bhavati kāṃcanam
evaṃ cāraṇajāraṇaṃ bahuvidhaṃ kṛtvā rase saṃkramaṃ garbhe drāvaṇabījakaṃ ca vidhinā garbhadrutaṃ kārayet
jīrṇe raṃjanasāraṇāmukhamatho baddhvātha baddhvā rasaṃ kuryātkāṃcanamabhramerusadṛśaṃ dānāya bhogāya vai
yāsāṃ chedena raktaṃ pravahati satataṃ prāyaśo raktabhūmau
saṃgrāhyā bhūlatāstā viṣaharadhanadaṃ pātayetteṣu sattvam
tadyuktyā pāradendre carati yadi samaṃ sāraṇākarmayogairbaddho'yaṃ koṭivedhī samaravirajate yojayed bhāskare vā
bhūlatā kāṃtapāṣāṇaṃ cūrṇaṃ kṛtvā samaṃ samam
tatsatvamabhravad grāhyaṃ tatratyairauṣadhaiḥ saha
sauvīraṃ kāṃtapāṣāṇaṃ tīkṣṇaṃ pāṣāṇacūrṇakam
eteṣāṃ tulyabhūnāgacūrṇamekatra kalpayet
abhravad grāhayetsatvaṃ tatratyairauṣadhairdhaman
kāṃtapāṣāṇasauvīracūrṇaṃ syādbhūlatāsamam
abhravadgrāhayetsatvaṃ rasarājasya bandhakam
sauvīrakāṃtatīkṣṇānāṃ cūrṇaṃ bhūnāgamṛtsamam
dhāryaṃ bhāṇḍe kṣipettasmin sajīvā bhūlatā punaḥ
udakaiḥ secayennityaṃ yāvattadbhakṣayanti vai
tatsattvam abhravatpiṇḍaṃ baddhvā satvaṃ samāharet
kāṃtapāṣāṇacūrṇaṃ tu bhūlatācūrṇasaṃyutam
ajāmūtrais trisaptāhaṃ bhāvayedātape khare
tatpiṇḍaṃ dhārayetkoṣṭhyāṃ satvaṃ grāhyaṃ suśobhanam
gomūtraṃ rajanī rājī lavaṇaṃ kalkayetsamam
tena siñcyāttu bhūnāgaṃ khare gharme dravatyalam
kaṃkuṣṭhaṃ taddravaṃ tulyaṃ kṛtvā satvaṃ samāharet
vyomavatkramayogena rasabandhakaraṃ bhavet
gaṃdhakaṃ rasakaṃ cūrṇya bhūlatācūrṇatulyakam
vajramūṣāndhitaṃ dhmātaṃ satvaṃ bhavati śobhanam
etatsatvaṃ vicūrṇyātha pūrvavaccābhiṣekitam
dinaṃ bhūnāgasaṃtulyaṃ mardyaṃ sauvīramañjanam
pañcamāhiṣasaṃmiśraṃ kṛtvātha vaṭakīkṛtam
tasmātpātālayaṃtreṇa tailaṃ grāhyaṃ puṭena vai
bhūlatāstu gavāṃ mūtraiḥ kṣālayettābhirāharet
tailaṃ pātālayaṃtreṇa tattailaṃ jāraṇe hitam
taptakhalve śuddhasūtaṃ jīvadbhūnāgasaṃyutam
tridinaṃ mardayed gāḍhaṃ tatsamastaṃ samuddhṛtam
bhūnāgacūrṇayuktāyāṃ mūṣāyāṃ saṃniveśayet
tadūrdhvaṃ bhūlatācūrṇaṃ dattvā ruddhvātha śoṣayet
gartāntargomayaṃ sārdhaṃ kṣiptvā mūṣāṃ niveśayet
pādamātraṃ tu tāṃ garbhe karīṣaṃ tuṣavahninā
puṭe pacyāddinaikaṃ tu samuddhṛtyātha dāpayet
ūrdhvādho bhūlatācūrṇaṃ dattvā tadvatpuṭe pacet
māsamātramidaṃ kuryādbhavedagnisaho rasaḥ
jāyate mūrtibaddhasya rākṣaso vaḍavāmukham
grasate sarvalohāni satvāni vividhāni ca
vajrādisarvalohāni dattāni ca mṛtāni ca
guhyasūtamidaṃ khyātaṃ vakṣyate cāsya jāraṇam
asyaiva ṣoḍaśāṃśena dattvā bhūnāgasattvakam
taptakhalve dinaṃ mardyaṃ tataḥ siddhaviḍānvitam
bhūnāgatailaliptāyāṃ mūṣāyāṃ tanniveśayet
ruddhvā svedyaṃ karīṣāgnau jīrṇasatvaṃ ca pūrvavat
dattvā mardyaṃ taptakhalve viḍaṃ deyaṃ daśāṃśataḥ
pūrvavalliptamūṣāyāṃ jārayetsvedanena vai
evaṃ satvaṃ samaṃ jāryaṃ pūrvavatkacchapena vā
garbhadrāveṇa bījaṃ ca pūrvavat ṣaḍguṇaṃ śanaiḥ
jārayed drāvitaṃ garte mūṣāyantre tu pūrvavat
tatastu raṃjakaṃ bījaṃ jāryam asyaiva ṣaḍguṇam
tatastu pakvabījena saptaśṛṅkhalikākramāt
sāraṇaṃ jāraṇaṃ kuryānmukhaṃ baddhvā tu bandhayet
anena koṭibhāgena caṃdrārkaṃ kāṃcanaṃ bhavet
guhyasūtaṃ suvarṇaṃ ca tulyamamlena mardayet
yāvad golaṃ tu taṃ kṛtvā sāraṇāyāṃ tu madhyataḥ
dvayostulyaṃ tu bhūnāgasatvaṃ mūṣāgataṃ drutam
tasmin satve tu taṃ ḍhālyaṃ sarvaṃ khoṭaṃ bhavettu tat
bhūnāgatailaliptāyāṃ mūṣāyāṃ cāndhitaṃ puṭet
yāvatsūtāvaśeṣaṃ syāttāvallaghupuṭaiḥ pacet
evaṃ punaḥ punaḥ kuryāt liptvā mūṣāgataṃ puṭam
athavā biḍaliptāyāṃ mūṣāyāṃ cāndhitaṃ puṭet
yāvatsūtāvaśeṣaṃ syāttāvallaghupuṭaiḥ pacet
garbhadrāvaṇabījaṃ ca samaṃ tasyaiva sārayet
sāraṇāyantramadhye tu pūrvavajjārayettataḥ
tato vyomādisatvāni tulyatulyāni tasya vai
māritāni pṛthagbhūyo jāritāni ca kārayet
tatastu raṃjakaṃ bījaṃ sāritaṃ tasya jārayet
caturguṇaṃ yathā pūrvaṃ liptamūṣāgataṃ puṭet
tatsāryaṃ pakvabījena yathā pūrvaṃ krameṇa vai
saptaśṛṅkhalikāyogānmukhaṃ baddhvātha bandhayet
koṭibhāgena tenaiva tāmraṃ bhavati kāṃcanam
bhūnāgasatvasaṃtulyaṃ guhyasūtaṃ tu mardayet
divyauṣadhīdravairmardyaṃ taptakhalve dinatrayam
tatsarvaṃ vajramūṣāyāṃ ruddhvā sandhiṃ viśoṣayet
kārīṣāgnau divārātrau triśataṃ vā tuṣāgninā
svedayenmṛdupākena samuddhṛtyātha mardayet
divyauṣadhīdravaireva taptakhalve dināvadhi
tato ruddhvā dhamed gāḍhaṃ khoṭaṃ bhavati tadrasaḥ
guhyasūtaṃ punastulyaṃ dattvā tasmindinatrayam
mardayetsvedayettadvat kuryād bandhaṃ ca pūrvavat
tulyena kāṃjikenaiva sārayeccātha tena vai
vedhayecchatabhāgena caṃdrārkaṃ kāṃcanaṃ bhavet
raktavarṇaṃ tu vaikrāṃtaṃ suśuddhaṃ palamātrakam
vyāghrīkaṃdodare pacyād dolāyāṃ hayamūtrakaiḥ
ardhayāmātsamuddhṛtya vyāghrīkaṃdadravaiḥ punaḥ
bhāvayetsaptadhā gharme paścāttatsamakāṃcane
śuddhasūtaṃ palaikaṃ tu trayamekatra mardayet
vyāghrīkaṃdadravaiścāśvamūtrairyāmacatuṣṭayam
tadgolaṃ haṇḍikāyantre yāmaṃ laghvagninā pacet
uddhṛtya mardayedyāmaṃ pūrvadrāvaiḥ samūtrakaiḥ
śataṃ palaṃ svarṇapatre anenaiva tu lepayet
ruddhvā laghupuṭaiḥ pacyādviṃśadvāraṃ punaḥ punaḥ
vyāghrīkaṃdadravaiścāśvamūtraiścaiva tu mardayet
etatsvarṇaṃ sābhiṣiktaṃ satvavatsamukhe rase
cārayejjārayedevaṃ yāvacchataguṇaṃ śanaiḥ
tadrasaṃ cāśvamūtreṇa vyāghrīkaṃdadraveṇa ca
bījairdivyauṣadhīnāṃ ca taptakhalve vimardayet
tridinānte samuddhṛtya vajramūṣāndhitaṃ puṭet
divārātrau karīṣāgnau trirātraṃ ca tuṣāgninā
evaṃ punaḥ punaḥ kuryānmardanaṃ puṭapācanam
saptadhā tatprayatnena tadraso mriyate dhruvam
anenaivāyutāṃśena krāmaṇāntena vedhayet
caṃdrārkaṃ vā drutaṃ tāmraṃ nāgaṃ vā kāṃcanaṃ bhavet
cāritaṃ pūrvasūtaṃ yanmāraṇena vinā tu tat
mārayet pakvabījāni tridhā taṃ jārayet kramāt
pūrvavadbaṃdhanatvaṃ ca kṛtvā taṃ krāmaṇena vai
yojayellakṣabhāgena caṃdrārke drāvite tu tam
svarṇaṃ bhavati rūpāḍhyaṃ śaṃbhunā parikīrtitam
pītavarṇaṃ tu vaikrāṃtaṃ śuddhaṃ bhāvyaṃ dināvadhi
vyāghrīdravāśvamūtrābhyāṃ vyāghrīkaṃdagataṃ pacet
dolāyaṃtre divārātraṃ samuddhṛtyātha cūrṇayet
etaccūrṇaṃ palaikaṃ tu sūte daśaguṇe kṣipet
vyāghrīkaṃdadravaiścāśvamūtrairmardyaṃ dināvadhi
anena lepayetsvarṇapatraṃ śatapalaṃ punaḥ
vajramūṣāgataṃ ruddhvā tridinaṃ tuṣavahninā
svedayedvā divārātrau kārīṣāgnāvathoddharet
vyāghrīkaṃdāśvamūtrābhyāṃ mardyaṃ tadvatpuṭe pacet
evaṃ śatapuṭaiḥ pakvam abhiṣiktaṃ ca kārayet
samukhe rasarājendre cāryametacca jārayet
vyomasatvakrameṇaiva yāvat śataguṇaṃ śanaiḥ
mūṣāyantre 'thavā jāryaṃ yathā pūrvaṃ krameṇa vai
tatrasthasya rasendrasya garbhadrāvaṇabījakam
pūrvavad drāvitaṃ garte kramājjāryaṃ caturguṇam
tatrasthaṃ pakvabījena jārayetsaptaśṛṅkhalaiḥ
mukhaṃ baddhvā rasaṃ baddhvā koṭivedhī bhaved rasaḥ
kṛṣṇavarṇaṃ tu vaikrāṃtaṃ vyāghrīkaṃdodare kṣipet
aśvamūtrairdinaṃ svedyaṃ tadbhāgaikaṃ vicūrṇayet
śuddhasūtasya bhāgaikaṃ taptakhalve dināvadhi
vyāghrīkaṃdadravaiścāśvamūtraiścaiva tu mardayet
tāraṃ dattvā ṣaḍaṃśena punastadvacca mardayet
sarvatulyaṃ punaḥ sūtaṃ dattvā tatraiva mardayet
jātaṃ golaṃ samuddhṛtya nigalena tu lepayet
vajramūṣāgataṃ ruddhvā tridinaṃ tuṣavahninā
svedayedvā divārātrau nirvāte kariṣāgninā
uddhṛtya mardayeccātha bījairdivyauṣadhīdravaiḥ
tridinaṃ taptakhalve tu hayamūtreṇa saṃyutam
pūrvavallepitaṃ ruddhvā tadvatpācyaṃ puṭena vai
anena kramayogena saptadhā pācayetpuṭaiḥ
anena vedhayettāmraṃ drāvitaṃ śatamāṃśataḥ
pūrvavat krāmaṇaṃ dattvā tāraṃ bhavati śobhanam
śvetavarṇaṃ tu vaikrāṃtaṃ suśuddhaṃ pūrvavat kramāt
raktavaikrāṃtayogena tāraṃ tenaiva mārayet
tattāraṃ jārayet sūte tadvacchataguṇaiḥ śanaiḥ
tadvanmāryaṃ puṭenaiva bhavedayutavedhakaḥ
tadvat vai tārabījena sāritaṃ jārayet kramāt
mukhaṃ baddhvā rasaṃ baddhvā lakṣavedhī bhavedrasaḥ
drute tāmre pradātavyaṃ tattāraṃ jāyate śubham
tāmravarṇaṃ tu vaikrāṃtaṃ śuddhahiṃgulasaṃyutam
mardayedamlavargeṇa taptakhalve dinatrayam
anena svarṇapatrāṇi praliptāni puṭe pacet
samuddhṛtya punarmardyamamlavargeṇa saṃyutam
pacetsaptapuṭairevaṃ tadbhasma palamātrakam
śuddhasūtapalaikaṃ tu divyauṣadhīdravais tryaham
marditaṃ kārayed golaṃ nirmalena ca lepayet
ruddhvā dinatrayaṃ svedyaṃ karīṣatuṣavahninā
tato divyauṣadhīdrāvairmarditaṃ nigalena ca
ruddhvā liptvā dhamed gāḍhaṃ baṃdhamāyāti niścitam
anena śatamāṃśena tāraṃ bhavati kāṃcanam
raktavaikrāṃtasatvaṃ tu saha hemnā tu cūrṇayet
dvaṃdvamelāpaliptāyāṃ mūṣāyāṃ cāndhitaṃ dhamet
tatkhoṭaṃ vābhiṣiktaṃ tu samukhe jārayedrase
abhrasatvaprakāreṇa jārayetpāradaṃ samam
tadrasaṃ pakvabījena sārayetpūrvavattridhā
tadvacca jāraṇā kāryā mukhaṃ baddhvātha bandhayet
sahasrāṃśena tenaiva tāraṃ bhavati kāṃcanam
raktavaikrāṃtasatvaṃ ca śuddhasūtaṃ samaṃ samam
mardyaṃ divyauṣadhīdrāvaistaptakhalve dinatrayam
tato nigalaliptāyāṃ mūṣāyāṃ cāndhitaṃ puṭet
karīṣāgnau divārātrau tridinaṃ ca tuṣāgninā
samuddhṛtya punarlepyaṃ tadgolaṃ nigalena ca
mūṣānte lavaṇaṃ dattvā ruddhvā saṃdhiṃ viśoṣayet
punaśca lavaṇaṃ dattvā ruddhvā saṃdhiṃ viśoṣayet
lepayet śaṃkhacūrṇena tāṃ mūṣāṃ sarvato'ṅgulam
koṣṭhīyantre haṭhād dhāmyaṃ baddho bhavati tadrasaḥ
tāre tāmre bhujaṃge vā sahasrāṃśena vedhayet
jāyate kanakaṃ divyaṃ devābharaṇamuttamam
raktā pītā sitā kṛṣṇā capalā tu caturvidhā
vaikrāṃtasya prakāreṇa śodhyāḥ syū rasabandhakāḥ
lāṃgalī karavīrāgnigirikarṇī ca ṭaṃkaṇam
sauvīrāñjanatulyāṃśaṃ nārīstanyena peṣayet
vajramūṣodaraṃ tena lepayetsarvato'ṅgulam
capalā raktapītā vā bhāgamekaṃ vicūrṇayet
suvarṇabhāgāścatvāro dvibhāgaṃ śuddhapāradam
divyauṣadhīdravairmardyaṃ sarvametaddinatrayam
pūrvamūṣāṃ nirudhyātha chāyāśuṣkaṃ dhameddhaṭhāt
tatsarvaṃ jāyate khoṭaṃ śatāṃśena tu tena vai
suśuddhaṃ vedhayennāgaṃ bhaved guṃjānibhaṃ tu tat
nāgenānena śulbaṃ tu śatāṃśenaiva vedhayet
aruṇābhaṃ bhavecchulbaṃ tena śulbena vedhayet
śuddhatāraṃ śatāṃśena tattāraṃ kāṃcanaṃ bhavet
tadvacca jāraṇā kāryā mukhaṃ baddhvātha bandhayet
sahasrāṃśena tenaiva tāraṃ bhavati kāṃcanam
suśuddhaṃ vedhayennāgaṃ bhavedguṃjānibhaṃ ca tat
nāgenānena śulbaṃ tu śatāṃśenaiva vedhayet
ṣaḍbhāgaṃ capalācūrṇaṃ tāraṃ syātsaptabhāgakam
bhāgāṣṭakaṃ suvarṇaṃ ca navabhāgaṃ ca pāradam
sarvaṃ divyauṣadhīdrāvairmardayeddivasatrayam
tadgolaṃ nigalenaiva sarvato lepayed ghanam
lāṃgalī karavīrāgnigṛdhraviṣṭhā samaṃ samam
peṣayenmātuliṃgāmlaistena mūṣāṃ pralepayet
tadruddhvā pūrvavadgolaṃ dhametkhoṭaṃ bhavettu tat
tenaiva tu śatāṃśena nāge vedhaṃ pradāpayet
tena nāgena śulbaṃ ca śatāṃśenaiva vedhayet
tāmreṇa vedhayettāraṃ pūrvavatkāṃcanaṃ bhavet
palaikaṃ śuddhasūtaṃ ca kācapātre vinikṣipet
pūrvavajjāritaṃ gaṃdhaṃ kṣipettasminpalatrayam
jaṃbīrāṇāṃ dravaṃ dattvā gaṃdhatulyaṃ śanaiḥ pacet
vālukābhāṇḍamadhye tu yāvajjīryati gaṃdhakam
pūrvasaṃskṛtadhānyābhraṃ palamekaṃ ca tatra vai
kṣiptvā jaṃbīranīraṃ ca biḍaṃ dattvātha pācayet
jīrṇe yāvad bhavettattu hyamlaṃ tāvatkṣipanpacet
tasminsvarṇaṃ palaikaṃ tu cūrṇitaṃ cābhiṣekitam
kṣipettasminviḍaṃ cātha deyaṃ jaṃbīrasaṃyutam
pacejjīrṇaṃ bhavedyāvattatraiva mṛduvahninā
biḍamamlaṃ kṣipanneva jīrṇe coddhṛtya mardayet
tridinaṃ taptakhalve tu divyauṣadhīdravairyutam
mūlamīśvaraliṅgyutthaṃ śigrumūlaṃ ca peṣayet
vajramūṣāmanenaiva liptvā pūrvarasaṃ kṣipet
ruddhvā svedyaṃ karīṣāgnāvahorātrāt samuddharet
pūrvavanmarditaṃ ruddhvā dhamed baddho bhavedrasaḥ
catuḥṣaṣṭitamāṃśena datte tāramanena vai
vedhayejjārayed divyaṃ kāṃcanaṃ siddhasaṃmatam
śataniṣkaṃ śuddhasūtaṃ daśaniṣkaṃ tu gaṃdhakam
kṣaṇaṃ kanyādravair mardyaṃ pātanāyaṃtragaṃ pacet
ūrdhvalagnaṃ samādāya gaṃdhakaṃ daśaniṣkakam
dattvā mardyaṃ punastadvadyaṃtre pacyāt samuddharet
evaṃ punaḥ punaḥ kuryādekaviṃśativārakam
gaurīyantre tu tatsūtaṃ kṣiptvā deyaṃ tu gaṃdhakam
bhāvitaṃ pūrvayogena viṃśatyaṃśena cūrṇitam
ruddhvā laghupuṭe pacyājjīrṇe gaṃdhaṃ pradāpayet
evaṃ punaḥ punarjāryaṃ yathāśakti krameṇa vai
jīrṇe śataguṇe gandhe śatavedhī bhavedrasaḥ
sahasraguṇite jīrṇe sahasrāṃśena vedhayet
lakṣajīrṇe lakṣavedhī koṭivedhī bhavedrasaḥ
jīrṇe koṭiguṇe gandhe'pyevaṃ syāduttarottaram
sārayet pakvabījena pūrvavajjārayet kramāt
mukhaṃ baddhvā rasaṃ baddhvā tāre vedhaṃ pradāpayet
jāyate kanakaṃ divyaṃ devābharaṇabhūṣaṇam
bhūsattvakaiḥ paramaguhyatamaiḥ sasūtair vaikrāntakaiḥ sacapalai rasagaṃdhakaiśca
dṛṣṭvānubhūya sakalaṃ sukhasādhyayogaiḥ samyak suvarṇakaraṇaṃ gaditaṃ sudhīnām
vajrābhrasatvavarahāṭakalohajālaṃ kuryād drutaṃ dravabhavaṃ kila baṃdhayogyam
nānāvidhaiḥ sugamasaṃskṛtayogarājaistadvakṣyate paramasiddhikaraṃ narāṇām
śuddhakṛṣṇābhrapatrāṇi pīlutailena lepayet
gharme śoṣyāṇi saptāhaṃ liptvā liptvā punaḥ punaḥ
tridinaṃ cāmlavargeṇa tadvacchoṣyāṇi cātha vai
snuhyarkārjunavajrīṇāṃ kaṭutuṃbyā samāharet
kṣāraṃ kṣāratrayaṃ caitadaṣṭakaṃ cūrṇitaṃ samam
vajrakaṃdaṃ kṣīrakandaṃ bṛhatī kaṇṭakārikā
vanavṛntāka eteṣāṃ dravairbhāvyaṃ dinatrayam
anena kṣārakalkena pūrvapatrāṇi lepayet
ātape kāṃsyapātre tu sthāpyaṃ lepyaṃ punaḥ punaḥ
evaṃ dinatrayaṃ kuryād drutirbhavati nirmalā
amlavargeṇa patrāṇi kṣiped gharme dinatrayam
tathānyānyabhrapatrāṇi kṣālayet kṣīrakaṃdakaiḥ
kṣārairyāvad bhavetkalkastatkalkaiḥ pūrvapatrakam
liptvā liptvā kṣiped gharme kāṃsyapātre viśoṣayet
saptāhānnātra saṃdeho rasarūpā drutirbhavet
kākāṇḍāphalacūrṇaṃ tu mitrapaṃcakasaṃyutam
etattulyaṃ ca dhānyābhramamlairmardyaṃ dināvadhi
aṃdhamūṣāgataṃ dhmātaṃ drutirbhavati nirmalā
dhānyābhrakaṃ sagomāṃsam abhrapādaṃ ca saiṃdhavam
snuhyarkapayasā drāvairmunibhirmardayet tryaham
tadgolaṃ kadalīkaṃde kṣiptvā bāhye mṛdā lipet
karīṣāgnau tryahaṃ pacyād drutirbhavati nirmalā
agastyapatraniryāsairmardyaṃ dhānyābhrakaṃ dinam
tadgolaṃ nikṣipet kaṃde sūraṇotthe nirudhya ca
tatkaṃdaṃ nikhaned goṣṭhabhūmau māsātsamuddharet
kaṃdodarād drutirgrāhyā sūtatulyā tu nirmalā
dhānyābhrakaṃ dinaṃ mardyamajamāryā dravairdinam
sthāpayenmṛṇmaye pātre tryahād gharme bhavatyalam
saptāhaṃ munitoyena dhānyābhraṃ saiṃdhavaṃ śilā
mardayedbhāvayed gharme tato dārvī suvarcalam
maricam abhrapādāṃśaṃ mūrvāpatrarasairdinam
mardayedvajravallyutthairdravairbhāvyaṃ dināvadhi
śarāvasaṃpuṭe taṃ tu ruddhvā dhmāte drutirbhavet
dhānyābhrakaṃ prayoktavyaṃ kākinībījatulyakam
snuhīkṣīreṇa saptāhaṃ gharme tāpyaṃ drutirbhavet
vajravallīdravairmardyaṃ dhānyābhraṃ sasuvarcalam
tulyaṃ tridinaparyantaṃ tatastaṃ śarāvasaṃpuṭe
ruddhvā dhmāte dravatyeva rasarūpaṃ na saṃśayaḥ
ityevaṃ rasarūpaṃ ca jāyate naiva saṃśayaḥ
uduṃbarodbhavaiḥ kṣīrairabhrapatrāṇi pācayet
sthālyāṃ vā pācayedetān bhavanti navanītavat
tatastaṃ vaṭakaṃ kṛtvā chidramūṣāṃ nirudhya ca
yāmatrayaṃ dhamed gāḍham adhobhāṇḍe drutiḥ patet
kākoduṃbarijaiḥ kṣīrairmardyaṃ dhānyābhrakaṃ dinam
vanamūṣakabījāni tvagvarjyānyabhrakaiḥ samam
mardayitvārdhayāmaṃ taṃ drāvyaṃ pātālayaṃtrakaiḥ
ahorātraṃ puṭaṃ deyaṃ drutirbhavati nirmalā
kapitiṃdujātaphalaiḥ samaṃ dhānyābhrakaṃ dṛḍham
mardayeddinamekaṃ tu kācakūpyāṃ niveśayet
narakeśairmukhaṃ ruddhvā kūpikāṃ lepayenmṛdā
puṭetpātālayaṃtreṇa dinānte drutimāpnuyāt
dhānyābhrakasamāṃśena cūrṇaṃ guṃjāphalasya tu
snuhīkṣīreṇa saptāhaṃ bhāvitaṃ dhamanād bhavet
raktotpalasya nīlotthadravairmardyaṃ dinatrayam
dhānyābhrakaṃ dhamedruddhvā vajramūṣāgataṃ dhamet
vegīphalasya cūrṇena tulyaṃ dhānyābhrakaṃ tryaham
bhāvyaṃ gharme snuhīkṣīrairdhmātaṃ saṃpuṭagaṃ dravet
athavā chāgamūtreṇa bhāvayet kapitiṃdujam
phalacūrṇaṃ tu tacchuṣkaṃ drute satve pravāpayet
dvitrivāraprayogeṇa drutirbhavati nirmalā
narakeśodbhavaistailaiḥ secayedabhrasattvakam
tadgolaṃ gomayairliptvā vajramūṣāntare kṣipet
haṭhād dhmāte dravatyeva tiṣṭhate rasarājavat
bhāvayennaramūtreṇa kṣīrakaṃdasya cūrṇakam
daśavāraṃ prayatnena śoṣyaṃ peṣyaṃ punaḥ punaḥ
tenāvāpaṃ drute satve dattvā dattvā ca saṃdhamet
yāvat tad dravatāṃ yāti tāvaddeyaṃ punaḥ punaḥ
lohaṃ ca dravate tena haṭhād dhmāte na saṃśayaḥ
paṃcāṃgaṃ devadālyutthaṃ cūrṇaṃ bhāvyaṃ ca taddravaiḥ
śoṣyaṃ peṣyaṃ punarbhāvyaṃ śatavāraṃ prayatnataḥ
taccūrṇaṃ daśamāṃśena drute satve pratāpayet
tatpunarjāyate baddho vāpo deyaḥ punaḥ punaḥ
kṣīrakaṃdadravairbhāvyaṃ śatadhā kṣīrakaṃdakam
tadvāpena dravetsattvaṃ lohāni sakalāni ca
sarvaṃ dhānyāmlasaṃdhānair bhāvyamabhrakasatvakam
niculakṣārasaṃyuktaṃ dhmātaṃ tiṣṭhati sūtavat
iṃdragopakacūrṇaṃ tu devadālīphaladravaiḥ
bhāvitaṃ caikaviṃśāhād drute hemni pravāpayet
kiṃcitkiṃcitsamaṃ yāvat tāvattiṣṭhati sūtavat
śatadhā naramūtreṇa bhāvayeddevadālikām
taccūrṇaṃ vāpamātreṇa drutiḥ syāt svarṇatārayoḥ
suradālībhavaṃ bhasma naramūtreṇa bhāvitam
trisaptavāraṃ taṃ kṣāraṃ vāpe tīkṣṇadrutirbhavet
meṣaśṛṃgī sakūrmāsthiśilājatuni vāpayet
sāraṃ drutirbhavetsatyam āvartyādau pradāpayet
gaṃdhakaṃ kāṃtapāṣāṇaṃ cūrṇayitvā samaṃ samam
drute lohe pratīvāpo deyo lohāṣṭakaṃ dravet
devadālyā dravairbhāvyaṃ gaṃdhakaṃ dinasaptakam
tena pravāpamātreṇa lohaṃ tiṣṭhati sūtavat
atisthūlasya bhekasya nivāryāntrāṇi nikṣipet
udare ṭaṃkaṇaṃ pūrṇaṃ tadrakṣedbhāṃḍamadhyagam
aṣṭāhād grāhayet tasmāttailaṃ pātālayaṃtrake
tattailaṃ drāvite svarṇe kṣiped drutimavāpnuyāt
iṃdragopo 'śvalālā ca śaśamaṇḍūkayorvasā
asthīni ca samaṃ piṣṭvā drute hemni pravāpayet
jāyate rasarūpaṃ taccirakālaṃ ca tiṣṭhati
iṃdragopaṃ kulīrāsthi devadālyāśca bījakam
cūrṇitaṃ bhāvayed drāvairdevadālyudbhavairdinam
anena drāvite hemni vāpo deyaḥ punaḥ punaḥ
tiṣṭhate rasarūpaṃ taccirakālaṃ śivoditam
tīkṣṇacūrṇaṃ ca saptāhaṃ pakvadhātrīphaladravaiḥ
lolitaṃ bhāvayed gharme kṣīrakandadravaiḥ punaḥ
saptāhaṃ bhāvayetsamyak srāvasaṃpuṭake tathā
dhāmitaṃ dravamāyāti ciraṃ tiṣṭhati sūtavat
śṛgālameṣakūrmāhiśalyāni ca śilājatu
etatsarvaṃ cūrṇayitvā sutapte kāṃtacūrṇake
vāpayed dravatāṃ yāti yathā sūtaṃ suniścitam
lohacūrṇaṃ yatheṣṭaikaṃ panasasya phaladravaiḥ
saptāhaṃ bhāvayed gharme hyamlavargeṇa mardayet
dravate dhamanenaiva lipiyogyaṃ na saṃśayaḥ
gaṃdhakaṃ raktalavaṇaṃ tulyaṃ deyaṃ punaḥ punaḥ
drutānāṃ taptacūrṇānāṃ sarveṣāṃ drāvaṇaṃ param
pītamaṇḍūkagarbhe tu cūrṇitaṃ ṭaṃkaṇaṃ kṣipet
ruddhvā bhāṃḍe kṣiped bhūmau trisaptāhāt samuddharet
tatsamastaṃ vicūrṇyātha drute lohe pravāpayet
tiṣṭhanti rasarūpāṇi sarvalohāni nānyathā
eraṃḍotthena tailena guṃjākṣaudraṃ ca ṭaṃkaṇam
marditaṃ tasya vāpena satvaṃ mākṣikajaṃ dravet
kṣāratrayaṃ rāmaṭhaṃ ca caṇakāmlāmlavetasam
jvālāmukhī cekṣurakaṃ sthalakumbhīphalāni ca
snuhyarkapayasā ślakṣṇaṃ piṣṭvā tadgolakaṃ kṣipet
vajramukhyāni ratnāni vastre baddhvā paceddhaṭhāt
dolāyaṃtreṇa dhānyāmle bhavedyāmāṣṭakaṃ drutam
vajrābhrakaṃ nīlapuṣpaṃ muktāvidrumamākṣikam
pauṇḍraṃ vaiḍūryamāṇikyaṃ rājāvartendranīlakam
vaikrāṃtaṃ sphāṭikaṃ caiva dravanti rasasannibhāḥ
etairevauṣadhair lohajātaṃ dravati vāpanāt
vajravallyantarasthaṃ ca kṛtvā vajraṃ nirundhitam
jalabhāṃḍagataṃ svedyaṃ saptāhād dravatāṃ vrajet
sūkṣmacūrṇaṃ tu saptāhaṃ vetasāmle vinikṣipet
saptāhād uddhṛtaṃ taṃ vai puṭe ruddhvā drutirbhavet
śvetavarṇaṃ tu vaikrāṃtamamlavetasabhāvitam
saptāhānnātra saṃdehaḥ khare gharme dravatyalam
ketakīsvarasaṃ grāhyaṃ saiṃdhavaṃ svarṇapuṣpikā
iṃdragopakasaṃyuktaṃ sarvaṃ bhāṃḍe vinikṣipet
saptāhaṃ svedayettasminvaikrāṃtaṃ dravatāṃ vrajet
lohāṣṭakaṃ ca ratnāni yogasyāsya prabhāvataḥ
kurute yogarājo'yaṃ ratnānāṃ drāvaṇaṃ param
kusumbhatailamadhye tu saṃsthāpyā drutayaḥ pṛthak
tiṣṭhanti cirakālaṃ tu prāpte kārye niyojayet
ityevaṃ drutisaṃcayaṃ samucitaiḥ sārātisārair mataiḥ kṛtvā vārtikapuṃgavo'tra satataṃ śrīpārade melayet
tenaivādbhutabhakṣaṇaṃ sukanakaṃ kṛtvātha vidvadvare deyaṃ dīnajane ca duḥkhavimukhaṃ kuryātsamastaṃ jagat
drutiriha paripācyā jārayet pāradendre munigaṇitam athāsau sāritaḥ koṭivedhī
atha pavikṛtabījaṃ ratnagarbhaṃ drutaṃ vā carati yadi rasendraḥ syāttadā śabdavedhī
pāṭhā vaṃdhyā tālamūlī nīlīsindūracitrakā
padmakandaṃ kṣīrakandaṃ samaṃ nāgabalā tathā
eteṣāṃ grāhayet svacchaṃ rasaṃ vastreṇa gālitam
drutiṃ samukhasūtaṃ ca auṣadhīnāṃ tathā dravam
sarvaṃ kṣiptvā ghoṣapātre śoṣayedātape khare
dravaḥ punaḥ punardeyo yāvadyāmatrayaṃ bhavet
milanti drutayaḥ sarvāḥ pārade nātra saṃśayaḥ
vajrakaṃdāmṛtā guṃjā dravairmardyaṃ ca pūrvavat
milanti drutayaḥ sarvā rasarāje na saṃśayaḥ
kṛṣṇāguru sitā hiṅgu kastūrībrahmabījakam
tulyaṃ cūrṇaṃ daśāṃśena sūte drutiyute kṣipet
milanti drutayaḥ sarvā anenaiva na saṃśayaḥ
kṛṣṇāguru śvetahiṃgu sitā laśunanābhayaḥ
pūrvavanmardanenaiva milanti drutayo rase
aśvalālārdrakaṃ nimbapatrāṇi laśunaṃ samam
ṭaṃkaṇena samāyuktaṃ pūrvavad drutimelakam
mākṣikaṃ saviṣaṃ guṃjā ṭaṃkaṇaṃ strīrajaḥ samam
strīstanyaṃ saṃyutaṃ piṣṭvā tena mūṣāṃ pralepayet
drutiyuktaṃ rasaṃ tatra kṣiptvā ruddhvā dināvadhi
svedayet karīṣāgnisthaṃ tridinaṃ vā tuṣāgninā
milanti drutayaḥ sarvā mīlitā jārayettataḥ
drutayo mīlitā yena mūṣāṃ tenaiva lepayet
tathā ca jīvayogena khyāte'yaṃ liptamūṣikā
hemakāṃtadrutiṃ tulyāṃ melayetsamukhe rase
ṣoḍaśāṃśaṃ rasātsarvaṃ liptamūṣāndhitaṃ puṭet
satuṣe'tha karīṣāgnau yāvatsūtāvaśeṣitam
punaśca melayettadvat sarvavajjārayettataḥ
evaṃ samāṃ drutiṃ sūte jārayetkramayogataḥ
tatastaṃ pakvabījena sārayejjāraṇātrayam
mūṣāyantre tu tajjāryaṃ mukhaṃ baddhvātha bandhayet
tārāre tāmrasaṃyukte śatāṃśena niyojayet
krāmaṇena samāyuktaṃ divyaṃ bhavati kāṃcanam
hemābhraśulbadrutayo dviguṇaṃ jārayedrase
pūrvavatkramayogena tato raṃjakabījakam
mūṣāyantre samaṃ jāryaṃ sārayetsāraṇātrayam
mukhaṃ baddhvā rasaṃ baddhvā sahasrāṃśena vedhayet
tārāraṃ tāmrasaṃyuktaṃ divyaṃ bhavati kāṃcanam
kāṃtaśulbasuvarṇānāṃ drutayaḥ samukhe rase
jārayetpūrvayogena pratyekaṃ dviguṇaṃ kramāt
tato raṃjakabījāni dviguṇaṃ tasya jārayet
atha bījaistridhā sāryaṃ jārayetsārayetpunaḥ
jārito'tha mukhaṃ baddhvā rasaṃ baddhvātha vedhayet
ayutāṃśena tenaiva pūrvavatkāṃcanaṃ bhavet
kāṃtahemābhradrutayo yāvatpañcaguṇaṃ kramāt
jārayetpūrvayogena tato raṃjakabījakam
jāryaṃ pañcaguṇaṃ tasminmūṣāyantre prayatnataḥ
sārayet pakvabījena tridhā taṃ jārayetpunaḥ
punaḥ sāryaṃ punarjāryam evaṃ vāratraye kṛte
mukhaṃ baddhvā rasaṃ baddhvā lakṣavedhī bhavedrasaḥ
ā ratnahemadrutayaḥ ṣaḍguṇaṃ jāryate rase
ṣaḍguṇaṃ raṃjakaṃ bījaṃ tatastasyaiva jārayet
tridhā sāryaṃ punarjāryam evaṃ vāracatuṣṭayam
mukhaṃ baddhvā rasaṃ baddhvā nāgatailena vedhayet
daśalakṣāṃśayogena divyaṃ bhavati kāṃcanam
pratyekaṃ sūtatulyāṃśamabhrahemadrutidvayam
melitaṃ pūrvayogena jārayet tat krameṇa vai
śatavedhī bhavetsūto dvidhā sahasravedhakaḥ
triguṇe'yutavedhī syāllakṣavedhī caturguṇe
samyak pañcaguṇe jīrṇe daśalakṣāṇi vidhyati
evaṃ rasaguṇe jīrṇe koṭivedhī bhavedrasaḥ
tataḥ saptaguṇaṃ tasya jāryaṃ raṃjakabījakam
tridhātha pakvabījena sārayet pūrvavat kramāt
jāraṇā sāraṇā kāryā punaḥ sāraṇajāraṇe
anena kramayogena saptaśṛṅkhalikākramāt
mukhaṃ baddhvā rasaṃ baddhvā koṭivedhī bhavettu saḥ
tāre ca tāmrasaṃyukte krāmaṇāntaṃ niyojayet
śvetābhratāraghoṣāradrutayaḥ samukhe rase
jāryāḥ samā yathāpūrvaṃ tārabījena sārayet
tridhā taṃ pūrvavajjāryaṃ mukhaṃ baddhvātha bandhayet
kāṃtatārāradrutayo dviguṇāḥ samukhe rase
jārayettriguṇā yāvat pakvabījena cāthavā
sāritaṃ jāritaṃ kuryātpūrvavacchṛṅkhalātrayam
mukhaṃ baddhvā rasaṃ baddhvā ayutāṃśena vedhayet
drute baṃge tu tattāraṃ bhavetkuṃdendusannibham
tāratīkṣṇaghoṣajātā drutayaḥ samukhe rase
kuryāt caturguṇā yāvat tārabījena sārayet
catasraḥ śṛṅkhalā yāvanmukhaṃ baddhvātha bandhayet
anena lakṣabhāgena baṃgastambho bhaved dṛḍhaḥ
tārā kāṃtadrutayo jāryā saptaguṇā rase
tatsāryaṃ tārabījena saptaśṛṃkhalikā kramāt
mukhaṃ baddhvā rasaṃ baddhvā koṭivedhī bhavedrasaḥ
samukhasya rasendrasya dhānyābhraṃ pūrvasaṃskṛtam
cārayejjārayettadvat samāṃśaṃ cātha tasya vai
ṣaḍguṇaṃ dvaṃdvite vyomni sarvaṃ jāryaṃ ca pūrvavat
tato mākṣikasatvaṃ ca pādāṃśaṃ tasya garbhataḥ
drāvayejjārayettadvattāvadrasakasatvakam
pūrvavad drāvitaṃ jāryaṃ mūṣāyantre tu tat kramāt
garbhadrāvaṇakaṃ bījaṃ drāvitaṃ jārayetpunaḥ
bhaveccaturguṇaṃ yāvatpaścādabhrasuvarṇayoḥ
drutiṃ samasamāṃ sūte dvaṃdvayitvātha jārayet
pūrvavatkramayogena kāṃtahemno drutiḥ punaḥ
pratyekaṃ jārayettulyaṃ svarṇatīkṣṇadrutistathā
dvaṃdvitāṃ jārayettulyāṃ tato raṃjakabījakam
pūrvavatkramayogena jārye tasmin caturguṇam
tatastaṃ pakvabījena sārayetsāraṇātrayam
tadeva jāritaṃ kuryānmūṣāyantre tu pūrvavat
ityevaṃ saptavārāṇi sāritaṃ tat tridhā tridhā
pūrvavajjāraṇā kāryā khyāteyaṃ saptaśṛṅkhalā
sāraṇā yatra yatroktā vijñeyā vārtikaiḥ punaḥ
mukhaṃ baddhvā rasaṃ baddhvā koṭivedhī bhavedrasaḥ
krāmaṇena samāyuktaṃ caṃdrārkaṃ kāṃcanaṃ bhavet
karmāṣṭādaśakenaiva kramād vedhaḥ prakāśitaḥ
samukhaṃ nirmukhaṃ baṃdhaṃ rasabaṃdhaṃ tatheritam
gopitaṃ śaṃbhunā siddhaiḥ sūcitaṃ na prakāśitam
vārtikānāṃ hitārthāya mayā tatprakaṭīkṛtam
vajrabhasma śuddhahema vyomasatvamayorajaḥ
catvāri samabhāgāni nāgacūrṇaṃ catuḥsamam
dvaṃdvamelāpaliptāyāṃ mūṣāyāṃ cāndhitaṃ dhamet
ekībhūte samuddhṛtya mūṣāyāṃ prakaṭaṃ dhamet
mākṣikāddhautasattvaṃ ca stokaṃ stokaṃ vinikṣipet
hemavajrāvaśeṣaṃ tu yāvatsyāduddharettataḥ
tasminnāgaṃ vyomasattvam ayaścūrṇaṃ ca pūrvavat
nikṣiped dvaṃdvaliptāyāṃ mūṣāyāṃ cāndhitaṃ dhamet
miśrībhūtaṃ samuddhṛtya mūṣāyāṃ prakaṭaṃ dhamet
svarṇavajrāvaśeṣaṃ tadyāvajjātaṃ samuddharet
evaṃ punaḥ punarjāryaṃ vyomasatvāyasaṃ phaṇī
pūrvavat kramayogena ṣaḍguṇaṃ jārayetpunaḥ
mākṣikāddhautasattvakam [... au6 Zeichenjh]
kṣipan kṣipandhamettaṃ tu bāhyamevaṃ tu ṣaḍguṇam
vajrabījamidaṃ khyātaṃ jāraṇe paramaṃ hitam
vāsanāmukhite sūte dvaṃdvitaṃ vyomasatvakam
pūrvavat kramayogena ṣaḍguṇaṃ jārayetpunaḥ
tasmin jāryaṃ vajrabījaṃ vyomasattvakrameṇa vai
grasate kacchape yaṃtre yathājīrṇaṃ tathā phalam
dviguṇe 'yutavedhī syāttriguṇe lakṣavedhakaḥ
yadā caturguṇaṃ jīrṇaṃ daśalakṣāṇi vidhyati
koṭivedhī pañcaguṇe daśakoṭyastu ṣaḍguṇe
arbudāṃśāt saptaguṇe śaṅkhavedhyaṣṭame guṇe
navame kharvavedhī syāddaśame padmavedhakaḥ
trayodaśaguṇe jīrṇe sparśavedhī bhavedrasaḥ
caturdaśaguṇe jīrṇe bhavetpāṣāṇavedhakaḥ
tripañcaguṇite jīrṇe saśailavanakānanām
vedhayenmedinīṃ sarvāṃ sa bhaved bhūcaro rasaḥ
evaṃ kalāguṇe jīrṇe trailokyavyāpako bhavet
khecaro rasarājendro mukhasthaḥ khegatipradaḥ
jāyate ca yathāśaktyā tataḥ sāryaṃ krameṇa vai
vajrabījena tulyena prathamā sāraṇā bhavet
pūrvavajjāraṇā kāryā dviguṇenānusārayet
tathaiva jārayed bhūyaḥ kartavyā pratisāraṇā
triguṇena tu tenaiva mukhaṃ baddhvātha bandhayet
dvisahasrādilakṣāntaṃ vedhakasyāpyayaṃ vidhiḥ
ityevaṃ ca punaḥ kuryātsāraṇāṃ koṭivedhake
daśakoṭyādyarbudānte ca jārite vedhake rase
triprakārā prakartavyā sāraṇā tu tridhā tridhā
caturguṇā śaṅkhavedhe tadūrdhvaṃ pañcadhā bhavet
ṣaḍguṇā padmavedhe tu mūlavedhe tu saptadhā
aṣṭadhā sparśavedhe tu daśadhā śabdavedhake
tatastrayodaśaguṇāḥ kalāguṇe kalāguṇāḥ
kramaśaḥ sāraṇā kāryā yathāśaktyānusārataḥ
mukhaṃ baddhvā rasaṃ baddhvā paścādvedhaṃ prakalpayet
caṃdrārke vā bhujaṃge vā krāmaṇena samāyutam
ityevaṃ padmaparyantaṃ saṃkhyāvedhāttu yo rasaḥ
tadveṣṭitaṃ madhūcchiṣṭaiḥ kuṃtavedhe tu yojayet
tatsarvaṃ kanakaṃ divyaṃ jāyate śaṃbhubhāṣitam
dhūmavedhe rasaṃ piṣṭvā tena vastraṃ pralepayet
tato jyotiṣmatītaile dhṛtvā vartiṃ kalpayet
jvalitāṃ tāṃ tāmrakūṭe yojayetpattratāṃ gate
taddhūmagaṃdhamātreṇa sarvaṃ bhavati kāṃcanam
sparśavedhī raso yo'sau guṭikāṃ tena kārayet
drutānāmaṣṭalohānāṃ kṣiptvā madhye samuddharet
tad bhavetkāṃcanaṃ divyamasaṃkhyaṃ nātra saṃśayaḥ
śabdavedhī raso yo'sau guṭikāṃ tena kārayet
dhārayed vaktramadhye tu tato lohāni vedhayet
tatsarvaṃ jāyate svarṇaṃ śrute śabde na saṃśayaḥ
pāṣāṇavedhako yo'sau parvatāni tu tena vai
vedhayedagninā taptān sarvaṃ bhavati kāṃcanam
medinīvedhako yo'sau rājikārdhārdhamātrakaḥ
tenaiva vedhayetsarvāṃ saśailavanakānanām
medinī sā svarṇamayī bhavetsatyaṃ śivoditam
trailokyavyāpako yo'sau taṃ kare dhārayettu yaḥ
sa bhavetkhecaro divyo mahākāyo mahābalaḥ
svecchācārī mahāvīraḥ śivatulyo bhavettu saḥ
tasya mūtrapurīṣābhyāṃ sarvalohāni kāṃcanam
jāyante nātra saṃdehastatsvedasparśanādapi
rasakāyo mahāsiddhaḥ sarvalokeṣu pūjyate
avadhyo devadaityānāṃ yāvaccandrārkamedinī
bhuñjāno divyabhogāṃśca krīḍate bhairavo yathā
bhāgatrayaṃ śuddhasūtaṃ bhāgaikaṃ mṛtavajrakam
kākinīrajasā mardyaṃ taptakhalve dināvadhi
tenaiva pādabhāgena hemapatrāṇi lepayet
vyomavallīrasaiḥ piṣṭaṃ kāṃtaṭaṃkaṇatālakam
anena cāṣṭamāṃśena pūrvaliptāni lepayet
ruddhvā svedyaṃ divārātrau karīṣāgnau tataḥ punaḥ
kadalīkaṃdasauvīraṭaṃkaṇaṃ ca samaṃ samam
kaṇṭakāryā dravaiḥ piṣṭvā mūṣā lepyā tvanena vai
tanmadhye pūrvapakvaṃ yadruddhvā dhāmyaṃ dṛḍhāgninā
tatsarvaṃ jāyate khoṭaṃ sauvīraṃ kācaṭaṃkaṇam
dattvā dattvā dhametkhoṭaṃ jāyate bhāskaropamam
rasabījamidaṃ khyātaṃ vedhake jāraṇe hitam
caṃdrārke śatavedhī syātkāṃcanaṃ kurute śubham
atha vakṣye rasendrasya samāṃśasya ca bhakṣaṇam
pūrvoktaṃ rasabījaṃ tu samukhe cārayedrase
abhrasatvaprakāreṇa jārayettat krameṇa vai
pañcapañcāṃśaguṇitaṃ yadā grasati pāradaḥ
tatastenaiva bījena sāraṇākrāmaṇātrayam
tataśca jāritaṃ kuryānmukhaṃ baddhvātha bandhayet
śabdavedhī bhavetso hi rasaḥ śaṃkarabhāṣitam
samukhasya rasendrasya pakvabījaṃ samāṃśakam
jārayeccābhiṣiktaṃ tadabhrasattvakrameṇa vai
mṛtavajraṃ ṣoḍaśāṃśaṃ tasminsūte vinikṣipet
tālakaṃ ṭaṃkaṇaṃ kāṃtaṃ tṛtīyaṃ cāṣṭamāṃśakam
dattvā tasmiṃstadā khalve vyomavallīdravairdinam
tatsarvaṃ marditaṃ kṛtvā chāyāśuṣkaṃ prayatnataḥ
dvaṃdvamelāpaliptāyāṃ mūṣāyāṃ cāndhitaṃ dhamet
karīṣāgnau divārātrau dhmāte khoṭaṃ bhavettu tat
kācaṭaṃkaṇasauvīraiḥ śodhayettaṃ dhaman dhaman
rasabījamidaṃ khyātaṃ pūrvavat śatavedhakam
jāyate rasarājo'yaṃ kurute kanakaṃ śubham
athavā samukhe sūte pūrvavajjārayeddinam
pañcapañcāṃśaguṇitaṃ yadā grasati pāradaḥ
rasabījena cānyena tridhā sāryaṃ krameṇa vai
sārite jāraṇā kāryā mukhaṃ baddhvātha bandhayet
śabdavedhī bhavetsākṣāttāmraṃ svarṇaṃ karoti vai
pakvabījasya cūrṇaṃ tu pūrvavaccābhiṣekitam
ṣoḍaśāṃśena sūtasya samukhasya tu cārayet
dvyaṅgulyāṃ mardanenaiva gharme carati tatkṣaṇāt
tadbījaṃ jārayettasya svedanaiścābhrasatvavat
anena kramayogena samaṃ bījaṃ tu sārayet
tadvad dvādaśabhāgena pakvabījaṃ tu tasya vai
cārayenmardayanneva kacchapākhye 'tha jārayet
abhrasatvaprakāreṇa samaṃ yāvacca jārayet
tatastasyāṣṭamāṃśena pakvabījaṃ tu dāpayet
mardayettaptakhalve tat caratyeva hi tatkṣaṇāt
taṃ sūtaṃ sūraṇe kaṃde garbhe kṣiptvā nirudhya ca
liptvā kaṃdaṃ puṭe pacyādyathā kaṃdo na dahyate
tatraiva grasate sūto jīrṇe grāsaṃ tu dāpayet
anena kramayogena samabījaṃ samaṃ punaḥ
pādāṃśaṃ pakvabījaṃ tu dattvā cāryaṃ ca mardayet
mūṣāyantre tato jāryaṃ svedanena punaḥ punaḥ
anena kramayogena samabījaṃ ca jārayet
evaṃ caturguṇe jīrṇe pakvabīje tu pārade
jāyate kuṃkumābhastu rasendro balavattaraḥ
abhrakaṃ bhrāmakaṃ brāhmī mṛtalohāṣṭakaṃ tathā
mahārasāścoparasāḥ kaṭutumbyāśca bījakam
śaṅkhanābhirmeṣaśṛṅgī vajrakaṃdaṃ samaṃ samam
mayūrasya tu raktena sarvaṃ pācyaṃ dināvadhi
tatastaṃ mardayetkhoṭaṃ śikhirakte dinadvayam
anena mṛtavajraṃ tu lepitaṃ kārayettataḥ
mūṣāmāmraphalākārāṃ dvidviliptāṃ tu kārayet
tanmadhye pūrvasūtaṃ tu pādāṃśaṃ liptavajrakam
athavā vajrabījaṃ ca pūrvakalkena lepitam
athavā dvaṃdvitaṃ vajraṃ samaṃ svarṇena yatkṛtam
talliptaṃ pūrvakalkena pādāṃśaṃ tatra nikṣipet
ācchāditaṃ dhamenmandaṃ mūṣādhomukhavāyunā
kiṃcit kiṃcid biḍaṃ dattvā jīrṇe tasmātsamuddharet
punastalliptamūṣāyāṃ kṣiptvā vajreṇa saṃyutam
pūrvavatkramayogena jīrṇe vajre samuddharet
anena kramayogena vajraṃ vā vajrabījakam
svarṇadvaṃdvitavajraṃ vā jārayettatpunaḥ punaḥ
ekādaśaguṇaṃ yāvattāvajjāryaṃ rasendrake
sudagdhāṃ śaṅkhanābhiṃ tu mātuliṃgarasairdinam
mardayellolayettena muktācūrṇaṃ suśobhanam
drāvitaṃ mauktikaṃ vātha pūrvavajjārayeddhaman
mūṣāyāṃ biḍaliptāyāṃ pādaṃ pādaṃ śanaiḥ śanaiḥ
ekādaśaguṇaṃ yāvattajjāryaṃ kacchapena tat
nīlīniryāsasaṃtulyaṃ śikhipittaṃ vimardayet
indranīlaṃ ca nīlaṃ ca tena liptvātha jārayet
pūrvavatkramayogena dhamanātsvedanena vā
viḍalepitamūṣāyām ekādaśaguṇaṃ kramāt
drāvitaṃ cendranīlaṃ vā nīlaṃ ca drāvitaṃ kramāt
dvaṃdvitaṃ rasarājasya jāryamabhradrutiryathā
ityevaṃ jārayennīlaṃ drāvitaṃ kaṭhinaṃ tu vā
śikhipittanṛraktābhyāṃ lepitaṃ padmarāgakam
jārayedrasarājasya tvekādaśaguṇaṃ kramāt
jāryaṃ vā drāvitaṃ tattu yathā cābhradrutiḥ purā
rajanī tulyakaṃkuṣṭhaṃ brahmapuṣpadravairdinam
bhāvitaṃ tena liptaṃ tu puṣparāgaṃ tu jārayet
kaṭhinaṃ drāvitaṃ vātha rudrasaṃkhyākrameṇa vai
evaṃ ratnairbhavettṛpto rasarājo mahābalaḥ
anenaiva śatāṃśena madhūcchiṣṭena lepayet
śuddhahāṭakapatrāṇi ruddhvā gajapuṭe pacet
iṃdragopasamākāraṃ tatsvarṇaṃ jāyate śubham
anenaiva suvarṇena sārayetsāraṇātrayam
ratnatṛptaṃ sūtarājaṃ mūṣāyantre vinikṣipet
śanaiḥ śanairdhamettāvadyāvatsūtāvaśeṣitam
mukhaṃ baddhvā rasaṃ baddhvā dhūmavedhī bhavettu tat
anena kramayogena punaḥ sāraṇajāraṇā
kartavyāstriprakārā vai mukhaṃ baddhvātha bandhayet
śabdavedhī rasendro'yaṃ jāyate khegatipradaḥ
punaśca trividhā kāryā sāraṇājjāraṇā kramāt
tasyaiva tu rasendrasya mukhabandhaṃ ca kārayet
tenaiva vedhayetsarvaṃ giripāṣāṇabhūtalam
jāyate kanakaṃ divyaṃ jāmbūnadasamaprabham
siddhairbhūcarakhecarā śivamukhātprāptā mahājāraṇā kṛtvā tāṃ ca rase rasātalamidaṃ svarṇena pūrṇaṃ kṛtam
teṣāṃ karma vicārya sāramakhilaṃ spaṣṭīkṛtaṃ tanmayā yaḥ kaścid gurutantramantraniratastasyaiva siddhaṃ bhavet
saṃsāre sārabhūtaṃ sakalasukhakaraṃ suprabhūtaṃ dhanaṃ vai tatsādhyaṃ sādhakendrairgurumukhavidhinā vakṣyate tasya siddhyai
ratnādīnāṃ viśeṣāt karaṇamiha śubhaṃ gaṃdhavādaṃ samagraṃ jñātvā tattat susiddhaṃ hyanubhavapathagaṃ pāvanaṃ paṇḍitānām
caturguṇena toyena lākṣāṃ piṣṭvā tu taddravaiḥ
vastrapūtaṃ śatapalaṃ gṛhya mṛdbhāṇḍagaṃ pacet
mṛdvagninā pādaśeṣaṃ jātaṃ yāvacca tasya vai
kṣipetpalaṃ palaṃ cūrṇaṃ sarjiṭaṃkaṇalodhrakam
kiṃcitpacyāttataḥ śītaṃ kācakūpyāṃ surakṣayet
sthūlamatsyatvacaṃ pacyāddivārātraṃ jalena tat
ghanībhūtaṃ samuttārya khyāto'yaṃ matsyakajjalam
etatkarṣadvayaṃ tasyāḥ kācakūpyāṃ vinikṣipet
varṣopalāstu tenaiva lālayitvā supācite
madhūkatailamadhye tu kṣaṇaṃ paktvā samuddharet
jāyante padmarāgāṇi divyatejomayāni ca
nīlīcūrṇaṃ palaikaṃ tu pūrvakūpyāṃ tu taddravam
taddravaṃ dvipalaṃ cūrṇe kṣiptvā sarvaṃ vilolayet
kṣiptvā varṣotpalāṃstena pūrvatailagatānpacet
indranīlāni tānyeva jāyante nātra saṃśayaḥ
mañjiṣṭhāṃ tālakaṃ nīlī samacūrṇaṃ prakalpayet
kācakūpyāṃ sthitairdrāvaiḥ sarvametat sulolayet
varṣotpalāṃstu tenaiva siktvā pacyācca pūrvavat
sarve marakatāstena samīcīnā bhavanti vai
mañjiṣṭhāyāḥ kaṣāyeṇa peṣayenmatsyakajjalam
varṣotpalāṃstu tenaiva siktvā pacyācca pūrvavat
gomedāni tu tānyeva pravartante na saṃśayaḥ
piṣṭvā tālakatulyaṃ tu jalaike rasakuṅkumam
tanmadhye cāṣṭamāṃśaṃ tu kṣipenmatsyotthakajjalam
tatsarvaṃ pācayedyāmam avatārya surakṣayet
varṣopalāṃstu tenaiva siktānpacyācca pūrvavat
bhavanti puṣparāgāste yathā khanyutthitāni ca
nīlīcūrṇasya tulyāṃśaṃ kṣipenmatsyotthakajjalam
bījakāṣṭhaṃ ca tulyāṃśaṃ jale sthāpyaṃ dināvadhi
tatsarvaṃ pācayedyāmamavatārya surakṣayet
varṣopalāṃstu tenaiva siktāḥ pacyācca pūrvavat
nīlamāṇikyasadṛśāste bhavanti na saṃśayaḥ
proktāni raṅgadravyāṇi kācakūpyāṃ pṛthak pṛthak
rakṣayitvā prayatnena prāpte kārye niyojayet
sūryakāṃtasya madhye tu bilaṃ kuryāt suvartulam
tathānyaṃ sūryakāntaṃ ca kuryādācchādane hitam
sūkṣmamuktāphalānyādau drāvayetpūrvayogataḥ
taddrutaṃ sūryakāṃtasya bile pūryaṃ prayatnataḥ
sūryakāntenāpareṇa chāditaṃ gharmadhāritam
yāmamātrādbhavedbaddhaṃ mauktikaṃ cātiśobhanam
chidraṃ kṛtvā nibadhyātha suśubhre vastrakhaṇḍake
suśubhraistaṇḍulaiḥ sārdhaṃ kaṇḍayet tadulūkhale
laghuhastena yāmaikaṃ tata uddhṛtya kṣālayet
tvacāriṣṭaphalānāṃ tu jalena saha peṣayet
tenaiva kṣālite muktāphalaṃ bhavati śobhanam
mauktikāni susūkṣmāṇi cūrṇitāni vinikṣipet
prasūtāyā iḍāyāstu sadyaḥ kṣīraiḥ kṣaṇāvadhi
tenaiva vartulākārā guṭikāḥ kārayettataḥ
kācapātre sthitāḥ śoṣyāḥ chāyāyāṃ dinamātrakam
protayed aśvavālena mālāṃ kṛtvātha śoṣayet
chāyāyāṃ kaṭhinā yāvattāvatsthāpyā vilambitāḥ
sthūlasya kṛṣṇamatsyasya ekakaṇṭasya codarāt
nivāryāntrāṇi tatraiva pūrvamālāṃ niveśayet
udaraṃ sīvayetsūtreṇaiva bhāṇḍe nirudhya tat
māsamātrātsamuddhṛtya chāyāyāṃ śoṣayetpunaḥ
kaṇḍanaṃ kṣālanaṃ caiva pūrvavatkārayecchanaiḥ
bhavanti tāni śubhrāṇi samyaṅ muktāphalāni vai
muktāśuktiṃ samādāya jalaśuktimathāpi vā
gharṣayetpṛṣṭhabhāgaṃ tu tasya kārṣṇyāpanuttaye
tāḥ śubhrāścūrṇayecchlakṣṇam īḍākṣīrādipūrvavat
kārayetkṣālanāntaṃ ca mauktikāni bhavanti vai
sadya uddhṛtya matsyasya sthūlasya cakṣuṣī haret
ekaikaṃ bandhayedvastre īḍākṣīrairdinaṃ pacet
chāyāyāṃ śoṣayetpaścāt kaṇḍanaṃ kṣālanaṃ tataḥ
kārayetpūrvavattāni mauktikāni bhavanti vai
dagdhaśaṃkhaṃ ca daradaṃ samaṃ cūrṇaṃ prakalpayet
prasūtāyā mahiṣyāstu pañcame divase haret
kṣīraṃ tenaiva tanmardyaṃ yāmaikaṃ pūrvacūrṇakam
vartulāṃ guṭikāṃ kṛtvā protayet tāmrasūtrake
rambhāgarbhadalenaiva madhyamāṃguṣṭhatarjanī
veṣṭayitvā tu tairgrāhyā gulikāstāḥ pṛthak pṛthak
āvartyāvartya saṃsthāpyā raṃbhāpatraiḥ prayatnataḥ
chāyāśuṣkāḥ śubhāḥ protyās tāmrasūtreṇa vai punaḥ
madhukaṃ taptatailāktaṃ dhūmena svedayecchanaiḥ
jāyate padmarāgābhaṃ pravālaṃ nātra saṃśayaḥ
dagdhaḥ śaṃkhaḥ sasindūraṃ samāṃśaṃ cūrṇayettataḥ
kṣīraiḥ sadyaḥprasūtāyā eḍāyā mardayed dṛḍham
pūrayecca tṛṇotthe vā nāle vaṃśādisaṃbhave
supakve cānnabhāṇḍe tu yavāgūvarjite kṣipet
ācchādya pacyānmandāgnau ghaṭikānte samuddharet
pravālā nalikāgarbhe jāyante padmarāgavat
aśuddhaṃ pāradaṃ bhāgaṃ caturbhāgaṃ ca ṭaṃkaṇam
ubhau kṣiptvā lohapātre kṣaṇaṃ mṛdvagninā pacet
tasminmanaḥśilācūrṇaṃ pāradāddaśamāṃśataḥ
kṣiptvā cālyamayodarvyā hyavatārya suśītalam
kṛtvātha khaṇḍaśaḥ kṣiptvā kācakūpyāṃ nirudhya ca
vastramṛttikayā samyak kācakūpīṃ pralepayet
sarvato'ṅgulamānena chāyāśuṣkaṃ tu kārayet
vālukāyaṃtragarbhe tu dvidinaṃ mṛdunāgninā
kramavṛddhāgninā paścātpaceddivasapañcakam
saptāhāt tat samuddhṛtya hiṃgulaṃ syānmanoharam
ciṃcātvagbhasmapādāṃśaṃ drute nāge vinikṣipet
pācayellohaje pātre lohadarvyā nigharṣayet
caṇḍāgninā dinaikaṃ tu sindūraṃ jāyate śubham
raktaśākhinyapāmārgakuṭajasya tu bhasmakam
caturthāṃśaṃ drute nāge dattvā mardyaṃ dinadvayam
pūrvavallohapātre tu sindūraṃ jāyate śubham
bhasmanā pūrvavannāgaṃ śākasya vārijasya vā
sindūraṃ jāyate divyaṃ yatheṣṭaṃ nātra saṃśayaḥ
palānāṃ dviśataṃ nāgaṃ drāvayellohabhājane
samūlavāsakābhasma pādāṃśaṃ tatra nikṣipet
pītavarṇaṃ bhavedyāvattāvat pacyāt pracālayet
tataḥ suśītalaṃ kṛtvā jalena cālayetpunaḥ
palamātrā vaṭī kṛtvā vāsābhasmopari kṣipet
chāyāśuṣkā samāhṛtya mṛdbhāṇḍe nūtane kṣipet
kṣiptvā ruddhvā paceccullyāṃ nirvāte tīvravahninā
chidraṃ kuryād bhāṇḍavaktre śalākāṃ lohajāṃ kṣipet
raktavarṇā yadā syātsā tāvatpacyātparīkṣayet
sindūraṃ jāyate divyaṃ siddhayoga udāhṛtaḥ
navabhāṇḍe palaśataṃ sāmudralavaṇaṃ kṣipet
niṣkaṃ niṣkaṃ sūtagaṃdhau kṣiptvā caṇḍāgninā pacet
dviyāmānte kṣipettasmiṃllohanārācakaṃ yadi
raktavarṇaṃ bhavettadvai tadā vahniṃ nivārayet
svabhāvaśītalaṃ grāhyaṃ sindhūtthaṃ lavaṇaṃ bhavet
āranālaṃ palaikaṃ tu dviniṣkaṃ ca suvarcalam
māṣaikaṃ gaṃdhakaṃ piṣṭvā sarvaṃ pātre tu dhārayet
palaikaṃ saiṃdhavaṃ taptaṃ kṛtvā tatra niṣecayet
punastāpyaṃ punaḥ secyaṃ dravo yāvadviśuṣyati
suvarcalaṃ bhavettāvan nātra kāryā vicāraṇā
hiṅgunāgaramekaikaṃ laśunasya paladvayam
catuṣpalaṃ nimbabījaṃ māṣacūrṇaṃ palāṣṭakam
sarvatulyāṃ bilvamajjām ajākṣīreṇa peṣayet
tatsarvaṃ bandhayed gāḍhaṃ sārdragocarmagarbhataḥ
pakṣatrayaṃ dhānyarāśau kṣipeddhiṃgu bhavettataḥ
babbūlavṛkṣaniryāsaṃ sāmudralavaṇaṃ tathā
tvagvarjyaṃ ca kaṇā tulyaṃ meṣīkṣīreṇa peṣayet
asya piṇḍasya pādāṃśaṃ śuddhahiṃgu niyojayet
tatsarvaṃ pūrvavadbaddhaṃ carmaṇā divasatrayam
nirvāte lambitaṃ rakṣet hiṃgu syācchuddhahiṃguvat
palaikaikaṃ guḍaṃ śuṇṭhī dvikaṃ ṭaṃkaṇaguggulum
eraṇḍabījamajjā ca tuṣavarjyaṃ paladvayam
nistvaṅmāṣā paladvaṃdvam ekīkṛtya prapeṣayet
trikarṣaṃ hiṅgu tanmadhye kṣiptvā toyena lolayet
tatsarvaṃ pūrvavadbaddhvā saptāhāddhiṅgutāṃ vrajet
dvipale śuddhahiṃgu syād eḍākṣīraṃ ca viṃśatiḥ
godhūmamāṣayoścūrṇaṃ pratyekaṃ tu catuṣpalam
alābupātramadhyasthaṃ tatsarvaṃ lolitaṃ kṣipet
chāyāśuṣkaṃ bhavettāvadyāvaddhiṃgu śubhaṃ bhavet
dhattūrabījacūrṇaṃ tu vajrīkṣīreṇa bhāvayet
śoṣyaṃ peṣyaṃ punarbhāvyam evaṃ gharme trisaptadhā
tadvāpyaṃ drutanāgasya daśamāṃśena dāpayet
ḍhālayetsnukpayomadhye tadvaṅgaṃ jāyate śubham
bhāvayed rajanīmadhye tadbaṃgaṃ jāyate śubham
bhāvayedrajanīcūrṇaṃ vajrīdugdhena saptadhā
tadvāpaṃ daśamāṃśena drute nāge pradāpayet
tadvāpaṃ drutanāgasya daśamāṃśena dāpayet
tat ḍhālyaṃ triphalākvāthe punastadvacca vāpayet
ṭaṃkaṇaṃ navasāraṃ ca dattvā secyaṃ nṛmūtrake
drāvitaṃ ca punarḍhālyaṃ nṛmūtre vaṅgatāṃ vrajet
tvagbījarahitaṃ ciṃcāphalaṃ kāṃjikasaṃyutam
paktvā kuryādvastrapūtaṃ jambīrāmlaṃ tu tatsamam
cāṅgerīmātuliṃgāmlair yathāprāptaṃ samāharet
vastrapūtaṃ tu tatsarvaṃ pacetpādāvaśeṣitam
saurāṣṭrī tutthakāsīsaṃ trikṣāraṃ paṭupañcakam
mūlasāraṃ ca tulyāṃśaṃ sarvaṃ cūrṇaṃ vinikṣipet
pūrvapakve tu pādāṃśaṃ punarmṛdvagninā pacet
ghanībhūtaṃ bhaved yāvaccaṭṭakenaiva cālayet
amlavetasamityetajjāyate śobhanaṃ param
triphalā bhṛṅgakoraṇṭabhallātakaravīrakam
bījāmrasamameteṣāṃ samāṃśaṃ bolakajjale
kṣiptvā mardyaṃ tāmrapātre pañcāhājjāyate maṣī
tālapattreṣu bhūrjeṣu likhyate paramaṃ dṛḍham
nārikelātphalarasaṃ grāhyaṃ bhāgacatuṣṭayam
tanmadhye ghṛtamekaṃ tu kṣiptvā bhāṇḍe vilolayet
śatāṃśena kṣipettasmin raktaśākinimūlakam
mṛdvagninā pacetkiṃcit tatsarvaṃ jāyate ghṛtam
ghṛtaṃ toyaṃ samaṃ kṛtvā viṃśatyaṃśena cunnakam
kṣiptvā sarvaṃ tu mṛdbhāṃḍe kṣaṇaṃ hastena mardayet
ghṛtaṃ tajjāyate sarvaṃ na cāgniṃ sahate kvacit
meṣīmedaḥ pañcapalaṃ tilatailaṃ ca tatsamam
pacenmṛdvagninā tāvadyāvatphenaṃ nivartate
dviniṣkaṃ kāṃjikaṃ tasmin kṣiptvā vastreṇa cālayet
pādāṃśaṃ ca ghṛtaṃ tasmin dadyātsarvaṃ ghṛtaṃ bhavet
tilatailaṃ vipacyādau yāvatphenaṃ nivartate
gugguluṃ nikṣipettasmin kiṃcidgaṃdhanivṛttaye
viṃśatyaṃśena toyasya kṣiptvā cunnaṃ vilolayet
jalatulyaṃ pūrvatailaṃ miśrayet tatsuśītalam
mardayenmṛṇmaye pātre hastena kṣaṇamātrakam
ghanībhūte ghṛtaṃ cārdhaṃ kṣiptvā sarvaṃ ghṛtaṃ bhavet
saṃchedya nimbavṛkṣaṃ tu hastaikaṃ rakṣayedadhaḥ
tasya mūrdhni bilaṃ kuryāttatraiva navaguggulum
pūrayettena kāṣṭhena bilaṃ ruddhvātha lepayet
saṃdhiṃ mṛllavaṇenaiva śuṣkaṃ gajapuṭe pacet
svabhāvaśītalaṃ grāhyaṃ tanmūlaṃ candanaṃ bhavet
palatrayaṃ paced bhaktaṃ samyagrājānnataṇḍulam
tad bhaktaṃ śītalaṃ kṛtvā gavāṃ kṣīraiḥ prayatnataḥ
niṣkamātraṃ ca karpūraṃ kṣiptvā tasmiṃśca peṣayet
śuṣkasya vaṃśanālasya sthūlasya tena codaram
lepyamaṅgulamānena chāyāśuṣkaṃ ca kārayet
chittvātha kadalīpuṣpaṃ tanniryāsena pūrayet
vaṃśanālaṃ punarvastrakhaṇḍe ruddhvā ca tanmukham
ātape tridinaṃ śoṣyaṃ bhūgarte nikhanettataḥ
trisaptāhāt samuddhṛtya śoṣayitvā samāharet
karpūraṃ tasya garbhasthaṃ rakṣetkarpūrabhājane
karpūraṃ jāyate divyaṃ yathā bījaṃ na saṃśayaḥ
panasasyārdhaṃ pakvasya bījānyekasya khaṇḍayet
navabhāṇḍe vinikṣipya niṣkaṃ śuṇṭhī palaṃ tathā
cūrṇayitvā kṣipettasmin tatsarvaṃ dravatāṃ vrajet
tena ghṛṣṭvā kṣipettasmin caturniṣkaṃ ca candanam
mṛdvagnau pācayettāvadyāvad āraktatāṃ gatam
tacchītalaṃ kācapātre kṣiptvā tasyopari kṣipet
campakaṃ ketakīmallījātīpuṣpāṇi tatpunaḥ
dinaṃ śubhrapaṭe baddhvā mukhaṃ tasyaiva rakṣayet
tataḥ puṣpāṇi saṃtyaktvā kastūrīṃ māṣamātrakām
māṣaikaṃ śuddhakarpūre tasminneva vinikṣipet
nikṣipedviṃśadaṃśena samyagjāvādikāmapi
tatsarvaṃ mathitaṃ pūrvaṃ samyagjāvādibhājane
veṣṭayenmallikāpuṣpaistadbhāṃḍaṃ divasatrayam
samyagbhavati jāvādi varṇaiḥ parimalairapi
madhūkatailaṃ tailaṃ vā tilotthaṃ palapañcakam
muṇḍīdrāvaṃ daśapalaṃ sarvamekatra yojayet
mallikā mālatī jātī ketakī śatapattrikā
anyāni ca sugandhīni puṣpāṇi tatra nikṣipet
dinaikaṃ mudritaṃ rakṣet puṣpaṃ niṣpīḍya saṃtyajet
sikthakaṃ viṃśatirniṣkān kṣiptvā tasminpacecchanaiḥ
yāvattailāvaśeṣaṃ syāt karpūraṃ cārdhaniṣkakam
niṣkaṃ mārjārajāvādiṃ kṣiptvā tadavatārayet
anyapātre vinikṣipya śītalaṃ tatpunaḥ pacet
kṣaṇamātrāttaduttārya kṣipejjāvādi bhājane
sāndraṃ bhavati tatsarvaṃ yathā bījaṃ na saṃśayaḥ
puṣpāṇi bakulasyaiva ratnamālāṃ samaṃ samam
taccūrṇamikṣudaṇḍasya kṛtanālasya codare
kṣiptvā tasya mukhaṃ ruddhvā tanmajjābhirmṛdā punaḥ
puṭet tṛṇāgninā tāvadyāvadgaṃdho na dahyate
dravanti tāni puṣpāṇi mukhaṃ bhittvā dravaṃ haret
kastūrīcarma nirlomaṃ mustātulyaṃ vicūrṇayet
cūrṇasya daśamāṃśena samyak kastūrikāṃ kṣipet
pūrvadrāveṇa tatsarvaṃ peṣitaṃ golakīkṛtam
kastūrīmadanākārā kiṃcitkāryā prayatnataḥ
tatsarvaṃ chāyayā śoṣyaṃ madanā rakṣayetpṛthak
guṭikāḥ khaṇḍaśaḥ kṛtvā madanaiḥ saha miśrayet
kastūrīcarmaṇā baddhvā samyaṅ mṛgamado bhavet
nārikelakapālaṃ vā ghṛṣṭaṃ vā nimbakāṣṭhakam
yatkiṃcicchubhrakāṣṭhaṃ vā toyena saha kārayet
tatpādaṃ rajanī cātha tasminmadhye vinikṣipet
gairikaṃ vā rajanyardhaṃ tatsarvaṃ kuṃkumaṃ bhavet
pālāśapuṣpajaṃ kvāthaṃ gharme dhāryaṃ tu kharpare
viṃśatyaṃśaṃ kṣipettasmin peṣitaṃ śubhrataṇḍulam
taṇḍulārdhaṃ tathā cunnaṃ sarvaṃ kāṣṭhena lolayet
ghanībhūtaṃ bhavedyāvattāvad gharme pracālayet
tatastenaiva vaṭikāḥ kṛtvā syuḥ kuṅkumopamāḥ
pālāśapuṣpapādāṃśaṃ samyakśubhraṃ ca taṇḍulam
piṣṭvātha vaṭikāḥ kāryā śoṣyāḥ syuḥ kuṃkumopamāḥ
kramāt taraguṇaṃ kuryātkastūrī śaśikuṅkumam
nakhamāṃsī sarjarasamustā kṛṣṇāguruḥ sitā
candanaṃ ca daśaitāni cūrṇitāni vimiśrayet
cūrṇatulyairguggulubhiḥ sarvamekatra kuṭṭayet
stokaṃ stokaṃ kṣipettailaṃ śilāyāṃ lohamuṣṭinā
dinamekaṃ prayatnena vartikāṃ tena kārayet
tadagrajvalitaṃ kuryājjvālāṃ nivārya tatkṣaṇāt
devānāṃ divyadhūpo'yaṃ mantrāṇāṃ sādhane hitaḥ
pāṣāṇabhedacūrṇaṃ tu gugguluṃ ca palaṃ palam
māṃsī mustā nakhaṃ bolacandanāguruvālakam
lākṣāguḍaṃ sarjarasaṃ sitākarpūrasaṃyutam
prati niṣkadvayaṃ cūrṇya kastūrī kuṃkumaṃ tathā
māṣaikaikaṃ kṣipettasmin sarvaṃ kuṭyād ulūkhale
tilatailaṃ kṣipet kiṃcil lohadaṇḍena tad dṛḍham
yāmaikaṃ kuṭṭayetsiddho divyo dhūpaḥ śivoditaḥ
devādevākaro deyaḥ pūrvavadvartakīkṛtaḥ
sarvasaubhāgyajanakaḥ sarvamantro'ghanāyakaḥ
vajrīkṣīreṇa saṃyuktaṃ śuddhaṃ vastraṃ punaḥ punaḥ
ātape śoṣitaṃ kuryādityevaṃ dinasaptakam
jātīpuṣpapalaikaṃ tu niṣkaṃ cūrṇitaṭaṃkaṇam
kṣaudraṃ niṣkatrayaṃ yojyaṃ sarvamekatra lolayet
mṛtpātre dhārayed gharme ramye vā kācabhājane
ācchādayettu vastreṇa jalasiktena tatkṣaṇāt
dravanti tāni puṣpāṇi yuñjyādyogeṣu taddravam
anenaiva prakāreṇa puṣpāṇāṃ ca pṛthak pṛthak
drutiḥ kāryā sugandhānāṃ gaṃdhavādeṣu yojayet
mandāramūlamārdrāyāṃ bharaṇyāṃ vā kuśodbhavam
ūrdhvaṃ saṃgrāhya yatnena dhavamālye vinikṣipet
pravātātimukhaṃ yattu tatkāṣṭhaṃ tu samāharet
dhānyasya rāśigaṃ kuryāddhānyavṛddhikaraṃ param
kṛkalāsasya vāmākṣi hemnāveṣṭyābhimantritam
dhānyarāśau vinikṣipya dhānyavṛddhikaraṃ param
tasyaiva dakṣiṇaṃ netraṃ hemnāveṣṭya tataḥ kṣipet
yasminkasminbhave dravye dhānye vā vṛddhikārakam
kṛṣṇacitrakamūlaṃ tu kṣiptaṃ yasmin suvastuni
tatsarvaṃ cākṣayaṃ nityaṃ vyayīkṛtya na kṣīyate
dhanaṃ dhānyaṃ ghṛtaṃ tailaṃ suvarṇaṃ navaratnakam
yatkiṃcid dravyajātaṃ tadakṣayyaṃ tiṣṭhati dhruvam
mūlaṃ suśvetaguṃjāyā jalamadhye vinikṣipet
tanmūlaṃ dhānyarāśau ca kṣiptvā mantravidhānataḥ
taddhānyaṃ vardhate nityaṃ bhakṣyamāṇaṃ sahasraśaḥ
mantrakhaṇḍe yathā proktaṃ guñjāmūlasya sādhanam
tathaivātra prakartavyaṃ siddhirbhavati nānyathā
ādau sarvadiśāntareṣu gamanaṃ kṛtvā guroḥ saṃmukhāt prāptaṃ bhaktibalena yuktividhinā sārātisāraṃ mahat
tatsarvaṃ dhanavardhanaṃ nigaditaṃ bhūyiṣṭhamadhvāṃ kvacid bhūpānāṃ viduṣāṃ mahāmatimatāṃ vidvān bhavet pālanaiḥ
sāṅgopāṅgam anekayoganicayaṃ sāraṃ varaṃ coddhṛtaṃ yuktaṃ pāradabandhanaṃ mṛduhaṭhāt dṛṣṭaṃ paraṃ yanmayā
tatsarvaṃ sugamaṃ pravacmi sahasā siddhānanādāgataṃ pratyakṣānubhavena vārtikagaṇaiḥ sāmrājyadaṃ vīkṣyatāt
śuddhapāradabhāgaikaṃ ṭaṅkaṇena samaṃ samam
mardayettriphalākvāthairnaramūtrairyutaistataḥ
karṣāṃśā gulikāḥ kṛtvā māṣacūrṇairjalānvitaiḥ
sūtādṛṣṭaguṇairliptvā chāyāśuṣkāṃ dhamed dṛḍham
koṣṭhīyantre vaṃkanāle kiṭṭaṃ bhittvā samāharet
raso'sau vartulākāraḥ ṣaṇḍabaddho bhavatyalam
āraṇyamallikādrāvairmūṣāṃ kanyādravaiśca vā
dravairhariṇakhuryā vā naramūtrayutaṃ rasam
tridinaṃ mardayetkhalve mūtraṃ dattvā punaḥ punaḥ
tadvaṭīṃ māṣapiṣṭena liptvā dhāmyaṃ ca pūrvavat
tadvatsūto bhavedbaddhastacchodhyaṃ kācaṭaṃkaṇaiḥ
markaṭīmūlajadrāvaiḥ pāradaṃ mardayeddinam
markaṭīmūlaje piṇḍe kṣipettanmarditaṃ rasam
tatpiṇḍe vajramūṣāyāṃ ruddhvā tīvrāgninā dhamet
jāyate khoṭabaddho'yaṃ sarvakāryakarakṣamaḥ
arkamūlaṃ ravikṣīraiḥ piṣṭvā mūṣāṃ ghanaṃ kṣipet
tanmadhye jāritaṃ sūtaṃ kṣiptvā ruddhvātha rodhayet
mṛṇmaye saṃpuṭe taṃ ca nirundhyāllohasaṃpuṭe
tato gajapuṭe pacyāt pārado bandhamāpnuyāt
jalakumbhyā dravaiḥ sūtaṃ mardayeddivasatrayam
jalakumbhyā dalairmūṣāṃ kṛtvā tatra kṣipettu tat
ruddhvā tāṃ vajramūṣāyāṃ chāyāśuṣkāṃ puṭellaghu
utpalaikaikavṛddhyā tu viṃśadvāraṃ puṭaiḥ pacet
tato gajapuṭaṃ deyaṃ samyagbaddho bhavedrasaḥ
ekavīrādravairmardyaṃ tridinaṃ śuddhapāradam
ekavīrākandakalkairvajramūṣāṃ pralepayet
tasyāṃ pūrvarasaṃ ruddhvā dhmāte baddho bhavedrasaḥ
āraktakṣīrakaṃdotthadravaistrīn stanyasaṃyutaiḥ
tridinaṃ pāradaṃ mardyaṃ vajrakaṃdadravais tryaham
kṣīrakaṃdasya kalkena vajramūṣāṃ pralepayet
tatra pūrvarasaṃ ruddhvā dhmāte baddho bhavedrasaḥ
kṛtvā tāmramayaṃ cakraṃ vistīrṇaṃ caturaṅgulam
unnataṃ cāṅgulīkaṃ tu sudṛḍhaṃ vartulaṃ samam
gaṃdhakaṃ pāradaṃ tutthaṃ kuryātkhalvena kajjalīm
tatkajjalaṃ tāmratulyaṃ mūṣāmadhye vinikṣipet
taṃ cakraṃ mūṣikāvaktre dattvā ruddhvātha śoṣayet
taṃ paceddhaṇḍikāyaṃtre dviyāmaṃ laghuvahninā
uddhṛtya grāhayeccakrādrasarājaṃ punaḥ punaḥ
tattulyaṃ ṭaṃkaṇaṃ kācamūrdhvādhastasya dāpayet
aṃdhamūṣāgataṃ dhāmyamevaṃ vāratraye kṛte
rasendro jāyate baddho hyakṣīṇo nātra saṃśayaḥ
śuddhasūtaṃ samaṃ gaṃdhaṃ dvābhyāṃ tulyaṃ ca tālakam
mardyamunmattakadrāvaiḥ khalve yāmacatuṣṭayam
pātayetpātanāyaṃtre dinaikaṃ mandavahninā
ūrdhvalagnamadhaḥsthaṃ ca tatsarvaṃ tu samāharet
mardyam unmattakadrāvair dṛḍhaṃ yāmacatuṣṭayam
tadgolaṃ pūrvavatpācyaṃ punarādāya mardayet
punaḥ pācyaṃ punarmardyam ūrdhvādhaḥsthaṃ prayatnataḥ
sarvaṃ yāvadadho bhāṇḍe tiṣṭhate tāvatāvadhiḥ
tatsarvaṃ pūrvavanmardyaṃ golaṃ kṛtvātha śoṣayet
samyak saṃpeṣayedamlairnalikaṃ kuṣṭhameva ca
pītāñjanaṃ vā peṣyaṃ ca tena golaṃ pralepayet
vajramūṣodare cātha tena kalkena lepya vai
golakaṃ tāpayettatra vaṃkanālena taṃ dhaman
khoṭabaddho bhavetsākṣāt tīvradhāmānalena tu
palaṃ sūtaṃ palaṃ nāgaṃ dvābhyāṃ tulyā manaḥśilā
pūrvavatkramayogena khoṭabaddho bhavedrasaḥ
nāgaṃ tāraṃ samaṃ drāvyaṃ taccūrṇaṃ palamātrakam
śuddhasūtaṃ palaikaṃ ca sarvatulyā manaḥśilā
pūrvavatkramayogena khoṭabaddho bhavedrasaḥ
palaṃ sūtaṃ palaṃ tāraṃ piṣṭamamlena kenacit
dvābhyāṃ tulyā śilā yojyā pūrvayogena pācayet
tāravat svarṇapiṣṭīṃ ca gaṃdhakena ca pūrvavat
kṛṣṇābhrakasya satvaṃ ca tīkṣṇaṃ kāṃtaṃ ca hāṭakam
śulbaṃ tāraṃ ca mākṣīkaṃ samaṃ sūkṣmaṃ vicūrṇayet
vajramūṣāgataṃ ruddhvā dhmāte khoṭaṃ bhavettu tat
śvetābhrakasya satvaṃ ca tāraṃ tīkṣṇaṃ ca mākṣikam
samaṃ cūrṇya kṛtaṃ khoṭaṃ khoṭāṃśaṃ śuddhasūtakam
haritālaṃ dvayostulyaṃ sūkṣmaṃ mardyaṃ ca pūrvavat
mahadagnigataṃ dhmātaṃ khoṭaṃ bhavati tadrasam
pāradaṃ gaṃdhakaṃ tulyaṃ mardyaṃ kanyādravairdinam
tadgolaṃ dviguṇaṃ gaṃdhaṃ dattvā mūṣādharottaram
ruddhvā saṃdhiṃ viśoṣyātha koṣṭhīyantre dṛḍhaṃ dhaman
tatsūtaṃ jāyate khoṭaṃ gandhabaddhamidaṃ bhavet
pañcāṅgaṃ rājavṛkṣasya kvāthamaṣṭāvaśeṣitam
taddravaṃ tu rase kṣiptvā pācyaṃ yāmadvayaṃ śubham
covābaddho bhavatyeṣa khoṭo vai sarvakāryakṛt
candravallyā dravairmardyaṃ tridinaṃ śuddhapāradam
ṭaṃkaṇena tu saṃyojya vaṭikāṃ kārayed budhaḥ
koṣṭhayantragataṃ dhmātaṃ khoṭabaddho bhavedrasaḥ
bhallātakānāṃ tailāntaḥ palamekaṃ kṣipedrasam
yāvattailaṃ pacettāvad ravikṣīraṃ kṣipan kṣipan
ghaṭṭayellohadaṇḍena khoṭabaddho bhavedrasaḥ
dravaiḥ samūlakārpāsyāstridinaṃ mardayetsamam
ṭaṃkaṇena pādāṃśena vaṭikāḥ kārayellaghu
valmīkamṛttikāmāṣagodhūmānāṃ ca cūrṇakam
samaṃ mardyodakenaiva mūṣāṃ tenaiva kārayet
tadantarmarditaṃ sūtaṃ vaṭīṃ kṣiptvā dhamed dṛḍham
khoṭabaddho bhavetso'pi aṃdhamūṣāgato rasaḥ
rasaṃ pañcaguṇaṃ caiva dviguṇaṃ śvetaṭaṃkaṇam
śvetavātāritailānāṃ majjāmaśvasya komalā
tridinaṃ mardayetkhalve naramūtreṇa sādhakaḥ
tato godhūmacūrṇaṃ tu kṣiptvā kuryādvaṭīḥ śubhāḥ
viśoṣyātha dhametpaścāt kācaṭaṃkaṇayogataḥ
khoṭabaddho bhavetsūtastejasvī sarvakāryakṛt
karkoṭī lāṅgalīkaṃdadravairmardyaṃ dinatrayam
vaṃdhyākarkoṭakīkaṃde taṃ rasaṃ tu niveśayet
kaṃdabāhye mṛdā lepyaṃ sarvato'ṅgulamātrakam
śuṣkaṃ tuṣapuṭe pacyāt tridinaṃ parivartayan
samuddhṛtya punarmardyaṃ pūrvakaṃdadravais tryaham
pūrvavatpuṭapākena pārado jāyate mṛtaḥ
haṃsapādyā dravairmardyaṃ saptāhaṃ śuddhapāradam
kṣīrakaṃdodarāntarvai kṣiptvā kaṃdaṃ mṛdā lipet
karīṣāgnau dinaṃ pacyātpūrvavanmardayetpunaḥ
kaṃde kṣiptvā pacettadvattato mardyaṃ ca pūrvavat
kṣīrakaṃdodare ruddhvā mṛdā liptaṃ ca śoṣayet
samyaggajapuṭe pacyāt mṛto bhavati niścitam
haṃsapādīkṣīrakaṃdadravairmardyaṃ dinatrayam
rasaṃ tatkrauñcapādāntaḥ kṣiptvā pādaṃ mṛdā lipet
karīṣāgnau dinaṃ pacyānmardyāt pūrvadravais tryaham
dinaṃ tadvatpuṭe pacyātpunarmardyaṃ ca pācayet
jāyate bhasmasūto'yaṃ sarvakāryakarakṣamaḥ
uktānāṃ khoṭabaddhānāṃ mukhaṃ kuryāttaducyate
vacā caṇḍālinīkaṃdaṃ brahmadaṇḍīyamūlakam
gaṃdhakaṃ ṭaṃkaṇaṃ tulyaṃ bhānudugdhena peṣayet
caṇamātrāṃ vaṭīṃ kṛtvā pūrvasūte drute kṣipet
ekām ekāṃ dhamanneva vaṭikāsaptakaṃ kramāt
grasate sarvalohāni yatheṣṭāni na saṃśayaḥ
grāso deyo yathāśaktyā pūrvavanmārayetpunaḥ
mukhaṃ baddhvā niyuñjīta tāre tāmre bhujaṃgame
tatsarvaṃ jāyate svarṇaṃ vedho daśaguṇo mataḥ
siddhayogaḥ samākhyātaḥ samyagdṛṣṭvā gurormukhāt
sūtābhraṃ gaṃdhakaṃ śuddhaṃ tṛṇajyotoyamūlakam
tatsarvaṃ mātuliṃgāmlair dinam ekaṃ samaṃ samam
śuddhāni tāmrapatrāṇi tena kalkena lepayet
ruddhvā gajapuṭe pacyātpunarutthāpya lepayet
evaṃ puṭatraye pakvaṃ tattāmraṃ kāṃcanaṃ bhavet
raktasnuhīpayobhiśca tāmrapatrāṇi lepayet
kārayedagnitaptāni tasmin kṣīre niṣecayet
ityevaṃ saptadhā kuryāllepatāpaniṣecanam
samāvartya tu tattāmraṃ divyaṃ bhavati kāṃcanam
rasakaṃ daradaṃ gaṃdhaṃ gaganaṃ kunaṭī samam
āraktasnukpayobhistanmardayeddivasatrayam
tena vedhyaṃ drutaṃ tāmraṃ nāgaṃ vā tārameva vā
sahasrāṃśena taddivyaṃ suvarṇaṃ jāyate dhruvam
raktasnuhībhavaiḥ kṣīrai rajanīṃ mardayet tryaham
tena nāgasya patrāṇi praliptāni puṭe pacet
punarlepyaṃ punaḥ pācyaṃ saptadhā kāṃcanaṃ bhavet
padminīpatrapuṣpābhā vijñeyā sthalapadminī
bhaṅge raktaṃ sravetkṣīraṃ jñātvā tāmuddharettataḥ
pāradaṃ gaṃdhakaṃ tālaṃ māhiṣī kunaṭī samam
pūrvoktapadminīyuktaṃ mardayeddinasaptakam
tena śulbaṃ bhavetsvarṇaṃ sahasrāṃśena vedhitam
nāgaṃ baṃgaṃ tīkṣṇasāraṃ tāraṃ ca kramaśa uttaram
pañcānāṃ tu samaṃ tāmraṃ sarvaṃ mūṣāgataṃ dhamet
prakaṭaṃ vaṃkanālena yāvattārāvaśeṣitam
tattāraṃ padmarāgābhaṃ jāyate drāvayetpunaḥ
vedhyaṃ rasakasatvena pañcamāṃśena yatnataḥ
tad bhavetkāṃcanaṃ divyaṃ siddhayoga udāhṛtaḥ
raktacitrakapañcāṅgaṃ chāyāśuṣkaṃ vicūrṇayet
tadvāpaṃ drutabaṃgasya ruddhvā ruddhvā trivārakam
deyaṃ tajjāyate tāraṃ śaṃkhakundendusannibham
raktacitrakamūlaṃ tu kāṃjikaṃ śuddhapāradam
kaṅguṇītailasaṃyuktaṃ sarvaṃ kalkaṃ pralepayet
tāmrapatrāṇi taptāni tasmin siñcettrisaptadhā
etattāmraṃ dviṣaḍbhāgaṃ tāraṃ ṣoḍaśabhāgakam
ekīkṛtya samāvartya tena patrāṇi kārayet
raktacitrakamūlāni bhallātatailapeṣitam
anena pūrvapatrāṇi praliptāni puṭe pacet
evaṃ trisaptadhā kuryād divyaṃ bhavati kāñcanam
nāginīkandasūtendraraktacitrakamūlakam
piṣṭvā tenaiva patrāṇi pūrvoktāni pralepayet
tadvatpacyātpuṭairevaṃ divyaṃ bhavati kāṃcanam
jyotiṣmatībhavaistailaistāmrakumbhaṃ prapūrayet
mukhaṃ ruddhvā kṣipedbhūmau pṛṣṭhe tuṣapuṭaṃ sadā
evaṃ ṣaṇmāsaparyantaṃ puṭayeduddharet kramāt
bahistuṣapuṭe pacyāttridinaṃ taddivaniśam
tattāmraṃ hāṭakaṃ tulyaṃ samāvartaṃ tu kārayet
kṣipte jyotiṣmatītaile sarvaṃ bhavati kāṃcanam
kṣīrakandabhave kṣīre taptaṃ tāmraṃ niṣecayet
śatavāraṃ prayatnena tattāmraṃ kāṃcanaṃ bhavet
gaṃdhakaṃ rasakaṃ tāpyaṃ pāradaṃ raktacandanam
mardyaṃ rudantikādrāvairavicchinnaṃ dinatrayam
tena tārasya patrāṇi liptvā ruddhvā puṭe pacet
ityevaṃ saptadhā kuryāt divyaṃ bhavati kāṃcanam
kṛṣṇāyā vātha pītāyā devadālyā phaladravam
viṣṇukrāntādravaṃ tulyaṃ kṛtvā tenaiva mardayet
saptāhaṃ pāradaṃ śuddhaṃ tatastāmraṃ pralepayet
ruddhvā gajapuṭe pacyāttatastīvrāgninā dhamet
daśāṃśaṃ tadrasaṃ kṣiptvā divyaṃ bhavati kāṃcanam
vasubhaṭṭarasenātha tridhā siñcet sutāpitam
loṇavatsphuṭito dhāturmṛduḥ syāt sikthako yathā
devadālyā phalaṃ mūlam īśvarīphalajadravam
piṣṭvā tatkalkavāpena drutaṃ baṃgaṃ dṛḍhaṃ bhavet
bhūyo bhūyas tvayaṃ vāpyastāraṃ bhavati śobhanam
kṛṣṇapakṣe caturdaśyāmaṣṭamyāṃ grahaṇe'thavā
nṛkapāle śvetaguṃjāṃ vāpayecchuddhabhūmiṣu
secayetsalilaṃ nityaṃ yāvatphalavatī bhavet
mantrapūjāṃ tataḥ kṛtvā puṣye grāhya phalāni vai
śuddhatāmrapalaṃ śvetaṃ viṃśatyuttarakaṃ śatam
ekaikaṃ pūrvabījānāṃ samyagruddhvā dhamed dṛḍham
tattāmraṃ jāyate tāraṃ śaṃkhakundendusannibham
tāraṃ tajjāyate svarṇaṃ suśuddhā baddharītikā
bhūnāgānāṃ rasairmardyaṃ śuddhaṃ tālaṃ dināvadhi
tatpiṇḍaṃ haṇḍikāmadhye tālakāṃśaṃ nirodhayet
tāmrapatrāṇi tatpaścāt ḍhaṅkaṇena nirudhya ca
haṃḍikā bhasmanā pūryā ruddhvā caṇḍāgninā pacet
pañcayāmātsamuddhṛtya niṣkaṭaṃkaṇasaṃyutam
mūkamūṣāgataṃ dhāmyaṃ guṭikāṃ tāṃ samuddharet
svāṃgaśītaṃ samāhṛtya mūṣāyāṃ prakaṭaṃ dhamet
vāratrayaṃ kṣipettasmin vaṭikāṃ vedhanānmukham
mukhaṃ tasya bhavettīvraṃ śuddhaṃ baṃgaṃ dravatyalam
yadā na grasate tasmādvaṭī deyā punaḥ punaḥ
jīrṇe śataguṇe vaṅge tataratāmrasya dāpayet
drutasya śatabhāgena tattāraṃ jāyate śubham
gaṃdhakaṃ dhūmasāraṃ ca phaṭkarī ṭaṃkaṇaṃ samam
eraṇḍabījamajjāpi sarveṣāṃ dviguṇā bhavet
bhūnāgāḥ sarvatulyāḥ syuḥ sarvamekatra mardayet
caṇamātrā vaṭīḥ kāryā khyāteyaṃ vaḍavāmukhā
śuddhanāgaṃ drutaṃ kṣepyaṃ taile eraṇḍake punaḥ
drāvyaṃ drāvyaṃ punaḥ kṣepyaṃ yāvadvāraṃ śṛtaṃ bhavet
punastasmindrute deyā vaṭikā vaḍavāmukhā
dvitrivāraṃ prayatnena nāgasyetthaṃ mukhaṃ bhavet
grasate sarvalohāni satvāni vividhāni ca
yadā na grasate tasmād vaṭī deyā punaḥ punaḥ
madhūkapuṣpī yaṣṭīkaṃ raṃbhākaṃdaṃ ghṛtaṃ guḍam
tilatailam ajākṣīraṃ kṣaudraṃ ca tulyatulyakam
tanmadhye kaṭhinaṃ dhātu tridhā siñcyāt sutāpitam
mṛdutvaṃ yāti no citraṃ sūtrayogyaṃ na saṃśayaḥ
vasubhadrarasenātha tridhā siñcya sutāpitam
loṇavatsphuṭito dhāturmṛduḥ syāt sikthakopamaḥ
atisthūlasya bhekasya nivāryāntrāṇi tatra vai
cūrṇitaṃ ṭaṃkaṇaṃ kṣiptvā tadbhāṇḍasthaṃ khanedbhuvi
trisaptāhaṃ samuddhṛtya tadvāpe mṛdutāṃ vrajet
svarṇaṃ vā yadi vā raupyaṃ mṛdu syātpatrayogyakam
tṛṇajyotīyamūlena mātuliṃgarasena ca
tridinaṃ mardayetsūtaṃ gaganaṃ grasate kṣaṇāt
bhūnāgasūkṣmacūrṇaṃ tu ṭaṃkaṇena samaṃ bhavet
taccūrṇaṃ tu drute nāge vāhyaṃ śataguṇaṃ dhaman
guhyākhyaṃ tadbhavetsiddhaṃ grāsaṃ tasyaiva vakṣyate
śilāgaṃdhakamākṣīkair bhūnāgadravapeṣitaiḥ
mūṣāgarbhaṃ lipettena guhyākhyaṃ tatra nikṣipet
bhuktaṃ tasminkṣipetsvarṇaṃ stokaṃ stokaṃ dhamandhaman
grasate bhārasaṃkhyā tu mūṣā lepyā punaḥ punaḥ
muñcatyasau drute nāge guhyādguhyaṃ prakāśitam
bhūnāgaṃ ṭaṃkaṇaṃ tulyaṃ sūkṣmacūrṇāni kārayet
taṃ vāhayed drute baṃge yāvacchataguṇaṃ dhaman
tataḥ śataguṇaṃ baṃgaṃ tasyaivopari vāhayet
stokaṃ stokaṃ dhamanneva grasate nātra saṃśayaḥ
tālakaṃ saiṃdhavaṃ tulyaṃ bhūnāgadravapeṣitam
mūṣāgarbhe lipettena tadbaṃgaṃ tatra nikṣipet
stokaṃ stokaṃ kṣipettasmin biḍaṃ dattvā dhamandhaman
bhārasaṃkhyā grasatyevaṃ guhyavaṅgamiti smṛtam
drute baṃge vinikṣiptaṃ yāvatsaṃkhyā na saṃśayaḥ
tāvad drute na saṃdehaḥ siddhayoga udāhṛtaḥ
kṣiptvātha māhiṣe śṛṅge mardayannagninā pacet
niṣkamekaṃ bhavedyāvattāvanmardyaṃ kṣipan kṣipan
tad bhavedrasatulyaṃ tu samādāyātha tatsamam
pāradaṃ śuddhahemātha satvaṃ bhūnāgasaṃbhavam
catvāriṃśannāgabhāgā mardyaṃ jaṃbīrajadravaiḥ
tadgolakaṃ viśoṣyātha kalke bhūnāgasaṃbhave
mūṣāgarbhe vilepyādau tasyāṃ golaṃ nirodhayet
dhamettīvrāgninā tāvadyāvannātrāvaśeṣitam
sarvavadgrasate datte guhyākhyaṃ yogamuttamam
athātaḥ sampravakṣyāmi guṭikābaṃdhamuttamam
samajīrṇaṃ kṛtaṃ vyoma samato rasaṃ jārayet
ravisaṃkhyāṃśakaṃ śulbaṃ dattvā piṣṭiṃ ca kārayet
dhānyābhrakasamaṃ gaṃdhaṃ śulbe kṣiptvā vimardayet
tayormūṣākṛtiṃ kṛtvā piṣṭīmadhye vimocayet
naramāṃsena saṃveṣṭya māṣapiṣṭyā tathaiva ca
pacedatasītailena māsamātraṃ tu sādhakaḥ
akṣayā kāmadhenuśca vaṅgastambhanakāriṇī
pārade jāryaṃ kṛṣṇābhraṃ rukmam aṣṭaguṇaṃ yadi
rañjitaṃ gandharāgeṇa naramāṃsena veṣṭitam
māṣapiṣṭyā pralipyāthātasītailena pācayet
kāmadhenuriyaṃ khyātā nāgastambhanakāriṇī
rasātpādāṃśakaṃ hemapiṣṭiṃ kuryācca sundarām
vilipya kāmadhenuṃ ca nāgadrāve niyojayet
taṃ nāgaṃ kurute rukmaṃ vāñchitārtheṣu siddhidam
guṭikāṃ kāmadhenuṃ tāṃ pratyahaṃ dhārayenmukhe
śastrāstrairna ca bhidyeta divyadehamavāpnuyāt
śilayā mārito nāgaḥ sūtarājasamanvitaḥ
rañjito gandharāgeṇa samahemnā ca sārayet
tāravedhaḥ pradātavyo divyaṃ bhavati kāṃcanam
śilayā ravidugdhena nāgapatrāṇi lepayet
mārayetpuṭayogena divyaṃ bhavati kāṃcanam
meṣīkṣīrāmlavargābhyāṃ daradaṃ gharmabhāvitam
śatadhā tatprayogena śoṣyaṃ peṣyaṃ kharātape
sitasvarṇasya patrāṇi liptvā liptvā puṭe pacet
evaṃ trisaptadhā kuryād divyaṃ bhavati kāṃcanam
tṛṇajātīyamūlaṃ tu mātuliṅgarasena ca
tridinaṃ mardayetsūtaṃ gaganaṃ grasate kṣaṇāt
siddhairgaṇaiḥ suravarai rasasiddhikāmair baddhaṃ haṭhātparamamantrabalena taiśca
tasmād viśiṣṭam anujaiḥ kṛtamantrajāpaiḥ kāryaṃ tato rasavare varabandhanaṃ ca
