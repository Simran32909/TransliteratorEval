śriyaṃ sarasvatīṃ gaurīṃ gaṇeśaṃ skandamīśvaram
brahmāṇaṃ vahnimindrādīn vāsudevaṃ namāmyaham
naimiṣe harimījānā ṛṣayaḥ śaunakādayaḥ
tīrthayātrāprasaṅgena svāgataṃ sūtamabruvan
ṛṣaya ūcuḥ
sūta tvaṃ pūjito 'smābhiḥ sārātsāraṃ vadasva naḥ
yena vijñānamātreṇa sarvajñatvaṃ prajāyate
sūta uvāca
sārātsāro hi bhagavān viṣṇuḥ sargādikṛdvibhuḥ
brahmāhamasmi taṃ jñātvā sarvajñatvaṃ prajāyate
dve brahmaṇī veditavye śabdabrahma paraṃ ca yat
dve vidye veditavye hi iti cātharvaṇī śrutiḥ
ahaṃ śukaś ca pailādyā gatvā badarikāśramam
vyāsaṃ natvā pṛṣṭavantaḥ so 'smān sāramathābravīt
vyāsa uvāca
śukādyaiḥ śṛṇu sūta tvaṃ vaśiṣṭho māṃ yathābravīt
brahmasāraṃ hi pṛcchantaṃ munibhiś ca parātparam
vasiṣṭha uvāca
dvaividhyaṃ brahma vakṣyāmi śṛṇu vyāsākhilānugam
yathāgnirmāṃ purā prāha munibhirdaivataiḥ saha
purāṇaṃ paramāgneyaṃ brahmavidyākṣaraṃ param
ṛgvedādyaparaṃ brahma sarvadevasukhāvaham
agninoktaṃ purāṇam yad āgneyaṃ brahmasaṃmitam
bhuktimuktipradaṃ divyaṃ paṭhatāṃ śṛṇvatāṃ nṛṇām
kālāgnirūpiṇam viṣṇuṃ jyotirbrahma parātparam
munibhiḥ pṛṣṭavān devaṃ pūjitaṃ jñānakarmabhiḥ
vasiṣṭha uvāca
saṃsārasāgarottāranāvaṃ brahmeśvaraṃ vada
vidyāsāraṃ yadviditvā sarvajño jāyate naraḥ
agnir uvāca
viṣṇuḥ kālāgnirudro 'haṃ vidyāsāraṃ vadāmi te
vidyāsāraṃ purāṇaṃ yat sarvaṃ sarvasya kāraṇaṃ
sargasya pratisargasya vaṃśamanvantarasya ca
vaṃśānucaritādeś ca matsyakūrmādirūpadhṛk
dve vidye bhagavān viṣṇuḥ parā caivāparā ca ha
ṛgyajuḥsāmātharvākhyā vedāṅgāni ca ṣaḍ dvija
śikṣā kalpo vyākaraṇaṃ niruktaṃ jyotiṣāṃ gatiḥ
chando 'bhidhānaṃ mīmāṃsā dharmaśāstraṃ purāṇakam
nyāyavaidyakagāndharvaṃ dhanurvedo 'rthaśāstrakam
apareyaṃ parā vidyā yayā brahmābhigamyate
yattadadṛśyamagrāhyam agotracaraṇam dhruvam
viṣṇunoktaṃ yathā mahyaṃ devebhyo brahmaṇā purā
tathā te kathayiṣyāmi hetuṃ matsyādirūpiṇam
ity ādimahāpurāṇe āgneye praśno nāma prathamo 'dhyāyaḥ
vaśiṣṭha uvāca
matsyādirūpiṇaṃ viṣṇuṃ brūhi sargādikāraṇam
purāṇaṃ brahma cāgneyaṃ yathā viṣṇoḥ purā śrutam
agnir uvāca
matsyāvatāraṃ vakṣye 'haṃ vasiṣṭha śṛṇu vai hareḥ
avatārakriyā duṣṭanaṣṭyai satpālanāya hi
āsīdatītakalpānte brāhmo naimittiko layaḥ
samudropaplutāstatra lokā bhūrādikā mune
manurvaivasvatastepe tapo vai bhuktimuktaye
ekadā kṛtamālāyāṃ kurvato jalatarpaṇaṃ
tasyāñjalyudake matsyaḥ svalpa eko 'bhyapadyata
kṣeptukāmaṃ jale prāha na māṃ kṣipa narottama
grāhādibhyo bhayaṃ me 'dya tac chrutvā kalaśe 'kṣipat
sa tu vṛddhaḥ punarmatsyaḥ prāha taṃ dehi me bṛhat
sthānametadvacaḥ śrutvā rājāthodañcane 'kṣipat
tatra vṛddho 'bravīdbhūpaṃ pṛthu dehi padaṃ mano
sarovare punaḥ kṣipto vavṛdhe tatpramāṇavān
ūce dehi bṛhat sthānaṃ prākṣipaccāmbudhau tataḥ
lakṣayojanavistīrṇaḥ kṣaṇamātreṇa so 'bhavat
matsyaṃ tamadbhutaṃ dṛṣṭvā vismitaḥ prābravīn manuḥ
ko bhavān nanu vai viṣṇur nārāyaṇa namo 'stu te
māyayā mohayasi māṃ kimarthaṃ tvaṃ janārdana
manunokto 'bravīnmatsyo manuṃ vai pālane ratam
avatīrṇo bhavāyāsya jagato duṣṭanaṣṭaye
saptame divase tv abdhiḥ plāvayiṣyati vai jagat
upasthitāyāṃ nāvi tvaṃ bījādīni vidhāya ca
saptarṣibhiḥ parivṛto niśāṃ brāhmīṃ cariṣyasi
upasthitasya me śṛṅge nibadhnīhi mahāhinā
ityuktvāntardadhe matsyo manuḥ kālapratīkṣakaḥ
sthitaḥ samudra udvele nāvamāruruhe tadā
ekaśṛṅgadharo matsyo haimo niyutayojanaḥ
nāvam babandha tacchṛṅge matsyākhyaṃ ca purāṇakam
śuśrāva matsyātpāpaghnaṃ saṃstuvan stutibhiś ca taṃ
brahmavedaprahartāraṃ hayagrīvaṃ ca dānavaṃ
avadhīt vedamatsyādyān pālayāmāsa keśavaḥ
prāpte kalpe 'tha vārāhe kūrmarūpo 'bhavaddhariḥ
ity ādimahāpurāṇe āgneye matsyāvatāro nāma dvitīyo 'dhyāyaḥ
agnir uvāca
vakṣye kūrmāvatāraṃ ca śrutvā pāpapraṇāśanam
purā devāsure yuddhe daityair devāḥ parājitāḥ
durvāsasaś ca śāpena niḥśrīkāś cābhavaṃstadā
stutvā kṣīrābdhigaṃ viṣṇum ūcuḥ pālaya cāsurāt
brahmādikān hariḥ prāha sandhiṃ kurvantu cāsuraiḥ
kṣīrābdhimathanārthaṃ hi amṛtārthaṃ śriye 'surāḥ
arayo 'pi hi saṃdheyāḥ sati kāryārthagaurave
yuṣmānamṛtabhājo hi kārayāmi na dānavān
manthānaṃ mandaraṃ kṛtvā netraṃ kṛtvā tu vāsukim
kṣīrābdhiṃ matsahāyena nirmathadhvam atandritāḥ
viṣṇūktāṃ saṃvidaṃ kṛtvā daityaiḥ kṣīrābdhimāgatāḥ
tato mathitumārabdhāḥ yataḥ pucchaṃ tataḥ surāḥ
phaṇiniḥśvāsasaṃtaptā hariṇāpyāyitāḥ surāḥ
mathyamāne 'rṇave so 'drir anādhāro hy apo 'viśat
kūrmarūpaṃ samāsthāya dadhre viṣṇuś ca mandaram
kṣīrābdhermathyamānācca viṣaṃ hālāhalaṃ hy abhūt
hareṇa dhāritaṃ kaṇṭhe nīlakaṇṭhastato 'bhavat
tato 'bhūdvāruṇī devī pārijātastu kaustubhaḥ
gāvaścāpsaraso divyā lakṣmīrdevī hariṃgatā
paśyantaḥ sarvadevāstāṃ stuvantaḥ saśriyo 'bhavan
tato dhanvantarirviṣṇur āyurvedapravartakaḥ
bibhrat kamaṇḍaluṃ pūrṇam amṛtena samutthitaḥ
amṛtaṃ tatkarād daityāḥ surebhyo 'rdhaṃ pradāya ca
gṛhītvā jagmurjanmādyā viṣṇuḥ strīrūpadhṛk tataḥ
tāṃ dṛṣṭvā rūpasampannāṃ daityāḥ procurvimohitāḥ
bhava bhāryāmṛtaṃ gṛhya pāyayāsmān varānane
tathetyuktvā haristebhyo gṛhītvāpāyayatsurān
candrarūpadharo rāhuḥ pibaṃścārkendunārpitaḥ
hariṇāpyariṇā chinnaṃ sa rāhustacchiraḥ pṛthak
kṛpayāmaratāṃ nītaṃ varadaṃ harimabravīt
rāhurmattastu candrārkau prāpsyete grahaṇaṃ grahaḥ
tasmin kale ca yaddānaṃ dāsyante syāt tadakṣayaṃ
tathetyāhātha taṃ viṣṇus tataḥ sarvaiḥ sahāmaraiḥ
strīrūpaṃ samparityajya hareṇoktaḥ pradarśaya
darśayāmāsa rudrāya strīrūpaṃ bhagavān hariḥ
māyayā mohitaḥ śambhuḥ gaurīṃ tyaktvā striyaṃ gataḥ
nagna unmattarūpo 'bhūt striyaḥ keśānadhārayat
agādvimucya keśān strī anvadhāvacca tāṃ gatām
skhalitaṃ tasya vīryaṃ kau yatra yatra harasya hi
tatra tatrābhavat kṣetraṃ liṅgānāṃ kanakasya ca
māyeyamiti tāṃ jñātvā svarūpastho 'bhavaddharaḥ
śivamāha harī rudra jitā māyā tvayā hi me
na jetum enāṃ śakto me tvadṛte 'nyaḥ pumān bhuvi
aprāpyāthāmṛtaṃ daityā devair yuddhe nipātitāḥ
tridivasthāḥ surāścāsan yaḥ paṭhet tridivaṃ vrajet
ity ādimahāpurāṇe āgneye kūrmāvatāro nāma tṛtīyo 'dhyāyaḥ
agnir uvāca
avatāraṃ varāhasya vakṣye 'haṃ pāpanāśanam
hiraṇyākṣo 'sureśo 'bhūt devān jitvā divi sthitaḥ
devair gatvā stuto viṣṇur yajñarūpo varāhakaḥ
abhūt taṃ dānavaṃ hatvā daityaiḥ sākaṃ ca kaṇṭakam
dharmadevādirakṣākṛt tataḥ so 'ntardadhe hariḥ
hiraṇyākṣasya vai bhrātā hiraṇyakaśipus tathā
jitadevayajñabhāgaḥ sarvadevādhikārakṛt
nārasiṃhavapuḥ kṛtvā taṃ jaghāna suraiḥ saha
svapadasthān surāṃś cakre nārasiṃhaḥ suraiḥ stutaḥ
devāsure purā yuddhe baliprabhṛtibhiḥ surāḥ
jitāḥ svargātparibhraṣṭā hariṃ vai śaraṇaṃ gatāḥ
surāṇāmabhayaṃ dattvā adityā kaśyapena ca
stuto 'sau vāmano bhūtvā hy adityāṃ sa kratuṃ yayau
baleḥ śrīyajamānasya rājadvāre 'gṛṇāt śrutiṃ
devān paṭhantaṃ taṃ śrutvā vāmanaṃ varado 'bravīt
nivārito 'pi śukreṇa balir brūhi yad icchasi
tatte 'haṃ sampradāsyāmi vāmano balimabravīt
padatrayaṃ hi gurvarthaṃ dehi dāsye tamabravīt
toye tu patite haste vāmano 'bhūdavāmanaḥ
bhūrlokaṃ sa bhuvarlokaṃ svarlokaṃ ca padatrayaṃ
cakre baliṃ ca sūtalaṃ tacchakrāya dadau hariḥ
śakro devair hariṃ stutvā bhuvaneśaḥ sukhī tvabhūt
vakṣye paraśurāmasya cāvatāraṃ śṛṇu dvija
uddhatān kṣatriyān matvā bhūbhāraharaṇāya saḥ
avatīrṇo hariḥ śāntyai devaviprādipālakaḥ
jamadagne reṇukāyāṃ bhārgavaḥ śastrapāragaḥ
dattātreyaprasādena kārttavīryo nṛpastvabhṛt
sahasrabāhuḥ sarvorvīpatiḥ sa mṛgayāṃ gataḥ
śrānto nimantrito 'raṇye muninā jamadagninā
kāmadhenuprabhāveṇa bhojitaḥ sabalo nṛpaḥ
aprārthayat kāmadhenuṃ yadā sa na dadau tadā
hṛtavānatha rāmeṇa śiraśchittvā nipātitaḥ
yuddhe paraśunā rājā dhenuḥ svāśramamāyayau
kārttavīryasya putraistu jamadagnirnipātitaḥ
rāme vanaṃ gate vairād atha rāmaḥ samāgataḥ
pitaraṃ nihataṃ dṛṣṭvā pitṛnāśābhimarṣitaḥ
triḥsaptakṛtvaḥ pṛthivīṃ niḥkṣatrāmakarodvibhuḥ
kurukṣetre pañca kuṇḍān kṛtvā saṃtarpya vai pitṝn
kāśyapāya mahīṃ dattvā mahendre parvate sthitaḥ
kūrmasya ca varāhasya nṛsiṃhasya ca vāmanaṃ
avatāraṃ ca rāmasya śrutvā yāti divaṃ naraḥ
ity ādimahāpurāṇe āgneye varāhanṛsiṃhādyavatāro nāma caturtho 'dhyāyaḥ
agnir uvāca
rāmāyaṇamahaṃ vakṣye nāradenoditaṃ purā
vālmīkaye yathā tadvat paṭhitaṃ bhuktimuktidam
nārada uvāca
viṣṇunābhyabjajo brahmā marīcirbrahmaṇaḥ sutaḥ
marīceḥ kaśyapastasmāt sūryo vaivasvato manuḥ
tatastasmāttathekṣvākus tasya vaṃśe kakutsthakaḥ
kakutsthasya raghustasmād ajo daśarathastataḥ
rāvaṇāder vadhārthāya caturdhābhūt svayaṃ hariḥ
rājño daśarathādrāmaḥ kauśalyāyāṃ babhūva ha
kaikeyyāṃ bharataḥ putraḥ sumitrāyāṃ ca lakṣmaṇaḥ
śatrughna ṛṣyaśṛṅgeṇa tāsu saṃdattapāyasāt
prāśitādyajñasaṃsiddhād rāmādyāś ca samāḥ pituḥ
yajñavighnavināśāya viśvāmitrārthito nṛpaḥ
rāmaṃ saṃpreṣayāmāsa lakṣmaṇaṃ muninā saha
rāmo gato 'straśastrāṇi śikṣitastāḍakāntakṛt
mārīcaṃ mānavāstreṇa mohitaṃ dūrato 'nayat
subāhuṃ yajñahantāraṃ sabalaṃ cāvadhīt balī
siddhāśramanivāsī ca viśvāmitrādibhiḥ saha
gataḥ kratuṃ maithilasya draṣṭuṃ cāpaṃ sahānujaḥ
śatānandanimittena viśvāmitraprabhāvitaḥ
rāmāya kathito rājñā samuniḥ pūjitaḥ kratau
dhanurāpūrayāmāsa līlayā sa babhañja tat
vīryaśuklāṃ ca janakaḥ sītāṃ kanyāṃ tvayonijām
dadau rāmāya rāmo 'pi pitrādau hi samāgate
upayeme jānakīṃ tām ūrmilāṃ lakṣmaṇas tathā
śrutakīrtiṃ māṇḍavīṃ ca kuśadhvajasute tathā
janakasyānujasyaite śatrughnabharatāvubhau
kanye dve upayemāte janakena supūjitaḥ
rāmo 'gātsavaśiṣṭhādyair jāmadagnyaṃ vijitya ca
ayodhyāṃ bharato 'bhyāgāt saśatrughno yudhājitaḥ
ity ādimahāpurāṇe āgneye rāmāyaṇe bālakāṇḍavarṇanaṃ nāma pañcamo 'dhyāyaḥ
nārada uvāca
bharate 'tha gate rāmaḥ pitrādīnabhyapūjayat
rājā daśaratho rāmam uvāca śṛṇu rāghava
guṇānurāgādrājye tvaṃ prajābhirabhiṣecitaḥ
manasāhaṃ prabhāte te yauvarājyaṃ dadāmi ha
rātrau tvaṃ sītayā sārdhaṃ saṃyataḥ suvrato bhava
rājñaś ca mantriṇaścāṣṭau savasiṣṭhās tathābruvan
sṛṣṭirjayanto vijayaḥ siddhārtho rāṣṭravardhanaḥ
aśoko dharmapālaś ca sumantraḥ savasiṣṭhakaḥ
pitrādivacanaṃ śrutvā tathetyuktvā sa rāghavaḥ
sthito devārcanaṃ kṛtvā kauśalyāyai nivedya tat
rājovāca vasiṣṭhādīn rāmarājyābhiṣecane
sambhārān saṃbhavantu sma ity uktvā kaikeyīṃ gataḥ
ayodhyālaṅkṛtiṃ dṛṣṭvā jñātvā rāmābhiṣecanaṃ
bhaviṣyatītyācacakṣe kaikeyīṃ mantharā sakhī
pādau gṛhītvā rāmeṇa karṣitā sāparādhataḥ
tena vaireṇa sā rāmavanavāsaṃ ca kāṅkṣati
kaikeyi tvaṃ samuttiṣṭha rāmarājyābhiṣecanaṃ
maraṇaṃ tava putrasya mama te nātra saṃśayaḥ
kubjayoktaṃ ca tac chrutvā ekamābharaṇaṃ dadau
uvāca me yathā rāmas tathā me bharataḥ sutaḥ
upāyaṃ tu na paśyāmi bharato yena rājyabhāk
kaikeyīmabravīt kruddhā hāraṃ tyaktvātha mantharā
bāliśe rakṣa bharatam ātmānaṃ māṃ ca rāghavāt
bhavitā rāghavo rājā rāghavasya tataḥ sutaḥ
rājavaṃśastu kaikeyi bharatāt parihāsyate
devāsure purā yuddhe śambareṇa hatāḥ surāḥ
rātrau bhartā gatastatra rakṣito vidyayā tvayā
varadvayaṃ tadā prādād yācedānīṃ nṛpaṃ ca tat
rāmasya ca vane vāsaṃ nava varṣāṇi pañca ca
yauvarājyaṃ ca bharate tadidānīṃ pradāsyati
protsāhitā kubjayā sā anarthe cārthadarśinī
uvāca sadupāyaṃ me kaccittaṃ kārayiṣyati
krodhāgāraṃ praviṣṭātha patitā bhuvi mūrchitā
dvijādīnarcayitvātha rājā daśarathastadā
dadarśa kekayīṃ ruṣṭām uvāca kathamīdṛśī
rogārtā kiṃ bhayodvignā kimicchasi karomi tat
yena rāmeṇa hi vinā na jīvāmi muhūrtakam
śapāmi tena kuryāṃ vai vāñchitaṃ tava sundari
satyaṃ brūhīti sovāca nṛpaṃ mahyaṃ dadāsi cet
varadvayaṃ pūrvadattaṃ satyāt tvaṃ dehi me nṛpa
caturdaśasamā rāmo vane vasatu saṃyataḥ
sambhārair ebhiradyaiva bharato 'trābhiṣecyatām
viṣaṃ pītvā mariṣyāmi dāsyasi tvaṃ na cennṛpa
tac chrutvā mūrchito bhūmau vajrāhata ivāpatat
muhūrtāccetanāṃ prāpya kaikeyīmidamabravīt
kiṃ kṛtaṃ tava rāmeṇa mayā vā pāpaniścaye
yanmāmevaṃ bravīṣi tvaṃ sarvalokāpriyaṃkari
kevalaṃ tvatpriyaṃ kṛtvā bhaviṣyāmi suninditaḥ
yā tvaṃ bhāryā kālarātrī bharato nedṛśaḥ sutaḥ
praśādhi vidhavā rājyaṃ mṛte mayi gate sute
satyapāśanibaddhastu rāmamāhūya cābravīt
kaikeyyā vañcito rāma rājyaṃ kuru nigṛhya mām
tvayā vane tu vastavyaṃ kaikeyībharato nṛpaḥ
pitaraṃ caiva kaikeyīṃ namaskṛtya pradakṣiṇaṃ
kṛtvā natvā ca kauśalyāṃ samāśvasya salakṣmaṇaḥ
sītayā bhāryayā sārdhaṃ sarathaḥ sasumantrakaḥ
dattvā dānāni viprebhyo dīnānāthebhya eva saḥ
mātṛbhiś caiva viprādyaiḥ śokārtair nirgataḥ purāt
uṣitvā tamasātīre rātrau paurān vihāya ca
prabhāte tamapaśyanto 'yodhyāṃ te punarāgatāḥ
rudan rājāpi kauśalyā gṛhamāgāt suduḥkhitaḥ
paurā janā striyaḥ sarvā rurudū rājayoṣitaḥ
rāmo rathasthaścīrāḍhyaḥ śṛṅgaverapuraṃ yayau
guhena pūjitastatra iṅgudīmūlamāśritaḥ
lakṣmaṇaḥ sa guho rātrau cakraturjāgaraṃ hi tau
sumantraṃ sarathaṃ tyaktvā prātar nāvātha jāhnavīṃ
rāmalakṣmaṇasītāś ca tīrṇā āpuḥ prayāgakam
bharadvājaṃ namaskṛtya citrakūṭaṃ giriṃ yayuḥ
vāstupūjāṃ tataḥ kṛtvā sthitā mandākinītaṭe
sītāyai darśayāmāsa citrakūṭaṃ ca rāghavaḥ
nakhair vidārayantaṃ tāṃ kākaṃ taccakṣur ākṣipat
aiṣikāstreṇa śaraṇaṃ prāpto devān vihāyasaḥ
rāme vanaṃ gate rājā ṣaṣṭhe 'hni niśi cābravīt
kauśalyāṃ sa kathāṃ paurvāṃ yadajñānaddhataḥ purā
kaumāre sarayūtīre yajñadattakumārakaḥ
śabdabhedācca kumbhena śabdaṃ kurvaṃś ca tatpitā
śaśāpa vilapanmātrā śokaṃ kṛtvā rudanmuhuḥ
putraṃ vinā mariṣyāvas tvaṃ ca śokānmariṣyasi
putraṃ vinā smaran śokāt kauśalye maraṇaṃ mama
kathāmuktvātha hā rāmam uktvā rājā divaṃgataḥ
suptaṃ matvātha kauśalyā suptā śokārtameva sā
suprabhāte gāyanāś ca sūtamāgadhabandinaḥ
prabodhakā bodhayanti na ca budhyatyasau mṛtaḥ
kauśalyā taṃ mṛtaṃ jñātvā hā hatāsmīti cābravīt
narā nāryo 'tha rurudur ānīto bharatastadā
vaśiṣṭhādyaiḥ saśatrughnaḥ śīghraṃ rājagṛhātpurīm
dṛṣṭvā saśokāṃ kaikeyīṃ nindayāmāsa duḥkhitaḥ
akīrtiḥ pātitā mūrdhni kauśalyāṃ sa praśasya ca
pitaraṃ tailadroṇisthaṃ saṃskṛtya sarayūtaṭe
vaśiṣṭhādyair janair ukto rājyaṃ kurviti so 'bravīt
vrajāmi rāmamānetuṃ rāmo rājā mato balī
śṛṅgaveraṃ prayāgaṃ ca bharadvājena bhojitaḥ
namaskṛtya bharadvājaṃ rāmaṃ lakṣmaṇamāgataḥ
pitā svargaṃ gato rāma ayodhyāyāṃ nṛpo bhava
ahaṃ vanaṃ prayāsyāmi tvadādeśapratīkṣakaḥ
rāmaḥ śrutvā jalaṃ dattvā gṛhītvā pāduke vraja
rājyāyāhaṃ na yāsyāmi satyāccīrajaṭādharaḥ
rāmokto bharataścāyān nandigrāme sthito balī
tyaktvāyodhyāṃ pāduke te pūjya rājyamapālayat
ity ādimahāpurāṇe āgneye rāmāyaṇe 'yodhyākāṇḍavarṇanaṃ nāma ṣaṣṭho 'dhyāyaḥ
nārada uvāca
rāmo vaśiṣṭhaṃ mātṝṃśca natvātiṃ ca praṇamya saḥ
anasūyāṃ ca tatpatnīṃ śarabhaṅgaṃ sutīkṣṇakam
agastyabhrātaraṃ natvā agastyaṃ tatprasādataḥ
dhanuḥkhaḍgaṃ ca samprāpya daṇḍakāraṇyamāgataḥ
janasthāne pañcavaṭyāṃ sthito godāvarītaṭe
tatra śūrpaṇakhāyātā bhakṣituṃ tān bhayaṅkarī
rāmaṃ surūpaṃ dṛṣṭvā sā kāminī vākyamabravīt
kastvaṃ kasmātsamāyāto bhartā me bhava cārthitaḥ
etau ca bhakṣayiṣyāmi ity uktvā taṃ samudyatā
tasyā nāsāṃ ca karṇau ca rāmokto lakṣmaṇo 'chinat
raktaṃ kṣarantī prayayau kharaṃ bhrātaramabravīt
mariṣyāmi vinā sāhaṃ khara jīvāmi vai tadā
rāmasya bhāryā sītāsau tasyāsīllakṣmaṇo 'nujaḥ
teṣām yadrudhiraṃ soṣṇaṃ pāyayiṣyasi māṃ yadi
kharastatheti tāmuktvā caturdaśasahasrakaiḥ
rakṣasāṃ dūṣaṇenāgād yoddhuṃ triśirasā saha
rāmaṃ rāmo 'pi yuyudhe śarair vivyādha rākṣasān
hastyaśvarathapādātaṃ balaṃ ninye yamakṣayaṃ
triśīrṣāṇaṃ kharaṃ raudraṃ yudhyantaṃ caiva dūṣaṇam
yayau śūrpaṇakhā laṅkāṃ rāvaṇāgre 'patad bhuvi
abravīdrāvaṇaṃ kruddhā na tvaṃ rājā na rakṣakaḥ
kharādihantū rāmasya sītāṃ bhāryāṃ harasva ca
rāmalakṣmaṇaraktasya pānājjīvāmi nānyathā
tathetyāha ca tac chrutvā mārīcaṃ prāha vai vraja
svarṇacitramṛgo bhūtvā rāmalakṣmaṇakarṣakaḥ
sītāgre tāṃ hariṣyāmi anyathā maraṇaṃ tava
mārīco rāvaṇaṃ prāha rāmo mṛtyurdhanurdharaḥ
rāvaṇādapi martavyaṃ martavyaṃ rāghavādapi
avaśyaṃ yadi martavyaṃ varaṃ rāmo na rāvaṇaḥ
iti matvā mṛgo bhūtvā sītāgre vyacaranmuhuḥ
sītayā prerito rāmaḥ śareṇāthāvadhīcca taṃ
mriyamāṇo mṛgaḥ prāha hā sīte lakṣmaṇeti ca
saumitriḥ sītayokto 'tha viruddhaṃ rāmamāgataḥ
rāvaṇo 'pyaharat sītāṃ hatvā gṛdhraṃ jaṭāyuṣaṃ
jaṭāyuṣā sa bhinnāṅgo 'ṅkenādāya jānakīm
gato laṅkāmaśokākhye dhārayāmāsa cābravīt
bhava bhāryā mamāgryā tvaṃ rākṣasyo rakṣyatāmiyam
rāmo hatvā tu mārīcaṃ dṛṣṭvā lakṣmaṇamabravīt
māyāmṛgo 'sau saumitre yathā tvamiha cāgataḥ
tathā sītā hṛtā nūnaṃ nāpaśyat sa gato 'tha tām
śuśoca vilalāpārto māṃ tyaktvā kva gatāsi vai
lakṣmaṇāśvāsito rāmo mārgayāmāsa jānakīm
dṛṣṭvā jaṭāyustaṃ prāha rāvaṇo hṛtavāṃś ca tāṃ
mṛto 'tha saṃskṛtastena kabandhaṃ cāvadhīttataḥ
śāpamukto 'bravīdrāmaṃ sa tvaṃ sugrīvamāvraja
ity ādimahāpurāṇe āgneye rāmāyaṇe āraṇyakakāṇḍavarṇanaṃ nāma saptamo 'dhyāyaḥ
nārada uvāca
rāmaḥ pampāsaro gatvā śocan sa śarvarīṃ tataḥ
hanūmatā sa sugrīvaṃ nīto mitraṃ cakāra ha
sapta tālān vinirbhidya śareṇaikena paśyataḥ
pādena dundubheḥ kāyaṃ cikṣepa daśayojanaṃ
tadripuṃ vālinaṃ hatvā bhrātaraṃ vairakāriṇam
kiṣkindhāṃ kapirājyaṃ ca rumāṃ tārāṃ samarpayat
ṛṣyamūke harīśāya kiṣkindheśo 'bravītsa ca
sītāṃ tvaṃ prāśyase yadvat tathā rāma karomi te
tac chrutvā mālyavatpṛṣṭhe cāturmāsyaṃ cakāra saḥ
kiṣkindhāyāṃ ca sugrīvo yadā nāyāti darśanaṃ
tadābravīttaṃ rāmoktaṃ lakṣmaṇo vraja rāghavam
na sa saṃkucitaḥ panthā yena vālī hato gataḥ
samaye tiṣṭha sugrīva mā vālipatham anvagāḥ
sugrīva āha saṃsakto gataṃ kālaṃ na buddhavān
ityuktvā sa gato rāmaṃ natvovāca harīśvaraḥ
ānītā vānarāḥ sarve sītāyāś ca gaveṣaṇe
tvanmatāt preṣayiṣyāmi vicinvantu ca jānakīm
pūrvādau māsamāyāntu māsādūrdhvaṃ nihanmi tān
ityuktā vānarāḥ pūrvapaścimottaramārgagāḥ
jagmū rāmaṃ sasugrīvam apaśyantas tu jānakīm
rāmāṅgulīyaṃ saṃgṛhya hanūmān vānaraiḥ saha
dakṣiṇe mārgayāmāsa suprabhāyā guhāntike
māsād ūrdhvaṃ ca vinyastā apaśyantastu jānakīm
ūcurvṛthā mariṣyāmo jaṭāyurdhanya eva saḥ
sītārthe yo 'tyajat prāṇān rāvaṇena hato raṇe
tac chrutvā prāha sampātir vihāya kapibhakṣaṇaṃ
bhrātāsau me jaṭāyurvai mayoḍḍīno 'rkamaṇḍalam
arkatāpādrakṣito 'gāt dagdhapakṣo 'ham abhragaḥ
rāmavārtāśravāt pakṣau jātau bhūyo 'tha jānakīm
paśyāmyaśokavanikāgatāṃ laṅkāgatāṃ kila
śatayojanavistīrṇe lavaṇābdhau trikūṭake
jñātvā rāmaṃ sasugrīvaṃ vānarāḥ kathayantu vai
ity ādimahāpurāṇe āgneye rāmāyaṇe kiṣkindhākāṇḍavarṇanaṃ nāma aṣṭamo 'dhyāyaḥ
nārada uvāca
sampātivacanaṃ śrutvā hanumānaṅgadādayaḥ
abdhiṃ dṛṣṭvābruvaṃste 'bdhiṃ laṅghayet ko nu jīvayet
kapīnāṃ jīvanārthāya rāmakāryaprasiddhaye
śatayojanavistīrṇaṃ pupluve 'bdhiṃ sa mārutiḥ
dṛṣṭvotthitaṃ ca mainākaṃ siṃhikāṃ vinipātya ca
laṅkāṃ dṛṣṭvā rākṣasānāṃ gṛhāṇi vanitāgṛhe
daśagrīvasya kumbhasya kumbhakarṇasya rakṣasaḥ
vibhīṣaṇasyendrajito gṛhe 'nyeṣāṃ ca rakṣaso
nāpaśyat pānabhūmyādau sītāṃ cintāparāyaṇaḥ
aśokavanikāṃ gatvā dṛṣṭavāñchiṃśapātale
rākṣasīrakṣitāṃ sītāṃ bhava bhāryeti vādinaṃ
rāvaṇaṃ śiṃśapāstho 'tha neti sītāṃ tu vādinīṃ
bhava bhāryā rāvaṇasya rākṣasīrvādinīḥ kapiḥ
gate tu rāvaṇe prāha rājā daśaratho 'bhavat
rāmo 'sya lakṣmaṇaḥ putrau vanavāsaṃ gatau varau
rāmapatnī jānakī tvaṃ rāvaṇena hṛtā balāt
rāmaḥ sugrīvamitras tvāṃ mārgayan preṣayacca mām
sābhijñānaṃ cāṅgulīyaṃ rāmadattaṃ gṛhāṇa vai
sītāṅgulīyaṃ jagrāha sāpaśyan mārutintarau
bhūyo 'gre copaviṣṭaṃ tam uvāca yadi jīvati
rāmaḥ kathaṃ na nayati śṛṅki tām abravīt kapiḥ
rāmaḥ sīte na jānīte jñātvā tvāṃ sa nayiṣyati
rāvaṇaṃ rākṣasaṃ hatvā sabalaṃ devi mā śuca
sābhijñānaṃ dehi me tvaṃ maṇiṃ sītādadatkapau
uvāca māṃ yathā rāmo nayecchīghraṃ tathā kuru
kākākṣipātanakathām pratiyāhi hi śokaha
maṇiṃ kathāṃ gṛhītvāha hanūmānneṣyate patiḥ
athavā te tvarā kācit pṛṣṭhamāruha me śubhe
adya tvāṃ darśayiṣyāmi sasugrīvaṃ ca rāghavam
sītābravīddhanūmantaṃ nayatāṃ māṃ hi rāghavaḥ
hanūmān sa daśagrīvadarśanopāyam ākarot
vanaṃ babhañja tatpālān hatvā dantanakhādibhiḥ
hatvā tu kiṅkarān sarvān sapta mantrisutānapi
putramakṣaṃ kumāraṃ ca śakrajicca babandha tam
nāgapāśena piṅgākṣaṃ darśayāmāsa rāvaṇam
uvāca rāvaṇaḥ kastvaṃ mārutiḥ prāha rāvaṇam
rāmadūto rāghavāya sītāṃ dehi mariṣyasi
rāmabāṇair hataḥ sārdhaṃ laṅkāsthai rākṣasair dhruvam
rāvaṇo hantumudyukto vibhīṣaṇanivāritaḥ
dīpayāmāsa lāṅgalaṃ dīptapucchaḥ sa mārutiḥ
dagdhvā laṅkāṃ rākṣasāṃś ca dṛṣṭvā sītāṃ praṇamya tām
samudrapāramāgamya dṛṣṭā sīteti cābravīt
aṅgadādīnaṅgadādyaiḥ pītvā madhuvane madhu
jitvā dadhimukhādīṃś ca dṛṣṭvā rāmaṃ ca te 'bruvan
dṛṣṭā sīteti rāmo 'pi hṛṣṭaḥ papraccha mārutim
kathaṃ dṛṣṭvā tvayā sītā kimuvāca ca māṃ prati
sītākathāmṛtenaiva siñca māṃ kāmavahnigam
hanūmānabravīdrāmaṃ laṅghayitvābdhimāgataḥ
sītāṃ dṛṣṭvā purīṃ dagdhvā sītāmaṇiṃ gṛhāṇa vai
hatvā tvaṃ rāvaṇaṃ sītāṃ prāpsyase rāma mā śuca
gṛhītvā taṃ maṇiṃ rāmo ruroda virahāturaḥ
maṇiṃ dṛṣṭvā jānakī me dṛṣṭā sītā nayasva mām
tayā vinā na jīvāmi sugrīvādyaiḥ prabodhitaḥ
samudratīraṃ gatavān tatra rāmaṃ vibhīṣaṇaḥ
gatastiraskṛto bhrātrā rāvaṇena durātmanā
rāmāya dehi sītāṃ tvam ityuktenāsahāyavān
rāmo vibhīṣaṇaṃ mitraṃ laṅkaiśvarye 'bhyaṣecayat
samudraṃ prārthayanmārgaṃ yadā nāyāttadā śaraiḥ
bhedayāmāsa rāmaṃ ca uvācābdhiḥ samāgataḥ
nalena setuṃ baddhvābdhau laṅkāṃ vraja gabhīrakaḥ
ahaṃ tvayā kṛtaḥ pūrvaṃ rāmo 'pi nalasetunā
kṛtena taruśailādyair gataḥ pāraṃ mahodadheḥ
vānaraiḥ sa suvelasthaḥ saha laṅkāṃ dadarśa vai
ity ādimahāpurāṇe āgneye rāmāyaṇe sundarakāṇḍavarṇanaṃ nāma navamo 'dhyāyaḥ
nārada uvāca
rāmoktaścāṅgado gatvā rāvaṇaṃ prāha jānakī
dīyatāṃ rāghavāyāśu anyathā tvaṃ mariṣyasi
rāvaṇo hantumudyuktaḥ saṅgrāmoddhatarākṣasaḥ
rāmāyāha daśagrīvo yuddhamekaṃ tu manyate
rāmo yuddhāya tac chrutvā laṅkāṃ sakapirāyayau
vānaro hanūmān maindo dvivido jāmbavānnalaḥ
nīlastāro 'ṅgado dhūmraḥ suṣeṇaḥ keśarī gayaḥ
panaso vinato rambhaḥ śarabhaḥ krathano balī
gavākṣo dadhivaktraś ca gavayo gandhamādanaḥ
ete cānye ca sugrīva etair yukto hy asaṃkhyakaiḥ
rakṣasāṃ vānarāṇāṃ ca yuddhaṃ saṃkulamābabhau
rākṣasā vānarān jaghnuḥ śaraśaktigadādibhiḥ
vānarā rākṣasāñ jaghnur nakhadantaśilādibhiḥ
hastyaśvarathapādātaṃ rākṣasānāṃ balaṃ hataṃ
hanūmān giriśṛṅgeṇa dhūmrākṣam avadhīdripum
akampanaṃ prahastaṃ ca yudhyantaṃ nīla āvadhīt
indrajiccharabandhācca vimuktau rāmalakṣmaṇau
tārkṣasaṃdarśanād bāṇair jaghnatū rākṣasaṃ balam
rāmaḥ śarair jarjaritaṃ rāvaṇaṃ cākarodraṇe
rāvaṇaḥ kumbhakarṇaṃ ca bodhayāmāsa duḥkhitaḥ
kumbhakarṇaḥ prabuddho 'tha pītvā ghaṭasahasrakam
madyasya mahiṣādīnāṃ bhakṣayitvāha rāvaṇam
sītāyā haraṇaṃ pāpaṃ kṛtaṃ tvaṃ hi gururyataḥ
ato gacchāmi yuddhāya rāmaṃ hanmi savānaram
ityuktvā vānarān sarvān kumbhakarṇo mamarda ha
gṛhītastena sugrīvaḥ karṇanāsaṃ cakarta saḥ
karṇanāsāvihīno 'sau bhakṣayāmāsa vānarān
rāmo 'tha kumbhakarṇasya bāhū cicheda sāyakaiḥ
tataḥ pādau tataśchittvā śiro bhūmau vyapātayat
atha kumbho nikumbhaś ca makarākṣaś ca rākṣasaḥ
mahodaro mahāpārśvo matta unmattarākṣasaḥ
praghaso bhāsakarṇaś ca virūpākṣaś ca saṃyuge
devāntako narāntaś ca triśirāś cātikāyakaḥ
rāmeṇa lakṣmaṇenaite vānaraiḥ savibhīṣaṇaiḥ
yudhyamānāstayā hy anye rākṣasā bhuvi pātitāḥ
indrajinmāyayā yudhyan rāmādīn saṃbabandha ha
varadattair nāgabāṇaiḥ oṣadhyā tau viśalyakau
viśalyayāvraṇau kṛtvā mārutyānītaparvate
hanūmān dhārayāmāsa tatrāgaṃ yatra saṃsthitaḥ
nikumbhilāyāṃ homādi kurvantaṃ taṃ hi lakṣmaṇaḥ
śarair indrajitaṃ vīraṃ yuddhe taṃ tu vyaśātayat
rāvaṇaḥ śokasaṃtaptaḥ sītāṃ hantuṃ samudyataḥ
avindhyavārito rājā rathasthaḥ sabalo yayau
indrokto mātalī rāmaṃ rathasthaṃ pracakāra tam
rāmarāvaṇayoryuddhaṃ rāmarāvaṇayoriva
rāvaṇo vānarān hanti mārutyādyāś ca rāvaṇam
rāmaḥ śastraistamastraiś ca vavardha jalado yathā
tasya dhvajaṃ sa cicheda rathamaśvāṃś ca sārathim
dhanurbāhūñchirāṃsyeva uttiṣṭhanti śirāṃsi hi
paitāmahena hṛdayaṃ bhittvā rāmeṇa rāvaṇaḥ
bhūtale pātitaḥ sarvai rākṣasai ruruduḥ striyaḥ
āśvāsya taṃ ca saṃskṛtya rāmājñapto vibhīṣaṇaḥ
hanūmatānayadrāmaḥ sītāṃ śuddhāṃ gṛhītavān
rāmo vahnau praviṣṭāṃ tāṃ śuddhāmindrādibhiḥ stutaḥ
brahmaṇā daśarathena tvaṃ viṣṇū rākṣasamardanaḥ
indro 'rcito 'mṛtavṛṣṭyā jīvayāmāsa vānarān
rāmeṇa pūjitā jagmur yuddhaṃ dṛṣṭvā divaṃ ca te
rāmo vibhīṣaṇāyādāl laṅkāmabhyarcya vānarān
sasītaḥ puṣpake sthitvā gatamārgeṇa vai gataḥ
darśayan vanadurgāṇi sītāyai hṛṣṭamānasaḥ
bharadvājaṃ namaskṛtya nandigrāmaṃ samāgataḥ
bharatena nataścāgād ayodhyāṃ tatra saṃsthitaḥ
vasiṣṭhādīnnamaskṛtya kauśalyāṃ caiva kekayīm
sumitrāṃ prāptarājyo 'tha dvijādīn so 'bhyapūjayat
vāsudevaṃ svamātmānam aśvamedhair athāyajat
sarvadānāni sa dadau pālayāmāsa saḥ prajāḥ
putravaddharmakāmādīn duṣṭanigrahaṇe rataḥ
sarvadharmaparo lokaḥ sarvaśasyā ca medinī
nākālamaraṇaṃ cāsīd rāme rājyaṃ praśāsati
ity ādimahāpurāṇe āgneye rāmāyaṇe yuddhakāṇḍavarṇanaṃ nāma daśamo 'dhyāyaḥ
nārada uvāca
rājyasthaṃ rāghavaṃ jagmur agastyādyāḥ supūjitāḥ
dhanyastvaṃ vijayī yasmād indrajidvinipātitaḥ
brahmātmajaḥ pulastyo 'bhūt viśravāstasya naikaṣī
puṣpotkaṭābhūt prathamā tatputro 'bhūddhaneśvaraḥ
naikaṣyāṃ rāvaṇo jajñe viṃśadbāhurdaśānanaḥ
tapasā brahmadattena vareṇa jitadaivataḥ
kumbhakarṇaḥ sanidro 'bhūd dharmiṣṭho 'bhūdvibhīṣaṇaḥ
svasā śūrpaṇakhā teṣāṃ rāvaṇān meghanādakaḥ
indraṃ jitvendrajiccābhūd rāvaṇādadhiko balī
hatastvayā lakṣmaṇena devādeḥ kṣemamicchatā
ityuktvā te gatā viprā agastyādyā namaskṛtāḥ
devaprārthitarāmoktaḥ śatrughno lavaṇārdanaḥ
abhūt pūrmathurā kācit rāmokto bharato 'vadhīt
koṭitrayaṃ ca śailūṣaputrāṇāṃ niśitaiḥ śaraiḥ
śailūṣaṃ duṣṭagandharvaṃ sindhutīranivāsinam
takṣaṃ ca puṣkaraṃ putraṃ sthāpayitvātha deśayoḥ
bharato 'gāt saśatrughno rāghavaṃ pūjayan sthitaḥ
rāmo duṣṭānnihatyājau śiṣṭān saṃpālya mānavaḥ
putrau kuśalavau jātau vālmīkerāśrame varau
lokāpavādāttyaktāyāṃ jñātau sucaritaśravāt
rājye 'bhiṣicya brahmāham asmīti dhyānatatparaḥ
daśavarṣasahasrāṇi daśavarṣaśatāni ca
rājyaṃ kṛtvā kratūn kṛtvā svargaṃ devārcito yayau
sapauraḥ sānujaḥ sītāputro janapadānvitaḥ
agnir uvāca
vālmīkir nāradācchrutvā rāmāyaṇamakārayat
savistaraṃ yadetacca śṛṇuyātsa divaṃ vrajet
ity ādimahāpurāṇe āgneye rāmāyaṇe uttarakāṇḍavarṇanaṃ nāma ekādaśo 'dhyāyaḥ
agnir uvāca
harivaṃśaṃ pravakṣyāmi viṣṇunābhyambujādajaḥ
brahmaṇo 'tristataḥ somaḥ somājjātaḥ purūravāḥ
tasmādāyurabhūttasmān nahuṣo 'to yayātikaḥ
yaduṃ ca turvasuṃ tasmād devayānī vyajāyata
druhyaṃ cānuṃ ca pūruṃ ca śarmiṣṭhā vārṣaparvaṇī
yadoḥ kule yādavāś ca vasudevastaduttamaḥ
bhuvo bhārāvatārārthaṃ devakyāṃ vasudevataḥ
hiraṇyakaśipoḥ putrāḥ ṣaḍgarbhā yoganidrayā
viṣṇuprayuktayā nītā devakījaṭharaṃ purā
abhūcca saptamo garbho devakyā jaṭharād balaḥ
saṃkrāmito 'bhūdrohiṇyāṃ rauhiṇeyastato hariḥ
kṛṣṇāṣṭamyāṃ ca nabhasi ardharātre caturbhujaḥ
devakyā vasudevena stuto bālo dvibāhukaḥ
vasudevaḥ kaṃsabhayād yaśodāśayane 'nayat
yaśodābālikāṃ gṛhya devakīśayane 'nayat
kaṃso bāladhvaniṃ śrutvā tāṃ cikṣepa śilātale
vārito 'pi sa devakyā mṛtyurgarbho 'ṣṭamo mama
śrutvāśarīriṇīṃ vācaṃ matto garbhāstu māritāḥ
samarpitāstu devakyā vivāhasamayeritāḥ
sā kṣiptā bālikā kaṃsam ākāśasthābravīdidam
kiṃ mayā kṣiptayā kaṃsa jāto yastvāṃ vadhiṣyati
sarvasvabhūto devānāṃ bhūbhāraharaṇāya saḥ
ityuktvā sā ca śumbhādīn hatvendreṇa ca saṃstutā
āryā durgā vedagarbhā ambikā bhadrakālyapi
bhadrā kṣemyā kṣemakarī naikabāhur namāmi tām
trisandhyaṃ yaḥ paṭhennāma sarvān kāmānavāpnuyāt
kaṃso 'pi pūtanādīṃś ca preṣayadbālanāśane
yaśodāpatinandāya vasudevena cārpitau
rakṣaṇāya ca kaṃsāder bhītenaiva hi gokule
rāmakṛṣṇau ceratustau gobhirgopālakaiḥ saha
sarvasya jagataḥ pālau gopālau tau babhūvatuḥ
kṛṣṇaścolūkhale baddho dāmnā vyagrayaśodayā
yamalārjunamadhye 'gād bhagnau ca yamalārjunau
parivṛttaś ca śakaṭaḥ pādakṣepāt stanārthinā
pūtanā stanapānena sā hatā hantumudyatā
vṛndāvanagataḥ kṛṣṇaḥ kāliyaṃ yamunāhradāt
jitvā niḥsārya cābdhisthaṃ cakāra balasaṃstutaḥ
kṣemaṃ tālavanaṃ cakre hatvā dhenukagardabhaṃ
ariṣṭavṛṣabhaṃ hatvā keśinaṃ hayarūpiṇam
śakrotsavaṃ parityajya kārito gotrayajñakaḥ
parvataṃ dhārayitvā ca śakrādvṛṣṭir nivāritā
namaskṛto mahendreṇa govindo 'thārjuno 'rpitaḥ
indrotsavastu tuṣṭena bhūyaḥ kṛṣṇena kāritaḥ
rathastho mathurāṃ cāgāt kaṃsoktākrūrasaṃstutaḥ
gopībhiranuraktābhiḥ krīḍitābhir nirīkṣitaḥ
rajakaṃ cāprayacchantaṃ hatvā vastrāṇi cāgrahīt
saha rāmeṇa mālābhṛn mālākāre varaṃ dadau
dattānulepanāṃ kubjām ṛjuṃ cakre 'hanad gajaṃ
mattaṃ kuvalayāpīḍaṃ dvāri raṅgaṃ praviśya ca
kaṃsādīnāṃ paśyatāṃ ca mañcasthānāṃ niyuddhakaṃ
cakre cāṇūramallena muṣṭikena balo 'karot
cāṇūramuṣṭikau tābhyāṃ hatau mallau tathāpare
mathurādhipatiṃ kaṃsaṃ hatvā tatpitaraṃ hariḥ
cakre yādavarājānam astiprāptī ca kaṃsage
jarāsandhasya te putryau jarāsandhastadīritaḥ
cakre sa mathurārodhaṃ yādavair yuyudhe śaraiḥ
rāmakṛṣṇau ca mathurāṃ tyaktvā gomantamāgatau
jarāsandhaṃ vijityājau pauṇḍrakaṃ vāsudevakaṃ
purīṃ ca dvārakāṃ kṛtvā nyavasad yādavair vṛtaḥ
bhaumaṃ tu narakaṃ hatvā tenānītāś ca kanyakāḥ
devagandharvayakṣāṇāṃ tā uvāca janārdanaḥ
ṣoḍaśastrīsahasrāṇi rukmiṇyādyās tathāṣṭa ca
satyabhāmāsamāyukto garuḍe narakārdanaḥ
maṇiśailaṃ saratraṃ ca indraṃ jitvā harirdivi
pārijātaṃ samānīya satyabhāmāgṛhe 'karot
sāṃdīpaneś ca śastrāstraṃ jñātvā tadbālakaṃ dadau
jitvā pañcajanaṃ daityaṃ yamena ca supūjitaḥ
avadhīt kālayavanaṃ mucukundena pūjitaḥ
vasudevaṃ devakīṃ ca bhaktaviprāṃś ca so 'rcayat
revatyāṃ balabhadrācca yajñāte niśaṭhonmukau
kṛṣṇāt śāmbo jāmbavatyāmanyāsvanye 'bhavan sutāḥ
taṃ matsyaṃ śambarāyādānmāyāvatyai ca śambaraḥ
māyāvatī matsyamadhye dṛṣṭvā svaṃ patimādarāt
papoṣa sā taṃ covāca ratiste 'haṃ patirmama
kāmastvaṃ śambhunānaṅgaḥ kṛto 'haṃ śambareṇa ca
hṛtā na tasya patnī tvaṃ māyājñaḥ śambaraṃ jahi
tac chrutvā śambaraṃ hatvā pradyumnaḥ saha bhāryayā
māyāvatyā yayau kṛṣṇaṃ kṛṣṇo hṛṣṭo 'tha rukmiṇī
pradyumnād aniruddho 'bhūd uṣāpatir udāradhīḥ
bāṇo balisutastasya sutoṣā śoṇitaṃ puraṃ
tapasā śivaputro 'bhūt māyūradhvajapātitaḥ
yuddhaṃ prāpsyasi bāṇa tvaṃ bāṇaṃ tuṣṭaḥ śivo 'bhyadhāt
śivena krīḍatīṃ gaurīṃ dṛṣṭvoṣā saspṛhā patau
tāmāha gaurī bhartā te niśi supteti darśanāt
vaiśākhamāsadvādaśyāṃ puṃso bhartā bhaviṣyati
gauryuktā harṣitā coṣā gṛhe suptā dadarśa taṃ
ātmanā saṃgataṃ jñātvā tatsakhyā citralekhayā
likhitādvai citrapaṭād aniruddhaṃ samānayat
kṛṣṇapautraṃ dvārakāto duhitā bāṇamantriṇaḥ
kumbhāṇḍasyāniruddho 'gād rarāma hy uṣayā saha
bāṇadhvajasya sampātai rakṣibhiḥ sa niveditaḥ
aniruddhasya bāṇena yuddhamāsītsadāruṇam
śrutvā tu nāradāt kṛṣṇaḥ pradyumnabalabhadravān
garuḍastho 'tha jitvāgnīn jvaraṃ māheśvaraṃ tathā
hariśaṅkarayoryuddhaṃ babhūvātha śarāśari
nandivināyakaskandamukhāstārkṣādibhirjitāḥ
jṛmbhate śaṅkare naṣṭe jṛmbhaṇāstreṇa viṣṇunā
chinnaṃ sahasraṃ bāhūnāṃ rudreṇābhayamarthitam
viṣṇunā jīvito bāṇo dvibāhuḥ prābravīcchivam
tvayā yadabhayaṃ dattaṃ bāṇasyāsya mayā ca tat
āvayor nāsti bhedo vai bhedī narakamāpnuyāt
śivādyaiḥ pūjito viṣṇuḥ so 'niruddha uṣādiyuk
dvārakāṃ tu gato reme ugrasenādiyādavaiḥ
aniruddhātmajo vajro mārkaṇḍeyāttu sarvavit
balabhadraḥ pralambaghno yamunākarṣaṇo 'bhavat
dvividasya kaperbhettā kauravonmādanāśanaḥ
harī reme 'nekamūrto rukmiṇyādibhirīśvaraḥ
putrānutpādayāmāsa tvasaṃkhyātān sa yādavān
harivaṃśaṃ paṭhet yaḥ sa prāptakāmo hariṃ vrajet
ity ādimahāpurāṇe āgneye harivaṃśavarṇanaṃ nāma dvādaśo 'dhyāyaḥ
agnir uvāca
bhārataṃ sampravakṣyāmi kṛṣṇamāhātmyalakṣaṇam
bhūbhāramaharadviṣṇur nimittīkṛtya pāṇḍavān
viṣṇunābhyabjajo brahmā brahmaputro 'triratritaḥ
somaḥ somādbudhastasmādaila āsīt purūravāḥ
tasmādāyus tato rājā nahuṣo 'to yayātikaḥ
tataḥ purustasya vaṃśe bharato 'tha nṛpaḥ kuruḥ
tadvaṃśe śāntanustasmādbhīṣmo gaṅgāsuto 'nujau
citrāṅgado vicitraś ca satyavatyāṃ ca śāntanoḥ
svargaṃ gate śāntanau ca bhīṣmo bhāryāvivarjitaḥ
apālayat bhrātṛrājyaṃ bālaścitrāṅgado hataḥ
citrāṅgadena dve kanye kāśirājasya cāmbikā
ambālikā ca bhīṣmeṇa ānīte vijitāriṇā
bhārye vicitravīryasya yakṣmaṇā sa divaṃ gataḥ
satyavatyā hy anumatādambikāyāṃ nṛpo 'bhavat
dhṛtarāṣṭro 'mbālikāyāṃ pāṇḍuś ca vyāsataḥ sutaḥ
gāndhāryāṃ dhṛtarāṣṭrācca duryodhanamukhaṃ śatam
śataśṛṅgāśramapade bhāryāyogād yato mṛtiḥ
ṛṣiśāpāttato dharmāt kuntyāṃ pāṇḍoryudhiṣṭhiraḥ
vātādbhīmo 'rjunaḥ śakrānmādryāmaśvikumārataḥ
nakulaḥ sahadevaś ca pāṇḍurmādrīyuto mṛtaḥ
karṇaḥ kuntyāṃ hi kanyāyāṃ jāto duryodhāśritaḥ
kurupāṇḍavayor vairaṃ daivayogād babhūva ha
duryodhano jatugṛhe pāṇḍavānadahat kudhīḥ
dagdhāgārādviniṣkrāntā mātṛpṛṣṭāstu pāṇḍavāḥ
tatastu ekacakrāyāṃ brāhmaṇasya niveśane
muniveṣāḥ sthitāḥ sarve nihatya bakarākṣasam
yayuḥ pāñcālaviṣayaṃ draupadyāste svayaṃvare
samprāptā bāhuvedhena draupadī pañcapāṇḍavaiḥ
ardharājyaṃ tataḥ prāptā jñātā duryodhanādibhiḥ
gāṇḍīvaṃ ca dhanurdivyaṃ pāvakādrathamuttamam
sārathiṃ cārjunaḥ saṃkhye kṛṣṇam akṣayyasāyakān
brahmāstrādīṃs tathā droṇātsarve śastraviśāradāḥ
kṛṣṇena so 'rjuno vahniṃ khāṇḍave samatarpayat
indravṛṣṭiṃ vārayaṃś ca śaravarṣeṇa pāṇḍavaḥ
jitā diśaḥ pāṇḍavaiś ca rājyaṃ cakre yudhiṣṭhiraḥ
bahusvarṇaṃ rājasūyaṃ na sehe taṃ suyodhanaḥ
bhrātrā duḥśāsanenoktaḥ karṇena prāptabhūtinā
dyūtakārye śakuninā dyūtena sa yudhiṣṭhiram
ajayattasya rājyaṃ ca sabhāstho māyayāhasat
jito yudhiṣṭhiro bhrātṛyuktaścāraṇyakaṃ yayau
vane dvādaśavarṣāṇi pratijñātāni so 'nayat
aṣṭāśītisahasrāṇi bhojayan pūrvavat dvijān
sadhaumyo draupadīṣaṣṭhastataḥ prāyādvirāṭakam
kaṅko dvijo hy avijñāto rājā bhīmo 'tha sūpakṛt
bṛhannalārjuno bhāryā sairindhrī yamajau tathā
anyanāmnā bhīmasenaḥ kīcakaṃ cāvadhīnniśi
draupadīṃ hartukāmaṃ taṃ arjunaścājayat kurūn
kurvato gograhādīṃś ca tair jñātāḥ pāṇḍavā atha
subhadrā kṛṣṇabhaginī arjunātsamajījanat
abhimanyuṃ dadau tasmai virāṭaścottarāṃ sutām
saptākṣauhiṇīśa āsīddharmarājo raṇāya saḥ
kṛṣṇo dūto 'bravīd gatvā duryodhanamamarṣaṇam
ekādaśākṣauhiṇīśaṃ nṛpaṃ duryodhanaṃ tadā
yudhiṣṭhirāyārdharājyaṃ dehi grāmāṃś ca pañca vā
yudhyasva vā vacaḥ śrutvā kṛṣṇamāha suyodhanaḥ
bhūsūcyagraṃ na dāsyāmi yotsye saṃgrahaṇodyataḥ
viśvarūpaṃ darśayitvā adhṛṣyaṃ vidurārcitaḥ
prāgādyudhiṣṭhiraṃ prāha yodhayainaṃ suyodhanam
ity ādimahāpurāṇe āgneye ādiparvādivarṇanaṃ nāma trayodaśo 'dhyāyaḥ
agnir uvāca
yaudhiṣṭhirī dauryodhanī kurukṣetraṃ yayau camūḥ
bhīṣmadroṇādikān dṛṣṭvā nāyudhyata gurūniti
pārthaṃ hy uvāca bhagavānnaśocyā bhīṣmamukhyakāḥ
śarīrāṇi vināśīni na śarīrī vinaśyati
ayamātmā paraṃ brahma ahaṃ brahmasmi viddhi tam
siddhyasiddhyoḥ samo yogī rājadharmaṃ prapālaya
kṛṣṇokto 'thārjuno 'yudhyadrathastho vādyaśabdavān
bhīṣmaḥ senāpatirabhūdādau dauryodhane bale
pāṇḍavānāṃ śikhaṇḍī ca tayoryuddhaṃ babhūva ha
dhārtarāṣṭrāḥ pāṇḍavāṃś ca jaghnuryuddhe sabhīṣmakāḥ
dhārtarāṣṭrān śikhaṇḍyādyāḥ pāṇḍavā jaghnurāhave
devāsurasaṃyuddhaṃ kurupāṇḍavasenayoḥ
babhūva svasthadevānāṃ paśyatāṃ prītivardhanaṃ
bhīṣmo 'straiḥ pāṇḍavaṃ sainyaṃ daśāhobhirnyapātayat
daśame hy arjuno bāṇair bhīṣmaṃ vīraṃ vavarṣa ha
śikhaṇḍī drupadokto 'strair vavarṣa jalado yathā
hastyaśvarathapādātamanyonyāstranipātitam
bhīṣmaḥ svacchandamṛtyuś ca yuddhamārgaṃ pradarśya ca
vasūkto vasulokāya śaraśayyāgataḥ sthitaḥ
uttarāyaṇamīkṣaṃś ca dhyāyan viṣṇuṃ stavan sthitaḥ
duryodhane tu śokārte droṇaḥ senāpatistvabhūt
pāṇḍave harṣite sainye dhṛṣṭadyumnaś camūpatiḥ
tayoryuddhaṃ babhūvograṃ yamarāṣṭravivardhanam
virāṭadrupadādyāś ca nimagnā droṇasāgare
dauryodhanī mahāsenā hastyaśvarathapattinī
dhṛṣṭadyumnādhipatitā droṇaḥ kāla ivābabhau
hato 'śvatthāmā cetyukte droṇaḥ śastrāṇi cātyajat
dhṛṣṭadyumnaśarākrāntaḥ patitaḥ sa mahītale
pañcame 'hani durdharṣaḥ sarvakṣatraṃ pramathya ca
duryodhane tu śokārte karṇaḥ senāpatistvabhūt
arjunaḥ pāṇḍavānāṃ ca tayoryuddhaṃ babhūva ha
śastrāśastri mahāraudraṃ devāsuraraṇopamam
karṇārjunākhye saṅgrāme karṇo 'rīn avadhīccharaiḥ
dvitīyāhani karṇastu arjunena nipātitaḥ
śalyo dinārdhaṃ yuyudhe hy avadhīttaṃ yudhiṣṭhiraḥ
yuyudhe bhīmasenena hatasainyaḥ suyodhanaḥ
bahūn hatvā narādīṃś ca bhīmasenamathābravīt
gadayā praharantaṃ tu bhīmastaṃ tu vyapātayat
gadayānyānujāṃstasya tasminnaṣṭādeśehani
rātrau suṣuptaṃ ca balaṃ pāṇḍavānāṃ nyapātayat
akṣauhiṇīpramāṇaṃ tu aśvatthāmā mahābalaḥ
draupadeyān sapāñcālān dhṛṣṭadyumnaṃ ca so 'vadhīt
putrahīnāṃ draupadīṃ tāṃ rudantīmarjunastataḥ
śiromaṇiṃ tu jagrāha aiṣikāstreṇa tasya ca
aśvatthāmāstranirdagdhaṃ jīvayāmāsa vai hariḥ
uttarāyāstato garbhaṃ sa parīkṣidabhūnnṛpaḥ
kṛtavarmā kṛpo drauṇistrayo muktāstato raṇāt
pāṇḍavāḥ sātyakiḥ kṛṣṇaḥ sapta muktā na cāpare
striyaścārtāḥ samāśvāsya bhīmādyaiḥ sa yudhiṣṭhiraḥ
saṃskṛtya prahatān vīrān dattodakadhanādikaḥ
bhīṣmāc chāntanavāc chrutvā dharmān sarvāṃś ca śāntidām
rājadharmānmokṣadharmāndānadharmān nṛpo 'bhavat
aśvamedhe dadau dānaṃ brāhmaṇebhyo 'rimardanaḥ
śrutvārjunān mauṣaleyaṃ yādavānāṃ ca saṃkṣayam
rājye parīkṣitaṃ sthāpya sānujaḥ svargamāptavān
ity ādimahāpurāṇe āgneye mahābhāratavarṇanaṃ nāma caturdaśo 'dhyāyaḥ
agnir uvāca
yudhiṣṭhire tu rājyasthe āśramādāśramāntaram
dhṛtarāṣṭro vanamagād gāndhārī ca pṛthā dvija
vidurastvagninā dagdho vanajena divaṃ gataḥ
evaṃ viṣṇurbhuvo bhāramaharaddānavādikam
dharmāyādharmanāśāya nimittīkṛtya pāṇḍavān
sa vipraśāpavyājena muṣalenāharat kulam
yādavānāṃ bhārakaraṃ vajraṃ rājye 'bhyaṣecayat
devadeśāt prabhāse sa dehaṃ tyaktvā svayaṃ hariḥ
indraloke brahmaloke pūjyate svargavāsibhiḥ
balabhadro 'nantamūrtiḥ pātālasvargamīyivān
avināśī harirdevo dhyānibhir dhyeya eva saḥ
vinā taṃ dvārakāsthānaṃ plāvayāmāsa sāgaraḥ
saṃskṛtya yādavān pārtho dattodakadhanādikaḥ
striyo 'ṣṭāvakraśāpena bhāryā viṣṇoś ca yāḥ sthitāḥ
punastacchāpato nītā gopālair laguḍāyudhaiḥ
arjunaṃ hi tiraskṛtya pārthaḥ śokaṃ cakāra ha
vyāsenāśvāsito mene balaṃ me kṛṣṇasannidhau
hastināpuramāgatya pārthaḥ sarvaṃ nyavedayat
yudhiṣṭhirāya sa bhrātre pālakāya nṛṇāṃ tadā
taddhanustāni cāstrāṇi sa rathaste ca vājinaḥ
vinā kṛṣṇena tannaṣṭaṃ dānaṃ cāśrotriye yathā
tacchrutvā dharmarājastu rājye sthāpya parīkṣitam
prasthānaṃ prasthito dhīmān draupadyā bhrātṛbhiḥ saha
saṃsārānityatāṃ jñātvā japannaṣṭaśataṃ hareḥ
mahāpathe tu patitā draupadī sahadevakaḥ
nakulaḥ phālguno bhīmo rājā śokaparāyaṇaḥ
indrānītarathārūḍhaḥ sānujaḥ svargamāptavān
dṛṣṭvā duryodhanādīṃś ca vāsudevaṃ ca harṣitaḥ
etatte bhārataṃ proktaṃ yaḥ paṭhetsa divaṃ vrajet
ity ādimahāpurāṇe āgneye mahābhāratavarṇanaṃ nāma pañcadaśo 'dhyāyaḥ
agnir uvāca
vakṣye buddhāvatāraṃ ca paṭhataḥ śṛṇvato 'rthadam
purā devāsure yuddhe daityair devāḥ parājitāḥ
rakṣa rakṣeti śaraṇaṃ vadanto jagmurīśvaram
māyamohasvarupo 'sau śuddhodanasuto 'bhavat
mohayāmāsa daityāṃstāṃstyājitā vedadharmakam
te ca bauddhā babhūvurhi tebhyo 'nye vedavarjitāḥ
ārhataḥ so 'bhavat paścādārhatānakarot parān
evaṃ pāṣaṇḍino jātā vedadharmādivarjitāḥ
narakārhaṃ karma cakrurgrahīṣyantyadhamādapi
sarve kaliyugānte tu bhaviṣyanti ca saṅkarāḥ
dasyavaḥ śīlahīnāś ca vedo vājasaneyakaḥ
daśa pañca ca śākhā vai pramāṇena bhaviṣyati
dharmakañcukasaṃvītā adharmarucayas tathā
mānuṣān bhakṣayiṣyanti mlecchāḥ pārthivarūpiṇaḥ
kalkī viṣṇuyaśaḥputro yājñavalkyapurohitaḥ
utsādayiṣyati mlecchān gṛhītāstraḥ kṛtāyudhaḥ
sthāpayiṣyati maryādāṃ cāturvarṇye yathocitām
āśrameṣu ca sarveṣu prajāḥ saddharmavartmani
kalkirūpaṃ parityajya hariḥ svargaṃ gamiṣyati
tataḥ kṛtayugānnāma purāvat sambhaviṣyati
varṇāśramāś ca dharmeṣu sveṣu sthāsyanti sattama
evaṃ sarveṣu kalpeṣu sarvamanvantareṣu ca
avatārā asaṅkhyātā atītānāgatādayaḥ
viṣṇor daśāvatārākhyān yaḥ paṭhet śṛṇuyānnaraḥ
so 'vāptakāmo vimalaḥ sakulaḥ svargamāpnuyāt
dharmādharmavyavasthānamevaṃ vai kurute hariḥ
avatīrṇaṃ ca sa gataḥ sargādeḥ kāraṇaṃ hariḥ
ity ādimahāpurāṇe āgneye buddhakalkyavatāravarṇanaṃ nāma ṣoḍaśo 'dhyāyaḥ
agnir uvāca
jagatsargādikān krīḍān viṣṇor vakṣye 'dhunā śṛṇu
svargādikṛt sa sargādiḥ sṛṣṭyādiḥ saguṇo 'guṇaḥ
brahmāvyaktaṃ sadāgre 'bhūt na khaṃ rātridinādikaṃ
prakṛtiṃ puruṣaṃ viṣṇuḥ praviśyākṣobhayattataḥ
svargakāle mahattattvamahaṅkārastato 'bhavat
vaikārikastaijasaś ca bhūtādiś caiva tāmasaḥ
ahaṅkārācchabdamātramākāśamabhavattataḥ
sparśamātro 'nilastasmādrūpamātro 'nalastataḥ
rasamātrā āpa ito gandhamātrā mahī smṛtā
ahaṅkārāttāmasāttu taijasānīndriyāṇi ca
vaikārikā daśa devā mana ekādaśendriyam
tataḥ svayaṃbhūrbhagavān sisṛkṣurvividhāḥ prajāḥ
apa eva sasarjādau tāsu vīryamavāsṛjat
āpo nārā iti proktā āpo vai narasūnavaḥ
ayanaṃ tasya tāḥ pūrvaṃ tena nārāyaṇaḥ smṛtaḥ
hiraṇyavarṇamabhavat tadaṇḍamudakeśayam
tasmin jajñe svayaṃ brahmā svayambhūriti naḥ śrutam
hiraṇyagarbho bhagavānuṣitvā parivatsaram
tadaṇḍamakarot dvaidhaṃ divaṃ bhuvamathāpi ca
tayoḥ śakalayormadhye ākāśamasṛjat prabhuḥ
apsu pāriplavāṃ pṛthivīṃ diśaś ca daśadhā dadhe
tatra kālaṃ mano vācaṃ kāmaṃ krodhamatho ratim
sasarja sṛṣṭiṃ tadrūpāṃ sraṣṭumicchan prajāpatiḥ
vidyuto 'śanimeghāṃś ca rohitendradhanūṃṣi ca
vayāṃsi ca sasarjādau parjanyaṃ cātha vaktrataḥ
ṛco yajūṃṣi sāmāni nirmame yajñasiddhaye
sādhyāstair ayajandevān bhūtamuccāvacaṃ bhujāt
sanatkumāraṃ rudraṃ ca sasarja krodhasambhavam
marīcimatryaṅgirasaṃ pulastyaṃ pulahaṃ kratum
vasiṣṭhaṃ mānasāḥ sapta brahmāṇa iti niścitāḥ
saptaite janayanti sma prajā rudrāś ca sattama
dvidhā kṛtvātmano dehamardhena puruṣo 'bhavat
ardhena nārī tasyāṃ sa brahmā vai cāsṛjat prajāḥ
ity ādimahāpurāṇe āgneye jagatsargavarṇanaṃ nāma saptadaśo 'dhyāyaḥ
agnir uvāca
priyavratottānapādau manoḥ svāyambhuvāt sutau
ajījanatsa tāṃ kanyāṃ śatarūpāṃ tapo'nvitām
kāmyāṃ kardamabhāryātaḥ samrāṭ kukṣirvirāṭ prabhuḥ
surucyāmuttamo jajñe putra uttānapādataḥ
sunītyāṃ tu dhruvaḥ putrastapastepe sa kīrtaye
dhruvo varṣasahasrāṇi trīṇi divyāni he mune
tasmai prīto hariḥ prādānmunyagre sthānakaṃ sthiram
ślokaṃ papāṭha hy uśanā vṛddhiṃ dṛṣṭvā sa tasya ca
aho 'sya tapaso vīryamaho śrutam aho 'dbhutam
yamadya purataḥ kṛtvā dhruvaṃ saptarṣayaḥ sthitāḥ
tasmāt śiṣṭiṃ ca bhavyaṃ ca dhruvācchambhurvyajāyata
śiṣṭerādhatta succhāyā pañca putrānakalmaṣān
ripuṃ ripuñjayaṃ ripraṃ vṛkalaṃ vṛkatejasam
riporādhatta bṛhatī cākṣuṣaṃ sarvatejasam
ajījanat puṣkariṇyāṃ vīriṇyāṃ cākṣuṣo manum
manorajāyanta daśa naḍvalāyāṃ sutottamāḥ
ūruḥ puruḥ śatadyumnastapasvī satyavākkaviḥ
agniṣṭur atirātraś ca sudyumnaścābhimanyukaḥ
ūrorajanayat putrān ṣaḍagneyī mahāprabhān
aṅgaṃ sumanasaṃ svātiṃ kratum aṅgirasaṃ gayam
aṅgāt sunīthāpatyaṃ vai veṇamekaṃ vyajāyata
arakṣakaḥ pāparataḥ sa hato munibhiḥ kuśaiḥ
prajārtham ṛṣayo 'thāsya mamanthurdakṣiṇaṃ karaṃ
veṇasya mathito pāṇau saṃbabhūva pṛthur nṛpaḥ
taṃ dṛṣṭvā munayaḥ prāhureṣa vai muditāḥ prajāḥ
kariṣyati mahātejā yaśaś ca prāpsyate mahat
sa dhanvī kavacī jātastejasā nirdahanniva
pṛthur vainyaḥ prajāḥ sarvā rarakṣa kṣetrapūrvajaḥ
rājasūyābhiṣiktānāmādyaḥ sa pṛthivīpatiḥ
tasmāccaiva samutpannau nipuṇau sūtamāgadhau
tatstotraṃ cakratur vīrau rājābhūjjanarañjanāt
dugdhā gaustena śasyārthaṃ prajānāṃ jīvanāya ca
saha devair munigaṇair gandharvaiḥ sāpsarogaṇaiḥ
pitṛbhirdānavaiḥ sarpair vīrudbhiḥ parvatair janaiḥ
teṣu teṣu ca pātreṣu duhyamānā vasundharā
prādādyathepsitaṃ kṣīraṃ tena prāṇānadhārayat
pṛthoḥ putrau tu dharmajñau jajñāte 'ntardvipālinau
śikhaṇḍī havirdhānamantardhānāt vyajāyata
havirdhānāt ṣaḍāgneyī dhīṣaṇājanayat sutān
prācīnabarhiṣaṃ śukraṃ gayaṃ kṛṣṇaṃ vrajājinau
prācīnāgrāḥ kuśāstasya pṛthivyāṃ yajato yataḥ
prācīnabarhir bhagavān mahānāsītprajāpatiḥ
savarṇādhatta sāmudrī daśa prācīnabarhiṣaḥ
sarve pracetaso nāma dhanurvedasya pāragāḥ
apṛthagdharmacaraṇās te tapyanta mahattapaḥ
daśavarṣasahasrāṇi samudrasalileśayāḥ
prajāpatitvaṃ samprāpya tuṣṭā viṣṇoś ca nirgatāḥ
bhūḥ khaṃ vyāptaṃ hi tarubhistāṃstarūnadahaṃś ca te
mukhajāgnimarudbhyāṃ ca dṛṣṭvā cātha drumakṣayam
upagamyābravīdetān rājā somaḥ prajāpatīn
kopaṃ yacchata dāsyanti kanyāṃ vo māriṣāṃ varām
tapasvino muneḥ kaṇḍoḥ pramlocāyāṃ mamaiva ca
bhaviṣyaṃ jānatā sṛṣṭā bhāryā vo 'stu kulaṃkarī
asyāmutpatsyate dakṣaḥ prajāḥ saṃvardhayiṣyati
pracetasastāṃ jagṛhur dakṣo 'syāṃ ca tato 'bhavat
acarāṃś ca carāṃś caiva dvipado 'tha catuṣpadaḥ
sa sṛṣṭvā manasā dakṣaḥ paścādasṛjata striyaḥ
dadau sa daśa dharmāya kaśyapāya trayodaśa
saptaviṃśati somāya catasro 'riṣṭanemine
dve caiva bahuputrāya dve caivāṅgirase adāt
tāsu devāś ca nāgādyā maithunānmanasā purā
dharmasargaṃ pravakṣyāmi daśapatnīṣu dharmataḥ
viśvedevāstu viśvāyāḥ sādhyān sādhyā vyajāyata
maruttvayā marutvanto vasostu vasavo 'bhavan
bhānostu bhānavaḥ putrā muhūrtāstu muhūrtajāḥ
sambāyā dharmato ghoṣo nāgavīthī ca yāmijā
pṛthivīviṣayaṃ sarvamarundhatyāṃ vyajāyata
saṃkalpāyāstu saṅkalpā indor nakṣatrataḥ sutāḥ
āpo dhruvaṃ ca somaṃ ca dharaś caivānilo 'nalaḥ
pratyūṣaś ca prabhāvaś ca vasavo 'ṣṭau ca nāmataḥ
āpasya putro vaitaṇḍyaḥ śramaḥ śānto munis tathā
dhruvasya kālo lokānto varcāḥ somasya vai sutaḥ
dharasya putro draviṇo hutahavyavahas tathā
manoharāyāḥ śiśiraḥ prāṇo 'tha ramaṇas tathā
purojavo 'nilasyāsīd avijñāto 'nalasya ca
agniputraḥ kumāraś ca śarastambe vyajāyata
tasya śākho viśākhaś ca naigameyaś ca pṛṣṭhajaḥ
kṛttikātaḥ kārttikeyo yatiḥ sanatkumārakaḥ
pratyūṣāddevalo jajñe viśvakarmā prabhāvataḥ
kartā śilpasahasrāṇāṃ tridaśānāṃ ca vardhakiḥ
manuṣyāścopajīvanti śilpaṃ vai bhūṣaṇādikaṃ
surabhī kaśyapādrudrānekādaśa vijajñuṣī
mahādevaprasādena tapasā bhāvitā satī
ajaikapād ahir bradhnas tvaṣṭā rudrāś ca sattama
tvaṣṭuś caivātmajaḥ śrīmānviśvarūpo mahāyaśāḥ
haraś ca bahurūpaś ca tryambakaścāparājitaḥ
vṛṣākapiś ca śambhuś ca kapardī raivatas tathā
mṛgavyādhasya sarpaś ca kapālī daśa caikakaḥ
rudrāṇāṃ ca śataṃ lakṣaṃ yair vyāptaṃ sacarācaraṃ
ity ādimahāpurāṇe āgneye jagatsargavarṇanaṃ nāma aṣṭādaśo 'dhyāyaḥ
agnir uvāca
kaśyapasya vede sargamadityādiṣu he mune
cākṣuṣe tuṣitā devāste 'dityāṃ kaśyapātpunaḥ
āsan viṣṇuś ca śakraś ca tvaṣṭā dhātā tathāryamā
pūṣā vivasvān savitā mitro 'tha varuṇo bhagaḥ
aṃśuś ca dvādaśādityā āsan vaivasvate 'ntare
ariṣṭanemipatrīnām apatyānīha ṣoḍaśa
bahuputrastha viduṣaś catasro vidyutaḥ sutāḥ
pratyaṅgirajāḥ śreṣṭhāḥ kṛśāśvasya surāyudhāḥ
udayāstamane sūrye tadvadete yuge yuge
hiraṇyakaśipurdityāṃ hiraṇyākṣaś ca kaśyapāt
siṃhikā cābhavat kanyā vipracitteḥ parigrahaḥ
rāhuprabhṛtayastasyāṃ saiṃhikeyā iti śrutāḥ
hiraṇyakaśipoḥ putrāś catvāraḥ prathitaujasaḥ
anuhrādaś ca hrādaś ca prahrādaścātivaiṣṇavaḥ
saṃhrādaś ca caturtho 'bhūt hrādaputro hradas tathā
hradasya putra āyuṣmān śibir bāskala eva ca
virocanas tu prāhrādirbalirjajñe virocanāt
baleḥ putraśataṃ tvāsīd bāṇaśreṣṭhaṃ mahāmune
purākalpe hi bāṇena prasādyomāpatiṃ varaḥ
pārśvato vihariṣyāmītyevam prāptaś ca īśvarāt
hiraṇyākṣasutāḥ pañca śambaraḥ śakunistviti
dvimūrdhā śaṅkurāryaś ca śatamāsan danoḥ sutāḥ
svarbhānostu prabhā kanyā pulomnastu śacī smṛtā
upadānavī hayaśirā śarmiṣṭhā vārṣaparvaṇī
pulomā kālakā caiva vaiśvānarasute ubhe
kaśyapasya tu bhārye dve tayoḥ putrāś ca koṭayaḥ
prahrādasya catuṣkoṭyo nivātakavacāḥ kule
tāmrāyāḥ ṣaṭ sutāḥ syuś ca kākī śvenī ca bhāsyapi
gṛdhrikā śuci sugrīvā tābhyaḥ kākādayo 'bhavan
aśvāścoṣṭrāś ca tāmrāyā aruṇo garuḍas tathā
vinatāyāḥ sahasraṃ tu sarpāś ca surasābhavāḥ
kādraveyāḥ sahasraṃ tu śeṣavāsukitakṣakāḥ
daṃṣṭriṇaḥ krodhavaśajā dharotthāḥ pakṣiṇo jale
surabhyāṃ gomahiṣyādi irotpannāstṛṇādayaḥ
svasāyāṃ yakṣarakṣāṃsi muner aśvaraso 'bhavan
ariṣṭāyāṃ tu gandharvāḥ kaśyapāddhi sthiraṃ caraṃ
eṣāṃ putrādayo 'saṅkhyā devair vai dānavā jitāḥ
ditirvinaṣṭaputrā vai toṣayāmāsa kaśyapaṃ
putramindraprahartāramicchatī prāpa kaśyapāt
pādāprakṣālanāt suptā tasyā garbhaṃ jaghāna ha
chidramanviṣya cendrastu te devā maruto 'bhavan
śakrasyaikonapañcāśatsahāyā dīptatejasaḥ
etatsarvaṃ harirbrahmā abhiṣicya pṛthuṃ nṛpaṃ
dadau krameṇa rājyāni anyeṣāmadhipo hariḥ
dvijauṣadhīnāṃ candraś ca apāṃ tu varuṇo nṛpaḥ
rājñāṃ vaiśravaṇo rājā sūryāṇāṃ viṣṇorīśvaraḥ
vasūnāṃ pāvako rājā marutāṃ vāsavaḥ prabhuḥ
prajāpatīnāṃ dakṣo 'tha prahlādo dānavādhipaḥ
pitṝṇāṃ ca yamo rājā bhūtādīnāṃ haraḥ prabhuḥ
himavāṃś caiva śailānāṃ nadīnāṃ sāgaraḥ prabhuḥ
gāndharvāṇāṃ citraratho nāgānāmatha vāsukiḥ
sarpāṇāṃ takṣako rājā garuḍaḥ pakṣiṇāmatha
airāvato gajendrāṇāṃ govṛṣo 'tha gavāmapi
mṛgāṇām atha śārdūlaḥ plakṣo vanaspatīśvaraḥ
uccaiḥśravās tathāśvānāṃ sudhanvā pūrvapālakaḥ
dakṣiṇasyāṃ śaṅkhapadaḥ ketumān pālako jale
hiraṇyaromakaḥ saumye pratisargo 'yamīritaḥ
ity ādimahāpurāṇe āgneye pratisargavarṇanaṃ nāma ūnaviṃśatitamo 'dhyāyaḥ
agnir uvāca
prathamo mahataḥ sargo vijñeyo brahmaṇastu saḥ
tanmātrāṇāṃ dvitīyastu bhūtasargo hi sa smṛtaḥ
vaikārikastṛtīyastu sarga aindriyakaḥ smṛtaḥ
ityeṣa prākṛtaḥ sargaḥ sambhūto buddhipūrvakaḥ
mukhyaḥ sargaś caturthastu mukhyā vai sthāvarāḥ smṛtāḥ
tiryaksrotāstu yaḥ proktas tairyagyonyastataḥ smṛtaḥ
tathordhvasrotasāṃ ṣaṣṭho devasargastu sa smṛtaḥ
tato 'rvāksrotasāṃ sargaḥ saptamaḥ sa tu mānuṣaḥ
aṣṭamo 'nugrahaḥ sargaiḥ sāttvikastāmasaś ca yaḥ
pañcaite vaikṛtāḥ sargāḥ prākṛtāś ca trayaḥ smṛtāḥ
prākṛto vaikṛtaś caiva kaumāro navamas tathā
brahmato nava sargāstu jagato mūlahetavaḥ
khyātyādyā dakṣakanyāstu bhṛgvādyā upayemire
nityo naimittakaḥ sargastridhā prakathito janaiḥ
prākṛtā dainandinī syādantarapralayādanu
jāyate yatrānudinaṃ mityasargo hi saṃmataḥ
devau dhātāvidhātārau bhṛgoḥ khyātirasūyata
śriyaṃ ca patnī viṣṇoryā stutā śakreṇa vṛddhaye
dhātur vidhātur dvau putrau kramāt prāṇo mṛkaṇḍukaḥ
mārkaṇḍeyo mṛkaṇḍoś ca jajñe vedaśirāstataḥ
paurṇamāsaś ca sambhūtyāṃ marīcerabhavat sutaḥ
smṛtyāmaṅgirasaḥ putrāḥ sinīvālī kuhūs tathā
rākāś cānumatiś cātrer anasūyāpyajījanat
somaṃ durvāsasaṃ putraṃ dattātreyaṃ ca yoginam
prītyāṃ pulastyabhāryāyāṃ dattolis tatsuto 'bhavat
kṣamāyāṃ pulahājjātāḥ sahiṣṇuḥ karmapādikāḥ
saṃnatyāṃ ca kratorāsan bālikhilyā mahaujasaḥ
aṅguṣṭhaparvamātrāste ye hi ṣaṣṭisahasriṇaḥ
ūrjāyāṃ ca vaśiṣṭhācca rājā gātrordhvabāhukaḥ
savanaścālaghuḥ śukraḥ sutapāḥ sapta carṣayaḥ
pāvakaḥ pavamāno 'bhūcchuciḥ svāhāgnijo 'bhavat
agnisvāttā barhiṣado 'nagnayaḥ sāgnayo hy ajāt
pitṛbhyaś ca svadhāyāṃ ca menā vaidhāriṇī sute
hiṃsābhāryā tvadharmasya tayorjajñe tathānṛtam
kanyā ca nikṛtistābhyāṃ bhayannarakemeva ca
māyā ca vedanā caiva mithunaṃ tvidametayoḥ
tayorjajñe 'tha vai māyāṃ mṛtyuṃ bhūtāpahāriṇam
vedanā ca sutaṃ cāpi duḥkhaṃ jajñe 'tha rauravāt
mṛtyor vyādhijarāśokatṛṣṇākrodhāś ca jajñire
brahmaṇaś ca rudan jāto rodanādrudranāmakaḥ
bhavaṃ śarvamatheśānaṃ tathā paśupatiṃ dvija
bhīmamugraṃ mahādevamuvāca sa pitāmahaḥ
dakṣakopācca tadbhāryā dehaṃ tatyāja sā satī
himavadduhitā bhūtvā patnī śambhorabhūt punaḥ
ṛṣibhyo nāradādyuktāḥ pūjāḥ snānādipūrvikāḥ
svāyambhuvādyāstāḥ kṛtvā viṣṇvāderbhuktimuktidāḥ
ity ādimahāpurāṇe āgneye jagatsargavarṇanaṃ nāma viṃśatitamo 'dhyāyaḥ
nārada uvāca
sāmānyapūjāṃ viṣṇvādervakṣye mantrāṃś ca sarvadān
samastaparivārāya acyutāya namo yajet
dhātre vidhātre gaṅgāyai yamunāyai nidhī tathā
dvāraśriyaṃ vastunavaṃ śaktiṃ kūrmamanantakam
pṛthivīṃ dharmakaṃ jñānaṃ vairāgyaiśvaryameva ca
adharmādīn kandanālapadmakeśarakarṇikāḥ
ṛgvedādyaṃ kṛtādyaṃ ca sattvādyarkādimaṇḍalam
vimalotkarṣiṇī jñānā kriyā yogā ca tā yajet
prahvīṃ satyāṃ tatheśānānugrahāsanamūrtikām
durgāṃ giraṅgaṇaṃ kṣetraṃ vāsudevādikaṃ yajet
agnir uvāca
catuṣpādaṃ dhanurvedaṃ vede pañcavidhaṃ dvija
rathanāgāśvapattīnāṃ yodhāṃścāśritya kīrtitaṃ
yanmuktaṃ pāṇimuktaṃ muktasaṃdhāritaṃ tathā
amuktaṃ bāhuyuddhaṃ ca pañcadhā tat prakīrtitaṃ
tatra śastrāstrasampattyā dvividhaṃ parikīrtitaṃ
ṛjumāyāvibhedena bhūyo dvividhamucyate
kṣepiṇīcāpayantrādyair yantramuktaṃ prakīrtitaṃ
śilātomarayantrādyaṃ pāṇimuktaṃ prakīrtitaṃ
muktasaṃdhāritaṃ jñeyaṃ prāsādyamapi yadbhavet
khaḍgādikam amuktaṃ ca niyuddhaṃ vigatāyudhaṃ
kuryādyogyāni prātrāṇi yoddhumicchurjitaśramaḥ
dhanuḥśreṣṭhāni yuddhāni prāsamadhyāni tāni ca
tāni khaḍgajaghanyāni bāhupratyavarāṇi ca
dhanurvede gururvipraḥ prokto varṇadvayasya ca
yuddhādhikāraḥ śūdrasya svayaṃ vyāpādi śikṣayā
deśasthaiḥ śaṅkarai rājñaḥ kāryā yuddhe sahāyatā
aṅguṣṭhagulphapāṇyaṅghyaḥ śliṣṭāḥ syuḥ sahitā yadi
dṛṣṭaṃ samapadaṃ sthānametallakṣaṇatas tathā
bāhyāṅgulisthitau pādau stabdhajānubalāvubhau
trivitastyantarāsthānam etad vaiśākham ucyate
haṃsapaṅktyākṛtisame dṛśyete yatra jānunī
caturvitastivicchinne tadetanmaṇḍalaṃ smṛtaṃ
halākṛtimayaṃ yacca stabdhajānūrudakṣiṇaṃ
vitastyaḥ pañca vistāre tadālīḍhaṃ prakīrtitaṃ
etadeva viparyastaṃ pratyālīḍhamiti smṛtaṃ
tiryagbhūto bhavedvāmo dakṣiṇo 'pi bhavedṛjuḥ
gulphau pārṣṇigrahau caiva sthitau pañcāṅgulāntarau
sthānaṃ jātaṃ bhavedetad dvādaśāṅgulamāyataṃ
ṛjujānurbhavedvāmo dakṣiṇaḥ suprasāritaḥ
athavā dakṣiṇaṃ jānu kubjaṃ bhavati niścalaṃ
daṇḍāyato bhavedeṣa caraṇaḥ saha jānunā
evaṃ vikaṭamuddiṣṭaṃ dvihastāntaramāyataṃ
jānunī dviguṇe syātāmuttānau caraṇāvubhau
anena vidhiyogena sampuṭaṃ parikīrtitaṃ
kiṃcid vivartitau pādau samadaṇḍāyatau sthirau
dṛṣṭameva yathānyāyaṃ ṣoḍaśāṅgulamāyataṃ
svastikenātra kurvīta praṇāmaṃ prathamaṃ dvija
kārmukaṃ gṛhya vāmena bāṇaṃ dakṣiṇakena tu
vaiśākhe yadi vā jāte sthitau vāpyathavāyatau
guṇāntaṃ tu tataḥ kṛtvā kārmuke priyakārmukaḥ
adhaḥkaṭiṃ tu dhanuṣaḥ phaladeśaṃ tu patriṇaḥ
dharaṇyāṃ sthāpayitvā tu tolayitvā tathaiva ca
bhujābhyāmatra kuñjābhyāṃ prakoṣṭhābhyāṃ śubhavrata
yasya bāṇaṃ dhanuḥ śreṣṭhaṃ puṅgadeśe ca patriṇaḥ
vinyāso dhanuś caiva dvādaśāṅgulamantaraṃ
jyayā viśiṣṭaḥ kartavyo nātihīno na cādhikaḥ
niveśya kārmukaṃ nabhyāṃ nitambe śarasaṅkaraṃ
utkṣipedutthitaṃ hastamantareṇākṣikarṇayoḥ
pūrveṇa muṣṭinā grāhyastanāgre dakṣiṇe śaraḥ
haraṇaṃ tu tataḥ kṛtvā śīghraṃ pūrvaṃ prasārayet
nābhyantarā naiva bāhyā nordhvakā nādharā tathā
na ca kubjā na cottānā na calā nātiveṣṭitā
samā sthairyaguṇopetā pūrvadaṇḍamiva sthitā
chādayitvā tato lakṣyaṃ pūrveṇānena muṣṭinā
urasā tūtthito yantā trikoṇavinatasthitaḥ
srastāṃśo niścalagrīvo mayūrāñcitamastakaḥ
lalāṭanāsāvaktrāṃsāḥ kuryur aśvasamambhavet
antaraṃ tryaṅgulaṃ jñeyaṃ cibukasyāṃsakasya ca
prathamaṃ tryaṅgulaṃ jñeyaṃ dvitīye dvyaṅgulaṃ smṛtaṃ
tṛtīye 'ṅgulam uddiṣṭam āyataṃ cibukāṃsayoḥ
gṛhītvā sāyakaṃ puṅkhāttarjanyāṅguṣṭhakena tu
anāmayā punargṛhya tathā madhyamayāpi ca
tāvadākarṣayedvegād yāvad bāṇaḥ supūritaḥ
evaṃvidham upakramya moktavyaṃ vidhivat khagaṃ
dṛṣṭimuṣṭihataṃ lakṣyaṃ bhindyād bāṇena suvrataḥ
muktvā tu paścimaṃ hastaṃ kṣipedvegena pṛṣṭhataḥ
etaducchedamicchanti jñātavyaṃ hi tvayā dvija
kūrparaṃ tadadhaḥ kāryamākṛṣya tu dhanuṣmatā
ūrdhvaṃ vimuktake kārye lakṣaśliṣṭaṃ tu madhyamaṃ
śreṣṭhaṃ prakṛṣṭaṃ vijñeyaṃ dhanuḥśāstraviśāradaiḥ
jyeṣṭhastu sāyako jñeyo bhaveddvādaśamuṣṭayaḥ
ekādaśa tathā kanīyāndaśamuṣṭayaḥ
caturhastaṃ dhanuḥ śreṣṭhaṃ trayaḥ sārdhaṃ tu madhyamaṃ
kanīyastu trayaḥ proktaṃ nityameva padātinaḥ
aśve rathe gaje śreṣṭhe tadeva parikīrtitaṃ
ity āgneye mahāpurāṇe dhanurvedo nāma aṣṭacatvāriṃśadadhikadviśatatamo 'dhyāyaḥ
agnir uvāca
pūrṇāyataṃ dvijaḥ kṛtvā tato māṃsair gadāyudhān
sunirdhautaṃ dhanuḥ kṛtvā yajñabhūmau vidhāpayet
tato bāṇaṃ samāgṛhya daṃśitaḥ susamāhitaḥ
tūrṇamāsādya badhnīyādṛḍhāṃ kakṣāṃ ca dakṣiṇām
vilakṣyamapi tadbāṇaṃ tatra caiva susaṃsthitaṃ
tataḥ samuddhared bāṇaṃ tūṇāddakṣiṇapāṇinā
tenaiva sahitaṃ madhye śaraṃ saṃgṛhya dhārayet
vāmahastena vai kakṣāṃ dhanustasmātsamuddharet
aviṣaṇṇamatirbhūtvā guṇe puṅkhaṃ niveśayet
saṃpīḍya siṃhakarṇena puṅkhenāpi same dṛḍhaṃ
vāmakarṇopaviṣṭaṃ ca phalaṃ vāmasya dhārayet
varṇān madhyamayā tatra vāmāṅgulyā ca dhārayet
mano lakṣyagataṃ kṛtvā muṣṭinā ca vidhānavit
dakṣiṇe gātrabhāge tu kṛtvā varṇaṃ vimokṣayet
lalāṭapuṭasaṃsthānaṃ daṇḍaṃ lakṣye niveśayet
ākṛṣya tāḍayettatra candrakaṃ ṣoḍaśāṅgulam
muktvā bāṇaṃ tataḥ paścādulkāśikṣastadā tayā
nigṛhṇīyān madhyamayā tato 'ṅgulyā punaḥ punaḥ
akṣilakṣyaṃ kṣipettūṇāccaturasraṃ ca dakṣiṇam
caturasragataṃ vedhyamabhyaseccāditaḥ sthitaḥ
tasmādanantaraṃ tīkṣṇaṃ parāvṛttaṃ gataṃ ca yat
nimnamunnatavedhaṃ ca abhyaset kṣiprakaṃ tataḥ
vedhyasthāneṣvathaiteṣu sattvasya puṭakāddhanuḥ
hastāvāpaśataiścitraistarjayeddustarair api
tasmin vedhyagate vipra dve vedhye dṛḍhasaṃjñake
dve vedhye duṣkare vedhye dve tathā citraduṣkare
na tu nimnaṃ ca tīkṣṇaṃ ca dṛḍhavedhye prakīrtite
nimnaṃ duṣkaramuddiṣṭaṃ vedhyam ūrdhvagataṃ ca yat
mastakāyanamadhye tu citraduṣkarasaṃjñake
evaṃ vedhyagaṇaṃ kṛtvā dakṣiṇenetareṇa ca
ārohet prathamaṃ vīro jitalakṣastato naraḥ
eṣa eva vidhiḥ proktastatra dṛṣṭaḥ prayoktṛbhiḥ
adhikaṃ bhramaṇaṃ tasya tasmādvedhyāt prakīrtitam
lakṣyaṃ sa yojayettatra patripatragataṃ dṛḍham
bhrāntaṃ pracalitaṃ caiva sthiraṃ yacca bhavediti
samantāttāḍayed bhindyācchedayedvyathayedapi
karmayogavidhānajño jñātvaivaṃ vidhimācaret
manasā cakṣuṣā dṛṣṭyā yogaśikṣuryamaṃ jayet
ityāgneye mahāpurāṇe dhanurvede nāmonapañcāśadadhikadviśatatamo 'dhyāyaḥ
agnir uvāca
jitahasto jitamatirjitadṛglakṣyasādhakaḥ
niyatāṃ siddhimāsādya tato vāhanamāruhet
daśahasto bhavet pāśo vṛttaḥ karamukhas tathā
guṇakārpāsamuñjānāṃ bhaṅgasnāyvarkavarmiṇām
anyeṣāṃ sudṛḍhānāṃ ca sukṛtaṃ pariveṣṭitam
tathā triṃśatsamaṃ pāśaṃ budhaḥ kuryāt suvartitam
kartavyaṃ śikṣakaistasya sthānaṃ kakṣāsu vai tadā
vāmahastena saṃgṛhya dakṣiṇenoddharettataḥ
kuṇḍalasyākṛtiṃ kṛtvā bhrāmyakaṃ mastakopari
kṣipet tūrṇamaye tūrṇaṃ puruṣe carmaveṣṭite
valgite ca plute caiva tathā pravrajiteṣu ca
samayogavidhiṃ kṛtvā prayuñjīta suśikṣitam
vijitvā tu yathānyāyaṃ tato bandhaṃ samācaret
kaṭyāṃ baddhvā tataḥ khaḍgaṃ vāmapārśvāvalambitam
dṛḍhaṃ vigṛhya vāmena niṣkarṣeddakṣiṇena tu
ṣaḍaṅgulaparīṇāhaṃ saptahastasamucchritaṃ
ayomayyaḥ śalākāś ca varmāṇi vividhāni ca
ardhahaste same caiva tiryagūrdhvagataṃ tathā
yojayedvidhinā yena tathātvaṅgadataḥ śṛṇu
tūṇacarmāvanaddhāṅgaṃ sthāpayitvā navaṃ dṛḍhaṃ
kareṇādāya lagūḍaṃ dakṣiṇāṅgulakaṃ navaṃ
udyamya ghātayedyasya nāśastena śiśordṛḍhaṃ
ubhābhyāmatha hastābhyāṃ kuryāttasya nipātanaṃ
akleśena tataḥ kurvan badhe siddhiḥ prakīrtitā
vāhānāṃ śramakaraṇaṃ pracārārthaṃ purā tava
ityāgneye mahāpurāṇe dhanurvedo nāma pañcāśadadhikadviśatatamo 'dhyāyaḥ
