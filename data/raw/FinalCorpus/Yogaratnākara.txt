svarṇatārāratāmrāṇi nāgavaṅgau ca tīkṣṇakam
dhātavaḥ sapta vijñeyā aṣṭamaḥ kvāpi pāradaḥ
svarṇaṃ tāraṃ ca tāmraṃ ca vaṅgo nāgastu pañcamaḥ
rītikā ca tathā ghoṣo lohaṃ cetyaṣṭa dhātavaḥ
taile takre gavāṃ mūtre kāñjike ca kulatthake
saptadhā taptanirvāpāt sarvalohaṃ viśudhyati
svarṇaṃ campakavarṇābhaṃ kṛṣṇatvaṃ tāratāmrayoḥ
kāṃsyaṃ dhūsaravarṇaṃ syānnāgaḥ pārāvataprabhaḥ
vaṅgaṃ śubhratvamāyāti tīkṣṇaṃ jambūphalopamam
abhrakaṃ ceṣṭikābhaṃ syāddhātūnāṃ varṇanirṇayaḥ
śilārkadugdhagandhakairyutāśca sapta dhātavaḥ
puṭaiśca dvādaśaiḥ paraṃ vrajanti bhasmatāṃ sadā
dāhe raktaṃ sitaṃ chede nikaṣe kuṅkumaprabham
tāraśulvotthitaṃ snigdhaṃ mṛdu hema gurūttamam
śvetāṅgaṃ kaṭhinaṃ rūkṣaṃ vivarṇaṃ samalaṃ dalam
dāhe chede sitaṃ śvetaṃ kaṣe laghu ca tattyajet
suvarṇamuttamaṃ vahnau vidrutaṃ nikṣipettriśaḥ
kāñcanāradravaiḥ śuddhaṃ kāñcanaṃ jāyate bhṛśam
kāñcane galite nāgaṃ ṣoḍaśāṃśena nikṣipet
cūrṇayitvā tathāmlena ghṛṣṭvā kṛtvā ca golakam
golakena samaṃ gandhaṃ dattvā caivādharottaram
śarāvasaṃpuṭe dhṛtvā puṭedviṃśavanotpalaiḥ
evaṃ saptapuṭairhema nirutthaṃ bhasma jāyate
svarṇapatrasamaṃ nāgabhasma nimbūvilepitam
trivāraṃ vai gajapuṭe suvarṇaṃ bhasmatāṃ vrajet
pārāvatamalair lepyānyathavā kukkuṭodbhavaiḥ
hemapatrāṇi lepyāni pradadyāduttarottaram
gandhacūrṇaṃ samaṃ kṛtvā śarāvayutasaṃpuṭe
pradadyātkukkuṭapadaṃ pañcabhirgomayopalaiḥ
evaṃ navapuṭaṃ dadyāddaśamaṃ ca mahāpuṭam
triṃśadvanopalair deyaṃ jāyate hemabhasma tu
svarṇaṃ śītaṃ pavitraṃ kṣayavamikasanaśvāsamehāsrapittakṣaiṇyakṣveḍakṣatāsrapradaragadaharaṃ svādu tiktaṃ kaṣāyam
vṛṣyaṃ medhāgnikāntipradamadhurasaraṃ kārśyahāri tridoṣonmādāpasmāraśūlajvarajayi vapuṣo bṛṃhaṇaṃ netrapathyam
etad bhasma suvarṇajaṃ madhughṛtopetaṃ dviguñjonmitaṃ līḍhaṃ hanti nṛṇāṃ kṣayāgnisadanaṃ śvāsaṃ ca kāsārucī
ojodhātuvivardhanaṃ balakaraṃ pāṇḍvāmayadhvaṃsanaṃ pathyaṃ sarvaviṣāpahaṃ gadaharaṃ duṣṭagrahaṇyādihṛt
balaṃ ca vīryaṃ harate narāṇāṃ rogavrajān poṣayatīha kāye
asaukhyakāryeva sadaiva hemāpakvaṃ sadoṣaṃ maraṇaṃ karoti
śuddhaṃ svarṇadalaṃ samastaviṣahṛcchūlāmlapittāpahaṃ hṛdyaṃ puṣṭikaraṃ kṣayavraṇaharaṃ kāyāgnimāndyaṃ jayet
hikkānāhaharaṃ paraṃ kaphaharaṃ nṛṇāṃ hitaṃ sarvadā tattadrogaharānupānasahitaṃ sarvāmayadhvaṃsanam
guru snigdhaṃ mṛdu śvetaṃ dāhe chede ca yatkṣamam
varṇāgryaṃ candravatsvacchaṃ tāramatra guṇānvitam
kṛtrimaṃ kaṭhinaṃ rūkṣaṃ raktapītadalaṃ laghu
dāhe chede ca yannaṣṭaṃ rūpye doṣā daśa smṛtāḥ
pattrīkṛtaṃ tu rajataṃ saṃtaptaṃ jātavedasi
nirvāpitamagastyasya rase vāratrayaṃ śuci
tārapatrāṇi sūkṣmāṇi kṛtvā tattulyayoḥ pṛthak
sūtagandhakayos tulyatālayoḥ khalvasaṃsthayoḥ
kalkaṃ kṛtvā kumāryadbhistena tāni pralepayet
śarāvasaṃpuṭe ruddhaṃ triṃśadvanyopalaiḥ puṭet
evaṃ rajatamāpnoti mṛtiṃ vāradvayena vai
vidhāya piṣṭaṃ sūtena rajatasyātha melayet
tālagandhaṃ samaṃ paścānmardayennimbukadravaiḥ
dvitraiḥ puṭairbhavedbhasma yojyametadrasādiṣu
mākṣikaṃ daradanimbujaplutaṃ sūkṣmaraupyadalasaṃcayaṃ puṭet
dvitrivāramatha bhasmatāṃ vrajet pātakaugha iva śaṅkarasmṛteḥ
tāraṃ śītakaṣāyamamlamadhuraṃ doṣatrayacchedanaṃ snigdhaṃ dīpanamakṣikukṣigadajiddāhaṃ viṣādiṃ haret
medodbhedi madātyayātyayakaraṃ kāṃtyāyurārogyakṛd yakṣmāpasmṛtiśūlapāṇḍupalitaplīhajvaraghnaṃ saram
aśuddhaṃ rajataṃ kuryātpāṇḍukaṇḍūgalagrahān
vibandhaṃ vīryanāśaṃ ca balahāniṃ śirorujam
na viṣaṃ viṣamityāhustāmraṃ tu viṣamucyate
eko doṣo viṣe tāmre tvaṣṭau doṣāḥ prakīrtitāḥ
bhramo mūrcchā vidāhaśca svedakledanavāntayaḥ
aruciścittasaṃtāpa ete doṣā viṣopamāḥ
tasmātsaṃśodhayettāmraṃ taddoṣavinivṛttaye
vajrīdugdhaiḥ salavaṇaistāmrapatraṃ vilepayet
agnau saṃtāpya nirguṇḍīrasaiḥ saṃsecayettriśaḥ
snuhyarkakṣīrasecairvā śulbaśuddhiḥ prajāyate
gomūtreṇa pacedyāmaṃ tāmrapatraṃ dṛḍhāgninā
sāmlakṣāreṇa saṃśuddhiṃ tāmraṃ prāpnoti sarvathā
cūrṇaṃ śuddhasya tāmrasya samasūtaṃ vimardayet
khalve jambīranīreṇa tayostulyaṃ tu gandhakam
dinaṃ gajapuṭe pācyaṃ tāmrabhasma prajāyate
tilaparṇīrasais tāmrapatrāṇi parilepayet
śubhravarṇaṃ bhavetkṣipraṃ nātra kāryā vicāraṇā
śuddhatāmrasya patrāṇi śuktidvayamitāni ca
trapu śuktimitaṃ tena veṣṭayitvātha tāni tu
yāmaṃ paced ghaṭīyantre yadā trapumayaṃ tadā
tatsvāṅgaśītaṃ niṣkāsya bhakṣayed vallasaṃmitam
śṛṅgaverayavakṣāraśoṣaṇaistannihanti ca
kaphāmayāruciplīhnas traputāmram idaṃ kṣaṇāt
śulbatulyena sūtena balinā tatsamena ca
tadardhāṃśena tālena śilayā ca tadardhayā
vidhāya kajjalīṃ ślakṣṇāṃ sūkṣmakajjalasaṃnibhām
kajjalyā tāmrapatrāṇi paryāyeṇa vilepayet
yantrādhyāyavinirdiṣṭavālukāyantragaṃ pacet
prapacedyugayāmaṃ tu svāṅgaśītaṃ samuddharet
tattadrogaharānupānasahitaṃ tāmraṃ dvivallonmitaṃ tallīḍhaṃ pariṇāmaśūlamudaraṃ śūlaṃ ca pāṇḍujvaram
gulmaplīhakṣayāgnisādasadanaṃ śvāsaṃ ca kāsaṃ tathā duṣṭāṃ ca grahaṇīṃ hareddhruvamidaṃ tatsomanāthābhidham
nepālaṃ samarudrabījam asuras tulyas tayos tālakas tasyārdhārdhaśilāṃ vidhāya vidhinā ślakṣṇāṃ parāṃ kajjalīm
liptvā tāmradalānyadhordhvamanayā bhāṇḍe pacedyāmakaṃ yantrādhyāyasamuktaśāstravidhinā tatsvāṅgaśītaṃ haret
tāmraṃ śītaṃ nihanyād vraṇakṛmijaṭharānāhasaṃplīhapāṇḍuśvāsaṃśleṣmāsravātakṣayapavanagadaṃ śūlayugmaṃ ca gulmam
kuṣṭhānyaṣṭādaśāpi smarabalarucikṛdraktamedo'mlapittacchedi proktaṃ tvaśuddhaṃ krimim udaragadādhmānakuṣṭhādi kuryāt
rītikā dvividhā jñeyā tatrādyā rājarītikā
kākatuṇḍī dvitīyā sā tayorādyā guṇādhikā
saṃtaptā kāñjike kṣiptā tāmrā syādrājarītikā
kākatuṇḍī tu kṛṣṇā syānnāsau sevyā vijānatā
kāṃsyaṃ ca dvividhaṃ proktaṃ puṣpatailikabhedataḥ
puṣpaṃ śvetatamaṃ tatra tailikaṃ kapiśaprabham
etayoḥ prathamaṃ śreṣṭhaṃ saṃsevyaṃ rogaśāntaye
rājarītistathā ghoṣaṃ tāmravacchodhayed bhiṣak
tāmravanmāraṇaṃ cāpi tayoruktaṃ bhiṣagvaraiḥ
rītikāyugalaṃ rūkṣaṃ satiktaṃ lavaṇaṃ saram
śodhanaṃ pāṇḍurogaghnaṃ krimighnaṃ lekhanaṃ himam
kāṃsyaṃ kaṣāyaṃ tiktoṣṇaṃ lekhanaṃ viśadaṃ saram
rūkṣaṃ guru ca cakṣuṣyaṃ kaphapittaharaṃ param
muṇḍaṃ tīkṣṇaṃ tathā kāntamiti lohaṃ tridhā smṛtam
muṇḍācchatādhikaṃ tīkṣṇaṃ tīkṣṇātkāntaṃ śatādhikam
muṇḍaṃ tu vartulaṃ bhūmau parvateṣu ca jāyate
gajabalyādi tīkṣṇaṃ syātkāntaṃ cumbakasambhavam
yatrāṅgaṃ dṛśyate lohe tīkṣṇaṃ lohaṃ taduttamam
kāsīsāmalakalkākte lohe'ṅgaṃ dṛśyate mukham
yatpātrasthe prasarati jale tailabindurna datto hiṅgurgandhaṃ visṛjati nijaṃ tiktatāṃ nimbakalkaḥ
pācyaṃ dugdhaṃ bhavati śikharākārakaṃ naiti bhūmiṃ dagdhāṅgāḥ syuḥ sajalacaṇakāḥ kāntalohaṃ taduktam
śaśaraktena saṃliptaṃ kiṃcārkapayasāyasaḥ
dalaṃ hutāśane dhmātaṃ siktaṃ traiphalavāriṇā
evaṃ triśaḥ kṛte lohaṃ śuddhim āpnotyasaṃśayam
kvāthyamaṣṭaguṇe toye triphalā ṣoḍaśaṃ palam
tatkvāthe pādaśeṣe tu lohasya palapañcakam
kṛtvā patrāṇi taptāni saptavāraṃ niṣecayet
evaṃ pralīyate dhāturgirijo lohasambhavaḥ
lohānāṃ māraṇaṃ śreṣṭhaṃ sarveṣāṃ rasabhasmanā
madhyamaṃ mūlikābhiśca kaniṣṭhaṃ gandhakādibhiḥ
śuddhasya sūtarājasya bhāgo bhāgadvayaṃ baleḥ
dvayoḥ samaṃ sāracūrṇaṃ mardayet kanyakāmbunā
yāmadvayaṃ tasya golaṃ saṃveṣṭyairaṇḍajairdalaiḥ
tataḥ sūtreṇa sambadhya sthāpayettāmrasaṃpuṭe
mudrayedvadanaṃ tasya mṛdā saṃśoṣya tatpunaḥ
tridinaṃ dhānyarāśisthaṃ tata uddhṛtya mardayet
rajastadvastragalitaṃ nīre tarati haṃsavat
somāmṛtābhidham idaṃ lohabhasma prakīrtitam
dvādaśāṃśena daradaṃ tīkṣṇacūrṇasya melayet
kanyānīreṇa saṃmardya yāmayugmaṃ tu tatpunaḥ
śarāvasaṃpuṭe kṛtvā puṭedgajapuṭena vai
saptadhaivaṃ kṛtaṃ loharajo vāritaraṃ bhavet
lohacūrṇaṃ palaṃ khalve sārakasya palaṃ tathā
aśvagandhāpalaṃ cāpi sarvamekatra mardayet
kumāryadbhirdinaṃ paścādgolakaṃ rubupatrakaiḥ
saṃveṣṭya ca mṛdā liptvā puṭedgajapuṭe pacet
svāṅgaśītaṃ samuddhṛtya sindūrābhamayorajaḥ
mṛtaṃ vāritaraṃ grāhyaṃ sarvakāryakaraṃ param
dāḍimīpatrajarasairlohacūrṇaṃ ca bhāvitam
ātape saptadhā tena punargajapuṭadvayam
itthaṃ kṛtaṃ ca tadbhasma śuddhaṃ vāritaraṃ bhavet
yojayetsarvarogeṣu satyaṃ guruvaco yathā
gṛhītvā tīkṣṇajaṃ cūrṇaṃ tathaiva ca gavāṃ dadhi
ekatra kārayed bhāṇḍe yāvacchoṣatvam āpnuyāt
uddhṛtya gālayedagnau triphalāyāḥ puṭatrayam
deyaṃ vāritaraṃ sadyo jāyate nātra saṃśayaḥ
ekabhāgaṃ lohacūrṇaṃ tatsamo navasāgaraḥ
kiṃcittaptodakaṃ grāhyaṃ sarvaṃ vastre nibadhya ca
yāmānte gharṣayetpāṇau sadyo vāritaraṃ bhavet
yojayetsarvarogeṣu sarvarogānutpattaye
sarvametanmṛtaṃ lohaṃ dhmātavyaṃ mitrapañcakaiḥ
ityevaṃ syānnirutthānaṃ sevyaṃ vāritaraṃ bhavet
madhuguḍaghṛtaguṃjāṭaṃkaṇaṃ pañcamitram
raktikāghṛtaṃ lākṣayā yutaṃ kṣaudramiśritaṃ ṭaṅkaṇānvitam
ūrṇayā tathā dhmātatāṃ gatāḥ saptadhātavo yānti jīvatām
gandhakaṃ cotthitaṃ lohaṃ tulyaṃ khalve vimardayet
dinaikaṃ kanyakādrāvai ruddhvā gajapuṭe pacet
ityevaṃ sarvalohānāṃ kartavyaṃ tannirutthitam
kāntaṃ tu śītaṃ madhuraṃ kaṣāyamāyuṣkaraṃ dhātuvivardhanaṃ ca
hanyāt tridoṣavraṇamehakuṣṭhaplīhodaragranthiviṣakrimīṃśca
pāṇḍuṃ pīḍayati kṣayaṃ kṣapayati kṣaiṇyaṃ kṣiṇoti kṣaṇāt kāsaṃ nāśayati bhramaṃ śamayati śleṣmāmayān khādati
asraṃ gulmasaśūlapīnasavamiśvāsapramehārucīr āśūnmūlayati prakampanaharaṃ lohaṃ himaṃ cākṣuṣam
śuddhaṃ pittakaphānilamohaṃ hanti hitaṃ śivaśaktyā loham
pāṇḍugadāmayaśūlavināśi proktam aśuddhaṃ rogavikāsi
ye guṇā mṛtarūpyasya te guṇāḥ kāntabhasmanaḥ
kāntābhāve pradātavyaṃ rūpyamityāha bhairavaḥ
kūṣmāṇḍaṃ tilatailaṃ ca māṣānnaṃ rājikāṃ tathā
madyamamlarasaṃ caiva tyajellohasya sevakaḥ
matsyaṃ jīvakavārtākamāṣaṃ ca kāravellakam
vyāyāmaṃ tīkṣṇakaṃ madyaṃ tailāmlaṃ dūratasyajet
vallaṃ vallārdhamānaṃ ca yathāyogena yojayet
triphalā lohacūrṇaṃ ca valīpalitanāśanam
vyoṣaṃ bhārgī ca madhunā lohaṃ dhāturujāpaham
kajjalīmadhukṛṣṇābhyāṃ śleṣmaroganivāraṇam
śarkarā ca caturjātaṃ raktapittarujāpaham
punarnavā ca gokṣīrair balavṛddhikaraṃ param
punarnavārasenaiva pāṇḍuroganiṣūdanam
haridrā lohacūrṇaṃ ca pippalī madhunā saha
viṃśatiṃ ca pramehāṇāṃ nāśayennātra saṃśayaḥ
śilājatusamāyuktaṃ mūtrakṛcchranivāraṇam
vāsakaḥ pippalī drākṣā lohaṃ ca madhunā saha
guṭikāṃ bhakṣayetprātaḥ pañcakāsanivāraṇam
tāmbūlena samāyuktaṃ bhakṣayellohamuttamam
agnidīptikaraṃ vṛṣyaṃ dehakāntivivardhanam
kimatra bahunoktena dehalohakaraṃ matam
alpauṣadhaistokapuṭair hīnaṃ gandhakapāradaiḥ
apakvaṃ lohajaṃ cūrṇam āyuḥkṣayakaraṃ nṛṇām
śatābdamuttamaṃ kiṭṭaṃ madhyaṃ cāśītivārṣikam
adhamaṃ ṣaṣṭivarṣīyaṃ tato hīnaṃ viṣopamam
akṣāṅgārair dhamet kiṭṭaṃ lohajaṃ tadgavāṃ jalaiḥ
secayedakṣapātrāntaḥ saptavāraṃ punaḥ punaḥ
cūrṇayitvā tataḥ kvāthair dviguṇais triphalodbhavaiḥ
āloḍya bharjayed vahnau maṇḍūraṃ jāyate varam
maṇḍūraṃ śiśiraṃ rucyaṃ pāṇḍuśvayathuśothajit
halīmakaṃ kāmalāṃ ca plīhānaṃ kumbhakāmalām
khurakaṃ miśrakaṃ ceti dvividhaṃ vaṅgamucyate
khuraṃ tatra guṇaiḥ śreṣṭhaṃ miśrakaṃ na hitaṃ matam
dhavalaṃ mṛdulaṃ snigdhaṃ drutadrāvaṃ sagauravam
niḥśabdaṃ khuravaṅgaṃ syānmiśrakaṃ śyāmaśubhrakam
drāvayitvā niśāyukte kṣiptaṃ nirguṇḍikārase
viśudhyati trivāreṇa khuravaṅgaṃ na saṃśayaḥ
śāṇamātraṃ bhavedvaṅgaṃ bhujaṃgo raktikāmitaḥ
kharpare galitaṃ sarvaṃ lohadarvyā vigharṣayet
praharājjāyate bhasma bhinnakajjalasaṃnibham
śuklatāṃ yāti tadbhasma tīvrakharparavahninā
palāśadravayuktena vaṅgapatrāṇi lepayet
tālena puṭitaṃ bhasma trivāraṃ jāyate dhruvam
bhallātatailasaṃliptaṃ vaṅgaṃ vastreṇa veṣṭitam
ciñcāpippalapālāśakāṣṭhāgnau yāti pañcatām
mṛtpātre drāvite vaṅge ciñcāśvatthatvaco rajaḥ
kṣiptvā kṣiptvā caturthāṃśaṃ lohadarvyā vicālayet
tato dviyāmamātreṇa vaṅgabhasma prajāyate
atha bhasmasamaṃ tālaṃ kṣiptvāmlena pramardayet
tato gajapuṭe paktvā punaramlena mardayet
tālena daśamāṃśena yāmamekaṃ tataḥ puṭet
evaṃ daśapuṭaiḥ pakvaṃ vaṅgaṃ tu mriyate dhruvam
vaṅgaṃ tiktoṣṇakaṃ rūkṣamīṣadvātaprakopaṇam
mehaśleṣmāmayaghnaṃ ca medoghnaṃ krimināśanam
aśuddhamamṛtaṃ vaṅgaṃ pramehādigadapradam
gulmahṛdrogaśūlārśaḥkāsaśvāsavamipradam
drutadrāvaṃ mahābhāraṃ chede kṛṣṇaṃ samujjvalam
pūtigandhaṃ bahiḥkṛṣṇaṃ śuddhaṃ sīsamato'nyathā
nāgo druto'gnisaṃyogādravidugdhe nipātitaḥ
sacchidrahaṇḍikāsaṃsthastrivāraṃ śuddhimāpnuyāt
aśvatthaciñcātvagbhasma nāgasya caturaṃśataḥ
kṣipennāgaṃ pacetpātre cālayellohacāṭunā
yāmād bhasma taduddhṛtya bhasmatulyāṃ manaḥśilām
jambīrairāranālair vā piṣṭvā ruddhvā puṭe pacet
svāṅgaśaityaṃ punaḥ piṣṭvā viṃśatyaṃśaśilāyutam
amlenaiva tu yāmaikaṃ pūrvavatpācayetpuṭe
evaṃ ṣaṣṭipuṭaiḥ pakvo nāgaḥ syātsunirutthitaḥ
manaḥśilāgandhayutāṭarūṣapariplutaṃ nāgadalaṃ vimṛṣṭam
puṭaistribhiḥ kumbhamitaiḥ prayāti bhasmatvam etat pravadanti tajjñāḥ
tāmbūlīrasasampiṣṭaśilālepāt punaḥ punaḥ
dvātriṃśadbhiḥ puṭairnāgo niruttho jāyate dhruvam
atyuṣṇaṃ sīsakaṃ snigdhaṃ tiktaṃ vātakaphāpaham
pramehatoyadoṣaghnaṃ dīpanaṃ cāmavātanut
aśuddhaḥ kurute nāgaḥ pramehakṣayakāmalāḥ
tasmātsaṃśuddha evāyaṃ māraṇīyo bhiṣagvaraiḥ
abhrakaṃ mākṣikaṃ tālaṃ śilā nīlāñjanaṃ tathā
tutthakaṃ rasakaṃ caiva proktāḥ saptopadhātavaḥ
śuklaṃ raktaṃ tathā pītaṃ kṛṣṇaṃ caiva yathākramam
pinākaṃ darduraṃ nāgaṃ vajraṃ ceti caturvidham
dalāni muñcatyanale pinākaṃ bhekaṃ svarāvaṃ kurute'nalastham
phūtkāraṃ rāvaṃ bhujagaḥ karoti hyavikriyaṃ vahnigataṃ suvajram
pinākaṃ kurute kuṣṭhaṃ darduraṃ mṛtyudāyakam
nāgaṃ bhagandaraṃ kuryād vajrābhraṃ gadavṛndajit
prataptaṃ saptavārāṇi nikṣiptaṃ kāñjike'bhrakam
nirdoṣaṃ jāyate nūnaṃ prakṣiptaṃ vāpi gojale
triphalākvathite vāpi gavāṃ dugdhe viśeṣataḥ
kṛṣṇābhrakaṃ dhamedvahnau tataḥ kṣīre vinikṣipet
bhinnapatraṃ tataḥ kṛtvā taṇḍulīyāmlayordravaiḥ
bhāvayed aṣṭayāmaṃ tu hyevaṃ śudhyati cābhrakam
pādāṃśaśālisaṃyuktam abhraṃ baddhvātha kambale
trirātraṃ sthāpayennīre tat klinnaṃ mardayetkaraiḥ
kambalād galitaṃ sūkṣmaṃ vālukāsadṛśaṃ ca yat
taddhānyābhramiti proktamatha māraṇasiddhaye
kṛtvā dhānyābhrakaṃ tacca śoṣayitvātha mardayet
arkakṣīrairdinaṃ khalve cakrākāraṃ ca kārayet
veṣṭayed arkapatraiśca samyaggajapuṭe pacet
punarmardyaṃ punaḥ pācyaṃ saptavāraṃ punaḥ punaḥ
tato vaṭajaṭākvāthais tadvad deyaṃ puṭatrayam
mriyate nātra saṃdehaḥ sarvarogeṣu yojayet
tulyaṃ ghṛtaṃ mṛtābhreṇa lohapātre vipācayet
ghṛte jīrṇe tadabhraṃ tu sarvarogeṣu yojayet
dhānyābhrakaṃ ravikṣīrai ravimūladraveṇa vā
piṣṭvā piṣṭvā puṭetpākātsaptadhā mriyate'bhrakaḥ
dhānyābhraṃ meghanādaiḥ kadalighanajalaiṣṭaṅkaṇāṅkolatoyaiḥ khalve saṃmardya gāḍhaṃ tadanu gajapuṭāndvādaśaivaṃ pradadyāt
mīnākṣībhṛṅgatoyaistriphalajalayutairmardayetsaptavāraṃ gandhaṃ tulyaṃ ca dattvā pravaragajapuṭātpañcatāṃ yāti meghaḥ
dugdhatrayaṃ kumāryambu gajamūtraṃ nṛmūtrakam
vaṭabhṛṅgam ajāraktam ebhir abhraṃ sumarditam
śatadhā puṭitaṃ bhasma jāyate padmarāgavat
dhānyābhrakaṃ samādāya mustākvāthaiḥ puṭatrayam
tadvatpunarnavānīraiḥ kāsamardarasaistathā
nāgavallīdalaiḥ sarpiḥkṣīrairdeyaṃ pṛthak pṛthak
dine dine mardayitvā kvāthairvaṭajaṭodbhavaiḥ
dattvā puṭatrayaṃ paścāt tripuṭaṃ musalīdravaiḥ
trirgokṣurakaṣāyeṇa triḥ puṭed vānarīrasaiḥ
mocākandarasaiḥ pācyaṃ trivāraṃ kokilākṣajaiḥ
rasaiḥ puṭettato dhenukṣīrādekaṃ puṭaṃ mṛdu
dadhnā ghṛtena madhunā svacchayā sitayā tathā
ekamekaṃ puṭaṃ dadyādabhrasyaivaṃ mṛtirbhavet
dhānyābhrakasya bhāgaikaṃ dvau bhāgau ṭaṅkaṇasya ca
piṣṭvā tadandhamūṣāyāṃ ruddhvā tīvrāgninā pacet
svabhāvaśītalaṃ cūrṇaṃ sarvarogeṣu yojayet
niścandrakaṃ bhajettattu śuddhadehe rasāyanam
sacandraṃ viṣavajjñeyaṃ mṛtyukṛdvyāghraromavat
varāmbu goghṛtaṃ cābhraṃ kalāṣaḍdiksamāṃśakam
mṛdvagninā pacellehyam amṛtīkaraṇaṃ tvidam
vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍuruggrahaṇikāśūlāmakoṣṭhāmayān
ārtiśvāsagadaṃ pramehamaruciṃ kāsāmayaṃ durdharam mandāgniṃ jaṭharavyathāṃ vijayate khaṃ hanti sarvāmayān
gaurītejaḥ paramamamṛtaṃ vātapittakṣayaghnaṃ prajñābodhi praśamitajaraṃ vṛṣyamāyuṣyamagryam
balyaṃ snigdhaṃ rucidamakaphaṃ dīpanaṃ śītavīryaṃ tattadyogaiḥ sakalagadahṛdvyoma sūtendrabandhi
kṣārāmlaṃ vidalaṃ kolaṃ karkaṭāṃ kāravellakam
vṛntākaṃ ca karīraṃ ca tailaṃ cābhre vivarjayet
abhrakaṃ ca niśāyuktaṃ pippalī madhunā saha
viṃśatiṃ ca pramehāṇāṃ nāśayennātra saṃśayaḥ
abhrakaṃ hemasaṃyuktaṃ kṣayarogavināśanam
raupyahemābhrakaṃ caiva dhātuvṛddhikaraṃ param
abhrakaṃ ca harītakyā guḍena saha yojitam
elāśarkarayā yuktaṃ raktapittavināśanam
trikaṭu triphalāṃ caiva cāturjātaṃ saśarkaram
madhunā lehayetprātaḥ kṣayārśaḥpāṇḍunāśanam
guḍūcīsattvakhaṇḍābhyāṃ miśritaṃ mehanāśanam
elāgokṣurabhūdhātrīsitāgavyena miśritam
prātaḥ saṃsevanānnityaṃ mehakṛcchranivāraṇam
pippalīmadhusaṃyuktaṃ bhramajīrṇajvarāpaham
madhutriphalayā yuktaṃ dṛṣṭipuṣṭikaraṃ matam
mūrvāsattvayutaṃ vyoma vraṇānāṃ ca vināśanam
gokṣīrakṣīrakandābhyāṃ balavṛddhikaraṃ param
bhallātakayutaṃ vyoma tvarśodoṣanivāraṇam
nāgaraṃ pauṣkaraṃ bhārgī gaganaṃ madhunā saha
aśvagandhāyutaṃ khādedvātavyādhinivāraṇam
cāturjātaṃ sitā cābhraṃ pittaroganivāraṇam
kaṭphalaṃ pippalī kṣaudraṃ śleṣmaroganivāraṇam
sarvakṣārayutaṃ cābhramagnivṛddhikaraṃ param
mūtrāghātaṃ mūtrakṛcchramaśmarīmapi nāśayet
vijayārasasaṃyuktaṃ śukrastambhakaraṃ param
lavaṅgamadhusaṃyuktaṃ dhātuvṛddhikaraṃ param
gokṣīraṃ śarkarāyuktaṃ pittarogavināśanam
abhrakaṃ vidhisaṃyuktaṃ pathyayogena yojitam
valīpalitanāśaḥ syājjīvecca śaradāṃ śatam
vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍusaṃgrahaṇikāśūlaṃ ca kuṣṭhāmayam
sarvaśvāsagadaṃ pramehamaruciṃ kāsāmayaṃ durdharaṃ mandāgniṃ jaṭharavyathāṃ pariharecchleṣmāmayān niścitam
nātaḥparataraṃ kiṃcijjarāmṛtyuvināśanam
svarṇavarṇaṃ guru snigdhamīṣan nīlacchavicchaṭam
kaṣe kanakavadghṛṣṭaṃ tadvaraṃ hemamākṣikam
aśuddhaṃ mākṣikaṃ kuryādāndhyaṃ kuṣṭhaṃ kṣayaṃ krimīn
śodhanīyaṃ prayatnena tasmāt kanakamākṣikam
tribhāgaṃ mākṣikaṃ grāhyaṃ caturthāṃśena saindhavam
jambīrajarasair vāpi bījapūradravaiḥ pacet
gharṣitaṃ lohapātre ca yāti pātraṃ ca raktatām
tataḥ śuddhatvam āyāti svarṇamākṣikam īdṛśam
eraṇḍatailaluṅgāmbusiddhaṃ śudhyati mākṣikam
śuddhaṃ vā kadalīkandatoyena ghaṭikādvayam
taptaṃ kṣiptaṃ varākvāthe śuddhimāyāti mākṣikam
agastipatraniryāsaiḥ śigrumūlaṃ supeṣitam
tanmadhye puṭitaṃ śuddhaṃ nimbūjāmlena pācitam
mākṣikasya caturthāṃśaṃ dattvā gandhaṃ vimardayet
urubūkasya tailena tataḥ kāryā sucakrikā
śarāvasaṃpuṭe kṛtvā puṭedgajapuṭena ca
dhānyasya tuṣamūrdhvādho dattvā śītaṃ samuddharet
sindūrābhaṃ bhavedbhasma mākṣikasya na saṃśayaḥ
ajāmūtre'thavā taile kaṣāye vā kulatthaje
takre vā gharṣitaṃ pakvaṃ mriyate svarṇamākṣikam
mākṣikaṃ tiktamadhuraṃ mehārśaḥkṣayakuṣṭhanut
kaphapittaharaṃ śītaṃ yogavāhi rasāyanam
mākṣiko rajatahāṭakaprabhaḥ śodhito'tiguṇadaḥ susevitaḥ
mehakuṣṭhakṛmiśophapāṇḍutāpasmṛtīr harati so'śmarīṃ jayet
mandānalatvaṃ balahānim ugrāṃ viṣṭambhatāmanyagadāṃśca duṣṭān
karoti mālāṃ vraṇapūrvikāṃ ca mākṣīkadhāturgururapyapakvaḥ
mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ
durmelalohadvayamelakaśca guṇottaraḥ sarvarasāyanāgryaḥ
kāṃsyavattāramākṣīkaṃ kaṣe ghṛṣṭaṃ tu rūpyavat
guru snigdhaṃ sitaṃ yattacchreṣṭhaṃ syāttāramākṣikam
svarṇamākṣikavad doṣā vijñeyāstāramākṣike
atastaddoṣaśāntyarthaṃ śodhanaṃ kathyate yathā
karkoṭīmeṣaśṛṅgījai rasairjambīrajairdinam
ātape bhāvanā deyā śuddhaṃ syāt tāramākṣikam
svarṇamākṣikavajjñeyaṃ tāramākṣikamāraṇam
vimalāyā guṇāḥ kiṃcinnyūnāḥ kanakamākṣikāt
aśuddhaṃ tālamāyurhṛt kaphamārutamehakṛt
tāpasphoṭāṅgasaṅkocānkurute tena śodhayet
tālakaṃ kaṇaśaḥ kṛtvā taccūrṇaṃ kāñjike kṣipet
dolāyantreṇa yāmaikaṃ pakvaṃ śudhyati tālakam
sadalaṃ tālakaṃ śuddhaṃ punarnavyā rasena tu
khalve vimardayedekadinaṃ paścādviśoṣayet
saṃśoṣya golakaṃ tasya kuryāttacca viśoṣayet
tataḥ punarnavākṣāraiḥ sthālyardhaṃ tu prapūrayet
tatra tadgolakaṃ dhṛtvā punastenaiva pūrayet
ā kaṇṭhaṃ piṭharaṃ tasya pidhānaṃ dhārayenmukhe
sthālīṃ cullyāṃ samāropya kramādvahniṃ vivardhayet
dinānyantaraśūnyāni pañca vahniṃ pradīpayet
evaṃ tu mriyate tālaṃ mātrā tasyaikaraktikā
anupānānyanekāni yathāyogyaṃ prayojayet
haritālaṃ kaṭu snigdhaṃ kaṣāyoṣṇaṃ haredviṣam
kaṇḍūkuṣṭhākhyarogāsravātapittakaphavraṇān
tālakaṃ harate rogānkuṣṭhaṃ mṛtyujarāpaham
śodhitaṃ kurute vīryaṃ kāṃtiṃ vṛddhiṃ tathāyuṣaḥ
manaḥśilā mandabalaṃ karoti jantuṃ dhruvaṃ śodhanam antareṇa
malasya bandhaṃ kila mūtrarogaṃ saśarkaraṃ kṛcchragadaṃ ca kuryāt
pacettryaham ajāmūtre dolāyantre manaḥśilām
bhāvayetsaptadhā mūtrairajāyāḥ śuddhimṛcchati
agastipatratoyena bhāvitā saptavārakam
śṛṅgaverarase vāpi viśudhyati manaḥśilā
manaḥśilā gururvarṇyā saroṣṇā lekhanī kaṭuḥ
tiktā snigdhā viṣaśvāsakāsabhūtaviṣāsranut
srotoñjanaṃ dvidhā proktaṃ śvetakṛṣṇaprabhedataḥ
triphalāvāriṇā svedyaṃ taddvayaṃ śuddhimṛcchati
sauvīraṃ grāhi madhuraṃ cakṣuṣyaṃ kaphapittajit
hidhmākṣayāsranucchītaṃ srotoñjanamapīdṛśam
viṣṭhayā mardayettutthaṃ mārjārakakapotayoḥ
daśāṃśaṃ ṭaṅkaṇaṃ dattvā pacellaghupuṭe tataḥ
puṭaṃ dadhnā puṭaṃ kṣaudrairdeyaṃ tutthaṃ viśudhyati
otorviśā samaṃ tutthaṃ sakṣaudraṃ ṭaṅkaṇāṅghriyuk
tridhaivaṃ puṭitaṃ śuddhaṃ vāntibhrāntivivarjitam
tutthakaṃ kaṭukaṃ kṣāraṃ kaṣāyaṃ viśadaṃ laghu
lekhanaṃ bhedi cakṣuṣyaṃ kaṇḍūkṛmiviṣāpaham
kaphāsrapittakuṣṭhaghnaṃ mehamedovināśanam
nṛmūtre vātha gomūtre saptāhaṃ rasakaṃ pacet
dolāyantreṇa śuddhaṃ syāttataḥ kāryeṣu yojayet
kharparaṃ kaṭukaṃ kṣāraṃ kaṣāyaṃ vāmakaṃ laghu
lekhanaṃ bhedanaṃ śītaṃ cakṣuṣyaṃ kaphapittanut
viṣāsrakuṣṭhakaṇḍūnāṃ nāśanaṃ paramaṃ matam
raso vipraḥ sito raktaḥ kṣatriyaḥ pīta ūrujaḥ
śūdraḥ kṛṣṇa iti prokto varṇabhedāccaturvidhaḥ
brāhmaṇaḥ kalpyate kalpe guṭikāyāṃ ca bāhujaḥ
dhātuvāde tathā vaiśyaḥ śūdraścetarakarmaṇi
antaḥ sunīlo bahirujjvalāṅgo madhyāhnacandrapratimaprakāśaḥ
śasto'tha dhūmraḥ paripāṇḍuraśca citro na yojyo rasakarmasiddhyai
pūrvair doṣā rasendrasya ye ca proktā manīṣibhiḥ
atasteṣāṃ praśāntyarthaṃ procyate karma sāṃpratam
malaśikhiviṣanāmāno rasasya naisargikāstrayo doṣāḥ
mūrchāṃ malena kurute śikhinā dāhaṃ viṣeṇa mṛtyuṃ ca
malena mūrchāṃ dahanena dāhaṃ viṣeṇa mṛtyuṃ vitanoti sūtaḥ
malādidoṣatrayametadatra naisargikaṃ śuddhimato'bhidhāsye
nāgo vaṅgo malo vahniścāñcalyaṃ ca girirviṣam
pārade kañcukā sapta guṇā naisargikā ime
rakteṣṭikāniśādhūmasārorṇābhasmacūrṇakaiḥ
jambīradravasaṃyuktair nāgadoṣāpanuttaye
viśālāṅkolamūlānāṃ rajasā kāñjikena ca
śanaiḥśanaiḥ svahastena vaṅgadoṣavimuktaye
rājavṛkṣasya mūlotthacūrṇena saha kanyakā
maladoṣāpanuttyarthaṃ citrako vahnidūṣaṇam
cāñcalyaṃ kṛṣṇadhattūro giriṃ hanti kaṭutrayam
triphalā viṣanāśāya kanyakā sapta kañcukān
āragvadho hanti malaṃ prayatnāt kumārikā sapta hi kañcukāṃśca
aṅkolamūlaṃ ca viṣaṃ nihanyādrasasya vahniḥ kila pāvakaṃ ca
pratyekaṃ saptavāraṃ ca marditaḥ pārado bhavet
tadā viśuddhatāṃ yāti sarvayogārhito bhavet
kumāritriphalāvyoṣacitrakaṃ naimbukaṃ rasam
dinaikaṃ marditaṃ kṛtvā śuddho bhavati pāradaḥ
āranālena coṣṇena kṣālayetpratimardanam
rasaṃ tatra prayātaṃ tu śoṣayitvātha pātayet
gṛhītvā prakṣipet sūtaṃ syādevaṃ pāradaḥ śuciḥ
pāradātṣoḍaśāṃśaṃ tu militvā sakalaṃ bhiṣak
cūrṇaṃ pradeyaṃ ca palaṃ mardane taptakhalvake
ajāśakṛttuṣāgniṃ ca khanitvā bhūmimāvapet
tasyopari sthitaṃ khalvaṃ taptakhalvaṃ jagurbudhāḥ
etanmardanamākhyātaṃ khasaṃśuddhaye budhaiḥ
tryūṣaṇaṃ triphalā vandhyākandakṣudrādvayānvitam
citrakeṇa niśākṣārakanyārkakanakadravaiḥ
sūtaṃ kṛtena kvāthena vārān sapta vimardayet
itthaṃ sa mūrchitaḥ sūto jahyātsaptāpi kañcukān
tata utthāpayetsūtamātape nimbukārditam
utthāpanaṃ viśiṣṭaṃ tu cūrṇapātanayantrake
dhṛtvāgnāvūrdhvabhāṇḍāntaṃ saṃgrahetpāradaḥ śuciḥ
rasaṃ caturguṇe vastre rasonakaśarāvake
niyantrya dolāyantre tu prakalpya divasaṃ pacet
savyoṣatriphalāvahnikanyākalke tuṣāmbuni
śeṣadoṣāpanuttyartham idaṃ svedanamīritam
palādūnasya sūtasya hyadhikasya palaiḥ śataiḥ
na saṃskāraḥ prakartavyaḥ saṃskāraḥ syāttato'paraḥ
śubhe'hani prakartavya ārambho rasaśodhane
ekānte dhāmani śubhe purābhyarcyo hi bhairavaḥ
sūto'śuddhatayā guṇaṃ na kurute kuṣṭhāgnimāndyakrimīñchardyarocakajāḍyadāhamaraṇaṃ dhatte nṛṇāṃ sevanāt
śuddhaḥ syātsakalāmayaughaśamano yo yogavāho mṛto yuktyā ṣaḍguṇagandhayuggadaharo yogena dhātvādibhuk
mūrcchārto gadahṛttathaiva khagatiṃ datte nibaddho 'rthadas tadbhasmāmayavārddhakādiharaṇaṃ dṛkpuṣṭikāntipradam
vṛṣyaṃ mṛtyuvināśanaṃ balakaraṃ kāntājanānandadaṃ śārdūlātulasattvakṛt kramabhujāṃ yogānusāri sphuṭam
mūrchāṃ gato yo harate ca rogānbaddho yadā khecaratāmupaiti
līno bhavetsarvasamṛddhidāyī virājate'sau nitarāṃ rasendraḥ
mūrchitvā harati rujaṃ bandhanamanubhūya muktido bhavati
amarīkaroti hi mṛtaṃ ko'nyaḥ karuṇākaraḥ sūtāt
arthāḥ sahāyā nikhilaṃ ca śāstraṃ hastakriyā karmaṇi kauśalaṃ ca
nityodyamastatparatā ca vahnirebhirguṇaiḥ sidhyati sūtakendraḥ
athavā daradākṛṣṭaṃ svinnaṃ lavaṇāmbubhāji dolāyām
rasamādāya yathecchaṃ kartavyastena bhaiṣajo yogaḥ
nimbūrasena sampiṣṭaṃ praharaṃ daradaṃ dṛḍham
ūrdhvapātanayantreṇa saṃgrāhyo nirmalo rasaḥ
athavā bindulīkīṭaiśca raso mardyastrivāsaram
lavaṇāmlairmukhaṃ tasya jāyate dhātubhakṣakam
sāsyo rasaḥ syātpaṭuśigrututthaiḥ sarājikaiḥ śoṣaṇakais trirātram
piṣṭastataḥ svinnatanuḥ suvarṇamukhyānayaṃ khādati sarvadhātūn
taptakhalve rasaṃ kṣiptvā adhaścullyāstuṣāgnibhiḥ
stokaṃ stokaṃ kṣipedgandhamevaṃ vai ṣaḍguṇaṃ caret
mṛtkuṇḍe nikṣipennīraṃ tanmadhye ca śarāvakam
mahatkuṇḍapidhānābhaṃ madhye mekhalayā yutam
kṣiptvā ca mekhalāmadhye saṃśuddhaṃ rasamuttamam
rasasyopari gandhasya rajo dadyātsamāṃśakam
dattvopari śarāvaṃ ca bhasmamudrāṃ pradāpayet
tasyopari puṭaṃ dadyāccaturbhirgomayotpalaiḥ
evaṃ punaḥ punargandhaṃ ṣaḍguṇaṃ jīryate budhaiḥ
gandhe jīrṇe bhavetsūtastīkṣṇāgniḥ sarvakarmasu
same gandhe tu rogaghno dviguṇe rājayakṣmanut
jīrṇe tu triguṇe gandhe kāminīdarpanāśanaḥ
caturguṇe tu tejasvī sarvaśāstraviśāradaḥ
bhavetpañcaguṇe siddhaḥ ṣaḍguṇe mṛtyunāśanaḥ
dinamekaṃ rasendrasya yo dadāti hutāśanam
dravanti tasya pāpāni kurvannapi na lipyate
rambhā vīrā snuhī caiva kṣīrakañcukireva ca
dināriścaiva gorambhā mīnākṣī kākamācikā
ebhistu marditaḥ sūtaḥ punarjanma na vidyate
puṣpitamanojamandiramadhye sūto niyojito yuktyā
baddho bhavati kiyadbhirdivasaiḥ puṣpaprabhāveṇa
bhūlatāśīvarīmūlaṃ vāriṇā mardayeddṛḍham
tanmūṣāṃ lepayenmadhye tanmadhye nikṣipedrasam
pañcaṭaṅkapramāṇāṃ tāṃ mūṣāmaṅgārake kṣipet
evaṃ baddho bhavetsūto mūṣāntaḥstho dṛḍho bhavet
mukhamadhyagatas tiṣṭhenmukharogavināśanaḥ
śarīre kramite sūte jarāpalitajinnaraḥ
stambhayecchastrasaṃghātaṃ kāmotpādanakārakaḥ
punarnavaṃ vayaḥ kuryāt sādhakānāṃ na saṃśayaḥ
apāmārgasya bījānāṃ mūṣāyugmaṃ prakalpayet
tatsaṃpuṭe nyasetsūtaṃ malayūdugdhamiśritam
droṇapuṣpīprasūnāni viḍaṅgam arimedakaḥ
etaccūrṇamadhaścordhvaṃ dattvā mudrāṃ pradāpayet
taṃ golaṃ mudrayetsamyaṅmṛnmūṣāsaṃpuṭe sudhīḥ
mudrāṃ dattvā śoṣayitvā tato gajapuṭe pacet
evamekapuṭenaiva jāyate sūtabhasmakam
śuddhasūtaṃ samaṃ gandhaṃ vaṭakṣīrairvimardayet
pācayenmṛttikāpātre vaṭakāṣṭhair vimardayet
laghvagninā dinaṃ pācyaṃ bhasmasūtaṃ bhaveddhruvam
dviguñjaṃ parṇakhaṇḍena puṣṭim agniṃ ca vardhayet
paladvayaṃ śuddharasaṃ palārdhaṃ śuddhagandhakam
karṣārdhaṃ navasāraṃ ca jambīreṇa vimardayet
kācakūpyāṃ kṣipeccaiva saptadhā mṛdakarpaṭaiḥ
vilepya kācakūpīṃ tāmātape śoṣayeddṛḍham
chidrabhāṇḍe tataḥ kūpīṃ nyaset sikatayantrake
kūpikāṃ kaṇṭhamānena pūrayediṣṭavālukāḥ
pañca pūjyāḥ kumāryaśca tataścullyāṃ vinikṣipet
pacedyāmāṣṭakaṃ caiva kūpikāṃ ca kṣaṇe kṣaṇe
saṃśodhya pācayedyantre svāṅgaśītaṃ samuddharet
grāhyaṃ ca daradākāraṃ devadānavadurlabham
sevayed roganāśāya tattadrogānupānataḥ
vallaṃ vā vallayugmaṃ vā kaṇayā madhunā saha
sevitaṃ kāminīkāmaṃ darśayedratikautukam
vīryabandhakaraṃ śīghraṃ yoṣāmadavināśanam
sindūraṃ haravīryasaṃbhavamidaṃ rūkṣāgnimāndyāpahaṃ yakṣmādikṣayapāṇḍuśophamudaraṃ gulmapramehāpaham
śūlaplīhavināśanaṃ jvaraharaṃ duṣṭavraṇān nāśayed arśāṃsi grahaṇībhagandaraharaṃ charditridoṣāpaham
sūtaḥ pañcapalaḥ svadoṣarahitastattulyabhāgo balir dvau caitau navasārapādakalitau saṃmardya kūpyāṃ nyaset
tāṃ yantre sikatākhyake talabile paktvārkayāmaṃ himaṃ bhittvā kuṅkumapiñjaraṃ rasavaraṃ bhasmādaded vaidyarāṭ
vāte sakṣaudrapippalyapi ca kapharuji tryūṣaṇaṃ sāgnicūrṇaṃ pitte sailā sitā syād vraṇavati bṛhatīnāgarārdrāmṛtāmbu
puṣṭau sājyatriyāmā haranayanaphalā śālmalīpuṣpavṛntaṃ kiṃvā kāntālalāṭābharaṇarasapateḥ syād anupānametat
bhāgo rasasya traya eva bhāgā gandhasya māṣaḥ pavanāśanasya
saṃmardya gāḍhaṃ sakalaṃ subhāṇḍe tāṃ kajjalīṃ kācakṛte nidadhyāt
saṃrudhya mṛtkarpaṭakairvaṭīnāṃ mukhe sacūrṇāṃ guṭikāṃ ca dattvā
kramāgninā trīṇi dināni paktvā tāṃ vālukāyantragatāṃ tataḥ syāt
bandhūkapuṣpāruṇamīśajasya bhasma prayojyaṃ ca kilāmayeṣu
nijānupānairmaraṇaṃ jarāṃ ca hantyasya vallaḥ kramasevanena
apaharati rogavṛndaṃ draḍhayati kāyaṃ mahadbalaṃ kurute
śukraśatāni ca sūte sindūrākhyo rasaḥ puṃsām
nikhilakṣayabhakṣaṇadakṣataraṃ vraṇakuṣṭhabhagaṃdaramehaharam
baladīdhitiśukrasamṛddhikaraṃ rasabhasma samastagadāpaharam
palamātraṃ rasaṃ śuddhaṃ tāvanmātraṃ tu gandhakam
vidhivat kajjalīṃ kṛtvā nyagrodhāṅkuravāriṇā
bhāvanātritayaṃ dattvā sthālīmadhye nidhāpayet
vidhāya kācchapaṃ yantraṃ vālukābhiḥ prapūrayet
dadyāttadanu mandāgniṃ bhiṣagyāmacatuṣṭayam
jāyate rasasindūraṃ taruṇāruṇasaṃnibham
anupānaviśeṣeṇa karoti vividhānguṇān
kṣayakuṣṭhamarutplīhamehaghnaṃ pāṇḍunāśanam
yathā jalagataṃ tailaṃ tatkṣaṇādeva sarpati
evamauṣadham aṅgeṣu prasarpatyanupānataḥ
pippalī madhunā sārdhaṃ vātamehaṃ hinasti ca
triphalā śarkarāsārdhaṃ pittamehaharā smṛtā
pippalī maricaṃ śuṇṭhī bhārgī ca madhunā saha
kāsaśvāsapraśamanaḥ śūlasya ca vināśanaḥ
haridrā śarkarāsārdhaṃ rudhirasya vikāranut
tryūṣaṇaṃ triphalā vāsā kāmalāpāṇḍumāndyahṛt
pippalī citrakaṃ pathyā tathā sauvarcalaṃ kṣipet
agnimāndyabaddhakoṣṭhahṛdvyathānāśanaṃ param
śilājatu tathailā ca sitopalasamanvitam
mūtrakṛcchre praśasto'yaṃ satyaṃ nāgārjunoditam
lavaṅgaṃ kuṅkumaṃ patrī hiṅgulaṃ karahāṭikā
pippalī vijayā caiva samānīmāni kārayet
karpūrādahiphenācca nāgād bhāgārdhakaṃ kṣipet
sarvamekatra saṃmardya dhātuvṛddhau pradāpayet
sauvarcalaṃ lavaṅgaṃ ca bhūnimbaśca harītakī
asyānupānayogena sarvajvaravināśanaḥ
tathā recakaraḥ proktaḥ sauvarcalaphalatrikāt
lavaṅgaṃ kuṅkumaṃ caiva daradena ca saṃyutaḥ
tāmbūlena samaṃ bhakṣyo dhātuvṛddhikaraḥ paraḥ
vidārīcūrṇayogena dhātuvṛddhikaro mataḥ
vijayādīpyasaṃyukto vamanasya vikāranut
sauvarcalaṃ haridrā ca vijayā dīpyakastathā
anenodarapīḍāṃ ca sadyojātāṃ vināśayet
caturvallaṃ palāśasya bījācca dviguṇaṃ guḍāt
asyānupānayogena kṛmidoṣavināśanaḥ
ahiphenaṃ lavaṅgaṃ ca daradaṃ vijayā tathā
asyānupānataḥ sadyaḥ sarvātīsāranāśanaḥ
sauvarcalena dīpyena cāgnimāndyaharaḥ paraḥ
kṣudbodhajanakaścaiva siddhanāgeśvaroditam
guḍūcīsattvayogena sarvapuṣṭikaraḥ smṛtaḥ
yuktānupānasahitaḥ sarvānrogānvināśayet
saindhavāmṛtadhānyākajīrakārdrakasaṃyutam
taṇḍulīyakavārtākapaṭolaṃ lājasādhitam
godhūmajīrṇaśālyannaṃ gavyaṃ kṣīraṃ ghṛtaṃ dadhi
haṃsodakaṃ mudgarasaṃ rasendre ca hitaṃ viduḥ
abhyaṅgaṃ maline yojyaṃ tailairnārāyaṇādibhiḥ
abalāśītatoyena mastake pariṣecayet
tṛṣṇāyāṃ nārikelāmbu mudgayūṣaṃ saśarkaram
drākṣādāḍimakharjūrakadalīnāṃ phalaṃ bhajet
bṛhatībilvakūṣmāṇḍaṃ vaṃśāgraṃ kāravellakam
māṣānmasūraniṣpāvaṃ kulatthāṃllavaṇaṃ tilān
laṅghanodvartanaṃ snānaṃ tāmrabhāṇḍaṃ surāsavam
anūpamāṃsaṃ dhānyāmlaṃ bhojanaṃ kadalīdale
kāṃsyake guru viṣṭambhi tīkṣṇaṃ coṣṇaṃ bhṛśaṃ tathā
apathyaṃ sūtarājasya purā proktaṃ maharṣibhiḥ
kūṣmāṇḍaṃ karkaṭī kolaṃ kaliṅgaṃ karamardakam
karīraṃ ceti ṣaṭkādīnrasabhugvarjayejjanaḥ
caturdhā gandhakaḥ prokto raktaḥ pītaḥ sito'sitaḥ
rakto hemakriyāsūktaḥ pītaścaiva rasāyane
vraṇādilepane śvetaḥ śreṣṭhaḥ kṛṣṇaḥ sudurlabhaḥ
sadugdhabhāṇḍasya paṭasthito'yaṃ śuddho bhavetkūrmapuṭena gandhaḥ
ābhyāṃ kṛtā kajjalikānupānaiḥ sarvāmayaghnī rasagandhakābhyām
gandhakaḥ kaṭukastikto vīryoṣṇas tuvaraḥ saraḥ
pittalaḥ kaṭukaḥ pāke kaṇḍūvisarpajantujit
hanti kuṣṭhakṣayaplīhakaphavātān rasāyanam
aśodhito gandha eṣa kuṣṭhasaṃtāpakārakaḥ
śukraujaḥkṣayam ābalyaṃ karoti ca rucipraṇut
daradastrividhaḥ proktaścarmāraḥ śukatuṇḍakaḥ
haṃsapādas tṛtīyastu guṇavānuttarottaram
carmārastvatiraktaḥ syāt kiṃcit pītaḥ śukāsyakaḥ
śvetarekhaḥ pravālābho haṃsapādaḥ sa ucyate
aśuddho daradaḥ kuryād āndhyaṃ kṣaiṇyaṃ klamaṃ bhramam
mohaṃ mehaṃ ca saṃśodhyaḥ kramādvaidyaistu hiṅgulaḥ
meṣākṣīreṇa daradamamlavargaiśca bhāvitam
saptavāraṃ prayatnena śuddhimāyāti niścitam
vallamātraṃ tālapiṣṭaṃ śarāve sthāpayettataḥ
tasminkarṣasamaṃ deyaṃ śakalaṃ daradasya ca
pūrayed ārdrakarasaṃ dviguṇaṃ tatra buddhimān
puṣpāṇi māṣamātrāṇi paritaḥ sthāpayettataḥ
śarāvasaṃpuṭaṃ dattvā cullyāṃ madhyāgninā pacet
ghaṭikātrayaparyantaṃ tata uttārya peṣayet
tāmbūle guñjamātraṃ tu deyaṃ puṣṭikaraṃ matam
pāṇḍau kṣaye ca śūle ca sarvarogeṣu yojayet
vyāghrīkandagataṃ vajraṃ dolāyantreṇa pācayet
saptāhaṃ kodravakvāthaiḥ kuliśaṃ vimalaṃ bhavet
trivarṣārūḍhakārpāsīmūlamādāya peṣayet
trivarṣanāgavallyā vā nijadrāvaiḥ prapeṣayet
tadgolake kṣipedvajraṃ ruddhvā gajapuṭe pacet
evaṃ saptapuṭairnūnaṃ kuliśaṃ mṛtimṛcchati
triḥsaptakṛtvaḥ saṃtaptaṃ kharamūtreṇa secitam
matkuṇaistālakaṃ piṣṭvā tadgole kuliśaṃ kṣipet
pradhmātaṃ vājimūtreṇa siktaṃ pūrvakrameṇa vai
bhasmībhavati tadvajraṃ śaṅkhaśītāṃśusundaram
hiṅgusaindhavasaṃyuktakvāthe kaulatthaje kṣipet
taptaṃ taptaṃ punarvajraṃ bhūyāccūrṇaṃ trisaptadhā
maṇḍūkaṃ kāṃsyaje pātre nigṛhya sthāpayet sudhīḥ
sa bhīto mūtrayettatra tanmūtre vajramāvapet
taptaṃ taptaṃ ca bahudhā vajrasyaivaṃ mṛtirbhavet
vajraṃ samīrakaphapittagadān nihanti vajropamaṃ ca kurute vapur uttamaśri
śoṣakṣayabhramabhagandaramehamedaḥpāṇḍūdaraśvayathuhāri ca ṣaṇḍhaṣāṇḍhyam
vaikrāntaṃ vajravacchodhyaṃ nīlaṃ vā lohitaṃ tathā
hayamūtreṇa siñcet taptaṃ taptaṃ dvisaptadhā
tatastu meṣadugdhyāstu pañcāṅge golakaṃ kṣipet
puṭenmūṣāpuṭe ruddhvā kuryādevaṃ ca saptadhā
vaikrāntaṃ bhasmatāṃ yāti vajrasthāne niyojayet
vātapittāniladhvaṃsi ṣaḍrasaṃ dehadārḍhyakṛt
pāṇḍūdarajvaraśvāsakāsayakṣmapramehanut
śudhyatyamlena māṇikyaṃ jayantyā mauktikaṃ śuci
vidrumaṃ kṣāravargeṇa tārkṣyaṃ godugdhataḥ śuci
puṣparāgaṃ ca kaulatthakvāthayogena śudhyati
rocanābhiśca gomedaṃ vaiḍūryaṃ triphalājalaiḥ
nīlaṃ nīlīrasair vajraṃ vinā śudhyati dolayā
svedayeddolikāyantre jayantyāḥ svarasena ca
maṇimuktāpravālāni yāmaikaṃ śodhanaṃ bhavet
lakucadrāvasampiṣṭaiḥ śilātālakagandhakaiḥ
vajraṃ vinānyaratnāni mriyante'ṣṭapuṭaiḥ khalu
kumāryā taṇḍulīyena stanyena ca niṣecayet
pratyekaṃ saptavelaṃ ca taptataptāni kṛtsnaśaḥ
mauktikāni pravālāni tathā ratnānyaśeṣataḥ
kṣaṇādvividhavarṇāni mriyante nātra saṃśayaḥ
uktamākṣikavanmuktāpravālāni ca mārayet
vajravat sarvaratnāni śodhayenmārayettathā
ratnāni coparatnāni cakṣuṣyāṇi sarāṇi ca
śītalāni kaṣāyāṇi madhurāṇi śubhāni ca
vṛṣyāṇi maṅgalānyāyustuṣṭipuṣṭikarāṇi ca
grahālakṣmīviṣakṣaiṇyapāpasaṃtāpanāni ca
yakṣmapāṇḍupramehārśaḥkāsaśvāsabhagandarān
jvaravisarpakuṣṭhāni śūlakṛcchravraṇāmayān
ghnanti puṣṭiṃ yaśaḥ kāntiṃ puṇyāni ca nṛṇāṃ bhṛśam
nidāghe gharmasaṃtaptā dhātusāraṃ dharādharāḥ
niryāsavat pramuñcanti tacchilājatu kīrtyate
athoṣṇakāle ravitāpayukte vyabhre nivāte samabhūmibhāge
catvāri pātrāṇyasitāyasāni nyasyātape dattamano'vadhānaḥ
śilājatu śreṣṭhamavāpya pātre prakṣipya toyaṃ dviguṇaṃ tato'smāt
uṣṇaṃ tadardhaṃ śṛtamatra dattvā viśodhayettanmṛditaṃ yathāvat
tatastu yatkṛṣṇamupaiti cordhvaṃ saṃtānikāvad raviraśmiyogāt
pātrāttadanyatra tato nidadhyāttasyāntare coṣṇajalaṃ nidhāya
tataśca tasmādaparatra pātre tasmācca pātrādaparatra bhūyaḥ
punastato'nyatra nidhāya kṛṣṇaṃ yatsaṃhṛtaṃ tatpunarāharecca
yadā viśuddhaṃ jalamacchamūrdhvaṃ prasannabhāvānmalametyadhastāt
tadā tyajettatsalilaṃ malaṃ ca śilājatu syājjalaśuddhamevam
vahnau kṣiptaṃ tu nirdhūmaṃ yattu liṅgopamaṃ bhavet
tṛṇāgreṇāmbhasi kṣiptam adho galati tantuvat
gomūtragandhi malinaṃ śuddhaṃ jñeyaṃ śilājatu
śilājatu rasāyanaṃ kaṭukatiktamuṣṇaṃ kṛmikṣayodarabhidaśmarīśvayathupāṇḍukaṇḍūharam
pramehavamikuṣṭhajit kaphasamīradurnāmahṛd valīpalitamānasān api sakāsakṛcchrapraṇut
aśuddhaṃ dāhamūrchāyabhramapittāsraśoṣatāḥ
śilājatu prakurute māndyamagneśca viḍgraham
sindūraṃ nimbukadrāvaiḥ piṣṭvā vahnau viśoṣayet
tatastaṇḍulatoyena tathābhūtaṃ viśudhyati
sindūramuktaṃ vīsarpakuṣṭhakaṇḍūviṣāpaham
bhagnasaṃdhānajananaṃ vraṇaśodhanaropaṇam
samudraphenaścakṣuṣyo lekhanaḥ śītalaḥ saraḥ
karṇasrāvarujāgūthaharaḥ pācanadīpanaḥ
aśuddhaḥ sa karotyaṅgabhaṅgaṃ tasmādviśodhayet
samudraphenaḥ sampiṣṭo nimbutoyena śudhyati
gairikaṃ kiṃcid ājyena bhṛṣṭaṃ śuddhaṃ prajāyate
kāyakāntivayaḥsthairyabalaujovṛddhikārakam
pramehakuṣṭhapiṭikāsarvavraṇaviṣāpaham
svarṇagairikam anyattu śreṣṭhaṃ sāmānyagairikāt
gandharvahastabījānāṃ nārikelodakena ca
yāmamātrādbhavecchuddhir dantībījaṃ pacedyathā
marīcaṃ cāmlatakreṇa bhāvitaṃ ghaṭikātrayam
marīcaṃ nistuṣaṃ kṛtvā śuddhaṃ bhavati niścitam
vaidehī citrakarasairātape bhāvayetpuṭe
samyak śuddhā bhavatyatra rasayogeṣu yojayet
padmapatrarase yāmamātape bhāvitaṃ viduḥ
rāmaṭhaṃ śuddhimāpnoti rasayogeṣu yojayet
śaṅkhaḥ kṣāro himo grāhī grahaṇīrekanāśanaḥ
netrapuṣpaharo varṇyastāruṇyapiṭikāpraṇut
aśuddho guṇado naiṣa śuddho'mlaiḥ sa guṇapradaḥ
dakṣiṇāvartaśaṅkhastu tridoṣaghnaḥ śucirnidhiḥ
tāmrabhūbhavanāgāṃśca triṃśat piṣyan samena tān
puralākṣorṇanābhiḥ syānmatsyapiṇyākaṭaṅkaṇaiḥ
dravametaiśca saṃyojya mardayitvā dhametsukham
muñcanti tāmravatsattvaṃ tatpakṣā api barhiṇām
bhūnāgasatvaṃ śiśiraṃ sarvakuṣṭhavraṇapraṇut
tatsṛṣṭajalapānena sthāvaraṃ cāti jaṅgamam
viṣaṃ naśyati tatpātragataḥ sūto'gnito dṛḍhaḥ
evaṃ mayūrapakṣotthasatvasyāpi guṇo mataḥ
godugdhe triphalākvāthe bhṛṅgadrāve samāṃśake
mardayedyāmamātraṃ tu karpūraṃ śuddhim āpnuyāt
aśuddhaṣṭaṅkaṇo vāntibhrāntikārī prayojitaḥ
atastaṃ śodhayedevaṃ gomayenāplutaḥ śuciḥ
ṭaṅkaṇo vahnikṛtsvarṇarūpyayoḥ śodhanaḥ saraḥ
viṣadoṣaharo hṛdyo vātaśleṣmavikāranut
kālakūṭo vatsanābhaḥ śṛṅgakaśca pradīpanaḥ
hālāhalo brahmaputro haridraḥ saktukastathā
saurāṣṭrika iti proktā viṣabhedā amī nava
brāhmaṇaḥ pāṇḍurasteṣu kṣatriyo raktavarṇakaḥ
vaiśyaḥ pītaprabhaḥ śūdraḥ kṛṣṇābhaḥ sa tu ninditaḥ
rasāyane viṣaṃ vipraṃ dehapuṣṭau tu bāhujam
kuṣṭhanāśe prayuñjīta vaiśyaṃ śūdraṃ tu dhātuṣu
viṣaṃ prāṇaharaṃ yuktyā prāṇakṛcca rasāyanam
yogavāhi paraṃ śleṣmavātahṛtsaṃnipātajit
viṣaṃ tu khaṇḍaśaḥ kṛtvā vastrakhaṇḍena bandhayet
gomūtramadhye nikṣipya sthāpayedātape tryaham
gomūtraṃ tu pradātavyaṃ nūtanaṃ pratyahaṃ budhaiḥ
tryahe'tīte taduddhṛtya śoṣayenmṛdu peṣayet
śudhyatyevaṃ viṣaṃ sevyaṃ yogyaṃ bhavati cārtijit
khaṇḍīkṛtya viṣaṃ vastraparibaddhaṃ tu dolayā
ajāpayasi saṃsvinnaṃ yāmataḥ śuddhimāpnuyāt
viṣagranthiṃ male nyasya māhiṣe dṛḍhamudritam
kariṣāgnau pacedyāmaṃ vastrapūtaṃ viṣaṃ śuci
kaṇaśo vatsanābhaṃ ca kṛtvā baddhvā ca karpaṭe
dolāyantre jalakṣīre praharācchuddhimṛcchati
tulyena ṭaṅkaṇenaiva dviguṇenoṣaṇena ca
viṣaṃ saṃyojitaṃ śuddhaṃ mṛtaṃ bhavati sarvathā
viṣaṃ rasāyanaṃ balyaṃ vātaśleṣmavikāranut
kaṭutiktakaṣāyaṃ ca madakāri sukhapradam
vyavāyi śītanuddāhi kuṣṭhavātāsranāśam
agnimāndyaśvāsakāsaplīhodarabhagandarān
gulmapāṇḍuvraṇārśāṃsi nāśayet kramaśo nṛṇām
gaurīpāṣāṇakaḥ prokto dvividhaḥ śvetaraktakaḥ
śvetaḥ śaṅkhasadṛgrakto dāḍimābhaḥ prakīrtitaḥ
śvetaḥ kṛtrimakaḥ prokto raktaḥ parvatasaṃbhavaḥ
viṣarūpadharau tau hi rasakarmaṇi pūjitau
gauripāṣāṇakaścānyo vikaṭo raktacūrṇakaḥ
rasabandhakaraḥ snigdho doṣaghno rasavīryakṛt
ghananādarasānvite ca mallaḥ paripācyaḥ kila dolakāhvayantre
śubhavahniratho dinaṃ ca mandaḥ parideyaḥ parijāyate sa śuddhaḥ
ullīpāṣāṇasaṃśuddhir vakṣyate śāstrasaṃmatam
cūrṇīkṛtaṃ paṭe baddhvā śilākṣārodakena ca
dolāyantre dinaikaṃ tu pācitaḥ śuddhim āpnuyāt
vikaṭaṃ poṭalīṃ baddhvā dolāyantreṇa kāñjike
ṭaṅkaṇe vā gavāṃ dugdhe pācayed ghaṭikādvayam
ājamāṃsarase vāpi śuddho bhavati niścayāt
ullīpāṣāṇamallaṃ ca kecinnāmāntaraṃ viduḥ
vāte kaphe tathā śīte yojayanti cikitsakāḥ
arkakṣīrasnuhīkṣīralāṅgalīkaravīrakāḥ
guñjāhiphenadhattūrāḥ saptopaviṣajātayaḥ
arkasnuglāṅgalīguñjāhayāriviṣamuṣṭayaḥ
dhūrto'hiphenajaipālau navopaviṣajātayaḥ
arkadvayaṃ saraṃ vātakuṣṭhakaṇḍūviṣāpaham
nihanti plīhagulmārśoyakṛcchleṣmodarakrimīn
sehuṇḍo recanastīkṣṇo dīpanaḥ kaṭuko guruḥ
śūlamaṣṭhīlikādhmānagulmaśophodarānilān
hanti doṣān yakṛtplīhakuṣṭhonmādāśmapāṇḍutāḥ
arkasehuṇḍayordugdhaṃ tat svayaṃ śuddhamucyate
lāṅgalī śuddhimāyāti dinaṃ gomūtrasaṃsthitā
kalikārī sarā kuṣṭhaśophārśovraṇaśūlajit
tīkṣṇoṣṇā kṛminullaghvī pittalā garbhapātinī
guñjā kāñjikasaṃsvinnā śuddhimāyāti yāmataḥ
guñjā laghurhimā rūkṣā bhedanī śvāsakāsajit
koṣṇā vṛṣyā kuṣṭhakaṇḍūśleṣmapittavraṇāpahā
hayārir viṣavacchodhyo godugdhe dolakena tu
karavīradvayaṃ netrarogakuṣṭhavraṇāpaham
laghūṣṇaṃ kṛmikaṇḍūghnaṃ bhakṣitaṃ viṣavanmatam
kiṃcidājyena saṃmṛṣṭo viṣamuṣṭirviśudhyati
viṣamuṣṭistiktakaṭustīkṣṇoṣṇaḥ śleṣmavātahā
sārameyaviṣonmādaharo madakaraḥ smṛtaḥ
jaipālo'sti gurustikto vāntikṛjjvarakuṣṭhanut
uṣṇaḥ saro vraṇaśleṣmakaṇḍūkṛmiviṣāpahaḥ
jaipālaṃ rahitaṃ tvagaṅkurarasajñābhir male māhiṣe nikṣiptaṃ tryahamuṣṇatoyavimale khalve savāsorditam
liptaṃ nūtanakharpareṣu vigatasnehaṃ rajaḥsaṃnibhaṃ nimbūkāmbuvibhāvitaṃ ca bahuśaḥ śuddhaṃ guṇāḍhyaṃ bhavet
jaipālaṃ nistuṣaṃ kṛtvā dugdhe dolāyutaṃ pacet
antarjihvāṃ parityajya yuñjyācca rasakarmaṇi
vastre baddhvā tu jaipālaṃ gomayasyodake nyaset
pācayedyāmamātraṃ tu jaipālaḥ śuddhatāṃ vrajet
dhattūrabījaṃ gomūtre caturyāmoṣitaṃ punaḥ
kvathitaṃ nistuṣaṃ kṛtvā śuddhaṃ yāgeṣu yojayet
dhattūro madavarṇāgnivātakṛjjvarakuṣṭhanut
uṣṇo gururvraṇaśleṣmakaṇḍūkṛmiviṣāpahaḥ
ahiphenaṃ śṛṅgaverarasairbhāvyaṃ trisaptadhā
śudhyatyukteṣu yogeṣu yojayettadvidhānataḥ
aphukaṃ śoṣaṇaṃ grāhī śleṣmaghnaṃ vātapittalam
madatṛḍdāhakṛcchukrastambhanāyāsamohakṛt
atisāre grahaṇyāṃ ca hitaṃ dīpanapācanam
sevitaṃ divasaiḥ kaiścid bhramayatyanyathārtikṛt
navabhirmarditaḥ sūtaśchinnapakṣaḥ prajāyate
mukhaṃ ca jāyate tasya dhātūṃśca grasatetarām
bhaṅgikā pittalā tiktā tīkṣṇoṣṇā grāhiṇī laghuḥ
karṣaṇī dīpanī rucyā madakṛtkaphavātahṛt
babbūlatvakkaṣāyeṇa bhaṅgāṃ saṃsvedya śoṣayet
godugdhabhāvanāṃ dattvā śuṣkāṃ sarvatra yojayet
oṃ namaḥ pracaṇḍagaruḍāya pakṣirājāya viṣṇuvāhanāya vinatāsutāya he garuḍa kaśyapasuta vainateya tārkṣya svarṇavajra cañcuvajra tuṇḍanakhapraharaṇāyānantavāsukitakṣakakarkoṭapadmamahāpadmaśaṅkhapālakulikajayavijayāṣṭamahānāgakāla uccāṭanīmūṣakaviṣapraharaṇāvahananadhūnana śīghrakampa 2 āveśa 2 ḍhaṇḍhara he he śrīgaruḍāya namaḥ
mantreṇānena mantrajño jalaṃ culakamātrakam
saptavārābhijaptaṃ tu pāyayed grastacetanam
sarpādiviṣavegena sadyo nirviṣamāpnuyāt
trivāramevaṃ pānīyaṃ pātavyaṃ na pibedapi
mukhamadhye tadākṣepaḥ kartavyastajjalena hi
athavā mastake tasya tarjanyā tāḍayedbudhaḥ
trivāraṃ mantrapūrvaṃ tu nirviṣo bhavati kṣaṇāt
bhāvayeccūrṇitaṃ tvabhraṃ dinaikaṃ kāñjikena ca
rambhāsūraṇajair nīrair mūlakaiśca sumelayet
turyāṃśaṭaṅkaṇenaiva kṣudramatsyaiḥ samaṃ punaḥ
mahiṣīmalasaṃmiśrānvidhāyāsyātha golakān
kharāgninā dhamedgāḍhaṃ sattvaṃ muñcati kāṃsyavat
māritaṃ tāmravattvabhrapāradābhyāṃ niṣevayet
sattvamabhrasya śiśiraṃ tridoṣaghnaṃ rasāyanam
viśeṣāt puṃstvajananaṃ vayasaḥstambhanaṃ param
agastyapatraniryāsamarditaṃ sūraṇasthitam
abhraṃ goṣṭhagataṃ māsaṃ jāyate pāradopamam
lākṣārājitilāñśigru ṭaṅkaṇaṃ lavaṇaṃ guḍam
tālakārdhena saṃmiśraṃ mūṣāyāṃ sthirabhājane
ruddhvā puṭed adhoyantre satvaṃ muñcati sarvathā
kṣāravṛkṣasya kāṣṭhāni śuṣkāṇyagnau pradīpayet
nītvā tadbhasma mṛtpātre kṣiptvā nīre caturguṇe
vimardya dhārayedrātrau prātaracchaṃ jalaṃ nayet
tannīraṃ kvāthayedvahnau yāvatsarvaṃ viśuṣyati
tataḥ pātrātsamuddhṛtya kṣāro grāhyaḥ sitaprabhaḥ
cūrṇābhaḥ pratisāryaḥ syāttaijasaḥ kvāthavat sthitaḥ
iti kṣāradvayaṃ dhīmān yuktakāryeṣu yojayet
