rasasya pañcavidhagatimāha jalaga iti
jalarūpeṇa dravatvena jalagaḥ jalena saha gamanaśīlaḥ bhavet rasasya cūrṇaprāyo 'tisūkṣmāṃśa iti bhāvaḥ tvaritaḥ cañcalaḥ cāñcalyādityarthaḥ haṃsagaḥ haṃsavad gamanaśīlaḥ bhavet malarūpeṇa malavattvāt malagaḥ malena saha miśritaḥ doṣasaṃśliṣṭaḥ bhavet sadhūmaḥ vahnidṛṣṭatvāt dhūmagaḥ dhūmena saha gamanaśīlaḥ uḍḍayanasvabhāvaḥ bhavet anyā aparā pañcamītyarthaḥ daivī adṛśyarūpā jīvasya rasasya gatiḥ gamanam astīti śeṣaḥ tayā gatyā aṇḍāt deharūpakośāt jīvaḥ ātmā iva niṣkramet rasa iti bhāvaḥ kena pathā dehāt jīvo nirgacchati tat yathā na dṛśyate tathā pāradasya pañcamī gatirapi na jñātum śakyate ityarthaḥ
pūrvaśloke jīvagatiśabdena rasagatiriti pradarśitaṃ jīvaśabdasya rasārthatve hetumāha sa iti
saḥ rasaḥ tān jīvān jīvayet jarāmaraṇādivināśanadvārā dīrghajīvanaṃ pradāpayet tena hetunā rasaḥ jīvaḥ jīvayatīti vyutpattyā jīvanadāyakaḥ smṛtaḥ kathitaḥ
matsyākṣikā hilamocikā gaṇḍadūrvā vā
dhānyābhravidhimāha cūrṇābhramiti
cūrṇābhra abhracūrṇaṃ śālisaṃyuktam adyāpyatra śāliparimāṇaṃ noktaṃ tathāpi tantrāntarānusaraṇāt pādamitaśālidhānyasahitaṃ boddhavyaṃ tathā ca rasendrasārasaṃgrahe
pādāṃśaṃ śālisaṃyuktamabhrakaṃ kambalodare
trirātraṃ sthāpayennīre tat klinnaṃ mardayeddṛḍham
kambalādgalitaṃ ślakṣṇaṃ vālukārahitaṃ yat
taddhānyābhramiti proktamabhramāraṇasiddhaye
iti
niryātaṃ nirgatam
abhraṃ cūrṇitaṃ kṛtvā pādāṃśaśālidhānyena saha sthūlavastre baddhvā kāñjike tāvanmardanīyaṃ yāvad vastracchidrāt ślakṣṇaṃ vālukārahitaṃ sat niryāti taddhānyābhraṃ smṛtam
parivāpitaṃ prakṣiptam
lohapārayā lohamusalena
vallaḥ dviguñjā guñjātrayam iti līlāvatī sārdhaguñjeti rājanighaṇṭuḥ
vimalasya bhedamāha vimala iti
vimalaḥ mākṣikaviśeṣaḥ
tattatkāntyā hemādīnāṃ prabhayā
paryāyamuktāvalīkṛtā vimalaśabdena raupyamākṣikaṃ gṛhītam
kāṅkṣī saurāṣṭramṛttikā
tatrādau svarṇādibhya utpattibhedena trividhasya gomūtragandhinaḥ tasya lakṣaṇādikamāha svarṇeti
tantrāntare tu utpattibhedena bhinnasya tasya cāturvidhyamuktaṃ yathā carake
nātyuṣṇaśītaṃ dhātubhyaścaturbhyastasya saṃbhavaḥ
hemno'tha rajatāttāmrāt varaṃ kālāyasādapi
iti
atra tu āyasaṃ noktaṃ tallakṣaṇamapi tatraiva draṣṭavyaṃ yathā
yattu guggulusaṃkāśaṃ tiktakaṃ lavaṇānvitam
vipāke kaṭu śītaṃ ca sarvaśreṣṭhaṃ tadāyasaṃ
gomūtragandhi sarveṣāṃ sarvakarmasu yaugikam
rasāyanaprayogeṣu paścimaṃ tu viśiṣyate
iti
atra haimaśilājatuno paramarasāyanatvenoktatvād āyasasyāpi mukhyataḥ rasāyanaguṇatvena ekakāryakatvād āyasaṃ pṛthaṅnoktamiti mantavyam
capalaḥ yaśadaḥ dasteti loke
rasakasya dvaividhyaṃ lakṣaṇaṃ cāha rasaka iti
rasakaḥ kharparītutthakaviśeṣaḥ yad uktaṃ bhāvaprakāśe
kharparītutthakaṃ tutthād anyat tad rasakaṃ smṛtam
ye guṇāstutthake proktāste guṇāḥ rasake smṛtāḥ
iti
sadalaḥ sapattraḥ vaṃśapattraharitālavad iti bhāvaḥ
kharpare mṛtkaṭāhe ityarthaḥ
matāntaramāha sthālyāmiti
jvālayedityatra vahnimiti śeṣaḥ
vanacchāṇaiḥ vanopalaiḥ
upalaiḥ gṛhajātaśuṣkagomayapiṇḍaiḥ
lepād iti
phullatuvarīlepena tāmraṃ lauhāṃśam ujhati tāmre yaḥ lauhāṃśaḥ vidyate sa nirgacchatītyarthaḥ tāmraṃ lauhavat kāṭhinyaṃ gacchatītyartho vā
valmīkaśikharākāraṃ valmīkavat unnatāvanatabahuśikharaviśiṣṭam
gaurīpāṣāṇaḥ śuklapāṣāṇaḥ phulkhaḍi iti loke
vahnijāraḥ svanāmakhyātaḥ paścimasāgarasambhūta auṣadhiviśeṣaḥ
mṛddāraśṛṅgaṃ sīsakasamutpannaḥ pārvatīyadhātuviśeṣaḥ
candrikāḍhyaḥ cākacakyaviśiṣṭaḥ sacandrābhravad ujjvalakaṇābahulaḥ ityarthaḥ
gaurīpāṣāṇasya paryāyān varṇabhedena traividhyaṃ cāha gaurīti
pītavikaṭahatacūrṇakāḥ iti ime trayaḥ paryāyāḥ
pūrva iti
pūrvaḥ pūrvaḥ haridrābhagaurīpāṣāṇāt śaṅkhābhaḥ śaṅkhābhapāṣāṇāt sphaṭikābhaḥ śreṣṭhaḥ
girisindūrasya svarūpalakṣaṇam āha maheti
himālayādibṛhatparvatāntarvartikṣudrapāṣāṇadvayamadhyanisṛtaḥ raktavarṇarasaviśeṣaḥ śuṣkībhūtaḥ girisindūra iti khyātaḥ
mṛddāraśṛṅgasya lakṣaṇam utpattisthānaṃ cāha sadalamiti
vaṃśapattraharitālavat paṭalaviśiṣṭam
mṛddāraśṛṅgasya paryāyādikaṃ nighaṇṭvādau anyatra vā kutrāpi granthe na paridṛśyate paraṃ tu asmaddeśe yanmudrāśaṅkha iti nāmnā prasiddhaṃ paścimadeśe tat murdārśiṅ iti nāmnā tatratyairabhidhīyate ato manye mṛddāraśṛṅgakaṃ mudrāśaṅkha eva iti
toyaprabhaṃ jalābhaṃ yatra tiṣṭhati tatra dūrato jalabhramotpādakam ityarthaḥ yadvā jalavat taralacchāyaṃ lāvaṇyaviśiṣṭam iti yāvat
nirjalaṃ nirjaḍaṃ ḍalayor aikyāt aśiśiramityarthaḥ uṣṇamiti yāvad yadvā vicchāyaṃ dṛśyate ca lāvaṇye jalaśabdopacāraḥ muktāphalasya taralacchāyā eva lāvaṇyaśabdabodhikā yaduktaṃ
muktāphaleṣu chāyāyāstaralatvam ivāntarā
pratibhāti yadaṅgeṣu tallāvaṇyam ihocyate
iti
atra jalaśabdena muktāphalagatataralacchāyā bodhyā
vikaṭaṃ viṣamagātram
pāṇḍuraṃ śvetapītamiśravarṇam
dhūsaraṃ śvetakṛṣṇamiśravarṇam
aṣṭaphalakam aṣṭadhāram astrādīnām agrabhāgavat sūkṣmāgram ityarthaḥ
nirdalaṃ niṣpattram aśubhagomedasya sapaṭalatvād atra śubhagomedasya nirdalatvāvatāraṇam
lakucaḥ ḍahukaḥ
lohāṣṭakam aṣṭalohaṃ tacca svarṇaraupyatāmravaṅgasīsapittalakāntalauhatīkṣṇalauhātmakam
arilohena lohāriṇā haritāleneti yāvat
prativāpaḥ galitasya dhātoḥ dravyāntareṇa avacūrṇanam
devadālī hastighoṣakaḥ
sphoṭarahitaṃ vraṇavat gaṇḍarahitam
vāpitaṃ kalkīkṛtaṃ piṣṭamityarthaḥ
matāntaramāha kharpare iti
bhasmacūrṇābhyāṃ sīsakabhasmaṭaṅkaṇacūrṇābhyāṃ pālikām ālavālam
atrāyaṃ vidhiḥ nāgabhasmaṭaṅkaṇacūrṇe jalena piṣṭvā tatpiṇḍena mṛtkharparaṃ paritaḥ ālavālaṃ racayitvā tanmadhye samasīsacūrṇapiṣṭaraupyaṃ nikṣipya tāvat bhastrayā dhamet yāvat sīsakṣayo na bhavediti
sadalaṃ sapattraṃ paṭalasaṃyutam iti yāvat dalaṃ jor iti loke iti bhāvamiśraḥ
amlaparṇī cāṅgerī
pogaraṃ kuñcitālakavat taraṅgāyitaṃ tena unmuktaṃ tadrahitam ityarthaḥ
kharalakṣaṇe pogaronmuktam ityuktam ataḥ pogarasya paryāyādikam āha aṅgakṣayeti
tritvaṃ cātra pogaram apekṣya bodhyaṃ tena aṅgakṣayā vaṅgaṃ pogaraṃ ca ityekārtham
pogarasya svarūpalakṣaṇamāha cikuram iti
lohāt lauhagātre ityarthaḥ
atra saptamyarthe pañcamīti boddhavyam yat cikuraṃ bhaṅguraṃ kuñcitakuntalavadbhaṅgīviśeṣaḥ ityarthaḥ
sparśavedhi sparśamātreṇaiva vedhakārakaṃ rasendrasya vedhākhyasaṃskārasaṃpādakaṃ vā ityarthaḥ
recitaṃ srāvitam
triśūlī triśūlavaccaṭikātrayam ityarthaḥ
niḥśabdaṃ pattrībhūtamapi śabdarahitaṃ pattrībhūtaṃ raṅgāntaraṃ yathā saśabdaṃ bhavati tathā na ityarthaḥ
bhāradvājasya vanakārpāsyāḥ
nākulībījaṃ rāsnābījaṃ śālmalībījaṃ vā
mahārājagiriḥ śākaviśeṣaḥ rājaśākam itiyāvat sa tu laghusthūlabhedena dvividhaḥ atra ca sthūlo grāhyaḥ
atredaṃ kāryaṃ vakrākārāṃ cullīṃ kṛtvā tadupari ghaṭamekaṃ vakramukhaṃ kṛtvā sthāpayet tato vaktramātraṃ vihāya kṛtsnaṃ ghaṭāvayavaṃ mṛllepenācchādayet bhṛṣṭayantrākhye'smin yantre viṃśatipalamānaṃ śuddhaṃ sīsakaṃ dattvā tīvrottāpena dravīkuryāt tataḥ tasmin karṣapramāṇaṃ śodhitapāradaṃ prakṣipya darvyā ghaṭṭayet miśrībhūte ca tasmin pratyekaṃ palamānaṃ arjunādīnāṃ kṣāraṃ pṛthak pṛthak dattvā lauhadarvyā dṛḍhaṃ ghaṭṭayan tīvrāgninā viṃśatirātraṃ pacet
lohacāṭunā lohadarvyā
barbarā adhamā ityarthaḥ
śyāmārajo'nvite haridrācūrṇasaṃyute
ajamodā yamānī antaḥparimārjanakatvāt
ārakūṭaṃ pittalam
khoṭaṃ rasajāraṇabandhanadravyaviśeṣaṃ bhūnāgasattvasya rasajārakatvāt atra khoṭaśabdena ravakareṇurūpaṃ bhūnāgasattvaṃ bodhyam
peṭakārī jyotiṣmatī
kākatuṇḍī śvetaguñjā
vākucī somarājī
devadālī hastighoṣakaḥ
karkoṭī karkoṭakaṃ kāṃkola iti bhāṣā
kuṇḍalī cālanyā veṣṭanī
aratnivistārā prasāritakaniṣṭhāṅgulibaddhamuṣṭihastapramāṇāyatā caturaṅgulavistṛtakarṇikārādivalkalanirmitā aratnivistāraveṣṭanī yuktā chāgacarmamaṇḍitā aśvapucchakeśasūkṣmavastraracitataladeśā sūkṣmataradravyacālanārtham aparavidhā cālanītyarthaḥ
śarkarā vālukā
sitopalā kaṭhinī phulakaḍī iti bhāṣā
śikhitralakṣaṇe kokilā uktāḥ ataḥ kokilāśabdasyārtham āha kokilā iti
cetitāṅgārāḥ taptāṅgārāḥ payaso vinā svayaṃ nirvāṇāḥ śāntāḥ cet te aṅgārāḥ kokilāḥ matāḥ kokilāḥ kaylā iti bhāṣā
caṣakaṃ pānapātraṃ vāṭī glās iti prasiddham
kṣudraśiprāḥ kṣudrākārāḥ śuktayaḥ
jātarūpaṃ suvarṇam
samutthitam iti antarbhūtaṇyarthaprayogas tena samutthāpitaṃ śoṣitamityartha ūrdhvapātanāyantre sādhitamityartho vā
sā utthāpanakriyā
kṛṣṭīti
svarṇaraupyayoḥ sā kriyā kṛṣṭīti bodhyam
rasādibhiḥ saha svarṇaṃ vā raupyaṃ vā kenacinmārakadravyeṇa saṃmardya bahuśaḥ ātape śoṣayed athavā rasagandhādibhirmāritaṃ svarṇaṃ raupyaṃ vā bahuvāram ūrdhvapātanayantreṇa samutthāpayet sā kriyā kṛṣṭī bodhyā
pūrvarītyā kṛtayā suvarṇaraupyayor anyatarakṛṣṭyā saha suvarṇaṃ saṃmardya puṭanena svarṇasya varṇānyatā na jāyate
bījaṃ nirvāpaṇaviśeṣeṇa ityādinā vakṣyamāṇalakṣaṇo dhātuviśeṣāṇāṃ vicitrasaṃskāraviśeṣaḥ
uktaprakāreṇaiva kṛtasvarṇakṛṣṭīnirmitaṃ bījaṃ pāradaṃ rañjayet
varalohaprastutaprakāramāha tāmramiti
tīkṣṇasamāyuktaṃ tīkṣṇalauhasaṃyuktam
bhūriśaḥ saptavārān ityarthaḥ
tīkṣṇalauhaṃ tāmraṃ ca agnisaṃtāpena dravīkṛtya gandhakacūrṇamiśritalakucarase nikṣiped ghanībhūtaṃ taddvayamuttolya punaḥ drāvayitvā pūrvarase nikṣiped evaṃ saptavārān
drutamityatra mṛtam iti pāṭho mṛtaṃ bhasmībhūtam
evaṃ prakriyayā tasmād utkṛṣṭalauhaṃ nirgamiṣyatīti
śulvanāgamāha mākṣikeṇeti
svarṇamākṣikeṇa saha māritaṃ tāmraṃ tathā sīsakaṃ ca pṛthak pṛthak daśavāraṃ samutthāpitaṃ kṛtvā tayoḥ pratyekaṃ catuṣpalaṃ ādāya ekīkuryāttataḥ tadubhayaṃ bhūyaḥ nīlāñjanena saha bhasmīkṛtya saptavāraṃ samutthāpayed evaṃ ca tayoḥ śulvanāga iti saṃjñā jāyate iti
candrārkasaṃjñāmāha bhāgā iti
bhāsvataḥ tāmrasya
ekatrāvartitāḥ ekasminneva pātre yugapad dravīkṛtya āloḍitāḥ
tena tathā āloḍanena
rekhāpūrṇalauhalakṣaṇamāha aṅguṣṭheti
tadrekhāntare tayoḥ tarjanyaṅguṣṭhayoḥ rekhāntare rekhāvakāśe aṅguṣṭhatarjanībhyāṃ gharṣaṇe kṛte yatra lauhe tayoraṅgulyoḥ rekhāsamūhaḥ aṅkito bhavedityarthaḥ
nirutthalauhalakṣaṇamāha guḍeti
sukhasparśaḥ ṭaṅkaṇaṃ nirutthīkārakamitrapañcakavarge ṭaṅkaṇaśabdagrahaṇāt yaduktaṃ rasendrasāre
madhusarpistathā guñjā ṭaṅkaṇaṃ guggulustathā
mitrapañcakametattu gaṇitaṃ dhātumelane
iti
mitrapañcakoktagugguloḥ kāryamatra guḍena saṃpādanīyamiti
prakṛtiṃ svarūpam
apunarbhavam apunarutthānaṃ nirutthamiti yāvat
nirutthasya lakṣaṇāntaramāha raupyeṇeti
raupyaṃ lauhaṃ ca ekatra saṃsthāpya bhastrayā dhmāpanena yadi parasparaṃ miśrībhavet tadāpi nirutthaṃ jñeyam
bījamāha nirvāpaṇeti
pūrvanirdiṣṭasādhyalohe tattallohamārakānyalohanikṣeparūpanirvāhaṇākhyasaṃskāraviśeṣeṇa yadā sādhyalohaṃ prakṣiptalauhavarṇaṃ bhavet tadā mṛdulaṃ sukhasparśaṃ citrasaṃskāram āhitāpūrvaguṇāntaraṃ tat bījamiti jñeyam
uttaraṇamāha idamiti
idaṃ saṃsṛṣṭalohayor ityādinā vakṣyamāṇarūpam ityarthaḥ
uttaraṇamiti saṃjñāviśeṣaḥ
saṃsṛṣṭeti miśritalauhayoḥ ekalohasya parināśanaṃ dhmāpanādikriyāviśeṣeṇa ekasmāt anyat pṛthakkṛtya bhasmīkaraṇam ekasmād anyasya bahirniṣkāśanaṃ vā
tāḍanamāha pradhmātamiti
tat uttaraṇakriyāniṣpannaṃ saṃsṛṣṭalauhayorekaloham
sattvamāha kṣāreti
kṣāraḥ ṭaṅkaṇaṃ lauhaśodhakatvāt amlaḥ kāñjikādikaṃ drāvakaḥ guñjāṭaṅkaṇamadhvājyaguḍāḥ drāvakapañcakāḥ ityuktasvarūpaḥ taiḥ
ākarakoṣṭhike koṣṭhikāyantre
sāraḥ sthirāṃśaḥ prasādabhāga iti yāvat
ekakolīsakamāha koṣṭhiketi
koṣṭhikāyantrāgrabhāgaparyantam aṅgārairāpūrya dhmāpanavaśāt māraṇīyadravyaiḥ mūṣākaṇṭhaparyantamāgataiḥ upalakṣito yat karma ekakolīsakākhyaḥ kriyāviśeṣo mataḥ
varanāgalakṣaṇamāha tīkṣṇeti
atra viśeṣyapadollekhābhāve 'pi varanāga iti saṃjñābalādeva tīkṣṇanīlāñjanopetamityatra nāgamiti viśeṣyapadaṃ śeṣaḥ bodhyaḥ
tīkṣṇalauhanīlāñjanasaṃyuktaṃ yat sīsakaṃ bahuvāraṃ dṛḍham ādhmātaṃ sat sukomalaṃ kṛṣṇavarṇaṃ drutadrāvaṃ ca syāt tat sīsakaṃ varanāgaṃ bodhyam
tīkṣṇamiti pṛthak pāṭhe nīlāñjanaṃ tīkṣṇalauhaṃ ca ityarthaḥ
utthāpanāmāha mṛtasyeti
punarudbhūtiḥ yantrādiyogena svarūpāpādanam ityarthaḥ
dhautamāha bhūbhujaṃgeti
apahṛtam apacitaṃ niḥsāritamityarthaḥ
rajaḥ puṭanādikāle tatsaṃlagnāṅgārādicūrṇam
tat capalībhūtaṃ nāgaṃ vaṅgaṃ ca
bhūnāgamalarasaiḥ tanmalamiśrajalairvā pariśodhitamalādikaṃ kṛṣṇavarṇaṃ capalībhūtaṃ nāgaṃ vaṅgaṃ ca dhautanāgaṃ dhautavaṅgaṃ ca proktam iti niṣkarṣaḥ
dvandvānam āha dravyayor iti
saṃsṛṣṭadravyadvayaṃ mardayitvā dhmāpanena dvandvānasaṃjñā jāyate
dvandvānam ityatra bandhanam iti pāṭhāntaram
bhañjanīmāha bhāgāditi
varṇena suvarṇa iva tasmin varṇasuvarṇake rājapittale bhāgāt māraṇārthanirdiṣṭaprakṣepyabhāgam apekṣya dravyādhikakṣepaṃ dravyāṇāṃ prakṣepyadravyāṇām adhikakṣepam adhikaprakṣepam anu paścād adhikaprakṣepānantaram ityarthaḥ yaḥ vahnikāgrāsaḥ māraṇīyadravyagatavahninirvāpaṇaṃ vāthavā dravair jalādibhiḥ yaḥ vahnikāgrāsaḥ sa bhañjanīti saṃjñayā vādibhiḥ rasavādibhiḥ matā kathitā
cullakāmāha pataṅgīti
pataṅgīkalkataḥ pataṅgīkalkāntar ityarthaḥ katiciddināni sthitvā lauhaṃ tāraṃ ceti śeṣaḥ tatra lauhe viśeṣataḥ tāre ca yā hematā svarṇasādṛśyaṃ jātā asau hematā cullakā yāti cullakā iti saṃjñāṃ labhate ityarthaḥ iti matā
cullakā gilṭī iti loke
yadvā lakṣaṇadvayamidaṃ tena pataṅgītyārabhya hematā ityantena ślokārdhena hematālakṣaṇam dinānītyādiślokārdhena ca cullakālavaṇaṃ jñeyam
asmin pakṣe vakṣyamāṇapataṅgīrāgākhyarañjakadravyaviśeṣasya kalkalepanena sarvalauhe viśeṣataḥ raupye hematā iti saṃjñā jāyate
hemno bhāvaḥ iti hematā svarṇasādṛśyam
tathā asau lauhatārayor hematā katiciddināni sthitvā pataṅgīkalke ityāśayaḥ cullakā yāti cullaketyākhyayā khyātiṃ yātītyarthaḥ
pūrvaśloke pataṅgī ityuktam ataḥ tāmeva vivṛṇoti rañjitāditi
cirāddīrghakālaṃ vyāpya rañjitād vakṣyamāṇaraktādivargānyatamavargeṇa rāgapariprāptād yasmāt kasmādapi lauhād athavā cirakālataḥ sudīrghakālaṃ dhmānāddhmāpitād yasmāt kasmādapi rañjitalauhād yaḥ viniryāsaḥ niḥsravaḥ sattvamiti yāvat nirgacchatīti śeṣaḥ sa pataṅgīrāgasaṃjñakaḥ nirdiṣṭaḥ
abhiṣekamāha drute iti
vahnisthite prajvalitacullyupari eva avasthite
aṣṭanimeṣakam aṣṭavāram akṣṇor nimīlanonmīlanātmakaṃ kālaṃ viramya dravībhavanānantaram apekṣya
svedanamāha kṣārāmlairiti
auṣadhaiḥ tattallauhaśodhakadravyāṇāṃ svarasādibhir ityarthaḥ
malaśaithilyakārakaṃ svedanena mārdave jāte antarmalānāṃ pṛthakkaraṇaṃ vīkaraṇaṃ vā
mardanamāha uditairiti
uditairauṣadhaiḥ tatra tatroktabheṣajadravyāṇāṃ svarasaiḥ kvāthairvā ityarthaḥ
mūrchanamāha mardanāditi
iṣṭabhaiṣajyaiḥ śodhakāditvena abhimatauṣadhaiḥ
naṣṭapiṣṭatvakārakaṃ peṣaṇena svarūpanāśāt yanmūrtibaddhatvam
vaṅgeti
nāgavaṅgādidoṣanāśanam
etattu rasam uddiśya uktaṃ dhātvantarāṇām api svasvadoṣanāśanam iti ādipadena bodhyam
utthāpanamāha svedeti
svedaḥ ūrdhvapātanādinā svedanam ātapaḥ raudrasaṃtāpaḥ ādinā mardanādīnām grahaṇam
svarūpāpādanaṃ prakṛtyavasthāpanam
mūrchāvyāpattināśanaṃ mūrchanakriyājanitasvarūpadhvaṃsarūpavipattivāraṇam
bandhanamāha svarūpasyeti
piṣṭam iṣṭabhaiṣajyaiḥ peṣaṇaṃ piṣṭamiti bhāvoktaḥ tasya bhāvaḥ
tattvāt svarūpasya vināśena svakīyaśubhratvacapalatvādirūpāpāyena yad rūpāpādanam iti śeṣastad bandhanaṃ vahninānucchidyamānatvaṃ mūrtibaddhatvam iti vā jñeyam iti śeṣaḥ
asyaiva naṣṭapiṣṭir iti saṃjñāntaramāha vidvadbhiriti
nirjito bandhanena naṣṭasvarūpaḥ yadvā nirjito mṛtaḥ sa sūtaḥ vidvadbhir naṣṭapiṣṭir ucyate
pātanātrayamāha uktauṣadhairiti
niryātanaṃ śodhanādyarthaṃ yat kadarthanamityarthaḥ
rodhanamāha jaleti
jalasaindhavābhyāṃ saha kumbhamadhye divasatrayaṃ rasasya yā āsthāpanī ā samyak sthāpanī ṣaṇḍhadoṣanāśanapūrvakaṃ svavīrye sthāpanakāriṇī kriyeti śeṣaḥ asau sthitiḥ sthāpanaṃ rodhanamityucyate
idaṃ hi svedanādikriyājanitakadarthanena ṣaṇḍhabhāvaprāptasya rasasya taddoṣanāśapūrvakavīryaprakarṣādhānārthaṃ jñātavyam
granthāntare 'sya bodhanam iti saṃjñā nirdiṣṭā
niyamanamāha rodhanāditi
svedaḥ svedanam
yadyapyatra svedanārthaṃ dravyanirdeśo na kṛtaḥ tathāpi adhyetṝṇāṃ vijñānārthaṃ granthāntaroktaṃ tannirdiśyate tathā ca rasendracintāmaṇau
sarpākṣīciñcikākanyābhṛṅgārakanakāmbubhiḥ
dinaṃ saṃsveditaḥ sūto niyamāt sthiratāṃ vrajet
iti
niyamanaṃ capalatvaparihārapūrvakasthiratvasaṃpādanam
dīpanamāha dhātviti
grāsārthaṃ ghanahemādīnām iti śeṣaḥ
svedaḥ dolāyantre kāñjikādinā rasasya iti śeṣaḥ
dīpanaṃ grāsaśaktisaṃjananakriyāviśeṣaḥ
rasendracintāmaṇikāreṇa dīpanadravyāṇi anyavidhānyuktāni yathā
kāsīsaṃ pañcalavaṇaṃ rājikā maricāni ca
bhūśigrubījam ekatra ṭaṅgaṇena samanvitam
āloḍya kāñjike dolāyantre pākād dinaistribhiḥ
dīpanaṃ jāyate samyak sūtarājasya jāraṇe
athavā citrakadrāvaiḥ kāñjike tridinaṃ pacet
iti
grāsamānamāha iyanmānasyeti
iyanmānasya etāvatparimāṇasya sūtasya saṃbandhavivakṣayā ṣaṣṭhī iyanmite sūte ityarthaḥ yā iyatī mitiḥ etāvatparimāṇaṃ bhojyadravyāṇām iti śeṣaḥ iti ucyate bhojyadravyātmikā grasanīyasvarṇādidravyāṇāṃ mānanirdeśarūpā asau uktiḥ grāsamānaṃ samīritam iyanmānaḥ sūtaḥ iyanmānaṃ svarṇādidravyaṃ grasituṃ samarthaḥ evaṃrūpamānanirdeśaḥ grāsamānaṃ jñeyam
jāraṇātrayamāha grāsasyeti
grāsasya grāsayogyasya svarṇāderityarthaṃ cāraṇaṃ rasāntaḥ kṣepaṇaṃ garbhe drāvaṇaṃ rasāntaḥ taralībhavanaṃ jāraṇaṃ viḍayantrādiyogena dravībhūtagrāsasya pākaḥ
jāraṇāyā aparaṃ traividhyamāha grāsa iti
grāsaḥ kavalīkaraṇarūpajāraṇā piṇḍaḥ kardamavat piṇḍībhavanarūpajāraṇā
parīṇāmaḥ avasthāntaraprāpaṇarūpajāraṇā
tatrādau nirmukhajāraṇāmāha nirmukheti
niḥ nāsti mukhaṃ vakṣyamāṇacatuḥṣaṣṭyaṃśaḥ bījaprakṣeparūpamukhalakṣaṇaṃ yatra jāraṇāyāṃ tādṛśī
bījeti
bhāgataḥ yathābhāgaṃ tattaddravyajāraṇāyāṃ nirdiṣṭabhāgam anatikramya vakṣyamāṇacatuḥṣaṣṭibhāgāt nyūnatayā adhikatayā vā ityarthaḥ bījādānena śuddhasvarṇaraupyātmakabījagrahaṇam
samukhajāraṇām āha evamiti
evaṃ kṛte catuḥṣaṣṭyaṃśato bījaprakṣepe kṛte
mukhavān samukhaḥ
mṛgacāriṇā tadākhyena kenacid rasatantrakṛtā
rākṣasamukharasam āha divyauṣadhīti
divyauṣadhiḥ manaḥśilā
prakaṭakoṣṭhiṣu vivṛtānanakoṣṭhikāyantreṣu
bhuñjīta graset
jāraṇābhedacāraṇālakṣaṇamāha rasasyeti
jaṭhare madhye ityarthaḥ grāsakṣapaṇaṃ grāsasya grāsārhalauhādeḥ kṣapaṇaṃ kṣayamāpādanaṃ rasena saha ekīkaraṇamityarthaḥ
garbhadrutiprasaṅgena bāhyadrutim āha bahir iti
bahir eva cullyuparisthakaṭāhādau na tu rasagarbhe ityarthaḥ
ghanasattvādikam abhrasattvādikam atrādipadena svarṇasattvādīnāṃ grahaṇaṃ bodhyam
druteḥ pañcadhābhedānāha nirlepatvamiti
nirlepatvaṃ niḥ niścayena niḥśeṣeṇa vā lepatvaṃ liptatvaṃ drāvāntareṇa saha niḥśeṣeṇa ekībhavanamityarthaḥ yadvā niḥ nirgataḥ lepaḥ liptapadārthaḥ malādiryasmāt tattvaṃ pṛthagbhūtamalādikam ityarthaḥ
drutatvaṃ viśeṣeṇa dravībhavanam
tejastvaṃ svarūpāpekṣayā tejobhūyastvam
laghutā svābhāvikagurutvamapekṣya lāghavam
asaṃyogaśca sūtena pāradena saha pṛthaktayā avasthānam
jāraṇābhedajāraṇāmāha druteti
viḍaḥ vakṣyamāṇalakṣaṇalakṣitaḥ yantraṃ koṣṭhikādikaṃ tadādiyogataḥ atrādipadena mūṣāpuṭādīnāṃ grahaṇaṃ drutasya garbhe taralitasya grāsasya svarṇādeḥ parīṇāmaḥ paripākaḥ svātmani abhedarūpeṇa pariṇamanam
rasendracintāmaṇau tu jāraṇā hi pātanagālanavyatirekeṇa ghanahemādigrāsapūrvakaṃ pūrvāvasthāpannatvam ityanena yat prakārāntaraṃ jāraṇālakṣaṇamuktaṃ tat cāraṇākhyajāraṇābhiprāyeṇa bodhyam
rañjanamāha susiddheti
śodhitasvarṇaraupyābhyāṃ tathā jīrṇatāmrādiyogena kriyāviśeṣam āśritya rasasya yat pītādirāgajananam ityanvayaḥ
sāraṇāmāha sūte iti
satailayantrasthe tailapūrṇāndhamūṣāmadhyasthite sūte rase yat svarṇādikṣepaṇaṃ svarṇādiprakṣepaḥ lohe tāmrādau ityarthaḥ vedhādhikyakaraṃ vedhasya svarṇādijananarūpavedhaśakteḥ ādhikyakaram ātiśayyajanakam
uktaṃ ca rasendracintāmaṇau
atha sāraṇocyate
andhamūṣā tu kartavyā gostanākārasaṃnibhā
saiva chidrānvitā madhye gambhīrā sāraṇocitā
asyām eva mūṣāyāṃ tattailam apagatakalkavimalam āpūryam asminnadhikam adhastād drutabījaprakṣepasamakālam eva samāvarjanīyaḥ sūtavarastadanu sadyo mūṣānanam ācchādanīyam
etat tailāktakhaṇḍagranthibandhena aruṇāsitabījābhyām aśvanāsārakarmaṇā militaścet sāritaḥ samyak saṃyamitaḥ vijñātavyaḥ
sāraṇārthaṃ tailamapi tatraivānveṣṭavyaṃ vistarabhayānnoddhṛtam iti
sāraṇālakṣaṇe vedhādhikyakaram ityuktaṃ kastāvat vedha ityapekṣāyāmāha vyavāyīti nāgavallīkumārikādhustūrādivyavāyiguṇavadbheṣajasaṃyuktaḥ ityarthaḥ
vyavāyilakṣaṇaṃ śārṅgadhare yathā
pūrvaṃ vyāpyākhilaṃ kāyaṃ tataḥ pākaṃ ca gacchati
vyavāyi tadyathā bhaṅgā phenaṃ cāhisamudbhavam
iti
dravye svarṇādirūpeṇa pariṇinamayiṣau lohe
teṣu lepavedhalakṣaṇamāha lepanamiti
lepanaṃ vedhasāmarthyāpādakakriyāviśeṣasiddharasenety āśayaḥ
atra lepavedhe
saurakaṃ puṭaṃ dadyāditi śeṣaḥ sūryapakvaṃ kuryādityarthaḥ
kṣepavedhalakṣaṇamāha prakṣepaṇamiti
galitasvarṇetaralauhe rasaprakṣepeṇa yat suvarṇīkaraṇaṃ sa kṣepākhyavedho jñeyaḥ
kuntavedhamāha saṃdaṃśeti
saṃdaṃśaḥ sāṃḍāśī iti khyātaḥ saṃdaṃśayantreṇa mūrtibaddhasūtaṃ dhṛtvā drutalauhe nimajjanena tatsamparkāt svarṇādirūpeṇa pariṇatasya lauhasya yadāharaṇaṃ sa kuntavedhasaṃjñako jñeyaḥ
dhūmavedhamāha vahnāviti
sadhūmavahnimadhye vedhasamartharasanikṣepeṇa yo dhūmaḥ nirgacchati tatsamparkād yat kiṃcillohasya svarṇādirūpeṇa yā pariṇatiḥ sa dhūmavedhaḥ
śabdavedhamāha mukheti
dhamanāt śabdoccāraṇādityarthaḥ phutkārādityartho vā
dhama dhvāne ityasmāt lyuḥ
mukhamadhye vedhasamartharasaguṭikāṃ saṃsthāpya puro lauhakhaṇḍam ekaṃ dhṛtvā śabdoccāraṇe kṛte phutkāre datte vā tat lauhakhaṇḍaṃ svarṇādirūpeṇa pariṇamet
dhamanāt ityatra damanāt iti pāṭhe mukhamadhye vedhasamartharasaguṭikāṃ saṃsthāpya kṣudralauhakhaṇḍaṃ tannimne nidhāya ca pīḍane kṛte adhaḥsthalauhakhaṇḍaṃ yatra vedhe svarṇādirūpeṇa pariṇamet sa śabdavedhaḥ ityarthaḥ
udghāṭanam āha siddhadravyasyeti
siddhadravyasya mṛtalauhāder ityarthaḥ sūtena kriyāviśeṣaniṣpannasūtasaṃyogena yat kāluṣyādinivāraṇaṃ mālinyādiproñchanaṃ varṇasya ca prakāśanam aujjvalyasaṃpādanaṃ yadvā sūtena sūtasaṃyogena siddhadravyasya māritalohādeḥ kāluṣyādinivāraṇaṃ yayā kriyayā dravyāntarasaṃyogajanitamālinyādināśanaṃ syādityevaṃ yojanīyam
siddhadravyasya sūtena ityatra siddhadravyeṇa sūtasya iti pāṭhe mṛtalauhādisaṃyogadvārā sūtasya yat kāluṣyādinivāraṇam ityarthaḥ
svedanamāha kṣārāmlairiti
auṣadhaiḥ svedanīyauṣadhaiḥ
bhāṇḍaṃ rasapūrṇabhāṇḍamityarthaḥ
atra uṣṇavīryaiḥ kṣārāmlaiḥ saha bhūmyadhaḥsthāpanena taduṣmaṇā anagnisvedo bodhyaḥ
saṃnyāsam āha rasasyeti
auṣadhayuktasya kṣārāmlauṣadhayuktasyetyarthaḥ
mandāgniyutacullyantaḥ mṛdvagniviśiṣṭacullīmadhye na tu tīvrāgniyutacullyām ityarthaḥ
dolāyantramāha dravadravyeṇeti
dravadravyeṇa kāñjikādisvedanadravyeṇa
mukhasyeti
bhāṇḍakandharāyāḥ prāntadvaye chidradvayaṃ kṛtvetyarthaḥ
tayoḥ chidrayoḥ
tanmadhye daṇḍamadhye
svedanārheṇa kāñjikādinā kenacit draveṇa bhāṇḍārdhamāpūrya bhāṇḍakandharāprāntadvaye chidradvayaṃ kṛtvā tanmadhye daṇḍamekaṃ nidhāya tasmin rasapoṭṭalīṃ baddhvā ca evaṃ lambayet yathā bhāṇḍasthadrave sā nimajjet paraṃ tu bhāṇḍam na spṛśediti niṣkarṣaḥ
pātanāyantrasya svarūpamāha aṣṭāṅguleti
parīṇāhaḥ vistāraḥ paridhiriti yāvat
ānāhaḥ aunnatyaṃ dairghyamiti yāvat
utsedhaḥ upacitiḥ sthaulyamiti yāvat
adhaḥpātanāyantre pātanakramamāha atheti
atha uktarītyā yantranirmāṇānantaram ūrdhvabhājane uparisthādhomukhabhāṇḍodare ityarthaḥ ādau liptaṃ paścāt sthāpitaṃ tasya liptasthāpitasya rasasyeti śeṣaḥ jale adhobhāṇḍasthite iti śeṣaḥ dīptaiḥ vanotpalaiḥ vanyakarīṣāgnibhiḥ
dīpikāyantramāha kacchapeti
vakṣyamāṇakacchapayantramadhyavartimṛnmayaghaṭakharpararūpapīṭhopari pradīpamekam saṃsthāpya tatra sūtaṃ sthāpayet kacchapayantrādhaḥ vahniṃ ca dadyāt evaṃ pradīpasthasūtaḥ kacchapayantre patati tat dīpikākhyaṃ yantraṃ jñeyam
ḍekīyantramāha bhāṇḍakaṇṭhāditi
bhāṇḍasya kaṇṭhanimne chidramekaṃ vidhāya tatra vaṃśanirmitaṃ nalamekaṃ saṃyojya sthāpayet
anyacca jalapūrṇakāṃsyapātradvayena saṃpuṭamekaṃ kṛtvā bhāṇḍakaṇṭhasthanalāgraṃ tatra praveśya dṛḍhaṃ sandhirodhaṃ kuryāt
tato bhāṇḍamadhye nirdiṣṭadravyaiḥ saha rasaṃ kṣiptvā agnijvālā deyā tena nālacchidrānusārī rasaḥ kāṃsyapātramadhyasthajale patati
evaṃ yāvat sarvaṃ pātraṃ uṣṇaṃ bhavet tāvat kuryāt
rasasaṃdhānaṃ rasanirgamanam ityarthaḥ
jāraṇāyantramāha lohetyādi dvābhyām
vitastimānaṃ lauhamayamūṣādvayaṃ nirmāya tayorīṣacchidrānvitāyām ekasyāṃ mūṣāyāṃ gandhakaṃ saṃsthāpayet tataḥ rasagarbhāyāmanyasyāṃ mūṣāyāṃ pūrvoktāṃ sagandhakamūṣāṃ praveśya sūtagarbhamūṣādho jalaṃ sthāpayitvā ūrdhvādhaśca vahniṃ prajvālayediti
vidyādharayantramāha yantramiti
sthālīdvitayasampuṭāt haṇḍikādvayakṛtapuṭaviśeṣāt
tadeva vivṛṇoti cullīmiti
adhobhāṇḍe auṣadhaṃ nikṣipya bhāṇḍāntareṇa mukhaṃ pidhāya cullyāṃ caturmukhyāṃ saṃsthāpya ca jvālā deyā
koṣṭhīyantramiti saṃjñāntaramasya
granthāntare tu vidyādharayantralakṣaṇam anyavidhaṃ tattu agre svayameva vakṣyati
somānalayantramāha ūrdhvamiti
gaganādikam abhrādikam
sthālīmadhye rasamūṣāṃ saṃsthāpya śarāveṇa mukhaṃ pidhāya mṛdvastreṇa sandhiṃ liptvā ca jalapūrṇasthālyantaropari sthālīṃ tāṃ sthāpayet śarāvopari karīṣāgniṃ ca dadyād iti
garbhayantramāha garbhayantramiti
piṣṭikā naṣṭapiṣṭīkṛtaḥ rasaḥ ityarthaḥ
loṇasya lavaṇasya loṇasya ityatra lohasya iti pāṭhāntaraṃ na yuktaṃ lavaṇārdhamṛdambubhiḥ iti vakṣyamāṇavākyavirodhāt
atra vāraṃ vāramiti padaṃ peṣayitvā tathā punaḥ punariti padaṃ mūṣālepamityanena yojanīyam
lavaṇārdhamṛdambubhiriti sahārthe tṛtīyā tena lavaṇārdhamṛdambubhiḥ saha loṇaguggulū peṣayitvā iti tathā viṃśatibhāgalavaṇāpekṣayā mṛdo'rdhatvamiti ca bodhyam
karṣet ātape śoṣayet
vālukāyantramāha sarasāmiti
sarasāṃ pāradagarbhām
gūḍhavaktrāṃ saṃkīrṇamukhīm
mṛditi
mṛdvastreṇa mṛlliptavastreṇa aṅgulaghanaṃ aṅgulamānotsedhaṃ yathā tathā āvṛtām
triṣu bhāgeṣu pūrayet pācyarasādinā kācakalasyāḥ bhāgatrayaṃ pūrayedityarthaḥ
triṣu bhāgeṣviti avacchede saptamī
bhāṇḍe ityatra kācakalasīṃ sthāpayediti śeṣaḥ
vālukābhiḥ kiyān bhāgaḥ pūrayitavya ityapekṣāyāmāha tadbhāṇḍamiti
tribhirityatra
bhāgairiti śeṣaḥ
tṛtīyā cātra abhede bhāṇḍasya bhāgatrayamityarthaḥ pūrayet vālukayeti śeṣaḥ anyābhiḥ vālukābhirityarthaḥ avaśiṣṭāṃśaṃ pūrayediti śeṣaḥ
avaguṇṭhayedityasya maṇikayā ityanena sambandhaḥ maṇikayā śarāveṇa
ayamarthaḥ saṃkīrṇamukhīṃ kācakūpikāṃ mṛdvastreṇāṅgulotsedhamālipya śoṣayitvā ca tasyā bhāgatrayaṃ rasenāpūrayet tato vitastipramāṇagabhīre vālukayā tribhāgapūrṇe bhāṇḍamadhye tāṃ niveśya ūrdhvaṃ vālukayā ācchādayet tataśca śarāveṇa bhāṇḍavaktraṃ pidhāya mṛttikayā saṃdhiṃ liptvā ca tāvat pacet yāvat śarāvopari nyastaṃ tṛṇaṃ na dahediti
tulyalakṣaṇatvāt vālukāyantraprasaṅge lavaṇayantram apyatidiśati taditi
tad uktaprakāraṃ yantraṃ lavaṇāśrayam api bhavatīti śeṣaḥ lavaṇayantram api vālukāyantram bhavatītyarthaḥ
anyavidhaṃ vālukāyantramāha pañceti
catvāriṃśaccharāvamitavālukāpūrṇabhāṇḍe ityarthaḥ
atra vālukāmadhye eva rasagolādikaṃ sthāpayet na tu kācakūpyāmiti viśeṣaḥ
lavaṇayantrasya prakārāntaramāha antariti
antas tāmrapātramadhye ityarthaḥ kṛtaḥ rasena ālepaḥ yatra tathābhūtaṃ yat tāmrapātraṃ tasya mukhaṃ tasya rasaliptodaratāmrapātramukhasya tathā bhāṇḍatalasya tāmrapātramukhopari sthāpitabhāṇḍādhobhāgasya
tadbhāṇḍam uparisthabhāṇḍam
pūrvavat tṛṇasya cādāhād ityarthaḥ
tāmrapātrodare rasaṃ nikṣipya tadupari lavaṇapūrṇaṃ kṣārapūrṇaṃ vā bhāṇḍamekaṃ vinyaset tato mṛllavaṇena sandhiṃ ruddhvā pacet iti
nālikāyantramāha loheti
lauhamayanālamadhye pāradam āpūrya chidrarodhaṃ kṛtvā ca lavaṇapūritabhāṇḍāntaḥ nālaṃ taṃ nirundhyāttato maṇikayā bhāṇḍavaktram ācchādya ālipya ca sandhiṃ tāvat pacet yāvat śarāvoparisthaṃ tṛṇaṃ na dahet iti
puṭayantramāha śarāveti
karīṣeṣu pacet athavā agnimānavid dviyāmaṃ cullyām aṅgāreṣu paced yojyam
koṣṭhīyantramāha ṣoḍaśeti
atra samamiti padena militabhāṇḍadvayasya ṣoḍaśāṅgulatvādi bodhyam evaṃ ca vitastipramāṇadīrghasya aṣṭāṅgulavistīrṇasya ca adhobhāṇḍasya mukhopari tāvanmānaṃ bhāṇḍāntaram adhomukhaṃ saṃsthāpya adho dṛḍhāṅgārair bhastrayā dhamet tena dhātusattvaṃ nirgacchatīti
atrisaṃhitāyām etacchlokānantaram asyaivāparāṃśaḥ paṭhitaḥ tadyathā
paripūrṇaṃ dṛḍhāṅgārairadho vātena koṣṭhake
mātrayā jvālamārgeṇa jvālayecca hutāśanam
iti
valabhīyantramāha yatreti
valayadvayaṃ valayaṃ kaḍā āṃṭā iti khyātaṃ
tādṛk lohamayam
valayeti
valaye bṛhatpātrasthavalaye protam ābaddhaṃ koṣṭhaṃ madhyadeśo yasya tādṛśam
ayamartho bṛhadākāraṃ kāntalauhamayaṃ pātramekaṃ nirmāya tasyāntargalād adhaḥpārśvadvaye valayadvayaṃ saṃyojanīyaṃ kṣudrākāram aparamapi tathāvidhaṃ pātramekaṃ kṛtvā bṛhatpātrasthe valaye aspṛṣṭatalabhāgaṃ yathā tathā ābadhya tatra mūrchitarasaṃ parikṣipet kāñjikena sthūlapātraṃ ca pūrayediti
rase ṣāḍguṇyakārakaṃ ṣāḍguṇyaṃ vidyā vitarko vijñānaṃ smṛtistatparatā kriyā ityuktaṣaḍguṇapradaśaktijanakam evaṃvidharasopayoktā uktaṣāḍguṇyasiddhiṃ labhate ityarthaḥ
tiryakpātanayantramāha kṣipediti
dīrghanatādhonālasaṃyute dīrghākāraṃ nataṃ nimnābhimukhaṃ ca yat adhonālaṃ tena saṃyute
ayaṃ vidhiḥ ekasmin ghaṭe rasaṃ nidhāya tasya udarādho dīrgham adholambitaṃ nālamekaṃ saṃyojya dvitīyaghaṭodarasthacchidre nālāgraṃ praveśya mṛdvastreṇa sandhimālipya ca ghaṭayormukham api tathā limpet rasakumbhādhaśca tīvrāgniṃ prajvālayet dvitīyaghaṭe svāduśītalaṃ jalaṃ ca prakṣipet iti
pālikāyantramāha caṣakamiti
vinatam agraṃ yasya tat nyubjīkṛtāgrabhāgam ūrdhvam uccaiḥkṛtaṃ daṇḍaṃ yasya tad unnatadaṇḍaṃ vinatāgraṃ ca tad ūrdhvadaṇḍaṃ ceti vinatāgrordhvadaṇḍakaṃ lauhaṃ lohamayaṃ vartulaṃ golākāraṃ caṣakaṃ kaṭorikā kāryamiti śeṣaḥ
caṣakaśabdasya madyapānapātrārthakatve'pi pātramātrārthakatvaṃ prāgeva pradarśitam
balijāraṇahetave gandhakajāraṇārtham
ghaṭayantramāha caturiti
ṣoḍaśaśarāvamitajaladhāraṇasamarthaḥ caturaṅgulavistṛtamukhaviśiṣṭaśca ghaṭaḥ ghaṭayantramiti niṣkarṣaḥ
āpyāyanakaṃ rasādīnāṃ tarpaṇaṃ ṣāḍguṇyasaṃpādanamiti yāvat
āpyāyanakam ityatra utthāpanakam iti pāṭhe rasotthāpanasādhanamityarthaḥ
iṣṭakāyantramāha vidhāyeti
mallaṃ śarāvapātram
pālikām ālavālam
golākāraṃ gartamekam kṛtvā tatra śarāvaṃ saṃsthāpya tadupari madhyacchidrāmiṣṭakām ekāṃ vinyaset iṣṭakāgartaṃ paritaḥ aṅgulimitonnatam ālavālam ekaṃ ca kuryāt tata iṣṭakārandhre pāradaṃ vinikṣipya randhramukhe vastraṃ tadupari gandhakaṃ ca vinyasya śarāvāntareṇa ruddhvā śarāvālavālayoḥ saṃdhiṃ mṛdā samyagālipya ca vanyakarīṣaiḥ kapotākhyapuṭaṃ dadyāditi niṣkarṣaḥ
hiṅgulākṛṣṭividyādharayantramāha sthālikoparīti
sthālīmityatra ūrdhvamukhīmiti śeṣo bodhyaḥ
atra hiṅgulākṛṣṭiprakārasya anuktatvāt granthāntaroktastatprakāraḥ pradarśyate tadyathā jambīrādirasaśodhitahiṅgulam adhaḥsthālyāṃ parṇopari saṃsthāpya kaṭhinīghṛṣṭatalabhāgām uttānāṃ sthālīmaparāṃ tadupari dattvā mṛdambarādibhiḥ saṃdhim ālipya ca adho jvālā deyā ūrdhvasthālyāṃ jalaṃ ca uṣṇe ca tasmin tat nikṣipya punardeyam evaṃ triṃśadvāraṃ kuryāt
granthāntare'sya ūrdhvapātanamiti nāmāntaram
kṛcidetad anantaraṃ
rasaṃ saṃmūrchitaṃ sthūlapātram āpūrya kāñjikaiḥ
dviyāmaṃ svedayedenaṃ rasotthāpanahetave
ityadhikaḥ pāṭho vidyate
nābhiyantramāha mallamadhye iti
kuḍyaṃ bhittiḥ ālavālākāramiti yāvat
atrocyamānayā atra yantre ucyamānayā kathyamānayā toyamṛdā lehavad ityādinā vakṣyamāṇayā paribhāṣikamṛdā ityarthaḥ
atra prathamaṃ samyag ācchādayed dvitīyaṃ samyak ruddhvā tṛtīyaṃ samyag ucyamānayā sambadhyate
toyamṛtprakāramāha lehavaditi
lepārthamṛttikāprastutaprasaṅgakrameṇa vahnimṛtprakāramāha khaṭiketi
ayaṃ vidhiḥ pātramadhye kiṃcid gartaṃ kṛtvā tatra rasagandhau niveśya gartasya caturdikṣu aṅgulocchrāyam ālavālaṃ kuryāt tato gostanākṛtimūṣayā sālavālaṃ sarasagandhakaṃ gartam ācchādya toyamṛdā sandhiṃ limpet tatastatra jalaṃ dattvā yantrādho vahniṃ dāpayed iti
grastayantramāha mūṣāmiti
sūtendrarandhanārthaṃ rasapākārtham
dhūpayantramāha vidhāyeti
galādhāre śalākāsthāpanārthaṃ galadeśasthapālikāvad ādhāraviśeṣe ityarthaḥ
atra prathamaṃ tiryak lohaśalākā ityanena dvitīyaṃ ca vinikṣipet ityanena sambadhyate
tiryak vakrākārāḥ tanvīḥ sūkṣmāḥ lohaśalākāḥ tiryak vakrabhāvena vinikṣipet ityanvayaḥ
tenetyādi
uktavidhinā hatāni kṛtsnāni patrāṇi drutaṃ garbhe dravanti tataśca rasaḥ sa svarṇapatradravaḥ vegena carati svakāryaṃ sādhayatītyarthaḥ
patrādho nikṣipeddhūmamityuktaṃ kiṃtaddhūmamityāha gandheti
prathamaṃ śreṣṭham
dairghyavistārato 'ṣṭāṅgulamānaṃ lohapātramekaṃ kārayitvā tasya kaṇṭhādhaḥ aṅgulidvayaparimitasthāne galādhāre sūkṣmatiryaglohaśalākāḥ tiryagbhāvena vinyasya tadupari kaṇṭakavedhyasvarṇapatrāṇi sthāpayet tatpatrādhaḥ pātrābhyantare gandhakaharitālamanaḥśilābhiḥ kṛtakajjalīṃ mṛtanāgaṃ vā nikṣipya adhomukhapātrāntareṇa tat pātraṃ pidhāya mṛdādinā sandhiṃ ruddhvā ca pātrādho vahniṃ prajvālayettena saṃtaptakajjalyādito dhūmaṃ nirgatya svarṇapatre lagiṣyati patrāṇi tāni bhasmībhavanti garbhe dravanti ca
spaṣṭam
svedanīyantratayā prāguktamapi idaṃ saṃjñāntarapradarśanārthaṃ punaruktam athavā tatra sthālyā viśeṣo noktaḥ ataḥ yā kācit sthālī eva grāhyā atra tu sthūlasthālī eva grāhyā ataḥ svedanīyantrāt asya vaiśiṣṭyam iti
khallayantramāha khallayogyeti
utsedhaḥ pārśvata unnataḥ
dīrghaḥ āyāmena unnataḥ iti dīrghotsedhayor bhedaḥ
gharṣaṇī kaṇḍanī putrikā iti yāvat noﾡā iti bhāṣā
gharṣaḥ śilāputraḥ
mardanārthaṃ dvitīyaṃ vartulakhallamāha dvādaśeti
mardaka iti
putrikā adhobhāge cipiṭavadvistīrṇā uparibhāge ca sukhena yathā dhāraṇīyā bhavati tathā kartavyā ityarthaḥ
mūṣārthaṃ praśastamṛttikāmāha mṛttiketi
pāṇḍurasthūlā pāṇḍuvarṇā sthūlā ca
athavā śoṇapāṇḍurā raktapāṇḍumiśravarṇā cirādhmānasahā dīrghakālaṃ vyāpya agnisaṃtāpaṃ prāpyāpi avidāraṇaśīlā evaṃvidhā yā śarkarā mṛttikā kaṅkararūpā mṛttikā
śarkarāmṛttikābhāve grāhyamṛttikāmāha taditi
vālmīkī kṛmiśailodbhavā mṛd uimāṭī iti vaṅgabhāṣā
kaulālī kumbhakāramṛdityarthaḥ
hayaladdinā aśvapurīṣena
upādānāntarāṇyāha śvetāśmāna iti
śvetāśmānaḥ śvetaprastarāḥ
kharparaḥ kapālakhaṇḍaḥ dagdhamṛttikā iti yāvat
śaṇakharpare ityatra śaṇakarpaṭe iti pāṭhe karpaṭaṃ chinnavastram
laddiḥ hayaladdiḥ
kiṭṭaṃ maṇḍūram
kṛṣṇamṛtsnā kṛṣṇavarṇamṛttikā
mūṣikāmṛdā mūṣārthagrāhyamṛttikayā sahetyarthaḥ
vajramūṣāmāha mṛda iti
mṛdaḥ pūrvoktarūpamṛttikāyāḥ
śaṇaladdibhāgau śaṇasya laddeśca pratyekaṃ bhāgadvayam
parikhaṇḍya cūrṇayitvā
yogamūṣāmāha dagdheti
dagdhaśabdo'tra aṅgāratuṣābhyāṃ pratyekaṃ sambadhyate
mṛtsnā pāṇḍurasthūlādiguṇopetā śarkarāmṛttiketyarthaḥ
tattadviḍasamāyuktā sūtajāraṇārthaṃ prāṅnirūpitaviḍamiśritā
tattadviḍavilepitā tenaiva viḍenāliptā
dagdhāṅgārādiviḍāntaṃ sarvamekatra saṃnīya mūṣāṃ viracayya viḍena liptvā śuṣkīkṛtya gṛhṇīyāditi
vajradrāvaṇopayogimūṣāmāha gāreti
gāraśabdo'tra koṣṭhāgārikārthakaḥ nāmaikadeśenāpi nāmasākalyagrahaṇam iti nyāyāt koṣṭhāgārikā mṛttikāviśeṣaḥ kumīre pokāra moṭī iti bhāṣā
bhūnāgaśabdenāpi tanmṛttikā grāhyā evaṃ ca gārabhūnāgadhautābhyāṃ dhautakoṣṭhāgārikākiñculūkamṛdbhyām
mūṣāmṛt pūrvoktaśarkarāvālmīkikaulālyādīnām anyatamā
gārādituṣāntaṃ sarvaṃ samam mṛttikā ca sarvaiḥ samānā grāhyā
krauñciketi
yantramātre hi krauñcikā saṃjñā vartate sā hi bahudhā vividhaprakārā ityanvayaḥ
gāramūṣāmāha dugdheti
gārasya ṣaḍguṇatvaṃ kiṭṭāṅgāraśaṇānāṃ ca pratyekam aṣṭaguṇatvaṃ kṛṣṇamṛdapekṣayā bodhyam
dugdhaṃ ca mardanayogyam
varamūṣāmāha vajreti
vajraṃ tadākhyalauhaṃ pūrvoktasaṃgatyā tatkiṭṭaṃ vā bodhyam
varṇamūṣāmāha pāṣāṇarahiteti
raktā raktavarṇā
raktavargānusādhitā vakṣyamāṇakusumbhādimākṣikāntavargakvāthena bhāvitā śṛtā vā
kṣitikhecaralepitā kṣitiśca khaṃ ca kṣitikhe tatra carataḥ iti kṣitikhecarau bhūnāgamṛt kāśīśaṃ ca yadvā kṣitisthaḥ khecaraḥ kāśīśamityarthaḥ
varṇotkarṣe praśastavarṇatāpādane raktavarṇajanane ityāśayaḥ
viḍamūṣāmāha tattaditi
tattadbhedamṛdodbhūtā śarkarādīnām anyatamamṛdā racitā ityarthaḥ
tattadbhedamṛdodbhūtā ityatra tattadviḍamṛdodbhūtā iti pāṭhe pūrvoktaviḍena pūrvoktamṛdā ca udbhūtā nirmitā
dehalohārthayogārthaṃ dehasya lauhavad dārḍhyasampādanārthā ye yogāḥ tadarthaṃ tatkarmasampādanārtham ityarthaḥ
pūrvoktavajradrāvaṇopayogimūṣāyāḥ prakārāntaramāha gāreti
matkuṇaḥ chārapokā iti khyātaḥ krimiviśeṣaḥ tasya śoṇitaiḥ
abdadhvaniḥ vanataṇḍulīyakaḥ kāṃṭānaṭe iti bhāṣā bālābdadhvanimūlaiḥ navotpannataṇḍulīyamūlaiḥ yadvā vālaḥ aśvapucchakeśaḥ tathā abdadhvanimūlaṃ taiḥ liptā ityanenānvayaḥ
draveṇa vyādhitā viddhā spṛṣṭā ityarthaḥ dravapūrṇā ityāśayaḥ
mūṣāpyāyanamāha drave iti
dhmāyate aneneti dhmānamagniḥ tadyogataḥ agnisaṃyogād drave drāvaṇopayogini dravye dravībhāvamukhe dravībhavitum ārabdhe mūṣāyā yat kṣaṇam uddharaṇam agnitaḥ uttolanam avatāraṇamityarthaḥ tad āpyāyanaṃ tarpaṇaṃ sthāyitvasampādanam ityarthaḥ
vṛntākamūṣāmāha vṛntāketi
vṛntākaṃ vārttākuḥ vārttākuphalasadṛśākārāṃ mūṣāṃ kṛtvā tatra dvādaśāṅguladīrghaṃ nālaṃ yojayet nālāgrabhāgaṃ ca dhustūrapuṣpavad uparyadho yugmarūpāvasthitam aṣṭāṅgulaṃ sacchidraṃ ca kuryāt
pakvamūṣāmāha kulāleti
ghaṭakapālayoḥ pṛthak pṛthak nirmāṇārthaṃ yaḥ pratirūpaḥ saḥ kulālabhāṇḍaśabdenocyate tadrūpā ityarthaḥ
poṭalyādivipācane ratnagarbhapoṭalyādipāke ityarthaḥ
golamūṣāmāha nirvaktreti
mukhavirahitagolākārā ityarthaḥ
satvaradravarodhinī dravapadārthasrāvanivāriṇī ityarthaḥ
madhyasthitapuṭanadravyā samyaṅniruddhānanā golākṛtimūṣā golamūṣā bodhyā
mahāmūṣāmāha tale iti
kūrparākārā kūrparaḥ kaphoṇiḥ bhujamadhyasandhir ityarthaḥ tadākārā
maṇḍūkamūṣāmāha maṇḍūketi
maṇḍūkaḥ bhekaḥ tadākārā
ṣaḍaṅgulapramāṇena nimnatāyāmavistarā ṣaḍaṅgulapramāṇagabhīratādairghyavistārayuktā
muṣalamūṣāmāha mūṣeti
vartulā mūlād ūrdhvamiti bodhyam
cakribaddharase strīrogādhikārokta auṣadhaviśeṣaḥ
aṅgārakoṣṭhikālakṣaṇamāha rājahasteti
rājahastasamutsedhā hastadvayonnatā
rājahastasya vistṛtavyākhyā gajapuṭavyākhyāyāṃ draṣṭavyā
caturasrā catuṣkoṇā
vitastyābhogasaṃyutaṃ dvādaśāṅgulavistṛtam
dvāraṃ sārdhavitastyā ca ityasya dehalyadhaḥ ityanena saṃbandhaḥ
dehalī dvāranimne piṇḍikā
prādeśapramitā aṅguṣṭhasya pradeśinyā vyāsaḥ prādeśa ucyate ityuktalakṣaṇā tarjanīsahitavistṛtāṅguṣṭhapramāṇā
uttaraṅgasya dvārordhvasthadāruṇaḥ
hastadvayotsedhaṃ hastamitāyāmavistāraṃ catuṣkoṇaṃ samantāt mṛnmayabhittiveṣṭitaṃ ca cullyākāramekaṃ mārttikaṃ yantraṃ kṛtvā tasya ekabhittau vitastivistaraṃ dvāraṃ dvārapiṇḍikādhaḥ aṣṭādaśāṅgulamānaṃ dvārāntaraṃ ca kuryāt
dvārordhvabhāge aṅguṣṭhatarjanyor madhyavat vistṛtāṃ bhittiṃ sthāpayitvā tadupari tadvadvistṛtaṃ dvāramanyat vidadhyāt tataḥ iṣṭakayā dvārasandhiṃ ruddhvā ālipya ca koṣṭhīmaṅgāraiḥ paripūrya dvābhyāṃ bhastrābhyāṃ dhamet
bhasmībhūte ca aṅgāre punarapi aṅgāraṃ sattvapātanagolādikaṃ ca pañca pañca kṛtvā ūrdhvadvāreṇa punaḥ punaḥ nikṣipet
iyam aṅgārakoṣṭhī kharadravyāṇāṃ sattvapātane śubhā jñeyā
pātālakoṣṭhikāmāha dṛḍhabhūmāviti
kaṭhinamṛttikāyāṃ vitastimānaṃ vartulaṃ gartam ekaṃ kṛtvā tanmadhye caturaṅgulavistāraṃ caturaṅgulagabhīraṃ gartād bhūpṛṣṭhaparyantayāyivakrākṛtinālasaṃyuktam īṣaducchritaṃ ca gartamanyaṃ kuryāt
tataḥ abhyantaragartamadhye pañcarandhrasaṃyuktāṃ mṛccakrīṃ sthāpayitvā aṅgāraiḥ koṣṭhīṃ paripūrya ca ekabhastrayā pradhamet
mṛdudravyāṇāṃ sattvapātanārtham iyaṃ pātālakoṣṭhīti jñeyamiti niṣkarṣaḥ
gārakoṣṭhīmāha dvādaśeti
dvādaśāṅgulagabhīrā prādeśapramāṇavistāraviśiṣṭā koṣṭhī ekā kāryā tasyā ūrdhvaṃ caturaṅgule valayākāram ālavālam ekaṃ dattvā tadupari bahucchidrāṃ cakrīṃ nidhāya aṅgāraṃ nikṣipya ca vaṅkanālena pradhamet iti
mṛṣṭalohavināśinī śodhitalauhamāriṇī ityarthaḥ
gārakoṣṭhikāyāṃ vaṅkanālam ityuktaṃ kiṃ tat vaṅkanālam ityāśaṃsāyāmāha mūṣāmṛdbhiriti
śarkarādīnām anyatamābhiḥ mūṣopayogimṛdbhiḥ aratnipramitaṃ dṛḍhaṃ nālaṃ kṛtvā tanmukhe pañcāṅgulapramāṇam adhomukhaṃ nālam ekaṃ yojayet dṛḍhadhmānāya tad vaṅkanālaṃ veditavyam
kukkuṭapuṭamāha puṭamiti
vitastidvitayocchrayaṃ hastapramāṇonnatam
tāvacca talavistīrṇaṃ adhobhāge'pi hastapramāṇavistṛtam
etattu bhūmerupari eva kāryaṃ na tu gartaṃ khanitvā
baddhvā mūṣāyāṃ ruddhvetyarthaḥ
sūtārkabhasmārthaṃ rasabhasmārthaṃ tāmrabhasmārthaṃ ca
vahnimitrāḥ mūṣāḥ dīrghakālaṃ vahninā sahāvasthānāt asyā vahnimitratvaṃ jñātavyam
spaṣṭamanyat
tumbinī kaṭutumbī saralakāṣṭhaṃ vā
amlīkaṃ tintiḍīphalam
rasapattrikā kapitthāmlam
nīlakaḥ bhallātakaḥ
uttamakaṇṭikā eraṇḍaviśeṣaḥ vāgā bhereṇḍā jāmālagoṭā iti ca bhāṣā yadvā uttamakaṇṭikā
karpūragandhinī karpūragandhiharidrāviśeṣaḥ
kācaḥ mṛttikāviśeṣaḥ sa ca kṣārarasaḥ uṣṇavīryaḥ añjanāddṛṣṭikārakaḥ viḍākhyalavaṇo vā
śiprā śuktiviśeṣaḥ ityarthaḥ
parpaṭyādi sapta kañcukānāṃ saṃjñāḥ tatra parpaṭīsadṛśaśoṣakatvāt parpaṭī parpaṭī yathā śoṣiṇī grāhiṇī ca pāradasya parpaṭyākhyakañcuko'pi naradehe tatkriyājananī vidārakatvāt pāṭanī malabhedakatvād bhedinī śārīradhātūnāṃ dravatvasaṃpādanād drāvī doṣavardhakatvāt malakarī andhatvajananād andhakārī dhvāṅkṣo yathā karkaśasvaro bhavati tathā svarapāruṣyajananād dhvāṅkṣīti jñeyam
śampākaḥ āragvadhaḥ
ābhāsabandhamāha puṭita iti
dhātumūlādyaiḥ prāguktasvarṇādidhātubhistathā sarpākṣyādimūlikābhiḥ bhāvitaḥ puṭitaśca rasaḥ guṇavaikṛteḥ dravyāntarasaṃyogena svābhāvikaguṇaviparyayāt svabhāvatāṃ svābhāvikaguṇādikaṃ muktvā yogaṃ yogavāhitāṃ yāti sa ābhāsaḥ kathyate iti śeṣaḥ
kṣārabandhamāha śaṅkheti
saṃsādhitaḥ mardanapuṭanādibhiḥ susampāditaḥ
spaṣṭam anyat
khoṭabandhamāha bandha iti
khoṭatāṃ vahnistho'pi anuḍḍayanasvabhāvatāṃ yaduktam
agnimadhye yadā tiṣṭhet khoṭabaddhasya lakṣaṇam
iti
dhmāto dhmātaḥ bhastrayā punaḥ punar ādhmāpita ityarthaḥ kṣayaṃ vrajet dravyāntareṇa saha ekībhāvāt adarśanatāṃ gacchedityarthaḥ
yogoktaphaladāyakaḥ yasmin yoge sa prayojyaḥ tasya phalautkarṣyaprada ityarthaḥ athavā svedanamardanārthaṃ gṛhītakalkadravyāṇām upayoge yat phalaṃ tatphalaprada ityarthaḥ
kajjalībandhamāha kajjalīti
suślakṣṇā cikkaṇā
tattadyogena saṃyuktā rasagandhakaśodhakadravyasaṃyogena śuddhā ityarthaḥ
nirjīvabandhamāha jīrṇābhraka iti
jīrṇābhrakaḥ grāsīkṛtābhra ityarthaḥ
parijīrṇagandhaḥ samyaggrāsitagandhaka ityarthaḥ
akhileti
akhilānāṃ sarveṣāṃ lohānāṃ svarṇādīnāmityarthaḥ mauliḥ śirobhūṣaṇasvarūpaḥ sarvalohopayoge ye guṇā bhavanti tebhyo'pyadhikaguṇaprada ityarthaḥ
vahniyoge'pi nirgamanāsāmarthyāt asya nirjīvatvaṃ bodhyam
śṛṅkhalābandhamāha vajrādīti
vajrādinihataḥ hīrakādisahayogena māritaḥ sūtaḥ tadvā samaḥ samaparimitaḥ aparaśca hataḥ prakārāntareṇa māritaḥ sūtaḥ śṛṅkhalābaddhasūtaḥ ubhayor mardanād iti śeṣaḥ
citraprabhāvām alaukikasāmarthyāṃ vegena vyāptiṃ śṛṅkhalābandhasūtasya dehe iti śeṣaḥ
drutibandhamāha yukta iti
bāhyadrutibhiḥ rasasya dravatvasampādakakriyāviśeṣaiḥ yuktaḥ api bandhaṃ gataḥ bandhanatāṃ prāptaḥ vā athavā bhasitasvarūpaḥ bhasmībhūtaḥ sūtaḥ drutibaddhanāmā jñeyaḥ
saḥ drutibaddhasūtaḥ rājikā rāī iti khyātaḥ raktavarṇasarṣapaviśeṣaḥ tasyāḥ pādamitaḥ caturthabhāgaparimitaḥ
agnibandhamāha kevala iti
kevalaḥ dravyāntarāsaṃyukta ityarthaḥ
yogayuktaḥ dravyāntarasaṃyuktaḥ
dhmātaḥ agnau saṃtaptaḥ
akṣīṇaḥ agnitāpe'pi yathāmātrāyāṃ sthitaḥ na tu kiṃcid apyūnaḥ
khecaratvādikṛt mukhe dhṛtaḥ nabhogatisāmarthyapradaḥ ityarthaḥ
uddeśagranthe jalabandho'gnibandhaśca susaṃskṛtakṛtābhidhaḥ ityanena agnibandhānantaraṃ mahābandhācca prāk susaṃskṛtakṛtākhyabandhāntarasya samullekho vidyate vivaraṇagranthe tu tadullekhādarśanāt bandhaḥ saḥ lipikarapramādāt pramādāntarādvā adarśanatāṃ gata iti manye
kiṃca susaṃskṛtakṛtābhidhaḥ ityasya agnibandhasya viśeṣaṇatvamapi na yujyate tathātve bandhasya caturviṃśatisaṃkhyatvāt pañcaviṃśatisaṃkhyākān rasabandhān pracakṣmahe iti pratijñāhānyāpatteriti
nibiḍaḥ nonnatānataḥ samānasarvāvayavaḥ ityarthaḥ
nirbandhaḥ yathāyatham asaṃpāditabandhanakriyaḥ cet kṣaṇāt dravati agnau iti śeṣaḥ
