śrīkṣetragokarṇapurāṇam
gokarṇakṣetranilayaṃ dvibhujaṃ varadaṃ satām
sarvābhīṣṭaprasiddhyarthaṃ taṃ namāmi gajānanam
kurūṇām anvaye jāto rājā paramadhārmikaḥ
śaunakādyair munivaraiḥ kṛtasatpraśnasatkathaḥ
ṛṣibhiḥ sahitaś cāpi śatānīko mahāmatiḥ
āste kṛtābhiṣeko 'tha saṃnyāsāya kṛtakṣaṇaḥ
athājagāma dharmātmā vyāsaśiṣyo mahāmatiḥ
tīrthayātrāṃ paricaran sūtaḥ paurāṇiko 'rthavit
ugraśravāḥ śatānīkaṃ jayāśīrbhir avardhayat
abhivādya munīn sarvān śaunakādīṃs tapodhanān
papraccha kuśalaṃ sarvaṃ tapaḥsvādhyāyakarmasu
tataḥ sa rājā dharmātmā yudhiṣṭhirakulodbhavaḥ
sūtam āha mahāprājñam āsyatām iti sādaram
āsanaṃ kalpayāmāsa śaunakasya tadā nṛpaḥ
anujñāṃ prāpya sūtas tu munīnāṃ bhāvitātmanām
upaviṣṭaḥ sabhāmadhye kṛtātithyo mahāmatiḥ
viśrānto 'bhūc ciraṃ tasyāṃ sabhāyāṃ sūtanandanaḥ
tato 'bravīd idaṃ vākyaṃ śaunakaḥ sūtam ādarāt
śaunaka uvāca
kuta āgamyate vidvann idānīṃ sūtanandana
kva gato 'si bhavān pūrvaṃ kim uddiśya prayojanam
sūta uvāca
tīrthayātrāṃ gato brahman triḥ parītya dharām imām
bhavantaṃ draṣṭumāyātaḥ śatānīkaṃ ca pārthivam
pārikṣitaṃ ca rājarṣiṃ saṃnyāsāya kṛtakṣaṇam
saha sthitvā dvijavarair gokarṇe suciraṃ dvija
ihāgato 'smi viprarṣe kiṃ karomi praśādhi mām
śaunaka uvāca
tīrthānāṃ darśane puṇyaṃ snāne dāne ca yat phalam
upavāse jape home tīrthe devārcane ca yat
tīrthānām api cotpattiṃ puṇyaṃ puṇyaphalaṃ tathā
tat sarvaṃ kathayāsmākaṃ paraṃ kautūhalaṃ hi naḥ
ity ukte muninā tatra śatānīko 'pi pārthivaḥ
papracchedaṃ sabhāmadhye sūtaṃ vai romaharṣaṇim
śatānīka uvāca
gokarṇād āgatam iti śrutaṃ te vadatāṃ vara
kasmin deśe sa gokarṇaṃ tīrtharājaḥ praśasyate
kim artham uṣitaṃ tatra kair vā viprarṣibhiḥ saha
brūhy aśeṣeṇa naḥ sūta yasmād adyāgato hy asi
sūta uvāca
śrūyatāṃ kuruśārdūla sahaibhir munipuṅgavaiḥ
vyāsaprasādād vakṣyāmi sarvaṃ pratyakṣadarśivat
purā provāca kailāse ṣaṇmukhāya maheśvaraḥ
gokarṇakṣetramāhātmyaṃ nārado 'gnisutāya ca
ahaṃ tad varṇayiṣyāmi śṛṇu rājan mahāmate
siddhikṣetrāṇi trīṇy āhūrahasyāni sureṣv api
śālagrāmaṃ puṣkaraṃ ca gokarṇaṃ ca narādhipa
śālagrāmāt puṣkarāc ca gokarṇaṃ śīghrasiddhidam
yad yad icchati gokarṇe tat tad āpnoti niścayāt
ekārṇave jagaty asmin sṛṣṭikāla upasthite
brahmā caturmukhaḥ pūrvaṃ sṛṣṭyarthaṃ tapa āsthitaḥ
tadā tasya bhruvor madhyād rudraḥ prādurabhūt prabhuḥ
brahmā provāca taṃ dṛṣṭvā sṛṣṭiṃ kuru mahāmate
tathety uktvā tadā rudro jarāmaraṇavarjitāḥ
sattvaikaguṇasampannāḥ samaprakṛtayaḥ prajāḥ
srakṣyāmīty eva niścitya pātāle tapasi sthitaḥ
evaṃ tapasyatas tasya vyatīyāya yugatrayam
tato vilambitaṃ dṛṣṭvā rudrasargaṃ prajāpatiḥ
tatra kāraṇam anvicchan yathāpūrvaṃ sasarja ha
śrutvedaṃ prakṛter vākyāt tayā rudraḥ sahotthitaḥ
dadṛśe medinīṃ viṣvagāvṛtāṃ cakravatsthitām
kruddhaḥ provāca tāṃ mārgam udgantuṃ mama darśaya
bhūr uvāca
viśvātman praṇatāṃ trāhi strībhāvād api vihvalām
nirāgasaṃ bhedayituṃ nocitaṃ te kṛpānidhe
karṇacchidreṇa me deva hrasvo bhūtvordhvam utpata
tatheti tāṃ samāśvāsyāṅguṣṭhamātravapurdharaḥ ūrdhvam etyāha giriśo bhadre matsaṅgamā tvayi
bhavitā tanayaś caṇḍavīryo 'ṅgārakanāmakaḥ
gośabdenākhyāyase tvaṃ karṇasthānam idaṃ hy ataḥ
gokarṇam iti nāmnā tat trailokye parigīyate
pātālād ūrdhvagamane yonikalpam abhūd yataḥ
rudrayonir iti khyātaṃ puṇyakṣetreṣu gaṇyate
kalpānte 'py āvartarūpaṃ varuṇālayamadhyabhāk
na vinaśyati tasmāc ca varuṇāvartasaṃjñakam
ye smariṣyanti gokarṇaṃ prātar utthāya nityaśaḥ
teṣāṃ rātrikṛtaṃ pāpaṃ tatkṣaṇād eva naśyati
evaṃ divā kṛtaṃ pāpam aparāhṇe praṇaśyati
pañcakrośaparīmāṇaṃ kṣetrāṇām uttamottamam
ye paśyanti mahākṣetraṃ gokarṇaṃ surapūjitam
janmaprabhṛti yat teṣāṃ kṛtaṃ pāpaṃ vinaśyati
snānaṃ kurvanti ye tatra gokarṇe tīrthasattame
teṣāṃ trijanmācaritaṃ pāpaṃ naśyaty asaṃśayaḥ
yathā kailāsaśikhare yathā mandaramūrdhani
nivasāmi sadā devyā tathā gokarṇamaṇḍale
śrīśailakāśyor api rāmasetau gokarṇamukhyeṣv api puṇyabhūmiṣu
ārabhya tasmād api mukhyadeśāt sad yojanair dvādaśabhiś ca maṇḍalam
ity uktvā dharaṇīṃ rudro dṛṣṭvā sṛṣṭiṃ svayaṃbhuvaḥ
kruddhaḥ san tāṃ saṃjihīrṣuḥ kiṃcid īśānabhāgagaḥ
pramathān sasṛje tatra tāvad viṣṇur upāgataḥ
uvāca rudraṃ bho deva kṣamyatāṃ brahmaṇā kṛtam
ante tvam eva saṃhartā krodham adyopasaṃhara
tataḥ prasanno bhagavān prāhānugrāhakaṃ vacaḥ
didhakṣor mama saṃsthityā bhūyād īśānabhūr iyam
rudrabhūmir iti khyātā mokṣadā dahanān nṛṇām
prakṛtyā pārṣadaiḥ sākam atra viṣṇo vasāmy aham
ity ukte śambhunā viṣṇus tathāstv iti yayau divam
sūta uvāca
gokarṇe sarvadā vāsaṃ maraṇam muktimaṇḍape
rudrabhūmyāṃ tu dahanaṃ kāṅkṣante vibudhā api
tataḥ rudraś cintayitvā bhaviṣyat kāryaṃ gauravam
svapratijñā vṛthā mā bhūd iti brahmādiṣu svayam
sthāvarānteṣu yat sattvaṃ tad ākṛṣya maheśvaraḥ
tena sattvena sauvarṇaṃ nirmame mṛgam uttamam
svasya viṣṇor brahmaṇaś ca sattvāc chṛṅgatrayaṃ tathā
aśeṣaprāṇināṃ sattvāc catuṣpādaṃ trinetrakam
tanmṛgeṇa hy agāt svāmī saha kailāsamandiram
tataḥ prajāḥ prajāpālāḥ sarve sattvavivarjitāḥ
surāsuramanuṣyāś ca brahmāṇaṃ śaraṇaṃ yayuḥ
tataḥ svayaṃbhuvā sārdhaṃ surā viṣṇum upāgaman
uvāca viṣṇus tān devān sattvaṃ rudreṇa vai hṛtam
taṃ gatvā vibudhaśreṣṭhā yāciṣyāmaḥ kṛpānidhim
iti niścitya te sarve kailāsam agaman surāḥ
pūjayitvā mahādevaṃ prārthayāmāsur īhitam
tatas tuṣṭaḥ śivaḥ prādāt tebhyaḥ sattvamayaṃ mṛgam
prītāḥ surās tad vibhajya jagṛhuḥ sattvam ātmanaḥ
brahmā viṣṇuś ca rudraś ca svīyaṃ śṛṅgaṃ samādade
tacchṛṅgaṃ pūjayann āste rudro bhaktyānukampayā
etad eva prāṇaliṅgaṃ cātmaliṅgam itīryate
ya etat pūjayed bhaktyā sa prāpnotīpsitaṃ dhruvam
śṛṇudhvam asya māhātmyaṃ sarvalokaikaviśrutam
trailokyasyādhipatyāya devadānavayoḥ purā
yuddho babhūva tumulo devās tatra parājitāḥ
dānavair hṛtasarvasvā īśvaraṃ śaraṇaṃ yayuḥ
tadādeśāl liṅgam etad ārādhya punar āhave
nirjitya dānavān devā alabhanta manorathān
evamādikathāḥ śrutvā rāvaṇo 'sya jighṛkṣayā
kailāsaparvataṃ gatvā tapa ugraṃ samācarat
atrāntare nāradas tu gataḥ kailāsaparvatam
tatra rāvaṇam anvīkṣya svargam etyāha vajriṇam
kailāse rāvaṇas tīvraṃ tapaś carati duścaram
mṛgaśṛṅgaṃ netukāmaḥ purā yuṣmābhir arcitam
nīte liṅge rāvaṇena niḥśrīkāḥ syur dhruvaṃ surāḥ
tasmād vighnaṃ kuru kṣipram ity uktvāgād yathāgatam
tataḥ saṃmantrya guruṇā sākaṃ śakro 'maraiḥ saha
paulastyatapase vighnaṃ kartuṃ kailāsam abhyagāt
atrāntare rāvaṇo 'pi toṣayitvā maheśvaram
pañcabrahmātmakam idaṃ na nidhehi bhuvi kvacit
iti tenāpy anujñāto liṅgaṃ sampādya sādaram
svapuraṃ pādacāreṇa niryayau dakṣiṇāmukhaḥ
athātra devāḥ kailāsagirim etya maheśvaram
papracchur abhivādyeśaṃ rāvaṇasya viceṣṭitam
sa tān uvāca bho devā liṅgaṃ sampādya rāvaṇaḥ
niragāt pādacāreṇa laṅkāṃ dakṣiṇadiṅmukhaḥ
gānena tapasā lubdho liṅgaṃ tasmai dadāv aham
parantv ayam apātro 'tiduṣṭātmā iti niścayaḥ
atas tasya karāl liṅgaṃ galitaṃ sad yathā bhuvi
pratiṣṭhitaṃ bhavec chīghraṃ prayatadhvaṃ tathā surāḥ
ity avāpya śivasyājñām anviṣyanto daśānanam
saptakoṭīśvaraṃ jagmur devā nāradabodhitāḥ
daśānano 'pi madhyāhne tatra sthitvāhnikaṃ caran
pūjāṃ nirvartayāmāsa saptakoṭīśvarasya ca
tatra devān nirīkṣyaiva śaṅkitaḥ krodhamūrchitaḥ
gokarṇābhimukhaḥ prāgād rāvaṇo meghagarjanaḥ
tam anvayātāḥ śakrādyā liṅgasya sthāpane tadā
viṣṇuṃ samprārthayāmāsur upāyaś cintyatām iti
tato viṣṇuḥ kāryam etad upadiśya gajānanam
prāhiṇod rāvaṇam anu svayaṃ cāgāt sahāyakṛt
pitṛsthālīsamīpe tu yāvad gacchati rāvaṇaḥ
tāvac ca viṣṇur bhagavān alaukikyātmamāyayā
cakreṇa sūryam ācchādya sandhyām evāvabhāsayat
astaṃ gato 'rka ity evaṃ manyamāno daśānanaḥ
kathaṃ sandhyām upāsiṣye dhṛtvā liṅgaṃ kare 'dhunā
iti cintākulas tāvad gajāsyaṃ baṭurūpiṇam
dṛṣṭvā tasya kare liṅgaṃ ditsur evam uvāca tam
muniputra gṛhāṇedaṃ liṅgaratnaṃ muhūrtakam
nadyām asyāṃ vidhiṃ sāndhyaṃ samāpyādāsya āśv aham
pañcabrahmātmakaṃ caitan na nidhehi mahītale
evam ukto rāvaṇena gajāsyaḥ pratyuvāca tam
aho gurutamaṃ hy etatkāryārthī vaṭur apy aham
avaśyam eva vāhyaṃ cen na saheya ciraṃ kvacit
tad ahaṃ tvāṃ trir āhūya nidhāsye tvayy anāgate
ity uktvā jagṛhe liṅgaṃ sandhyāṃ dadhyau ca rāvaṇaḥ
tāvad devāḥ prāṇaliṅge trilokībhāram ādadhuḥ
tadā voḍhum aśaktas trir uccair udghuṣya rāvaṇam
gajāsyaḥ sthāpayāmāsa liṅgaṃ śleṣmātake vane
vaivasvate 'ntare rājan trayoviṃśatime śubhe
tretāyuge tv īśvarābde śaratkāle nṛpottama
ūrjaśuklapratipadi vyatīpāte raverdine
tulāmāse mīnalagne viśākhāyāṃ pratiṣṭhitam
tato viṣṇuḥ svakaṃ cakram upasaṃhṛtavān raveḥ
atha devagaṇā liṅge puṣpāṇi vavṛṣur mudā
śaśaṃsuśca stavair divyaiḥ śivaṃ viṣṇuṃ gajānanam
vīṇāveṇumṛdaṅgādyair nanṛtuś cāpsarogaṇāḥ
iti śrīskānde gokarṇakhaṇḍe śrīgokarṇamāhātmye sāroddhāre prathamo 'dhyāyaḥ
sūta uvāca
tato daśānanaḥ sūryaṃ gagane dīptatejasam
dadarśa ca gajāsyena bhūmyāṃ liṅgaṃ pratiṣṭhitam
kopena mahatā viṣṭo liṅgasyāntikam āyayau
dorbhyāṃ liṅgaṃ pragṛhyāśu jānubhyām avaniṃ gataḥ
cakarṣa sarvabalato rāvaṇo rākṣasādhipaḥ
na śaśāka tad uddhartuṃ nyapatan mūrchitaḥ svayam
tataḥ kalakalaḥ śabdas tatrātyantam abhūn nṛpa
tatra devāś ca ṛṣayaḥ sthāpayāmāsur uttamam
triṣu lokeṣu vikhyātaṃ liṅgaṃ kalakaleśvaram
yasya darśanamātreṇa mahāpāpaṃ vinaśyati
tasya liṅgasya savidhe hy udīcyāṃ diśi saṃsthitaḥ
vaivāhiko nāma giriḥ sarvasiddhaniṣevitaḥ
tatra gatvā yas tu rājan dakṣiṇāśāṃ vilokayan
pradakṣiṇīkṛtya giriṃ sthitvā tasya tale śubhe
aṣṭākṣaraṃ japen mantram ṛṣichandaḥ sadaivatam
uccaiḥ śabdaṃ prakurvīta hara3 ity athavā hare3
mūrdhni tasyākāśagaṅgābhiṣiñcati na saṃśayaḥ
evaṃ yaḥ kurute rājann amṛtatvaṃ sa gacchati
sūta uvāca
labdhasaṃjño muhūrtena rāvaṇaḥ krodhavihvalaḥ
gajāsyaṃ tāḍayāmāsa mastake dṛḍhamuṣṭinā
evaṃ vitathayatno 'sau rāvaṇo vañcitaḥ suraiḥ
lajjito gūḍham ambhodhiṃ tīrtvā svapuram āviśat
gajānano 'pi liṅgasya āgneyāṃ diśi pṛṣṭhataḥ
paścimābhimukho bhūtvā catvāriṃśatpade sthitaḥ
devāś ca gaṇḍakīkṣetrāc chālagrāmaśilāmayam
pīṭham ānāyya liṅgasya yojayāmāsur uttamam
atha vāyumukhāt sarvaṃ vṛttaṃ śrutvā maheśvaraḥ
gokarṇam etya tal liṅgaṃ gajāsyena pratiṣṭhitam
rāvaṇasya nakhakṣuṇṇaṃ dṛṣṭvā cātmany atītapat
aparādho mamaivātra yad duṣṭasya vaśe kṛtam
tatredaṃ nu mahadbhāgyaṃ gokarṇe supratiṣṭhitam
janmabhūmitvabudhyā hi mamāpy asty atra gauravam
ato mama kare eva sthitam etan na saṃśayaḥ
evaṃ manaḥ samādhāya devān provāca śaṅkaraḥ
liṅgaratnam idaṃ devā ajaiṣīd rāvaṇaṃ balāt
trailokye balinaṃ tasmād asya nāma mahābalam
ity uktvā praṇanāmātha pārvatyā saha pārṣadaiḥ
mahābalaṃ pratuṣṭāva śaṅkaro bharatarṣabha
namaste rājaliṅgāya liṅgaratnāya te namaḥ
namaste rāvaṇabhujagarvasarvasvahāriṇe
namo 'smadbhāgadheyāya namaste triguṇātmane
dantāvalānanakṛtapratiṣṭhāya namo namaḥ
namo vedaśirovedyajyotirānandamūrtaye
namas triśirase tubhyaṃ bhavarogabhayacchide
gokarṇakṣetravāsāya mahābala namo namaḥ
stutvaivaṃ sa gajāsyasyāntikam etya tam āśliṣan
mūrdhni tasya vraṇaṃ dṛṣṭvā sāntvayann idam abravīt
ādau tvām arcayitvā yo 'rcayatīha mahābalam
vāñchitārthaṃ sa labhatāṃ matprasādād asaṃśayam
ity uktvā pūjayāmāsa vighneśaṃ vidhipūrvakam
tato mahābalaṃ rājan pūjayitvāha śaṅkaraḥ
bho devāḥ kārtike māse liṅgam etat pratiṣṭhitam
tasmād ahaṃ vasāmy atra kārtike svagaṇaiḥ saha
bhavanto 'pi vasantv atra pūjayāmo mahābalam
yas tadā koṭitīrthe 'tra snātvā liṅgaṃ prapūjayet
śaktyā ca kiṃcid dadyāc cet karmabandhāt sa mucyate
yad yad dattaṃ hutaṃ japtaṃ kṛtaṃ karma surottamāḥ
tad anantaphalaṃ cāstu narāṇāṃ matprasādataḥ
tatra gokarṇayātrāyāṃ viṣuyuk kārtiko varaḥ
māghakṛṣṇacaturdaśyāṃ niśīthe yo mahābalam
ekena bilvapatreṇāpy aṇumātrajalena vā
pūjayet tasya māhātmyaṃ nālaṃ brahmāpi varṇitum
gokarṇaṃ bilvapatraṃ ca liṅgaratnamahābalam
śivarātriś ceti devā durlabhaṃ hi catuṣṭayam
tasmin kāle tu yad dattam ekaṃ koṭiphalapradam
ity uktvā sa prasannātmā yayau kailāsaparvatam
tadā prabhṛti gokarṇe vāsaṃ cakrur divaukasaḥ
mahābalam iti prāhur liṅgaṃ tribhuvaneśvaram
devaṃ mahābalaṃ rājan pūjayanti surarṣayaḥ
tasmāt puṇyatamaṃ liṅgam anyan nāsti jagattraye
mahābalasamaṃ liṅgaṃ na bhūtaṃ na bhaviṣyati
kṛte mahābalaṃ śvetaṃ tretāyām atilohitam
dvāpare pītavarṇaṃ ca kalau śyāmaṃ bhaviṣyati
ghore kaliyuge prāpte mṛdutām upayāsyati
dṛṣṭvā vā divyaliṅgaṃ ca śrutvā vā sāgaradhvanim
koṭitīrthe naraḥ snātvā punarjanma na vindate
sarvāṇy aśmāni liṅgāni tīrthāny ambhāṃsi sarvaśaḥ
sarve tapasvino rājan gokarṇe surapūjite
api pāpaśataṃ kṛtvā brahmahatyādi mānavaḥ
sakṛt praviśya gokarṇaṃ sadyo mucyeta pātakaiḥ
yatrendrabrahmaviṣṇvādidevānāṃ prītikāmyayā
mahābalābhidhānena śivaḥ saṃnihitaḥ svayam
atraikena dinenāpi yat kṛtaṃ karma cottamam
tad anyatrābdalakṣeṇa bhaviṣyati susambhṛtam
indro brahmā mukundaś ca viśvedevā marudgaṇāḥ
ādityā vasavo rudrāḥ śaśāṅkaś ca satārakaḥ
ete vimānagatayaḥ sahitāḥ pārṣadaiḥ svakaiḥ
pūrvadvāri niṣevante devadevaṃ mahābalam
kālo mṛtyur yamaḥ sākṣāc citraguptaś ca pālakaḥ
pitṛbhiḥ saha rudraiś ca dakṣiṇadvāram āśritāḥ
vibhāvasuś citrarathaś citraseno mahābalaḥ
ete gandharvavargeṇa gāyantaḥ paścime sthitāḥ
rambhā kṛtasthalā menā pūrvacittis tilottamā
nṛtyanti ca puraḥ śambhor urvaśyādyāḥ surastriyaḥ
vasiṣṭhaḥ kaśyapaḥ kaṇvo viśvāmitro mahātapāḥ
jaiminiś ca bharadvājo jābāliḥ kratur aṅgirāḥ
gautamo jamadagniś ca bhārgavo 'triḥ parāśaraḥ
vyāsaḥ satyavatīputraḥ śukena saha kaurava
ete cānye ca rājendra sarve brahmarṣayo 'malāḥ
devaṃ mahābalaṃ bhaktyā uttaraṃ dvāram āśritāḥ
nārado vālakhilyāś ca marīcyādyāḥ prajeśvarāḥ
sanakādyā mahātmāna upariṣṭād upāsate
tathānye munayo 'saṅkhyā jaṭino valkalāmbarāḥ
sevante parayā bhaktyā devadevaṃ mahābalam
evaṃ devāḥ sagandharvā ye sarve devayonayaḥ
nāgāḥ piśācā vetālā daiteyāś cāpare nṛpa
nānāvibhavasampannā nānāvāhanabhūṣaṇāḥ
mahābalasya nikaṭam āgatya bharatarṣabha
prastuvanti pragāyanti nṛtyanti praṇamanti ca
labhante 'bhīpsitān kāmān namante ca yathāsukham
tatra ye ye tapas taptum āvasan devatādayaḥ
teṣāṃ teṣām āśramaś ca tīrthaṃ liṅgaṃ pṛthak pṛthak
tat tan nāmnaiva vikhyātaṃ vidyate gaṇitaṃ ca tat
trayastriṃśatkoṭitīrthaṃ liṅgaṃ ceti viniścitam
sarveṣāṃ śivaliṅgānāṃ sārvabhaumo mahābalam
koṭitīrthaṃ ca sarveṣāṃ tīrthānāṃ mukhyatāṃ gatam
ye mātṛpitṛhantāro ye vā bhūtadruhaḥ śaṭhāḥ
goghnāś caiva kṛtaghnāś ca paradāraratāś ca ye
te sarve prāpya gokarṇaṃ snātvā tīrthajale śubhe
mahābalaṃ ca sampūjya prayānti śivamandiram
tatra puṇyāsu tithiṣu puṇyarkṣe puṇyavāsare
vyatīpātādiyogeṣu ravisaṃkramaṇeṣu ca
mahāpradoṣavelāsu śivapūjā vimuktidā
phalādhikyaṃ jape home dvijārcādau vrateṣu ca
sadā kṛtayugaś cātra sadā caivottarāyaṇam
mahābalālaye puṇye puṇyaṃ puṇyasamṛddhikṛt
gokarṇaṃ sā mahākāśī viśvanātho mahābalaḥ
koṭitīrthaṃ tatra gaṅgā samudro'tra viśiṣyate
pṛthivyāṃ yāni tīrthāni gaṅgādisaritaś ca yāḥ
viśanti sāgaraṃ yasmād gokarṇaṃ tad viśiṣyate
gokarṇaṃ rāmasetuś ca kāśīti tristhalī smṛtā
tristhalīṣu kṛtaṃ karma śeṣeṇāpi na gaṇyate
yadā prāpnoti gokarṇaṃ yo vā ko vāpi mānavaḥ
muṇḍanaṃ copavāsaṃ ca śrāddhaṃ ca vidhivac caret
gaṅgāyāṃ bhāskarakṣetre caule caivopanāyane
śrīśaile yajñadīkṣāyāṃ prāyaścittavrateṣu ca
mahāgurumṛtau caiva mahāsvāmimṛtāv api
jīvatpitāpi kurvīta vapanaṃ śrāddham eva ca
navamāsāt paraṃ caiva punaḥ kṣetraṃ viśed yadi
kṣauropoṣaṇakādīni kuryād eva na saṃśayaḥ
rudreṇādhiṣṭhitaṃ puṇyaṃ bhāskarakṣetram ucyate
kāśī puṣpagiriḥ kāñcī nivṛttākhyā hy alaṃpurī
śrīśailaḥ śrīvirūpākṣaḥ setuḥ kedāra eva ca
gokarṇaṃ ca daśaitāni bhāskarāṇy āhur uttamāḥ
ādau snātvā koṭitīrthe sthāpayed brahmadaṇḍakam
kṣauraṃ kṛtvā vidhānena snānaṃ daśavidhaṃ caret
bhasmagomayamṛdvādi pañcagavyaṃ tathaiva ca
malāpakarṣaṇaṃ caiva snānaṃ daśavidhaṃ smṛtam
evaṃ snātvā vidhānena śrāddhaṃ kuryāc ca bhaktitaḥ
tataḥ samudre vidhivat snātvā piṇḍādikaṃ caret
pṛthivyāṃ sarvatīrthāni samudraṃ praviśanti hi
tasmāt samudro hy adhikaḥ snānamātrāddhi muktidaḥ
ravīndusaumyavāreṣu yadā darśo bhaviṣyati
tadā jalanidhau snānam anantaphaladaṃ smṛtam
setau sindhau sarasvatyāṃ gokarṇe puruṣottame
udanvadambhasi snānaṃ sārvakālaṃ vidhīyate
kṣetreṣv anyeṣu sarveṣu parvaṇy eva vidhīyate
gokarṇe sarvakālaṃ ca sindhusnānaṃ samācaret
pippalādaṃ kaviṃ kaṇvaṃ kṛtāntaṃ jīviteśvaram
manyuṃ ca kālarātriṃ ca vidyāṃ durgāṃ gaṇādhipam
devān ṛṣīn pitṝṃś caiva tarpayitvā vidhānataḥ
punaḥ snānaṃ ca kṛtvaiva brāhmaṇebhyo yathāvidhi
gobhūtilahiraṇyādidānaṃ dadyāt sadakṣiṇam
pitṛsthālīṃ samāsādya pitṝṇāṃ piṇḍado bhavet
svargaṃ prayānti pitaraḥ kulakoṭisamanvitāḥ
snātvā rudrapade caivam arcayitvā mahābalam
śṛṇuyāt tīrthamāhātmyaṃ kuryāc ca niśi jāgaram
brāhmaṇān bhojayet paścāt svayaṃ bhuñjīta vāgyataḥ
evaṃ kṣetravidhiṃ kurvan snāyāt tīrtheṣu ca kramāt
trayastriṃśatsu mukhyeṣu trayastriṃśaddinair nṛpa
tatra sthaṃ cārcayel liṅgaṃ tīrthanāmāni me śṛṇu
gokarṇaṃ guhatīrthaṃ ca tāmragaurī ca nimnagā
gāyatraṃ ca tathā brāhmaṃ brahmakuṇḍam ataḥ param
viśvāmitraṃ saṅgamaṃ ca cakraṃ kāpilam eva ca
araṇyam agnitīrthaṃ ca vaināyakam ataḥ param
kauberaṃ nādatīrthaṃ ca tataḥ sāṃvartakaṃ śubham
sūryaṃ ca mārkaṇḍeyaṃ ca pāpanāśanatīrthakam
durgākuṇḍaṃ nāgatīrthaṃ koṭitīrtham ataḥ param
unmajjanaṃ mahātīrthaṃ nadī vaitaraṇī tathā
aśokapañcakaṃ caiva gaṅgādhāram ataḥ param
bhīmakuṇḍaṃ tathāgastyaṃ vasiṣṭhaṃ garuḍaṃ tathā
māliny ākhyā nadī śuklā śiṃśumāram ihocyate
ekabindvādibindūnāṃ catuṣkaṃ tv ekam ucyate
etāny ekaikakoṭīnāṃ tīrthānāṃ nāyakāni tu
brahmāṇḍodaratīrthāni karaiḥ spṛṣṭāni te rave
tena satyena gokarṇe tīrtheṣv āvāhito bhava
imaṃ mantraṃ samuccārya snāyāt tīrtheṣu ca kramāt
snātum eteṣv aśaktaś cet snāyād aṣṭasu vā nṛpa
gokarṇaṃ guhatīrthaṃ ca tāmragaurī ca nimnagā
gāyatraṃ koṭitīrthaṃ ca brahmakuṇḍam ataḥ param
rāmatīrthaṃ saṅgamaṃ cety aṣṭau tīrthāny anukramāt
gokarṇaṃ śataśṛṅgaṃ ca tāmragaurīṃ ca nimnagām
tīrtharājaṃ samudraṃ ca saṃsmaret puṇyapañcakam
ya evaṃ kurute bhaktyā kṣetram āsādya yatnataḥ
mahābalaprasādena labdhvā puṇyam anantakam
bhuktveha bhogān vividhān śivalokaṃ vrajed asau
iti śrīskānde gokarṇamāhātmye dvitīyo 'dhyāyaḥ
sūta uvāca
śṛṇu rājan pravakṣyāmi śataśṛṅgagireḥ kathām
koṭitīrthasya cotpattiṃ māhātmyam api puṇyadam
āsan himavataḥ pṛṣṭhe trīṇi sthānāni pārthiva
pūrvasyām indranīlādrir viṣṇoḥ sthānam anuttamam
paścime śaṅkarasthānaṃ kailāsādrir abhūn nṛpa
brahmaṇo vasatir madhye śataśṛṅgagirir mahān
campakādyair vṛto vṛkṣaiḥ sarvartukusumānvitaiḥ
devagandharvasiddhādyaiḥ puṇyais tīrthaiḥ samanvitaḥ
athaikadā tu garuḍaḥ sarpaṃ durmukhanāmakam
gṛhītvā khe caraṃs tasya śataśṛṅgasya mūrdhani
sarpaṃ tam attukāmaḥ sann adho vṛkṣān vyalokayat
tāvat tasya mukhād bhraṣṭo durmukho bilam āviśat
tam anviṣyan na labdhvaiva krodhād utpāṭya taṃ girim
gṛhītvākāśamārgeṇa yayau khagapatir balī
anekair ṛṣibhiḥ sārdhaṃ brahmā tatrāvasad girau
āsan dvikoṭitīrthāni śṛṅge himavataḥ śubhe
athedaṃ gāruḍaṃ karma buddhvā brahmā cukopa ha
trailokyabhāraṃ bhagavān ātmany ādhāya satvaram
dadhānaṃ śataśṛṅgaṃ taṃ pīḍayāmāsa vai dvijam
tasmin kāle sa garuḍo gokarṇasyopari sthitaḥ
bhāreṇa duḥkhito'tyantaṃ dṛṣṭvādhastāt tapovane
agastyaṃ śaraṇaṃ yāce kṛpālo rakṣa mām iti
agastyas tadvacaḥ śrutvā mā bhaiṣīr iti ca bruvan
majjantam abdhau sagiriṃ garuḍaṃ vīkṣya suvrataḥ
avatārya giriṃ tatra rudrayonyās tu dakṣiṇe
nidhāyāmbhonidhau tārkṣyaṃ mocayāmāsa līlayā
tato dhyānena vijñāya brahmā tatrāgamat prabhuḥ
agastyaṃ ślāghayitvātha garuḍaṃ cedam abravīt
bho vatsa śaṅkarasyaiva manasā cintitaṃ tv idam
nimittamātraṃ tvam asi tatprīto 'smi varaṃ vṛṇu
garuḍa uvāca
trailokyabhāraṃ bhagavan voḍhum icchāmy ayatnataḥ
na matto 'nyo 'dhiko loke bhavitavyaḥ parākrame
brahmovāca
trailokyabhāravahane śaktis te syād ayatnataḥ
tattrilokaguruṃ viṣṇuṃ sarvadā vaha suvrata
nākramiṣyanty āyudhāni tvāṃ sarvebhyo 'dhiko 'py asi
iti tasmai varaṃ datvā rudram ārādhya tadgirau
kamaṇḍaluṃ ca saṃsthāpya sarvatīrtham ayaṃ svakam
brahmā brahmarṣibhiḥ sārdhaṃ satyalokaṃ jagāma ha
garuḍo'pi varaṃ labdhvā tapasārādhya śaṃkaram
svanāmnā tīrtham utpādya sthāpayitvā svavigraham
agastyam abhivādyātha yato viṣṇus tato gataḥ
tad etadbhuvi vikhyātaṃ gāruḍaṃ tīrtham uttamam
āśramo 'pi ca tasyaiva nāmnā garuḍamaṇḍapam
agastyatīrthād vāyavyāṃ vartate nṛpa tatra yaḥ
snātvā garuḍagāyatrīṃ caturlakṣaṃ japen naraḥ
so 'ṇimādimahāsiddhiṃ labhate nātra saṃśayaḥ
agastyo'pi mahātejāḥ svanāmnā tīrtham uttamam
vidhāya liṅgaṃ saṃsthāpya varadeśvaranāmakam
bahukālaṃ tapaḥ kṛtvā siddhiṃ prāpya maheśvarāt
yathākāmaṃ sa gokarṇe sthitavān munisattamaḥ
śataśṛṅgaṃ girivaraṃ nākapṛṣṭhaṃ vidur budhāḥ
brahmaloka iti prokto brahmāvāsaṃ ca taṃ viduḥ
rudrājñayā sārabhūtaṃ sarvaṃ tatrāgataṃ hy abhūt
sūta uvāca
garuḍenānīyamāne girau tasya bhayād iva
tatratyakoṭitīrthāni ekībhūtāni vai nṛpa
koṭitīrtham iti khyātaṃ sarvapāpapraṇāśanam
tad adya dṛśyate rājañchataśṛṅgottare taṭe
tasmin snātaḥ sarvatīrthe snāto bhavati mānavaḥ
daśāśvamedhāvabhṛthena sāmyaṃ vadanty āptāḥ koṭitīrthe dvijāgryāḥ
mahat puṇyaṃ puṇyakṛtāṃ variṣṭhaṃ snātās tasmin nākapṛṣṭhaṃ vrajanti
anyāni koṭitīrthāni paryastāny atha sāgare
śataśṛṅgagires tasya taṭe dakṣiṇapaścime
api pāpaśataṃ kṛtvā brahmahatyādi mānavaḥ
koṭitīrthe snānamātrān mucyate sarvapātakaiḥ
atraivodāharantīmam itihāsaṃ purātanam
avantiviṣaye rājā viṣṇuvarmeti cābhavat
purā kṛtayuge so 'pi svarājyaṃ pratipālayan
dāsīrajasvalādyāś ca kāmayāmāsa durmatiḥ
brahmahatyādipāpāni bahūni kṛtavān asau
tena cākṛtapāpāni na santi dharaṇītale
atīva pāpasaṃdohād rājayakṣmābhavat tataḥ
na bhiṣak na ca vā bandhus trātā ko 'pi na vidyate
na mitraṃ na ca vā rājyaṃ na śaktās tan nivāritum
tasminn evaṃvidhe rājñi daivayogāt kurūdvaha
sanako nāma yogīndras tasya geham upāgamat
nṛpabhāryā puṇyaśīlā natvā yoginam āgatam
uvāca ślakṣṇayā vācā pāhi māṃ patidānataḥ
tam āgatam abhipretya viṣṇuvarmā mahāmatiḥ
pūjayāmāsa vidhivad uvāca vacanaṃ tadā
kṛtārtho 'smi mahābhāga bhavaddarśanamātrataḥ
anāthaṃ pāpakarmāṇaṃ vimukhaṃ puṇyakarmaṇi
durācārarataṃ kāmalolupaṃ pāhi māṃ mune
janmāntarārjitāt puṇyād bhavato darśanaṃ hy abhūt
ity uktvā virarāmātha sanakaḥ pratyuvāca tam
bho rājañchṛṇu vakṣyāmi tvayā yat pūrvasaṃcitam
bhujyate vivaśeneha trātā nānyo 'sti kaścana
yatra vṛndāvanaṃ nāsti śālagrāmādipūjanam
vedaśāstrādivādo vā nāsti sajjanasaṅgamaḥ
svācārasya parityāgaḥ paradharmaparigrahaḥ
sadā pāparatir yatra tatra syuḥ sakalā rujaḥ
pūrvajanmani vā pāpam iha janmani vā kṛtam
avaśyam eva bhoktavyaṃ rājan karma śubhāśubham
tvaṃ tu janmāntare jāto veśyāyāṃ śūdrapūruṣāt
dharmadhvaja iti khyāto lubdhakaḥ prāṇihiṃsakaḥ
pāpakarmarato nityaṃ devabrahmasvahārakaḥ
tvam ekadā māghamāse gaṅgātīram upāgataḥ
tatra svabhartrā snānārtham āgatāṃ dvijavallabhām
dṛṣṭvaiva kāmasan taptas tām evālakṣayan tataḥ
vyājena yāpayan kālam avatīrṇaḥ svayaṃ jale
snānadānādikaṃ karma cakre vipras tayā saha
tat sarvaṃ dṛṣṭavāṃs tvaṃ tu madavihvalito bhṛśam
tataḥ svabhavanaṃ yāte dvije tasmin svabhāryayā
tvam apy anugato rātrau chidraṃ kṛtvā tu tadgṛhe
praviśyāntar nidritāyās tasyā aṅgaṃ parāmṛśaḥ
hā cora iti cukrośa sā prabuddhā satī tadā
militās tatra baddhvā tvāṃ ninyū rājāntikaṃ carāḥ
rājāpi hastapādaṃ te chedayitvā purād bahiḥ
niryāpayāmāsa girer mūrdhni nirjanabhīkare
tena duḥkhena mahatā mṛtas tvaṃ parvatopari
tadvāsanābalenehāpy asi pāparataḥ sadā
māghasnānamahimnādya pārthiva tvam avāptavān
maddarśanam amoghaṃ ca viprasnānādidarśanāt
pūrvajanmārjitāt pāpād bhuṅkṣe rogādikaṃ tv iha
pāpaṃ nirayabhogāya puṇyaṃ svargasukhāya hi
rājovāca
bhagavan tapyate antar me śrutvā pūrvakathām imām
smṛtvā ca pāpacaritam iha janmani yat kṛtam
dhig jīvitaṃ mamaitasya dhruvaṃ narakagāminaḥ
brahmann evaṃvidhasyāpi niṣkṛtiś ced vada prabho
sanaka uvāca
niṣkṛtiṃ sampravakṣyāmi tīvrataptasya te adhunā
sarvapāpaviśuddhaḥ san yena tvaṃ nīrujo bhaveḥ
paścimāmbudhitīrasthe gokarṇe kṣetrasattame
koṭitīrtham iti khyātaṃ vidyate vimalaṃ saraḥ
snānena tatra pāpāni naśyanty eva na saṃśayaḥ
bho rājan tava pāpasya yadi niṣkṛtim icchasi
gokarṇakṣetram āsādya māghamāse 'ruṇodaye
koṭitīrthe vidhānena snātvārcaya mahābalam
tadā pāpaviśuddhaḥ san modase suciraṃ nṛpa
purā tu vighaso nāma brāhmaṇo bhṛguvākyataḥ
tatra gatvā koṭitīrthe snātvā devaṃ mahābalam
abhyarcya mahataḥ pāpāt pūtaḥ śivam avāptavān
ity uktvā sanako yogī yathākāmaṃ jagāma ha
tataḥ sa rājā gokarṇaṃ māghādau samapadyata
prātaḥ snātvā koṭitīrthe pūjayitvā mahābalam
kṛtvā dānāni bahuśaḥ kiṃcit kālaṃ nṛpottama
sthitvā tatrasthatīrtheṣu nimajya ca yathāvidhi
tataḥ svarājyam āsādya bhuktvā bhogān yathepsitān
putrapautraiḥ parivṛtaḥ kṛtvā yajñādikāḥ kriyāḥ
ante vimānam āruhya patnyā saha divaṃ yayau
iti śrī tṛtīyo 'dhyāyaḥ
śataśṛṅgasya bhāgau dvau samudre patitau nṛpa
durgāśṛṅgamiti khyātaṃ gokarṇasyottare 'patat
nāgaśṛṅgamiti khyātam apatad dakṣiṇe nṛpa
vartante pañca tīrthāni nāgaśṛṅge mahānti ca
rudrakuṇḍaṃ nāgatīrthaṃ vasordhāram ataḥ param
śaṅkhatīrthaṃ siddhakuṇḍamiti tīrthāni pañca vai
tīrtheṣu teṣu yaḥ snāti so 'nantaphalam aśnute
daśatīrthāni kauravya gaurīśṛṅge vasanti ca
śatānāṃ caiva tīrthānāṃ tāni mukhyāni kaurava
gaṅgādhāraṃ vasordhāraṃ māhiṣaṃ nāgatīrthakam
gaurīhradaṃ ca kaumāraṃ kālīhradam ataḥ param
muṇḍodbhavaṃ vāruṇaṃ ca daśatīrthāni kaurava
mukhyāni tāni rājendra sahasrāṇāṃ mahānti ca
navamyāṃ teṣu yaḥ snāti sa pāpair mucyate dhruvam
sūta uvāca
guhatīrthaṃ tathā liṅgaṃ kumāreśvaranāmakam
rudrayonyāḥ pūrvabhāge kiṃcid īśānyataḥ sthitam
srotasām uttamā yatra tāmrācalasamudgatā
yāṃ copayeme bhagavān rudro gaurīvapurdharām
rājovāca
tāmrācale 'patat kasmād gaurīrūpaṃ dadhara sā
rudraḥ kathaṃ tāṃ cakame etan no vaktum arhasi
sūta uvāca
purā jagatpatir brahmā dhyānastho 'bhūn nṛpottama
baddhapadmāsano devaḥ saṃyatātmā jitendriyaḥ
athaivaṃ dhyāyatas tasya tūttāne dakṣiṇe kare
prādur babhūva cārvaṅgī kanyakā varavarṇinī
tāṃ dṛṣṭvā bhagavān brahmā prītimān abhavat tadā
āha sma rudrakāntā tvaṃ bhaviṣyasi varānane
ity ukte brahmaṇā sā ca cakame rudram eva tu
gokarṇaṃ tasya ca kṣetraṃ jñātvā tāmragirau tadā
patitākāśato gaṅgā puṇyā tripathagāminī
aṃśenānyena paramaṃ divyaṃ rūpaṃ samāsthitā
dhyāyanty ekākinī rudraṃ girau tatra cacāra ha
tatas tatrāgato rudro vṛṣārūḍhas trilocanaḥ
dṛṣṭvaiva taṃ śivaṃ devī bhaktyā premabhareṇa ca
vavande lajjayā caivādhomukhī maunam āsthitā
jñātvā sarvaṃ mahādevaḥ sasmāra ca pitāmaham
brahmā devagaṇaiḥ sākam ājagāma tadāñjasā
gaurīṃ dṛṣṭvātha harṣeṇa brahmā provāca śaṅkaram
brahmovāca
mahatā tapasā deva tvadarthe nirmitā śubhā
tvām eva varayantīyaṃ kalyāṇī jagadīśvaram
tasmāt pāṇiṃ gṛhāṇāsyāḥ sarvalokaikamaṅgalam
ity uktvā vidhivat tatra dadau gaṅgāṃ pinākine
āśvine kṛṣṇapakṣe tu caturdaśyāṃ nṛpottama
dadau muhūrte kalyāṇe svātyṛkṣe candravāsare
tato brahmā svabhavanaṃ sadevarṣigaṇo yayau
tadā prabhṛti rājan sa girir vaivāhiko 'bhavat
vivāhas trijagatpitror yatas tatra girāv abhūt
tāmrācalasya sambandhāt tāmragaurīti sābhavat
evaṃ sā tāmragaurī tu dvidhā lakṣyā nṛpottama
ekena divyarūpeṇa tāmragaurīti saṃstutā
mahābalasya nikaṭe devī prāṅmukhataḥ sthitā
divyarūpadharāṃ devīṃ ye 'rcayantīha bhaktitaḥ
teṣām abhīpsitaṃ devī dadāty eva na saṃśayaḥ
nadīrūpeṇa cānyena sarvapāpāpanodinī
nirgamya tāmrācalato bahutīrthasamanvitā
vahantī dakṣiṇām āśāṃ krośārdhaṃ sā supāvanī
āvṛtya cottare kiṃcid rudrayoniṃ gatā tataḥ
pitṛsthālīsamīpe tu saṅgatā saritāṃ patim
pṛthivyāṃ yāni tīrthāni pātālanilayāni ca
tāni sarvāṇi tīrthāni tāmragauryāṃ na saṃśayaḥ
tasmāt tīrthavarā sā tu nadīnām uttamottamā
piṇḍaṃ tilodakaṃ caiva snānaṃ tatra karoti yaḥ
pitaras tasya puṇyena narakasthā api dhruvam
tṛptāḥ svargaṃ gamiṣyanti pūrṇimāyāṃ viśeṣataḥ
paśupakṣimṛgāś cāpi tajjalasparśamātrataḥ
sarvapāpavinirmuktās te'pi yānty uttamāṃ gatim
atraikāṃ kathayiṣyāmi kathām āścaryakārakām
kadācit tāmragaṅgāyās taṭe kaścit kapīśvaraḥ
utplavan phalalobhena pramādād apatad drumāt
śilātale 'timahati tena mūrchām avāpa saḥ
kṣaṇena labdhasaṃjñas tu svayam āśvasya kṛcchrataḥ
tāmragaṅgātalabhavaṃ śanair āruhya sa drumam
śākhāntare niviṣṭas tu vedanām asahan mṛtaḥ
tataḥ katipayāhaḥsu viklinnāt tu kalevarāt
śirobhāgo 'patat tasya tāmragaṅgājale 'male
tenaiva puṇyayogena vānaraḥ sa nṛpottama
saṃbabhūva mahiṣyāṃ tu citrarūpākhyabhūpateḥ
mukhamātram abhūt tasya kamanīyaṃ narākṛti
śeṣaṃ sarvāṅgam api tu vānarākāram adbhutam
vicitram idam ālokya rājā cintākulo 'bhavat
dineṣu gacchatsu tataḥ kumāraḥ sa vyavardhata
kāraṇaṃ cātra rājarṣiś cintayāmāsa duḥkhitaḥ
na mayā vañcitaḥ kaścid vidhātrāhaṃ tu vañcitaḥ
īdṛśas tanayo jātaḥ ko vā bhāgyaviparyayaḥ
atrāpṛcchad brāhmaṇāṃs tu na śekus te samīritum
etasminn antare tatra kaścit siddhavaro 'bhyagāt
tam arcayitvā rājā tu putravṛttaṃ vyajijñapat
jñātvātha kāraṇaṃ siddhaḥ so 'bravīj jñānacakṣuṣā
siddha uvāca
eṣa te tanayaḥ pūrvajanmany āsīt tu vānaraḥ
kadācit plavamānas tu prāpto gokarṇam uttamam
tatrāsti tāmragaurīti nadī puṇyā suviśrutā
labhante yajjalasparśāt tiryañco 'py uttamāṃ gatim
tatra tīradrume daivād utplavan plavagottamaḥ
mṛtas tadvṛkṣaśākhāyāṃ lagnaṃ tasya kalevaram
śiraḥ kālena viklinnaṃ tāmragaṅgājale 'patat
tatpuṇyajalasaṃsparśān mukham asya narākṛti
śeṣāṅgaṃ vānarākāraṃ yathāpūrvam abhūn nṛpa
tāmragaṅgāmahimnāsau vānaro 'pi nareśvara
putraḥ sann adya te jāto mahiṣyāṃ bhāgyaśālinaḥ
rājann adyāpi tac cheṣam aṅgaṃ tad vṛkṣagaṃ kapeḥ
pātayet tāmranadyāṃ tu nṛdehaḥ syād ayaṃ tadā
iti siddhavacaḥ śrutvā rājā saṃpreṣya kiṅkarān
tathaiva vṛkṣasaṃsthaṃ tat kaper aṅgam apātayat
sadyaḥ sa rājaputro'bhūd divyamānavadehavān
rājalakṣmīnivāsaśca babhau sūrya ivāparaḥ
tataḥ sarve 'pi jahṛṣuḥ siddhaś cāgād yathāgatam
evaṃ tasyās tāmragauryā māhātmyaṃ paramādbhutam
śṛṇvatāṃ paṭhatāṃ cāpi pāpaghnaṃ ca samṛddhidam
asthinikṣepaṇaṃ cātra pitṝṇāṃ svargakāraṇam
yāvad asthikaṇaṃ tiṣṭhet tāmragauryāḥ śubhe jale
tāvat te svarmahīyante divyabhogopabhoginaḥ
atrārthe kathayiṣye 'ham itihāsaṃ purātanam
unmūcir nāma rājāsīt purā prācetasāntare
sa sarvaṃ rājyam akarot prajānāṃ drohakṛtkhalaḥ
tena pāpena mahatā prajā hy āsann upadrutāḥ
camaso nāma tatputro dharmātmā śaṃsitavrataḥ
pitary uparate so 'pi kiṃcic chokasamākulaḥ
saṃskāraṃ tu pituḥ kartuṃ vanaṃ prāyāc ca sartvijaḥ
tatrāntarikṣe śuśrāva pitṝṇāṃ bhāratīṃ nṛpa
pitrā tava mahābhāga nṛśaṃsena durātmanā
prāptāḥ smo narakaṃ sarve mahārauravasaṃjñakam
tasmād asmān uddidhīrṣuḥ paitṛkaṃ cāsthisañcayam
gṛhītvā yāhi gokarṇaṃ mahābalaniketanam
tatrāste tāmragaurīti ghorapāpaharā śubhā
tatra gatvā tu saṃskāraṃ pituḥ kuru vidhānataḥ
asthinikṣepaṇaṃ tatra tāmragauryāṃ kuruṣva bhoḥ
iti śrutvā tu camasaḥ pitṝṇāṃ vacanaṃ tadā
tūrṇaṃ praviśya gokarṇaṃ tāmragauryāṃ nṛpottamaḥ
asthinikṣepaṇaṃ cakre pitṝṇāṃ svargakāmyayā
tena pāpavinirmukta unmūcis tatpitā tadā
pitṛbhiḥ sahitaḥ sarvaiḥ svargaṃ yātaḥ kurūttama
yāvad asthīni jantūnāṃ tāmragauryāṃ vasanti hi
tāvat svarge mahīyante divyabhogaiḥ samanvitāḥ
iti śrīskānde śrīgokarṇamāhātmye caturtho 'dhyāyaḥ
sūta uvāca
saṅgame tāmragaṅgāyāḥ samudrasya ca sattama
vidhūtapāpasthālīti sthānaṃ trailokya viśrutam
tasyādhastād gavāṃ mātā vartate sāmṛtasravā
brahmaṇo mānasāttāta jātā pūrvam aninditā
yasyāḥ kṣīrād abhūt kṣīravārdhis tasmād abhūt sudhā
divyaṃ liṅgaṃ tato jātaṃ tad agṛhṇan divaukasaḥ
brahmāṇaṃ sā tadovāca sthānaṃ me saṃpradarśyatām
brahmovāca
ayi putri mahādevaḥ pātāle tapasi sthitaḥ
taṃ prārthayasi cet sthānaṃ sa dadāti tavānaghe
ity uktā sā tadā devī pātālaṃ surabhir yayau
tatra sarvātmakaṃ dhenur dadarśa parameśvaram
dṛṣṭvātha śaṅkaro dhenuṃ praṇatām agrataḥ sthitām
kim icchasi varārohe tad dadāmīty uvāca tām
dhenur uvāca
sṛṣṭā ca brahmaṇāhaṃ tam ayācaṃ sthānakāṅkṣiṇī
sa ca tvāṃ darśayāmāsa tad ahaṃ tvām upasthitā
sthānaṃ kutrāpi deveśa darśayān uttamaṃ mama
śaṅkara uvāca
asyopari mama kṣetraṃ gokarṇaṃ surapūjitam
vartate tatra bhadre tvaṃ yatheṣṭaṃ vastum arhasi
sā tatheti praṇamyeśaṃ gokarṇaṃ samupāgatā
saṅgame tāmragaṅgāyāḥ samudrasya ca sattama
pāpasthālyāṃ mahābhāgā sthitvā samacarat tapaḥ
deveṣu tat sthitaṃ liṅgam amṛtotthaṃ purātanam
samādāya pratiṣṭhāpya pūjayantī samāsthitā
tataḥ prasannau viṣṇvīśau tasyāḥ pratyakṣatāṃ gatau
tau dṛṣṭvātha jagannāthau vavande surabhir nṛpa
tau ca tām ūcatur bhadre vṛṇīṣva varam īpsitam
dhenur uvāca
svadehotthasya payaso devarṣipitṛyogyatām
etalliṅgārcakānāṃ tu mahatīṃ śriyam eva ca
yuvayor atra sānnidhyaṃ yāce 'haṃ jagadīśvarau
hariharāv ūcatuḥ
tathāstu bhadre te abhīṣṭaṃ nau prasādād varānane
sthānaṃ caitan mahāliṅgaṃ trailokyatilakaṃ bhavet
pitṛsthālīti nāmnaitat sthānaṃ bhavatu viśrutam
atra dattaṃ hutaṃ vāpi japtaṃ taptaṃ ca nandini
akṣayyaṃ tad bhaved bhadre nau prasādād asaṃśayam
tām ity uktvātmanas tatra sānnidhyaṃ cakratuś ca tau
surabhis tu tataḥ siddhakāmovāsa yathāsukham
gobilaṃ nāma tatrāste samudre varuṇālaye
bilāt tasmād viniṣkramya sā gacchati divāniśam
divā madhyandine rātrau madhyarātre samaiti sā
tasyās tv ahorātram etan nṛṇāṃ saṃvatsaraṃ nṛpa
madhyaṃdinaṃ ca viṣuvattulā caivārdharātrakam
tasmin kāle nṛpaśreṣṭha pitṛsthālyāṃ samāhitaḥ
devān pitṝn samuddiśya brāhmaṇebhyo dhanādikam
dātavyam atra vidhivat kāmakrodhādikaṃ tyajet
sā dhenuḥ kāmadhugbhūtvā dātāram upatiṣṭhate
dhenoḥ śvāsānilasparśāt pāpāny apahatāni vai
dūraṃ gacchanti rājendra pravātāc chuṣkaparṇavat
vidhūtapāpāḥ pāpiṣṭhās tatragāsyuḥ punaḥ punaḥ
ato vidhūtapāpā sā sthālī tu nṛpasattama
vidhūtapāpasthālīti tasmāt tat sthānam īryate
pitṛsthālīti yat tasyāparaṃ nāma suviśrutam
tatkāraṇaṃ śṛṇuṣvātha rājan puṇyavivardhanam
sūta uvāca
brahmā jagatpatiḥ pūrvaṃ sandhyārūpī babhūva ha
tena rūpeṇa sa pitṝn sṛṣṭavān abjasaṃbhavaḥ
sā sandhyā saha putrais tu tapas taptum upākramat
vidhūtapāpasthālyāṃ sā liṅgaṃ tad amṛtodbhavam
arcayantī svatanujair aryamādibhir anvitā
tasyās tapaḥprabhāveṇa tutoṣa parameśvaraḥ
siddhir bhavatu te bhadre saputrāyās tvad īpsitā
sthānam etan mahābhāge sarvapāpaharaṃ bhavet
pitṛsthālīti vikhyātam adyaprabhṛti śobhane
pitṝṇāṃ paramaṃ kṣetraṃ matprasādād bhaviṣyati
atra dattaṃ hutaṃ cāpi pitṝn uddiśya bhaktitaḥ
akṣayyaṃ tad bhaved bhadre matprasādād asaṃśayam
māghakṛṣṇacaturdaśyām amāyāṃ vā viśeṣataḥ
piṇḍaṃ tilodakaṃ cātra śraddhayā yaḥ prayacchati
tasya vai pitaraḥ sarve pūtā nirvāṇam āpnuyuḥ
ye piśācatvam āyānti loke svakṛtakarmaṇā
teṣām api vidhānena śrāddhaṃ yaḥ kurute sutaḥ
tena puṇyena khalu tatpitaraḥ sapitāmahāḥ
piśācatvavinirmuktā gatiṃ gacchanti śāśvatīm
iti datvā varaṃ śambhus tasmiṃlliṅge tirodadhe
sūta uvāca
pitaraḥ pitṛlokasthā vadanty āśāparāyaṇāḥ
asmākam anvaye kaścit kadā khalu gamiṣyati
pitṛsthālīṃ gayāṃ vāpi gatvā puṇyarucir naraḥ
piṇḍaṃ tilodakaṃ tatra yaś cāsmākaṃ prayacchati
yenaivaṃ tarpitāḥ sarve muktiṃ vindema śāśvatīm
sūta uvāca
evaṃ pitṝṇāṃ rājendra yas tv āśāṃ pūrayiṣyati
so 'pi yāti paraṃ sthānaṃ punarāvṛttivarjitam
evaṃ pitṝṇāṃ rājendra yas tv āśāṃ pūrayed iha
sa kulīnaḥ sa codāraḥ sa vaṃśoddhārakaḥ pumān
yady ekavatsaraṃ daivāt sandhyā luptā bhavet tadā
pitṛsthālyāṃ sakṛtkṛtvā tat sandhyā phalam aśnute
ekaṃ vā bhojayed vipraṃ tatrastho yaḥ samantrakam
tena tatpitaraḥ sarve tṛptim eṣyanti śāśvatīm
tatrastho rudragāyatrīṃ yo japed vidhipūrvakam
caturviṃśatisāhasraṃ tūṣṇīṃ dīkṣāsamanvitaḥ
ājanma sambhṛtaṃ pāpaṃ jānatā 'jānatāpi vā
tan naśyati na sandehaḥ prāpnuyāc ca paraṃ padam
yaḥ sakṛtsaṅgato veśyāṃ kāmato 'kāmato 'pi vā
sa tatra rudragāyatrīṃ japan māsena śuddhyati
brahmahā gurutalpī vā surāpī paradāragaḥ
tatraiva rudragāyatrīṃ japtvābdena viśuddhyati
yāvantaś ca tilā martyair gṛhītāḥ pitṛkarmaṇi
tāvad varṣasahasrāṇi pitaraḥ svargavāsinaḥ
sadā devāś ca pitaraḥ pitṛsthālyāṃ vasanti hi
nātas tatrāsti yat teṣām āvāhanavisarjanam
pitṛsthālīṃ samāsādya yaḥ pitṝn uddhariṣyati
sa kulīnaḥ sa codāraḥ sa budhaḥ sa ca buddhimān
atrārthe kathayiṣye 'ham itihāsaṃ purātanam
candrikānagare pūrvam āste vaiśyaḥ sabāndhavaḥ
dharmagupta iti khyāto dhanāḍhyaḥ kṛpaṇaś ca saḥ
putradārasamāyukto na dharmaṃ kṛtavān asau
pitror mṛtadine cāpi vai dhṛtyādidineṣu vā
ardhodayādiyogeṣu manvādiṣu yugādiṣu
na dattaṃ kāñcanaṃ kiṃcid vastradhānyādikaṃ tu vā
dravyalobhena mahatā na vyayaṃ kṛtavān asau
āgatyātithayaḥ kāle nirāśā bhojanecchayā
śapanti taṃ divārātraṃ piśāco 'yaṃ bhavatv iti
evaṃ bahutithe kāle gṛhaṃ dagdhaṃ hutāśanāt
vyādhitaḥ putradārādyāḥ sarve pañcatvam āgatāḥ
kuṣṭhavyādhiyutaḥ so 'pi coraiḥ sarvam apāhṛtam
tato 'tiduḥkhād babhrāma kṣuttṛḍbhyāṃ paripīḍitaḥ
kadācid vipine ghore vṛkṣamūlam upāśritaḥ
rātrau tatra mahāvyāghro bhakṣayāmāsa taṃ nṛpa
tena doṣeṇa mahatā piśācatvam avāpya saḥ
sa hy āraṇye mahāghore vijane hy avasan nṛpa
tatra sthitān bhūtasaṅghān bhakṣayāmāsa nityaśaḥ
kadācit paryaṭan tīrthān kutsas tatrāgato hy abhūt
dharmaguptas tu taṃ dṛṣṭvā jighāṃsur bhakṣaṇecchayā
jagṛhe balavaddorbhyāṃ kutsam abhyarṇam āgatam
atha kutsasparśamātrān naṣṭapāpo 'bhavad vaṇik
prāptapūrvasmṛtiś cāpi tyaktvā taṃ viprapuṃgavam
nanāma daṇḍavad bhūmau trāhi trāhīti ca bruvan
kṛpaṇaṃ pāpinaṃ krūraṃ paiśācaṃ yonim āgatam
ity āścaryakaraṃ dṛṣṭvā kutsaḥ prāha piśācinam
brūhi kas tvaṃ ghorarūpī kim arthaṃ ceha tiṣṭhasi
kiṃ kṛtaṃ tādṛśaṃ pāpaṃ yenaivaṃ durgatiṃ gataḥ
dharmagupta uvāca
ahaṃ vaiśyo dharmaguptaḥ pāpāl lobhasya mūlataḥ
paiśācīṃ yonim āpannas taduddhara kṛpānidhe
bhavataḥ sparśamātrān me jātā janmāntarasmṛtiḥ
ato māṃ dayayā brahman trāhi te śaraṇāgatam
kutsa uvāca
mā bhaiṣīr dharmagupta tvām uddhariṣyāmy ahaṃ dhruvam
ehi sārdhaṃ mayā vaiśya gokarṇaṃ kṣetrasattamam
tatra śrāddhaṃ pitṛsthālyāṃ vidhivat tvatkṛte tv aham
kṛtvāśu prāpayiṣye 'dya gatiṃ vaiśya tavottamām
ity uktvā tena sahitaḥ kutso gokarṇam āyayau
snānaṃ kṛtvā pitṛsthālyāṃ vaiśyena sahito dvijaḥ
vaiśyanāmnā kuśagranthiṃ kṛtvā śrāddhaṃ vidhānataḥ
uddhārayāmāsa ca taṃ piśācatvād dvijottamaḥ
yathākāmaṃ gataḥ kutso vaiśyo'pi svargam āptavān
sūta uvāca
pitṛsthālī mahāpuṇyā sarvapāpaharā śubhā
kathā caiṣā puṇyatamā paṭhatāṃ śṛṇvatāṃ nṛpa
iti śrīskānde śrīgokarṇamāhātmye pañcamo 'dhyāyaḥ
sūta uvāca
bhṛgoḥ khyātyāṃ samutpanno mṛkaṇḍur nāma vai muniḥ
sumitrā nāma tasyāsīd bhāryā paramaśobhanā
tayor jajñe suto dhīmān mārkaṇḍeya iti śrutaḥ
tadā santoṣavelāyāṃ vāg uvācāśarīriṇī
mṛkaṇḍo tava putro 'yaṃ ṣoḍaśābde mariṣyati
iti śrutvātha tadvākyaṃ dampatī duḥkhitau bhṛśam
cakratus tasya putrasya jātakarmādikāḥ kriyāḥ
kāle gurukulaṃ nītaḥ pitrā tena mahātmanā
guroḥ prasādād vedānāṃ pāragaḥ sa babhūva ha
svagṛhaṃ punar āyāto vavande pitarau svakau
dṛṣṭvā nanandatuḥ putraṃ duḥkhitau ca babhūvatuḥ
duḥkhitau pitarau dṛṣṭvā papraccha sa kutūhalāt
mārkaṇḍeya uvāca
harṣakāle kim arthaṃ vāṃ duḥkham atyadbhutaṃ pitaḥ
mṛkaṇḍur uvāca
tvayi jāte tadā vatsa vāg uvācāśarīriṇī
mṛkaṇḍo tava putro 'yaṃ ṣoḍaśe 'bde mariṣyati
tac chrutvāvāṃ hṛdi hatau vajreṇeva suduḥkhitau
idānīṃ dvādaśo varṣo vartate tava vai suta
āvāṃ tad anusaṃsmṛtya duḥkhitau svaḥ sutādhunā
mārkaṇḍeya uvāca
duḥkhaṃ te vyapaneṣyāmi tathā mātur na saṃśayaḥ
ity uktvā tau samāśvāsya nirgataḥ svagṛhāt tataḥ
bhṛgor āśramam āsādya sarvaṃ tasmai nyavedayat
tenoktena vidhānena tapas tepe suduścaram
caturthe vatsare kāśīṃ gatvā gaṅgātaṭe śubhe
śivam eva paraṃ dhyāyann āste vītabhayo muniḥ
śaucopaviṣṭam aśucim ekadā taṃ mṛkaṇḍujam
abhyadravad ghorarūpas tv antaraṃ prepsur antakaḥ
mārkaṇḍeyas tadodvigno ghaṭaṃ gaṅgāmbupūritaṃ
svakarasthaṃ śivadhiyā tam eva pariṣasvaje
gatāyuṣaṃ api hy enaṃ kālo hantuṃ na cāśakat
tatas tasmād ghaṭāt sadyaḥ śivaḥ pratyakṣatāṃ gataḥ
āvirbhūtaṃ munir dṛṣṭvā 'bhayaṃ tuṣṭāva śaṃkaram
āyur me nāsti bhagavan nāyur me samprakalpaya
tato 'bravīn mahādevo mṛkaṇḍutanayaṃ munim
madbhaktir dhriyatāṃ vipra cara tvaṃ tapa āyuṣe
gokarṇaṃ kṣetram āsādya paritoṣaya keśavam
sa te dadāti bhagavān āyur vai manasepsitam
tadāhaṃ tatra yāsyāmi brahmaṇā saha putraka
ity uktvāntardadhe śambhur mārkaṇḍeyas tataḥ svayam
jagāma siddhamārgeṇa gokarṇaṃ kṣetram uttamam
tatrāśramapadaṃ kṛtvā dharmāśramasamīpataḥ
liṅgaṃ tatra pratiṣṭhāpya tapas tepe suduścaram
prasannas tapasā tasya pratyakṣo 'bhūddhariḥ svayam
taṃ dṛṣṭvā devadeveśaṃ mārkaṇḍeyo 'bravīd vacaḥ
nārāyaṇa namas te 'stu namas te bhaktavatsala
namas te lokakartre ca bhartre hartre namo namaḥ
atha prīto hariḥ prāha varaṃ vṛṇu dvijepsitam
athāyayau śivas tatra brahmā cāyāc chivecchayā
brahmovāca
mahāviṣṇo munir ayaṃ gatāyur api bhaktitaḥ
rudrasyālokanād eva jīvayukto babhūva ha
janmāyutaṃ devadeva tvām ārādhitavān purā
rudreṇāyur dattam eva tvam apy asmai prasādaya
viṣṇur uvāca
ajarāmaratā vipra matprasādād bhaviṣyati
dattaṃ mayā pūrvam eva śivabhaktyā na saṃśayaḥ
āśramas te dvijaśreṣṭha loke khyātiṃ gamiṣyati
mārkaṇḍeyahrade puṇye snānaṃ kṛtvā yathāvidhi
tasya trijanmācaritaṃ svalpaṃ vā ?di vā bahu
pāpaṃ praśamam āyāti viṣṇuyāgaphalaṃ labhet
iti tasmai varaṃ datvā tatraivāntardadhuḥ surāḥ
mārkaṇḍeyo 'pi bhagavān yathākāmaṃ jagāma ha
sūta uvāca
prajāḥ sisṛkṣan brahmā tu sṛṣṭavān dharmam uttamam
catuṣpādayutaṃ dāntaṃ lokarakṣaṇahetave
sa cāha dharmaṃ rakṣa tvaṃ sarvā vai māmakāḥ prajāḥ
tac chrutvā brahmaṇo vākyaṃ tathāstv iti tato 'bravīt
dadhāra dharmo bhagavān prajāḥ sarvās tadā nṛpa
dharmo 'pi bhagavān devaḥ svāṃ yoniṃ samacintayat
jñātvā sūryaṃ viśeṣāc ca vāyubhūtaḥ sanātanaḥ
tasmin kāle sa bhagavān vivasvān lokapāvanaḥ
tapas tepe sa gokarṇe liṅgaṃ saṃsthāpya śāmbhavam
tataḥ śivaḥ prasannātmā sūryaṃ prāha kṛpānidhiḥ
siddhir bhavatu te sūrya matprasādād asaṃśayam
liṅgam etat pūjakānāṃ sarvasiddhikaraṃ bhavet
iti tasmai varaṃ datvā talliṅge 'ntaradhāt prabhuḥ
antarhite bhagavati sūryaḥ svastriyam āptavān
saṃjñayā saha saṃgamya tasyāṃ dharmam ajījanat
utpādya dharmaṃ sūryaś ca yathāsthānam agāt prabhuḥ
dharmo 'pi tatra bhagavān sūryāśramasamīpataḥ
kṛtvāśramapadaṃ rājaṃstapas tepe suduścaram
tasya tuṣṭās tadā devā brahmaviṣṇumaheśvarāḥ
devā ūcuḥ
varaṃ varaya bhadraṃ te yate manasi vartate
ity uktaḥ prāha dharmo 'pi brahmaviṣṇumaheśvarān
dharma uvāca
yadi prasannā yūyaṃ me lokapālāś ca sādaram
tīrtham etat suraśreṣṭhā hy āśramo liṅgam eva ca
loke śreṣṭhatamaṃ bhūyāt sarvapāpapraṇāśanam
tathety uktvā tato devās tatraivāntardadhuḥ surāḥ
sūta uvāca
śivād anujñāṃ samprāpya ṣaṇmukho bharatarṣabha
gokarṇaṃ kṣetram āsādya kumāreśvaram abhyagāt
trayodaśakumārā vai tasmin siddhim upāgatāḥ
tīrthe guhodake snātvā ṣaṇmukho liṅgam arcayan
tapas tepe nirāhāraḥ śivadhyānaparāyaṇaḥ
kārtike kṛttikāyuktapaurṇamāsyāṃ nṛpottama
tasmil liṅge hy āvirabhūt pārvatyā sahitaḥ śivaḥ
brahmaviṣṇvādibhiḥ sārdham idam ūce nṛpottama
śaṃkara uvāca
varaṃ varaya putra tvaṃ yat te 'bhilaṣitaṃ hṛdi
ṣaṇmukha uvāca
siddhim icchāmi bhagavan tīrthaṃ liṅgaṃ mayā śritam
bahupuṇyapradaṃ cāstu tvatprasādān maheśvara
śiva uvāca
siddho 'si pūrvam eva tvaṃ devasenāpatir bhava
tārakāsuranāśāya senānī tvadṛte na hi
śaktiṃ cāpi dadau tasmai sarvaśatruniṣūdinīm
iti tasmai varaṃ datvā tatraivāntardadhe śivaḥ
sūta uvāca
tīrthe guhodake snātvā kumāreśvaram arcayet
triḥsaptakulajaiḥ sārdhaṃ śivaloke mahīyate
purā hi dāruṇo nāma pārthivo vaṅgadeśajaḥ
prajāḥ pālayatas tasya babhūvuḥ śatravo nṛpa
ruddhvā purīṃ tena guptāṃ saptāṅgaṃ jahrur ojasā
tatas tu dāruṇo nāma ekākī vanam āśritaḥ
bahudhā kṣuttṛṣāviṣṭo nyagrodhatalam āśritaḥ
upaspṛśya jalaṃ tatra bhāryayā samupāviśat
saṃcintayan sa bahudhā tasmin kāle samāhitaḥ
sanako nāma yogīndras trailokyāṭanatatparaḥ
tam āgatam abhiprekṣya tatpadau praṇipatya ca
uvāca sāñjalir bhūtvā sanakaṃ yoginaṃ tadā
yogin praśāsataḥ pṛthvīṃ dharmeṇa sakalāḥ prajāḥ
śatravaś ca balāt kṛtya saptāṅgaṃ jahrur ojasā
mama rājyaṃ yathā prāpsye tathā kuru mahāmate
sanaka uvāca
sarvasiddhipradaṃ kṣetraṃ gaccha gokarṇam uttamam
kumāreśvarasaṃjñaṃ tu liṅgaṃ tatrāsti siddhidam
tvaṃ tatra gatvā rājendra snātvā tīrthe guhodake
kumāreśaṃ samabhyarcya tapas tīvraṃ samācara
tataḥ prasanno bhavati pārvatyā sahitaḥ śivaḥ
tavābhīṣṭaṃ dadāty eva svaṃ rājyaṃ prāpsyase punaḥ
iti tadbhāṣitaṃ śrutvā praṇipatya mahāmunim
gokarṇaṃ kṣetram āsādya kumāreśvaram abhyagāt
snātvā guhodake tīrthe kumāreśam apūjayat
āvirbabhūva puratas tasmāl liṅgād umāpatiḥ
rājānaṃ prāha rājendra vākyam etan maheśvaraḥ
śiva uvāca
tavābhīṣṭaṃ pradāsyāmi rājan brūhi manogatam
dāruṇa uvāca
śatrubhir hṛtarājyaḥ ahaṃ prāpsye rājyaṃ svakaṃ yathā
tathā kuru mahādeva tvayi bhaktir bhaven mama
śaṅkara uvāca
tathā astu nṛpaśārdūla svaṃ rājyaṃ prāpsyase acirāt
idaṃ śaktyā yudhaṃ dṛṣṭvā śatravas tava bhūpate
palāyante daśadiśaḥ ity uktvāntardadhe haraḥ
rājā tu dāruṇo nāma bhāryayā saha pārthiva
varaṃ labdhvā maheśāt tu śatrūn jitvā svakāṃ purīm
samprāpya sakalāṃ pṛthvīṃ pālayāmāsa pūrvavat
sūta uvāca
brahmā jagatpatiḥ pūrvaṃ sraṣṭukāmaḥ prajā nṛpa
dhyāyatas tasya devasya jihvāgrād agalad rasaḥ
gṛhītvā tadrasaṃ brahmā pātukāmo dadhāra ca
na śaśāka dṛḍhīkartuṃ vaktrākāśaṃ vyadārayat
tasmān mukhād babhūvāśu śuddhavarṇā sarasvatī
tāṃ dṛṣṭvā cakame devaḥ provācedaṃ caturmukhaḥ
sarasād rasanād evaṃ jātāsi mama mānade
sarasvatīti te nāma loke khyātiṃ gamiṣyati
dvidhā tvaṃ bhava kalyāṇi hy ekāṃśena nadī bhava
divyastrīrūpiṇī bhūtvā bhaja māmeva bhāmini
vyaktāvyaktasvarūpeṇa bhūteṣu vasa sarvadā
ity uktā sā tathety uktvā tyaktā dehaṃ varānanā
dakṣasya duhitā bhūtvā gokarṇe vyacarat tapaḥ
tīrthaṃ sunirmalaṃ kṛtvā liṅgaṃ saṃsthāpya śāmbhavam
tasyās tapaḥprabhāveṇa brahmā pratyakṣatāṃ gataḥ
brahmovāca
dātāsmi te varaṃ bhadre kim icchasi śubhe vada
siddhāhaṃ sarvabhūteṣu cariṣye śāśvatīḥ samāḥ
tīrthe snātvā madīye tu malliṅgaṃ pūjayec ca yaḥ
vākpaṭutvaṃ sa labhatu tvatprasādāt sureśvara
siddhāsi pūrvam eva tvaṃ jihvāyāṃ vasa sarvadā
sarasvatīkuṇḍam iti loke khyātiṃ gamiṣyati
iti datvā varaṃ brahmā tatraivāntardadhe nṛpa
sarasvatī ca brahmāṇam upatasthe samāhitā
iti śrīskānde śrīgokarṇamāhātmye ṣaṣṭho 'dhyāyaḥ
sṛṣṭyarthaṃ dhātṛvaktrebhyo jajñire bhārate tadā
vedāś caturbhyaś catvāraḥ sarahasyāḥ saśākhakāḥ
ekībhūtāḥ punas tān vai lolayāmāsa padmabhūḥ
vedarāśau mathyamāne gāyatrī samajāyata
vedeṣu sārabhūtatvāt sāvitrīty api kathyate
gāyantaṃ trāyate yasmād gāyatrī ceti tāṃ viduḥ
uvāca padmabhūr devīṃ gokarṇe tapa ācara
manniyogakarī paścān madvaśe tiṣṭha bhāmini
evaṃ kariṣye deveśety uktvā sāntaradhīyata
tenaiva hetunā brahmā sāvitrīm aśapad ruṣā
śarīraṃ nāśam āyātu tava śīghraṃ varānane
tyaktvā śarīraṃ sā devī vāyubhūtā cacāra ha
tato gokarṇam āsādya cacāra tapa uttamam
tīrthaṃ kṛtvā suvimalaṃ brahmā pratyakṣatāṃ gataḥ
gāyatrīṃ cāpi sāvitrīṃ varaṃ brūhīty uvāca ha
gāyatry uvāca
siddhim icchāmi bhagavan tīrthaṃ śreṣṭhatamaṃ bhavet
brahmovāca
siddhir bhavatu te bhadre tīrthe ye snānti bhāmini
teṣāṃ trijanmacaritaṃ pāpaṃ naśyaty asaṃśayam
sāvitry uvāca
śarīraṃ prārthaye deva tvatprasādāj jagadguro
iti tasya vacaḥ śrutvā brahmā datvā śubhaṃ vapuḥ
gāyatryā caiva sāvitryā sahitaḥ svapadaṃ yayau
sūta uvāca
mātrā śaptāḥ purā nāgā uccaiḥ śravasakāraṇāt
gokarṇaṃ kṣetram āsādya tapaś cakruḥ samāhitāḥ
tīrthaṃ sunirmalaṃ kṛtvā liṅgaṃ saṃsthāpya śāmbhavam
evaṃ tapasyatāṃ teṣāṃ brahmā pratyakṣatāṃ gataḥ
brahmovāca
nāgā vṛṇīdhvaṃ dāsyāmi yuṣmākaṃ yad abhīpsitam
nāgā ūcuḥ
mātrā śaptā vayaṃ brahmaṃs tanmokṣaṃ naḥ prasādaya
iti teṣāṃ vacaḥ śrutvā brahmā nāgān uvāca ha
mātṛśāpo na bhavitā matprasādān na saṃśayaḥ
tīrtham etan mahābhāgā liṅgaṃ yuṣmābhir arcitam
sarvasiddhikaraṃ cāstu pitṛśāpavimokṣadam
sūta uvāca
iti teṣāṃ varaṃ datvā brahmā cāntaradhīyata
śrāvaṇe māsi śukle tu pañcamyāṃ nāgatīrthake
snātvā tu vidhinā devaṃ sarpasūktena cārcayet
mātṛśāpo na bhavitā sarpaśāpo vinaśyati
ubhayoḥ pakṣayoś caiva pañcamyāṃ nāgatīrthake
snānaṃ vidhāya tal liṅgaṃ nāgasūktena cārcayet
purā tu bhārgavo rāmo hatvā kṣatriyasantatim
kaśyapaṃ muniśārdūlaṃ yajñārthaṃ ca samāhvayat
yajñaṃ kṛtvā tadā rāmas tasmai prādād vasundharāṃ
tāṃ bhūmiṃ kaśyapo rājan brāhmaṇebhyaḥ pradattavān
arājakā tadā cāsīt sarvā bhūmir mahīpate
babhūvātitarāṃ loke hy adharmo lokanāśakaḥ
tato bhūmir adharmaṃ taṃ soḍhuṃ na kṣamate 'nagha
tato gokarṇam āsādya śataśṛṅgasya mūrdhani
adhobhāgaṃ praviśyāśu tapas tīvram atapyata
bhūmiś ca kāśyapī cakre divyavarṣasahasrakam
tatas tuṣṭo mahādevo varaṃ brūhīty abhāṣata
bhūmir uvāca
arājakam idaṃ viśvaṃ yathāpūrvaṃ kuru prabho
śaṅkara uvāca
rājanvatī bhava śubhe kāśyapīti prathā bhavet
idaṃ tava tapasthānaṃ gogarbham iti viśrutam
atra praviśatāṃ nṝṇāṃ na bhaved garbhasaṃsthitiḥ
iti datvā varaṃ bhūmyai śaṅkaro 'ntaradhīyata
bhūmitvaṃ prāpya sā devī yathāpūrvam atiṣṭhata
sūta uvāca
brahmaṇo mānasaḥ putro vasiṣṭho munipuṅgavaḥ
himavatparvate ramye tapaḥ kurvann uvāsa ha
ikṣvākur nāma nṛpatir varayāmāsa taṃ guruṃ
śuśrūṣayā svavaṃśasya tathāstv ity avadan muniḥ
tadanvaye hy abhūd bhūpo nimiḥ paramadhārmikaḥ
kadācin mṛgayāṃ kṛtvā gṛhe supto mahīpatiḥ
tadā vasiṣṭho hy agamat tadgṛhadvāradeśataḥ
suptaṃ dvāḥsthamukhāc chrutvā dadau śāpaṃ nṛpāya saḥ
śarīraṃ te vinaśyeta rājan madavamānataḥ
iti śaptvā yayau so 'pi svāśramaṃ prati bhūpate
tataḥ prabuddho rājāpi śrutvā śāpaṃ guros tadā
svaguruṃ śaptavān so 'pi rājā paramadhārmikaḥ
anāgasaṃ māṃ viprendra yasmāt tvaṃ śaptavān asi
tasmāt tavāpi dehas tu naśyaty eva na saṃśayaḥ
sūta uvāca
brahmalokaṃ gatau rājann ubhau tau vāyurūpiṇau
cintayāmāsa tau dṛṣṭvā brahmā munim uvāca ha
mune tvaṃ gaccha gokarṇe tapovanam anuttamam
mitrāvaruṇanāmānau munī tatra tapasyataḥ
tatra gatvā tu ruvaṇāc charīraṃ punar āpnuhi
tato nimim uvācedaṃ kim icchasi nṛpādhunā
nimir uvāca
śarīraṃ nāśasahitaṃ necchāmi surasattama
cakṣuṣoḥ sarvamartyānāṃ vasāmi tatprasādataḥ
tatheti brahmaṇā proktaḥ so 'vasac cakṣuṣor nṛṇāṃ
tad ārabhya narāḥ sarve sanimeṣā nṛpābhavan
tato vasiṣṭhaḥ samprāpya śarīraṃ varuṇān nṛpa
tapaś cakāra suciraṃ gokarṇe tu tapovane
liṅgaṃ tatra pratiṣṭhāpya tīrthaṃ kṛtvā sunirmalam
tato maheśvarāt prāpya yogasiddhiṃ tadā muniḥ
icchāvāsaṃ bhūtale ca yathākāmaṃ jagāma ha
sūta uvāca
brahmaṇo mānasaḥ putraḥ kuśiko nāma pārthivaḥ
kuśanābhis tasya suto gādhis tasya hy abhūt sutaḥ
so 'pi durvāsastuṣṭāt kanyāratnaṃ ca labdhavān
bhṛguputra ṛcīkas tu hy upayeme ca kanyakām
tato bhṛgus tan niśamya yayau putraniketanam
sapatnīkaṃ sutaṃ dṛṣṭvā uvāca svasnuṣāṃ muniḥ
putras te bhavitā bhadre mātus te 'pi na saṃśayaḥ
āliṅgetaṃ pṛthag vṛkṣaṃ sāśvatthaṃ tvam udumbaram
ity uktvā sa yathākāmaṃ jagāma svāśramaṃ prati
athaitad anyathā te tu cakrāte varayoṣitau
tato garbhaḥ samabhavat tayor api nṛpottama
tato bhṛgur agād bhūyaḥ snuṣām evam uvāca ca
āliṅgane 'nyathā bhadre yuvābhyāṃ hi kṛtaṃ hy abhūt
tasmāt tava suto bhadre kṣatrācāro bhaviṣyati
kṣatriyo 'pi tava bhrātā tapasā brāhmaṇo bhavet
satyavaty uvāca
putro me muniśārdūla brāhmaṇācāravān bhavet
bhṛgur uvāca
tathāstu bhadre pautras te kṣatrācāro bhavet dhruvam
ity uktvā prayayau so 'pi yathākāmaṃ svam āśramam
tato gādheḥ suto jāto viśvāmitraḥ pratāpavān
dharmeṇa pālayāmāsa medinīṃ sa nṛpottamaḥ
kadācin mṛgayāsakto himavatkānanaṃ yayau
nānāvidhān mṛgān hatvā vasiṣṭhasyāśramaṃ yayau
suśrāntaṃ nṛpatiṃ jñātvā vasiṣṭho vākyam abravīt
sthīyatām atra nṛpate bhojayiṣyāmy ahaṃ kṣaṇāt
ity uktvāhūya surabhiṃ nandinīm idam abravīt
sabalasya nṛpasyāsya dehi bhojanam uttamam
tathety uktvā ca sā devī vicitrāṇi gṛhāṇi ca
hastiśālādīni tathā cānnaṃ bahuvidhaṃ nṛpa
pānāni vastrābharaṇaṃ dudoha surabhiḥ kṣaṇāt
tatas tu sabalo rājā snātvā pītvā mumoda ha
bhuktvovāsa sukhaṃ rājā svarge sukṛtino yathā
vyapanīya niśāṃ tāṃ tu vasiṣṭhaṃ vākyam abravīt
kāmadhenur iyaṃ rājño mama yogyā munīśvara
ayutena gavāṃ tasmād imāṃ me dātum arhasi
vasiṣṭha uvāca
na deyā gaur nṛpaśreṣṭha homadhenur iyaṃ mama
ity uktas tena rājā sa kopād āha munīśvaram
neṣyāmi gāṃ balād vipra ratnārhaḥ kṣatriyo 'smy aham
ity uktvā kauśikaḥ krauryād gṛhītvā tāṃ payasvinīm
yayau svanagarīṃ gantuṃ dhenur āha muniṃ tadā
upekṣase kim arthaṃ māṃ duṣṭair ebhiḥ prakarṣitām
vasiṣṭha uvāca
kṣamādhanā vayaṃ krūrair balāt tvaṃ nīyase śubhe
ity uktā sā tu muninā kopād ākāśagābhavat
yodhān sasarja vividhān nānā praharaṇodyatān
kṣaṇāt te nāśayāmāsur viśvāmitrasya vāhinīm
nirjitaḥ kauśikas tv īrṣyād rudram ārādhya yatnataḥ
labdhvā tasmād rudradaṇḍaṃ vasiṣṭhaṃ punar abhyagāt
jagrāsa rudradaṇḍaṃ taṃ vasiṣṭho munipuṅgavaḥ
nirbhidya munidehaṃ sa rudradaṇḍas tv agāc chivam
rarakṣa taṃ muniṃ brahmā viśvāmitro'pi pārthiva
brāhmaṃ balaṃ balaṃ matvā dhikkṛtvā kṣatriyaṃ balam
gokarṇaṃ kṣetram āsādya śataśṛṅgasya mūrdhani
liṅgaṃ tatra pratiṣṭhāpya tīrthaṃ kṛtvā hy adhas tataḥ
tapaś cakāra suciraṃ varṣāṇām ayutaṃ prabhuḥ
āvirbabhūva talliṅgād brahmaviṣṇumaheśvarāḥ
viśvāmitraṃ tadā vākyam abruvaṃs te narottama
varaṃ varaya bhadraṃ te prasannāḥ smo vayaṃ mune
viśvāmitra uvāca
yadi prasannā yūyaṃ me brāhmaṇyaṃ prārthayāmy aham
tīrthaṃ liṅgaṃ suraśreṣṭhās trailokye cottamaṃ bhavet
iti tasya vacaḥ śrutvā brahmaviṣṇumaheśvarāḥ
brāhmaṇyaṃ ca dadus tasmai brahmadaṇḍaṃ ca pūjyatām
tasya liṅgasyāśramasya śreṣṭhatvam cāpi pārthiva
iti datvā varaṃ tasmai tatraivāntardadhuḥ surāḥ
viśvāmitro 'pi brāhmaṇyaṃ gokarṇe prāpya pārthiva
loke śreṣṭhatamo bhūtvā cacāra sa mahāmuniḥ
tasya tīrthe naraḥ snātvā talliṅgaṃ paripūjya ca
japed yo brāhmaṇo loke gāyatrīṃ lakṣasaṅkhyayā
saptajanma bhaved vipro vedavedāṅgapāragaḥ
sūta uvāca
sumitro nāma viprendraḥ paulastyakulasaṃbhavaḥ
gokarṇaṃ kṣetram āsādya liṅgaṃ saṃsthāpya śāmbhavam
tapasā mahatā tatra toṣayāmāsa śaṅkaram
śivaḥ sānnidhyam akarot tasmin liṅge śivānvitaḥ
tajjñātvā munayaḥ sarve hy ānetuṃ jāhnavīṃ nṛpa
parasparaṃ samālocya koṭitīrthāgnidiktaṭe
vighneśvaraṃ pūjayitvā sumitraṃ munim āgaman
munaya ūcuḥ
siddhaḥ asi tapasā brahmañchavasānnidhyakāraṇāt
asmanmanoratham imaṃ kartum arhasi suvrata
gaṅgāṃ tripathagāṃ vipra pātālatalavāsinīṃ
sarvalokahitārthāya tapasoddhartum arhasi
iti teṣāṃ vacaḥ śrutvā muniḥ sampūjya śāmbhavam
pratyakṣīkṛtya sa śivam idam ūce maheśvaram
dehi gaṅgāṃ mahādevīṃ hitārthaṃ jagato 'sya vai
iti tasya vacaḥ śrutvā gaṅgāṃ sasmāra śaṅkaraḥ
tat tasya cintitaṃ jñātvā gaṅgā yātā nṛpottama
śataśṛṅgagirer mūrdhni hrādinī paryavartata
gaṅgādhāreti tām āhur munayas tattvadarśinaḥ
dṛśyādṛśyeva sā devī plāvayāmāsa gośrutim
saptajanmakṛtaṃ pāpaṃ tatra snānād vinaśyati
iti śrīskānde mahāpurāṇe gokarṇakhaṇḍe gokarṇamāhātmye sāroddhāre saptamo 'dhyāyaḥ
purā kharāsuro gatvā śataśṛṅgaṃ mahāgirim
krīḍāvanagatāṃ tatra pārvatīṃ sa dadarśa ha
prāptukāmas tu tāṃ pāpas tapo ghoram atapyata
tatas tuṣṭaṃ maheśānam uvācāsurapuṅgavaḥ
khara uvāca
yasya mūrdhni kṣipe hastaṃ bhasmasāt sa bhaved vibho
tathāstv iti śivenokto hastaṃ tasyaiva mūrdhani
nikṣeptum udyato duṣṭaḥ śivas tasmād adhāvata
viṣṇum etyāha tad vṛttaṃ viṣṇur māyāṃ prasṛṣṭavān
ekāṃśenānugaḥ śambhor aindrīṃ diśam adhāvata
pareṇāṃśena dhṛtavān strīrūpāṃ mohinīṃ tanum
dṛṣṭvā tāṃ cakame daityas tadā vismṛtya pārvatīm
uvāca subhage kāsi kasyāsi varavarṇini
hiraṇyakaśiporvaṃśe jāto 'haṃ lokaviśrutaḥ
tapasā śivam ārādhya varaṃ labdhvānyadurlabham
yanmūrdhni nikṣipe hastaṃ sa bhaved bhasmasāt dhruvam
śivaṃ hatvā tu tāṃ gaurīṃ rameyam iti me matiḥ
paraṃ madanurūpā tvaṃ tava cāham anindite
ehi sārdhaṃ mayā subhrūḥ suciraṃ ramayasva māṃ
mohiny uvāca
vivāho vā vivādo vā praśastas tulyayoḥ kila
balī labdhavaraś ca tvam eṣā labdhavarābalā
ato me tadvaraṃ datvā labhasva upayamaṃ sukham
tathety uktvā kharas tasyai īśāl labdhavaraṃ dadau
kāmāndhas tāṃ copasṛtya parirambhodyato 'bhavat
tāvat sā vāmahastena tasya kaṇṭhe nipīḍya ca
mūrdhni dakṣakaraṃ nyasyāśapad bhasmī bhaveti tam
kharāsuraḥ sadya eva bhasmaśeṣo babhūva ha
tato devāḥ puṣpavṛṣṭiṃ vavṛṣus tatra pārthiva
sūta uvāca
upasaṃhṛtya bhagavān strīrūpaṃ garuḍadhvajaḥ
uvāca śaṅkaraṃ viṣṇus tava śatrur hato mayā
ity ukto viṣṇunā sārdhaṃ vaitaraṇyāḥ samutthitaḥ
yasmād deśād upākrāmat tad unmajjanam ucyate
tīrthānām uttamaṃ tīrthaṃ nadī vaitaraṇīti sā
unmajjanapurobhāge sarvatīrthasamanvitā
dṛśyādṛśyā nadī bhūtvā koṭitīrthaṃ samāviśat
sambhūya tāmragauryā sā samudraṃ praviveśa ha
vaitaraṇyāṃ naraḥ snātvā sarvapāpaiḥ pramucyate
unmajjane naraḥ snāto rājate khe yathoḍurāṭ
tasmin siddhaḥ purā nāga elāpatro mahābalaḥ
elāvanam iti khyātam abhitonmajjanān nṛpa
tato hariharau yātau nārāyaṇapuraṃ śubham
uvāca śaṅkaraḥ śauriṃ strīrūpaṃ tat pradarśaya
darśayitvā tu tad rūpaṃ śaṅkarāya tadā hariḥ
ācaṣṭa sarvavṛttāntaṃ kharāsuravadhe kṛtam
dṛṣṭvātisundaraṃ rūpaṃ śaṅkaro vismito 'bhavat
śaṅkara uvāca
rūpeṇānena tiṣṭhātra mayā saha janārdana
ity uktvāliṅgya tāṃ devo naranārīśvaro 'bhavat
tasminn eva pure devāv ekamūrtidharau smṛtau
puraṃ hariharaṃ nāma gokarṇe surapūjitam
tasmin dānāni dattāni devabhogyāni sattama
triḥsaptakulajaiḥ sārdhaṃ dātā svargam avāpnuyāt
pure harihare cāsti maṇḍapatritayaṃ nṛpa
vairāgyadaṃ jñānadaṃ ca muktidaṃ ca nṛpottama
uttarasyāṃ sthitaṃ yat tu vairāgyaṃ maṇḍapaṃ smṛtam
tatra māsam uṣitvā tu gāyatrījapam ācaret
devayoḥ purato yat tu maṇḍapaṃ jñānadaṃ viduḥ
aṣṭākṣaraṃ japen mantraṃ tatra māsaṃ nṛpottama
sa jñānaṃ sulabhaṃ labdhvā viṣṇusāyujyam āpnuyāt
tatra nairṛtyadigbhāge sthitaṃ vai muktimaṇḍapam
tasmin mṛtāś ca ye kecit pāpātmāno 'pi mānavāḥ
sarvapāpavinirmuktāḥ prāpnuvanti parāṃ gatim
prayāṇasamaye yas tu tatra śete hariṃ smaran
nāmasaṃkīrtanaṃ kurvant samīpaṃ puruṣottamaḥ
āgatya dayayā tasya svakaraṃ mūrdhni nikṣipan
brahmopadeśaṃ kurute sa brahmā jāyate dhruvam
sūta uvāca
dharmarājasya duhitā nadī vaitaraṇī nṛpa
svabhartur varuṇasyaiṣā saṃketaṃ na yayau yataḥ
tataḥ śaśāpa tāṃ bhartā śoṇitodā nadī bhava
tataḥ prasādayāmāsa bhartāraṃ sā śucismitā
tataḥ prasannas tām āha bhartā hariharau śubhe
yadā pātālalokasthau tadā yāhi rasātalam
dṛṣṭvā hariharau tatra tapaś cara suduścaram
tatas tayoḥ prasādena śāpamokṣo bhavet dhruvam
ity uktā patinā sā tu rudhirodā nadī hy abhūt
tataḥ pātālam āgatya dṛṣṭvā hariharau nṛpa
tapasā toṣya tau devau śāpān muktā babhūva sā
vaitaraṇyā samaṃ devau pātālād ūrdhvam āgatau
bhartṛśāpād vimuktā sā patyā ca saha saṃsthitā
tasyāṃ snātaḥ sarvatīrthe snāto bhavati mānavaḥ
tasmād unmajjanītīrthād āgneyyāṃ diśi pārthiva
durgādevī yaśodāyāṃ prādurbhūtāntarikṣagā
gokarṇaṃ kṣetram āsādya vaitaraṇyāḥ samīpataḥ
tīrthaṃ sunirmalaṃ kṛtvā tapaḥ kṛtvā suniścalā
viṣṇuvākyāt tato devī vindhyācalam agān nṛpa
ekāṃśenāvasat tatra śataśṛṅgataṭe śubhe
sūta uvāca
purā pāṇḍusuto rājā dharmaputro yudhiṣṭhiraḥ
bhuvaṃ pradakṣiṇīkurvan gokarṇaṃ kṣetram āgamat
ādau snātvā koṭitīrthe pūjayitvā mahābalam
śataśṛṅgataṭe ramye tīrthaṃ kṛtvā sunirmalam
vārṣikāṃś caturo māsān uṣitvā tatra pāṇḍavaḥ
tato dvaitavanaṃ prāyād bhrātṛbhiḥ saha pārthiva
tad etat pāṇḍavaṃ tīrthaṃ yatrovāsa yudhiṣṭhiraḥ
sūta uvāca
rāvaṇādīn raṇe hatvā rāmo rākṣasapuṅgavān
kṛtābhiṣeko rājendra ayodhyām adhyatiṣṭhata
tato 'gastyamukhācchrutvā rāvaṇaṃ brahmavaṃśajam
brahmahatyābhayād bhīto vasiṣṭhoktyā tato 'gamat
sītālakṣmaṇasaṃyuktas tathā vāyusutena ca
gokarṇaṃ kṣetram āsādya tapaḥ kṛtvā suniścalam
pratyakṣīkṛtya giriśaṃ hatyāpāpād vimuktavān
kṣetrayātrāṃ tataḥ kṛtvā pūjayitvā mahābalam
ayodhyāṃ svāṃ purīṃ gatvā yathāpūrvam atiṣṭhata
rāmatīrthe snānamātrād brahmahatyā vinaśyati
sūta uvāca
purā kṛtiyuge tāta vaidarbhaḥ pṛthivīpatiḥ
bhīmo nāma svatanaye rājyaṃ nyasya vanaṃ yayau
patnyā saha viraktaḥ san śataśṛṅgaṃ mahāgirim
tapas tepe nirāhāro ghoram uddiśya śaṅkaram
pratyakṣīkṛtya giriśaṃ śāśvataṃ svargam āptavān
tīrthaṃ tad etan nṛpate sarvapāpaharaṃ param
bhīmakuṇḍam iti khyātaṃ sarvalokeṣu viśrutam
sūta uvāca
bhṛguvaṃśodbhavaḥ pūrvam aurvo nāma mahāmuniḥ
krodhāviṣṭas tapas tepe dagdhukāmaś carācaram
gokarṇe śataśṛṅge tu rudram ārādhayan ciram
pratyakṣīkṛtya sa śivaṃ trilokīdāhano hy abhūt
jvālāmālī vivṛddhaś ca dṛṣṭvā brahmā vibhāvasum
devaiḥ samaṃ prārthayitvā viṣṇur gokarṇaṃ āgamat
cakreṇa veṣṭayāmāsa taṃ vahniṃ madhusūdanaḥ
ūrdhvaṃ tu candraṃ saṃsthāpya aurvam āha janārdanaḥ
kopaḥ saṃhriyatāṃ vipra saṃhāro nocito 'dhunā
ante saṃhārakas tvaṃ vai bhava vipra madājñayā
tīrtham aurvākhyam iti tat khyātaṃ bhavatu sarvataḥ
ity uktvā bhagavān viṣṇur devaiḥ sārdhaṃ tirodadhe
sūta uvāca
mātṛdāsyavimokṣārthaṃ garuḍaḥ patatāṃ varaḥ
jitvā devāsurān yuddhe sudhām āhṛtavān purā
garuḍena nṛpaśreṣṭha nikṣiptaṃ yatra cāmṛtam
tatrābhavac cāndratīrthaṃ sarvarogavināśakaṃ
tatra cauṣadhajātāni jajñire trīṇi pārthiva
somamālī sumālī ca samālī ceti ca trayam
mahatā tapasā labhyāny alabhyāni ca pāpinām
sūta uvāca
candrāya pradadau dakṣaḥ saptaviṃśati kanyakāḥ
tāsāṃ madhye surūpaikā caturthī rohiṇī śubhā
sarvāḥ striyaḥ parityajya tām eva ramayaty ayam
tato dakṣaḥ prakupitaś cāśapac candram añjasā
kṣayarogī bhava tvaṃ hi strīṇāṃ bhedakaro yataḥ
tataḥ kṣayābhibhūtas tu candramāḥ pitṛvākyataḥ
nirvṛtiṃ tapasānvicchan gokarṇaṃ kṣetram āgamat
somatīrthaṃ samāsādya toṣayāmāsa śaṅkaram
tadā śāpād vimukto 'bhūt siddhiṃ prāpya maheśvarāt
mūrdhni sthānam avāpāgryaṃ śivasya dvijarāṭ tadā
sūta uvāca
tvaṣṭuḥ prajāpateḥ kanyā bhāryā sūryasya cābhavat
sā 'sahantī bhartṛtejaḥ pitṛveśma jagāma ha
taj jñātvā savitā cāpi tvaṣṭur geham upāgamat
tatas tvaṣṭā sahāmantrya tridaśaiḥ saha pārthiva
tejo viśātayāmāsa yantram āropya taṃ śanaiḥ
yat tadaṃśo 'patad rājan śataśṛṅgataṭe śubhe
tat saṃgṛhya śivaś cakre raudraṃ cakraṃ sudarśanam
tat sūryatīrthaṃ vikhyātaṃ yatra kīrṇaṃ maho raveḥ
tatra snātaḥ sarvatīrthe snāto bhavati mānavaḥ
sūta uvāca
nāgarājaḥ api siddhyarthaṃ tapas tepe atidāruṇam
tasya tattapasā rājan śivaḥ pratyakṣatāṃ gataḥ
śiva uvāca
varaṃ varaya bhadraṃ te nāgarāja dadāmi te
ananta uvāca
bale dhairye tathā dhurye na matto hy adhiko bhavet
jñānaṃ dehi mahādeva tīrthaṃ śreṣṭhaṃ bhaved idam
śiva uvāca
tathāstv iti śivo 'py uktvā tatraivāntaradhīyata
tato 'nantaḥ praviśyābdhiṃ jalamārgeṇa pārthiva
svasthānam agamat so 'pi nāgendraiḥ saṃstutaḥ svayam
tato 'nantadṛṣad rājan pāṣāṇo lokaviśrutaḥ
śilāyāṃ dṛśyate mārgaḥ samudre ca narādhipa
śilāyāṃ vartate tīrthaṃ nāgarājasya pārthiva
tasmint snātaḥ sarvatīrthe snāto bhavati mānavaḥ
dṛṣṭvā tac ca śilāmārgaṃ sarvapāpakṣayo bhavet
sarvadevamayaḥ sākṣāc chiṃśumāraḥ prajāpatiḥ
tapas tepe nirāhāraḥ siddhim icchan purā nṛpa
ghoreṇa tapasā tasya tutoṣa bhagavān haraḥ
pratyakṣam agamat tasya varaṃ brūhīti cābravīt
śiśumāra uvāca
siddhim icchāmi bhagavan parāṃ siddhiṃ pradehi me
tīrthaṃ mannāmakaṃ bhūyāt snātāḥ siddhā bhavantu vai
īśvara uvāca
siddhir bhavatu te cātra snātāḥ siddhā bhavantu vai
tīrtham etac chiṃśumāra tvannāmnā khyātim eṣyati
ity uktvā bhagavāñśambhus tatraivāntaradhīyata
tattīrthasnānamātreṇa sarvān kāmān avāpnuyāt
prāṇināṃ kṣetrabhūtaṃ tad gokarṇaṃ kṣetram uttamam
iti śrīskānde gokarṇakhaṇḍe śrīgokarṇamāhātmye aṣṭamo 'dhyāyaḥ
sūta uvāca
sanatkumāro bhagavān gokarṇāt krośamātrataḥ
kṛtvāśramapadaṃ tatra tapas tepe suduścaraṃ
tatas tasyāpi bhagavān āvirāsīt sadāśivaḥ
sanatkumāraṃ bhagavāṃs tuṣṭo 'smīty āha taṃ nṛpa
sanatkumāra uvāca
liṅgam etan narāḥ spṛṣṭvā svargaṃ gacchanty avāritāḥ
yogeśvarābhidhānena trailokye viśrutaṃ bhavet
tathāstv iti hareṇoktvā liṅge tasmin vyalīyata
sanatkumāro nṛpate yathākāmaṃ jagāma ha
tat spṛṣṭvā sarvabhūtāni svargaṃ gacchanty aharniśam
mahāpātakayuktāś ca hy upapātakinas tathā
tiryagyonigatāś cāpi sarve 'pi nṛpasattama
pūrṇa āsīn nākaloko nāvakāśo hy abhūn nṛpa
tato brahmā samāgamya devaiś ca ṛṣibhiḥ saha
pratyakṣīkṛtya lakṣmīśam idaṃ vacanam abravīt
sanatkumāreṇa vibho gokarṇe sthāpitaṃ śubham
yogeśvarābhidhaṃ liṅgaṃ tat spṛṣṭvā prāṇino dhruvam
saśarīrā divaṃ prāptās tair vayaṃ bādhitā bhṛśam
tac chrutvā bhagavān viṣṇuś cakraṃ saṃgṛhya pāṇinā
devair brahmādibhiḥ sākam etya tal liṅgam ācchinat
adhobhāgaḥ sthito bhūmau cakropari tathā paraḥ
magnam āsīt tadā cakraṃ bhāreṇa mahatā nṛpa
tatas tu viṣṇunā sārdhaṃ devā gokarṇasaṃsthitam
rudram ārādhayāmāsuḥ cakrārthaṃ te divaukasaḥ
śivo 'vatārayāmāsa pātāle tacchiro mahat
tatas tasmāt punaś cakram uttatāra dvijottama
tac cakratīrthaṃ vikhyātaṃ sarvapāpapraṇāśanam
cakreṇa khaṇḍitatvāc ca cakrakhaṇḍeśvaro hy abhūt
pūjayitvā tu tal liṅgaṃ dehānte svargam āpnuyāt
sūta uvāca
purā kṛtayuge rājan grahaṇe bhāskarasya ca
puṣyamāse tadā lokāḥ sarve gokarṇam āyayuḥ
tāṃ dṛṣṭvā samitiṃ gaurī khe sthitā śaṅkaraṃ jagau
kimarthaṃ tu mahādeva atrāgacchanti vai prajāḥ
śiva uvāca
adyāparāhṇe grahaṇaṃ bhaviṣyati varānane
tadā saṃpūjya māṃ bhaktyā sarve yānti triviṣṭapam
devy uvāca
sarve yadi divaṃ yānti nāvakāśo bhaved divi
tataḥ prahasya bhagavān śaṅkaras tām uvāca ha
śiva uvāca
eṣāṃ madhye gamiṣyanti trayo nirvāṇam eva hi
kriyate yādṛśaṃ karma phalaṃ bhavati tādṛśam
darśayiṣye tava śive kiṃcid atra nidarśanam
sūta uvāca
tataḥ śivo bhavānī ca dhṛtvā gorūpam añjasā
yātrikāṇāṃ dṛṣṭipathe paṅkamagnau sthitau nṛpa
dṛṣṭvā dṛṣṭvā gatāḥ sarve purukutso dvijottamaḥ
tad goyugmaṃ samuddhartuṃ prayatnaṃ kṛtavān bahu
ātreyo nāma vipro 'pi tatsahāya upāgamat
ubhāv api na śaktau tau suhotras tatra cāgamat
te ca gomithunaṃ yatnād uddhṛtyātha siṣevire
jalair bālatṛṇair aṅgamardanair vividhair nṛpa
tatas tadbhaktisaṃtuṣṭaḥ pratyakṣībhūya śaṅkaraḥ
uddadhāra bhavāmbhodhipaṅkamagnān dvijottamān
aho yal labhyate bhaktyā na tat karmaśatair api
sūta uvāca
yatra gomithunaṃ magnaṃ tīrthaṃ tat kapilaṃ viduḥ
māsi bhādrapade kṛṣṇaṣaṣṭhī bhaumārkasaṃyutā
rohiṇīpātayuktā cet sā ṣaṣṭhī kapilā smṛtā
tadā tatra tu ye snānti bhavābdhiṃ te taranti vai
sūta uvāca
araṇyo nāma rājā tu rājyaṃ tyaktvā viraktimān
putre rājyadhuraṃ nyasya gokarṇakṣetram āgamat
tīrthaṃ kṛtvā vidhānena tapas tepe nirāmayam
prasannīkṛtya deveśaṃ siddhiṃ prāpya maheśvarāt
tatrovāsa yathākāmaṃ gokarṇe kṣetrasattame
tattīrthasnānamātreṇa rājasūyaphalaṃ labhet
sūta uvāca
sunādo nāma viprendraḥ pātālatalam āgamat
maṇināgān nāgarājād gṛhītvā liṅgam uttamam
gokarṇaṃ kṣetram āsādyāsthāpya liṅgaṃ manoramam
tadarcanaprabhāveṇa sāyujyam agamad ṛṣiḥ
nādeśvaram iti khyātaṃ talliṅgaṃ bharatarṣabha
adhastād avane rājann idānīṃ tatra vartate
tāḍyamāne padā tatra nādayaty avanītalam
tīrthaṃ tatra tu tasyaiva nādatīrtham iti śrutam
dṛṣṭamātre tu talliṅge svargaṃ gacchanti dehinaḥ
sūta uvāca
aśoko nāma rājāsīt plakṣadvīpādhipaḥ purā
tasya cāsīt putraśataṃ tathā pautrādisantatiḥ
kanyāśataṃ ca tasyāsīt svaṃ rājyaṃ paryapālayat
tataḥ śatrur abhūt tasya sumatir nāma pārthivaḥ
aśokasya purīṃ ruddhvā yuddhaṃ kṛtvā sudāruṇam
aśokaṃ nṛpatiṃ jitvā putrādīn avadhīt tataḥ
tataḥ sa rājā saptāṅgaṃ hitvā vahneḥ prasādataḥ
labdhaṃ turagam āruhya jambudvīpaṃ yayau kṣaṇāt
gokarṇe śataśṛṅgādrau dṛṣṭvā svasya pitāmahān
agnidyutiṃ cāgnibāhuṃ medhāśvaṃ purum eva ca
teṣāṃ caivopadeśena taiḥ sākaṃ tapa ācarat
āvirbabhūva puratas tuṣṭo 'smīty āha tān śivaḥ
aśoka uvāca
śatruṇāpahṛtaṃ rājyaṃ putrapautrādi yad dhanam
tatsarvaṃ tvatprasādena labheya karuṇānidhe
śiva uvāca
na śokas te bhaved bhūyaḥ sarvaṃ prāpsyasi cintitam
iti datvā varaṃ śambhus tatraivāntaradhīyata
aśokaḥ svāṃ purīṃ prāpya yathāpūrvam atiṣṭhata
aśokapañcakam iti tīrthānāṃ pañcakaṃ viduḥ
snātvā vaiśākhapūrṇāyāṃ duṣṭasaṅgād vimucyate
kāmāghanāśinī nadyāś cotpattiṃ kathayāmi te
harabhālāgninā dagdhaḥ pūrvaṃ kāmaḥ śucānvitaḥ
śive kṛtasvāghaśāntyai triḥ parītya dharām imām
anarho 'pi praveṣṭuṃ sa gokarṇaṃ kṣetram uttamam
tasmāt kṣetrād bahiḥ sthitvā tapas tīvram atapyata
divyavarṣasahasraṃ tu liṅgaṃ saṃsthāpya śāṅkaram
tatas tuṣṭo mahādevo varayety āha taṃ nṛpa
stutvā taṃ manmatho vavre varān abhimatāṃs tadā
manmatha uvāca
devānāṃ vacanāt pūrvaṃ tvayi droham akāriṣam
taddoṣaśāntir me bhūyāc charīraṃ ca vṛṇe prabho
kṣetrasyāntaḥ praveśaś ca tvayi bhaktiṃ ca śāśvatīm
śiva uvāca
vasudevagṛhe sākṣād bhagavān kamalāpatiḥ
yadāvataraṇaṃ kuryāt tasya putratvam āpnuhi
gokarṇe tvatpraveśārthaṃ prāyaścittaṃ karomy aham
ity uktvā bhagavān śambhus triśūlena tadā nṛpa
cakhāna bhūtalaṃ gaṅgā pātālād ūrdhvam āgatā
anujñātas tv īśvareṇa snānaṃ tatra yathāvidhi
kṛtvā kāmo viśuddhātmā varaṃ vavre kṛpānidhim
kāma uvāca
liṅgam etat pūjakānāṃ kāmadaṃ syāt sadāśiva
aghanāśananāmnīyaṃ nadīnāṃ pravarā bhavet
śaṅkara uvāca
yad uktaṃ tu tvayā kāma tat sarvaṃ bhavati dhruvam
brahmahā gurutalpī vā svarṇasteyī ca mānavaḥ
surāpānarato vāpi saṃyukto hy upapātakaiḥ
snātvā sampūjya kāmeśaṃ sarvapāpaiḥ pramucyate
ity uktvā bhagavāñchambhus tatraivāntaradhīyata
kāmo gokarṇam āsādya koṭitīrthasya pūrvataḥ
liṅgaṃ saṃsthāpya vidhinā pūjayitvā ca bhaktitaḥ
kṛtakṛtyatvam āpanno yathākāmam uvāsa ha
śṛṇu rājan pravakṣyāmi itihāsaṃ purātanam
purā kaliṅgadeśīyo brāhmaṇaḥ śambhunāmakaḥ
sadā durjanasaṃyuktaḥ kāmacārī dvijādhamaḥ
vimārganirato nityaṃ dyūtacauryaviśāradaḥ
svakarmaṇaḥ parityāgī śūdravṛttirataḥ sadā
kadācid ardharātrau tu mātṛsaṅgam athākarot
tena pāpena mahatā lokadūṣyo 'bhavan nṛpa
paścāt tāpābhibhūtaḥ san babhrāma jagatītale
tiraskṛtaḥ sa sarvaiś ca munibhir bhāvitātmabhiḥ
tato durvāsasaṃ dṛṣṭvā praṇamya prāñjalir nṛpa
prasādyovāca vipraḥ saḥ durvāsās tu taponidhiḥ
prāha tvatkṛtapāpasya niṣkṛtir nāsti kutracit
tathāpi vakṣye pāpasya niṣkṛtiṃ śṛṇu bho dvija
gokarṇākhyaṃ mahākṣetram asti pāpavināśanam
tatrāsti sarvapāpaghnī nadī kāmāghanāśinī
śivatriśūlajanitā manmathasyāghaśāntaye
mātrā sahaiva tvaṃ gaccha tatra sthitvā vidhānataḥ
snātvā kāmāghanāśinyāṃ japan pañcākṣarīṃ manum
tatra kāmeśvaraṃ liṅgaṃ pūjayasva vidhānataḥ
iti durvāsaso vākyaṃ śrutvā taṃ praṇipatya ca
kāmāghanāśinīṃ prāpya tatrovāsa ciraṃ dvijaḥ
snātvā kāmāghanāśinyāṃ kāmeśaṃ paripūjayan
japan pañcākṣarīṃ vidyāṃ dvādaśābdam uvāsa ha
tato gokarṇam āsādya koṭitīrthādiṣu kramāt
snātvā sarveṣu tīrtheṣu talliṅgaṃ paripūjya ca
kṛtakṛtyas tato bhūtvā yayau svabhavanaṃ dvijaḥ
svācāranirataḥ śānto babhūva dvijasattamaḥ
mahāpātakayukto vā saṃyukto hy upapātakaiḥ
snātvā kāmāghanāśinyāṃ naro mucyeta pātakaiḥ
sūta uvāca
paulastyaputrā rājendra bahavaḥ siddhim āgatāḥ
gokarṇe rāvaṇaś caiva kumbhakarṇo vibhīṣaṇaḥ
tapas tepur nirāhārā brahmadhyānaparāyaṇāḥ
śirāṃsi svāni saṃchidya juhāva daśakandharaḥ
dadau teṣāṃ varaṃ brahmā yathābhilaṣitaṃ nṛpa
aṇimādimahāsiddhim āyuryogaṃ ca rāvaṇaḥ
avadhyatvaṃ sarvabhūtaiḥ ṛte mānuṣamātrataḥ
kumbhakarṇo mahānidrāṃ kanīyāṃs tu vibhīṣaṇaḥ
dharme ratiṃ viṣṇubhaktim amaratvaṃ ca labdhavān
rāvaṇenārcitaṃ liṅgaṃ kumbhakarṇena pūjitam
vibhīṣaṇeśvaraṃ liṅgaṃ pūjayanti narā bhuvi
dīrghāyuṣo bhavanty addhā gokarṇe tadvane nṛpa
śleṣmātakam iti śreṣṭhaṃ sarvasiddhaniṣevitam
hetir nāma prahetiś ca viśvacittir vidūrathaḥ
ete cānye ca bahavas tatra siddhim upāgatāḥ
rāvaṇādyā varaṃ labdhvā aiśvaryabaladarpitāḥ
mātṛvākyāt tadā yuddhe jitvā vaiśravaṇaṃ nṛpa
apahṛtya purīṃ laṅkāṃ vimānam api puṣpakam
cakre laṅkāṃ rājadhānīṃ rākṣasaiḥ saha rāvaṇaḥ
kuberas tu pitur vākyāt tapas taptuṃ suduścaram
gokarṇaṃ kṣetram āsādya śleṣmātakavane śubhe
liṅgaṃ tatra pratiṣṭhāpya tīrthaṃ kṛtvā tu bhaktitaḥ
tapas taptvā vidhānena pratyakṣīkṛtya śaṅkaram
alakākhyāṃ purīṃ ramyāṃ nidhīn aṣṭau śriyaṃ tathā
udagdigādhipatyaṃ ca haramaitrīṃ tathā nṛpa
labdhvā vaiśravaṇaḥ paścād adhyuvāsālakāṃ purīṃ
snātvā vaiśravaṇe tīrthe kubereśvaram arcayet
kārtike tu trayodaśyāṃ tasya lakṣmīḥ sthirā bhavet
iti śrīskānde gokarṇakhaṇḍe śrīgokarṇamāhātmye navamo 'dhyāyaḥ
sūta uvāca
purā vivādo hy abhavad brahmaviṣṇvor nṛpottama
ahaṃ śreṣṭhaś cāham iti tayor yuddham abhūt tadā
tatra hy āvirabhūl liṅgam īśvaraś cāyayau nṛpa
śivo 'py uvāca tau devau mābhūd vāṃ kalaho mithaḥ
asya liṅgasya mūrdhānaṃ mūlaṃ vā yo 'bhipaśyati
sa śreṣṭha iti manye 'haṃ gacchataṃ śīghram eva hi
ity ukte haṃsarūpeṇa brahmā draṣṭuṃ śiro yayau
viṣṇur varāharūpo 'dhaḥ mūlaṃ draṣṭum agān nṛpa
dhāvann ūrdhvamukho brahmā madhye dṛṣṭvā tu ketakīṃ
liṅgāt tuṅgād vigalitāṃ tāṃ kṛtvā sākṣiṇīṃ vidhiḥ
śivasya sannidhiṃ prāpa viṣṇuḥ kūrmāvadhiṃ gataḥ
liṅgamūlam adṛṣṭvaiva harasyāntikam āyayau
tataḥ śivena pṛṣṭas tu brahmā provāca śaṅkaram
dṛṣṭaṃ mayā śira iti sākṣiṇī ketakī yataḥ
ketaky api tathety āha viṣṇuṃ papraccha śaṅkaraḥ
tato harir haraṃ prāha mayā mūlaṃ na lokitam
kruddhaś cāsatyavacanāt ketakīm aśapat tadā
kūṭasākṣyāparādhena ayogyā bhava me 'rcane
brahmāṇaṃ cāśapad rudro hy apūjyo bhava viṣṭape
tena prīto hariṃ prāha bhava tvaṃ lokapūjitaḥ
tata utpādayāmāsa kopād utkaṭabhairavam
uvāca bhairavaṃ śambhuḥ sraṣṭur ūrdhvaṃ śiro hara
tac chrutvā bhairavaḥ śīghraṃ sraṣṭur ūrdhvaṃ śiro 'hanat
sa brahmahatyāgrastaḥ san babhrāma jagatītalam
tato brahmā cintayitvā gokarṇaṃ prāpya tatra hi
śataśṛṅgagirau liṅgaṃ tīrthaṃ kṛtvā girer adhaḥ
tapaḥ kṛtvā ca suciraṃ pratyakṣīkṛtya śaṅkaram
yajñe pūjām avāpya svāṃ mūrtiṃ saṃsthāpya tatra tu
satyalokaṃ yayau brahmā yathākāmaṃ kurūdvaha
brahmakuṇḍe naraḥ snātvā brahmeśaṃ paripūjya ca
tanmūrtiṃ pūjayed rājan dīrghāyuṣmān bhavet dhruvam
sūta uvāca
ketaky apy āśramaṃ kṛtvā tīrthaṃ kṛtvā tu nirmalam
haraṃ saṃtoṣya tapasā bhaktyā cānanyapūrvayā
śivarātrau puṇyadine pūjāyogyā babhūva sā
taddine tāṃ samādāya bhaktyā yaś cārcayec chivam
sarvakratuphalaṃ tasya bhavaty eva na saṃśayaḥ
kūṭasākṣyabhavaṃ pāpaṃ tatra snānād vinaśyati
sūta uvāca
bhairavo 'pi tataḥ prāpya gokarṇaṃ kṣatram uttamam
tatrāśramapadaṃ kṛtvā cacāra sumahat tapaḥ
ghaṇṭākarṇena sahito divyavarṣasahasrakam
tatas tattapasā śambhus tuṣṭa āgatya cābravīt
kālabhairava tuṣṭo 'smi varaṃ varaya kāṅkṣitam
bhairava uvāca
brahmahatyā tv iyaṃ deva bādhate māṃ divāniśam
tanmokṣaṃ me kuru vibho yadi tuṣṭo 'si śaṅkara
śaṅkara uvāca
matprasādād bhairavādya brahmahatyā vināśitā
pātā sukṛtināṃ tvaṃ hi śāstā duṣkṛtināṃ bhava
gaccha śīghraṃ kurukṣetraṃ viṣṇur mokṣyati tatra tu
ghaṇṭākarṇo 'pi samprāpya kṣetrapālatvam añjasā
tatrovāsa yathākāmaṃ tatraivāntardadhe śivaḥ
tataḥ sa bhairavo brahmakapālena samanvitaḥ
kurukṣetraṃ samāsādya tatra dṛṣṭvā janārdanam
tatra kṣiptvā kapālaṃ tu gokarṇaṃ punar āgamat
tatraiva vasatiṃ cakre ghaṇṭākarṇena saṃyutaḥ
śikṣakaḥ pāpināṃ nityaṃ rakṣant sukṛtiśālinām
sūta uvāca
haranetrāgninā dagdhe manmathe munayo nṛpa
śivasya nikaṭaṃ gatvā kāmaṃ dehīti cābruvan
hara uvāca
itaḥ paraṃ na tasyāṅgaṃ cittajanmā bhaviṣyati
vaivasvate 'ntare viprāḥ kṛṣṇe putratvam āpnuyāt
ity ukte śambhunā kāmaḥ śivacetasy abhūt tataḥ
aikṣiṣṭa pārvatīṃ śambhur lalāṭāt teja āpatat
svasyākṛtiḥ kumāro 'bhūd gauryai taṃ pradadau śivaḥ
vināyakākhyāṃ gamitaḥ kadācit pārvatī nṛpa
taṃ dṛṣṭvā tanayaṃ devī taṃ bhartāram amanyata
tato jñātvātmajaṃ krodhād aśapad vikṛto bhava
gajānano daśabhujaḥ kharvapādāmbujadvayaḥ
lambodaraḥ śūrpakarṇaḥ so 'bhūn mātuś ca śāpataḥ
śaṅkaraḥ sthātmajaṃ dṛṣṭvā pṛṣṭaḥ ka iti pārvatīm
vināyakas tava suta iti sarvaṃ jagāda ha
śivaḥ svaputram ādāya idaṃ vacanam abravīt
mātṛśāpāt tu vairūpyaṃ tava prāptaṃ gajānana
idam eva yathā bhūyāt punaḥ saurūpyam ātmanaḥ
tathā gokarṇam āsādya tapaḥ kuru vināyaka
so 'pi gokarṇam āsādya tīrthaṃ kṛtvā sunirmalam
tapaś cacāra suciraṃ prasanno 'bhūn maheśvaraḥ
devair brahmādibhiḥ sārdhaṃ varaṃ brūhīty abhāṣata
vināyaka uvāca
mātṛśāpavimokṣaṃ ca dehi me parameśvara
śiva uvāca
vairūpyaṃ tava saurūpyaṃ bhavaty eva gajānana
gaṇānām adhipaś caiva vighnānām adhipo bhava
tato devāḥ svāyudhāni dadus tasmai mudānvitāḥ
viṣṇuḥ svatanayāṃ śaktiṃ dadau tasmai narādhipa
iti dattvā varaṃ tasmai rudrādyā devatāgaṇāḥ
vināyakena sahitās tatraivāntardadhuḥ surāḥ
tīrthe vaināyake snātvā gaṇānāntveti mantrataḥ
pūjayec ca gaṇādhyakṣaṃ sarvān kāmān avāpnuyāt
sūta uvāca
hiraṇyakaśipoḥ putraḥ prahlādākhyo mahāsuraḥ
pitṛdrohaṃ samādhāya tato nāradavākyataḥ
gokarṇaṃ kṣetram āsādya koṭitīrthasya dakṣiṇe
nṛsiṃhamūrtiṃ saṃsthāpya tapas tepe yatātmavān
tataḥ prasanno bhagavān narasiṃhaḥ samāgamat
tvaṃ varaṃ varayety āha prahlādo vākyam abravīt
mayā kṛtaḥ pitṛdrohas tanmokṣaṃ me prasādaya
śrībhagavān uvāca
pitṛdrohād vimuktas tvaṃ lokapūjyo bhavādhunā
vaiśākhe śuklabhūte tu māṃ pūjayati yo naraḥ
pitṛdrohādikaṃ pāpaṃ vilayaṃ yāti tatkṣaṇāt
ity uktvā nṛharis tatra tasyāṃ mūrtau vyalīyata
iti labdhvā varaṃ so 'pi prahlādaḥ svapuraṃ yayau
sūta uvāca
uṣā bāṇāsurasutā kṛṣṇapautraṃ jahāra ca
adṛṣṭvā svasya pautraṃ tu kṛṣṇaś cintāparo 'bhavat
tato nāradavākyena gokarṇaṃ kṣetram āgamat
sa snātvā koṭitīrthe tu pūjayitvā mahābalam
vārṣikāṃś caturo māsāṃś cacāra sumahat tapaḥ
śivaḥ pratyakṣatāṃ prāpta uvāca madhusūdanam
kṛṣṇaviṣṇo mahābāho māṃ jitvā samare 'dhunā
bāṇasya darpahananaṃ kṛtvāpnuhi svapautrakam
ity uktvāntardadhe śambhuḥ kṛṣṇo dvāravatīṃ yayau
bāṇāsuraṃ vijitvā tu svapautraṃ labdhavān nṛpa
tāṃ kṛṣṇamūrtiṃ saṃpūjya naraḥ kāmān avāpnuyāt
durvāsā vai muniśreṣṭho dattātreyeṇa saṃyutaḥ
tapaḥ kṛtvā tu gokarṇe yogasiddho babhūva ha
śaṅkhāsureṇāpahṛtā vedāḥ śāstrāṇi pārthiva
gokarṇaṃ kṣetram āsādya liṅgaṃ kṛtvā pṛthak pṛthak
tapaś cakruś ca niyatāḥ prasanno viṣṇur abravīt
tuṣṭo 'smi nitarāṃ vedāḥ śāstrāṇi tapasā ca vaḥ
vedaśāstrāṇy ūcuḥ
śaṅkhāsureṇāpahṛtā vayaṃ sarve janārdana
asmān uddhara liṅgāni loke pūjyāni santu vai
śrībhagavān uvāca
vyāsāvatāraṃ kṛtvā tu tīrthayātrāpadeśataḥ
atrāgatya tapaḥ kṛtvā hy uddhariṣyāmi vai dhruvam
ye pūjayanti liṅgāni vedaśāstrayutā bhuvi
saptajanma bhaveyur vai tadante mokṣam āpnuyuḥ
iti tebhyo varaṃ datvā tatraivāntardadhe hariḥ
vyāsaḥ parāśarasutas tīrthayātrāṃ kramāc caran
gokarṇaṃ kṣetram āsādya tapas tepe yatātmavān
śukam utpādayāmāsa tathāpi tapa ācarat
evaṃ tapasyatas tasya prasanno 'bhūn maheśvaraḥ
uvāca vyāsaṃ nṛpate vyāsa te 'dyāśramaḥ śubhaḥ
tamo 'sureṇa pāpena vedāḥ śāstrāṇi khaṇḍitāḥ
vibhājayasva tānt sarvān adhīyīran dvijā bhuvi
ity uktvāntardadhe śambhur vyāsas tu tadanantaram
vedāñchāstrāṇi ca tadā vibhāgaṃ kṛtavān nṛpa
śuko 'pi tapa āsthāya yogasiddhim avāptavān
sūta uvāca
viśvakarmā tapas taptvā gokarṇe liṅgam uttamam
pūjayitvā vidhānena brahmāṇaṃ paryatoṣayat
prasādād brahmaṇo rājan manaḥ śilpaṃ sa labdhavān
sūta uvāca
gautamena purā śakraḥ śapto 'bhūt kāmalolupaḥ
liṅgaṃ saṃsthāpya gokarṇe tapa ādhāya bhaktitaḥ
paritoṣya maheśānaṃ tapasā siddhim āptavān
gautamo 'pi muniśreṣṭhas tyaktvāhalyāṃ tato vane
bhuvaḥ pradakṣiṇaṃ kurvan gokarṇaṃ kṣetram āgamat
liṅgaṃ tatra pratiṣṭhāpya tapasā siddhim āptavān
tṛṇāgnir api viprendras tapasā siddhim āptavān
kāśyapo 'pi muniśreṣṭhaḥ kapotākhyo mahāmuniḥ
surasā nāgamātā ca kesarī hanumatpitā
viśvedevāś ca vasavo grahendrāś ca bhṛgur muniḥ
jamadagniḥ kratuś caiva tathaivāpsarasāṃ gaṇaḥ
śataśṛṅge tapaḥ kṛtvā siddhiṃ prāptāḥ purā nṛpa
atrer aṅgirasaś caiva tathā bhaumasya cāśramaḥ
eteṣām āśramaṃ puṇyaṃ tīrthaṃ caiva yathākramam
darśanād eva pāpāni jñānājñānakṛtāni ca
naśyanty eva na saṃdeho nṛṇāṃ bharatasattama
viśvāvasos tumburoś ca citrasenasya pārthiva
gandharvāṇāṃ tathānyeṣāṃ siddhānāṃ marutām api
kinnarāṇāṃ ca sādhyānāṃ guhyakānāṃ ca rakṣasām
vidyādharāṇāṃ rājan kimpuruṣāṇāṃ tathaiva ca
āśramāś ca bahūny atra tīrthāni nṛpasattama
vālmīkir api gokarṇe tapaḥ kṛtvā vidhānataḥ
siddhiṃ prāpya mahādevād yathākāmam atiṣṭhata
hanūmāṃs tatra rājendra vāyuputro mahābalaḥ
tapaś cacāra suciraṃ ghoram uddiśya śaṅkaram
tapasā tasya vīrasya śivaḥ pratyakṣatāṃ gataḥ
śiva uvāca
tuṣṭo 'smi te harivara tapasā kim abhīpsitam
hanūmān uvāca
yudhyamānasya me deva jayo bhavatu sarvadā
tathāstv iti varaṃ datvā tatraivāntardadhe haraḥ
hanūmeśaṃ pūjayitvā sarvaśatrujayaṃ labhet
sūta uvāca
āryā śṛṅgāt samāgamya durgādevī nṛpottama
durgākuṇḍam iti khyātaṃ tīrthaṃ kṛtvā sunirmalam
tapaḥ kṛtvā tu niyatā siddhim āpa sudurlabhām
śumbhādirākṣasān hatvā mahākālī nṛpottama
svāyudhāni ca saṃkṣālya śataśṛṅgataṭe śubhe
tapase kṛtasaṅkalpā āste sā dakṣiṇāmukhā
āyudhāni kṣālitāni yatra tattīrtham uttamam
tatkālīhradam ākhyātaṃ taṃ dṛṣṭvā pūjayen nṛpa
mahākālīṃ samabhyarcya sarvān kāmān avāpnuyāt
gokarṇakṣetrarakṣārthaṃ niyuktā śambhunā hi sā
sūta uvāca
atrivaṃśodbhavā viprāś catvāro bindunāmakāḥ
adṛśyāḥ sarvabhūtānāṃ durgādeśaṃ samāśritāḥ
tapas taptvā tu niyataṃ kāṣṭhabhūtā vane 'vasan
devānāṃ vacanāc chambhus teṣāṃ pratyakṣatāṃ gataḥ
kāṣṭhabhūtānt samālokya candro 'mṛtam asiñcata
śaṅkara uvāca
yuṣmābhir amṛtaṃ pītaṃ siddhiṃ prāptāḥ sudurlabhām
adhigamya paraṃ brahma brahmabhūtāś cariṣyatha
tīrthāni vo mahābhāgāḥ sarvapāpaharāṇi vai
ā svarlokād dvijaśreṣṭhāḥ pātālāvadhi sattamāḥ
dhārāś cāndryas tu nityā vai santu pāpaharā bhuvi
iti dattvā varaṃ śambhus tatraivāntaradhīyata
dharmarājānujo bhīmas tīrthayātrāpadeśataḥ
mātaraṃ svāṃ samādāya gokarṇaṃ kṣetram āgamat
tadā tatratya ṛṣibhir bodhito 'gāt tadantikam
pāṣāṇenāvṛtaṃ dṛṣṭvā tīrthaṃ taddeśabindukam
gadayā tāḍayāmāsa pāṣāṇaṃ mārgam ātanot
tadā bhīmagadātīrtham iti khyātam abhūn nṛpa
iti śrīskānde śrīgokarṇamāhātmye daśamo 'dhyāyaḥ
sūta uvāca
rudrapādasya māhātmyaṃ vakṣyāmi śṛṇu pārthiva
mathurāyāṃ dvijaḥ kaścit suhotra iti viśrutaḥ
brahmakṣatraviśaḥ śūdrān yājayan paravañcakaḥ
mahādānagrahī parvakāle duṣṭapratigrahī
candrasūryagrahe caiva śrāddhe dānagrahī sadā
liṅgārcanādi na kṛtaṃ tathā māsavratādikam
na vyayaṃ kṛtavān so 'pi deśād deśaṃ vrajann api
dravyanyāsāya sa yayāv ekadā sahyakānane
dṛṣṭavān ucchritaṃ tatra niṣpatraṃ śālmalītarum
tacchākhālambamānāṃś ca ūrdhvapādān atikṛśān
bhayānakān ūrdhvaromṇaḥ śuṣkakaṇṭhoṣṭhatālukān
krandamānān sa dṛṣṭvā tu vegena mahatā yayau
dhāvamānaṃ samālokya jñātvā taṃ ca svavaṃśajam
āhūya taṃ piśācās te procuḥ prītiyutaṃ vacaḥ
piśācā ūcuḥ
suhotrāgaccha bhadraṃ te mā bhaiṣīḥ putra sāmpratam
pālayāsmān pitṝṃs te 'dya prāktanena tu karmaṇā
tvayā kṛtena pāpena paiśācīṃ yonim āgatān
patamānāṃs tu narake tvam uddhartum ihārhasi
svapitṝṇāṃ vacaḥ śrutvā suhotro 'tīva vihvalaḥ
sāṣṭāṅgaṃ praṇipatyāha hy ātmānaṃ nindayan bahu
aparādhaḥ kṛto yo vai sa kṣantavyo hi sāmpratam
kena puṇyena bhavatāṃ svargaloko bhavet dhruvam
pitara ūcuḥ
śṛṇu rājan mahatpuṇyaṃ gokarṇaṃ gaccha sāmpratam
rudrapādaṃ nāma suta vartate tacchilātale
purā mitrasaho rājā rakṣo 'bhūd guruśāpataḥ
tataḥ sa bhakṣayāmāsa vasiṣṭhasyātmajāñchatān
durmukhatvaṃ tadā prāptā vasiṣṭhasya sutās tataḥ
vasiṣṭhena samājñaptaḥ śaktiputraḥ parāśaraḥ
gokarṇaṃ kṣetram āsādya gatvā rudrapadaṃ śubham
cakre śrāddhaṃ vidhānena piṇḍaṃ dattvā tilodakam
tataḥ śaktyādayaḥ sarve brahmalokaṃ yayuḥ suta
tasmāt putra tvam api vai gatvā rudrapadaṃ śubham
tatpādaṃ samyag abhyarcya śrāddhaṃ kuru vidhānataḥ
dānaṃ vittānusāreṇa yāvac chambhuḥ prasīdati
iti śrutvā pitṛvaco rudrapādaṃ tato 'gamat
nityaṃ samudre snātvā tu śrāddhaṃ kurvan samāhitaḥ
tapaś cacāra suciraṃ kurvan dānāni pārthiva
svayaṃ bhuñjan haviṣyānnaṃ pitṝṇāṃ muktaye nṛpa
tato bahutithe kāle śivaḥ pratyakṣatāṃ gataḥ
śiva uvāca
tuṣṭo 'smi nitarāṃ brahman varaṃ varaya kāṅkṣitam
suhotra uvāca
yadi tuṣṭaḥ asi deveśa pitṝṇāṃ muktido bhava
śiva uvāca
pitṝṇāṃ tava viprendra svargaloko bhavet dhruvam
kanyāmāse tu kutupe atrāgatya narottamaḥ
śrāddhaṃ kurvan rudrapāde uddharet svapitṝnt svayam
mama lokaṃ samāsādya amṛtatvaṃ sa gacchati
ity uktvā brāhmaṇaṃ rājaṃs tatraivāntardadhe haraḥ
tatas tatpitaro jagmur brahmalokaṃ mudānvitāḥ
suhotro 'pi dvijaśreṣṭho dehānte svargatiṃ yayau
sūta uvāca
dharmeṇa nirjito 'dharmo dharmaṃ jeṣya iti dhruvaṃ
gokarṇaṃ kṣetram āsādya tapas taptvā samāhitaḥ
prasannīkṛtya deveśaṃ varaṃ labdhvā maheśvarāt
kalau yuge hy adharmas tu dharmaṃ jigye nṛpottama
kārtikyāṃ somavāre tu tīrthe snātvā samāhitaḥ
adharmaṃ nāpnuyāt ko 'pi agniṣṭomaphalaṃ labhet
sūta uvāca
asūyā matsarī caṇḍī krodhā dveṣākṣamā tathā
īrṣyālakṣmīś ca ghorā ca mohanā ca nṛpottama
nirjitā dharmaputrais tu satyādyair duḥkhitā bhṛśam
gokarṇaṃ kṣetram āsādya tapas taptvā yathāvidhi
prasannīkṛtya viśveśaṃ samprāpte hy antime yuge
dharmasya tanayān hatvā svayaṃ ca balino 'bhavan
tīrtheṣu teṣu snātānāṃ tattajjātaṃ bhayaṃ na hi
sūta uvāca
kṣamā satyaṃ damaḥ kīrtir ahiṃsānanda eva ca
buddhir mānas tathā rājan lakṣmīr lajjā śrutiḥ smṛtiḥ
tathā medhādharmasutair asūyādyaiḥ parājitāḥ
brahmaṇo vacanād rājan gokarṇaṃ kṣetram āgaman
śālūkinyās taṭe ramye tapas taptvā ciraṃ nṛpa
tīrtheṣu teṣu snātānāṃ guṇās teṣāṃ bhavet dhruvam
sūta uvāca
vindhyena nirjito meru putrābhyāṃ saha duḥkhitaḥ
gokarṇaṃ kṣetram āsādya tapaḥ kṛtvātidāruṇam
pratyakṣīkṛtya deveśaṃ varaṃ prāpya manogatam
meruṃ vijitya svastho 'bhūt putrābhyāṃ saha pārthiva
ramyo ramaṇakaś caivaṃ meruputrau nṛpottama
sūta uvāca
kṛtatretau dvāparaś ca kaliś ceti caturyugāḥ
gokarṇaṃ kṣetram āsādya siddhiṃ prāptā maheśvarāt
tīrtheṣu teṣu snātānāṃ svargaloko bhaved dhruvam
sūta uvāca
diśaś cāpi tapas taptvā siddhās tatra kurūdvaha
gālavaś ca kaholaś ca tapas taptvātidāruṇam
bhaktyā śivaṃ samārādhya siddhiṃ prāptau dvijottamau
kanakākhyo rājaputras tatra sampūjya śaṅkaram
pitrā tyaktaṃ svakaṃ rājyaṃ prāptaḥ śambhor anugrahāt
kapaś ca romaśaś caiva parāṃ siddhim upāgatau
sūta uvāca
śṛṇu rājan pravakṣyāmi śālūkinyāḥ kathāṃ śubhām
purā bhagīratho rājā gaṅgām āhṛtavān divaḥ
mārge tu jahnunā pītā sevayitvā tu taṃ munim
tasmād ānīya gaṅgāṃ tu pātāle bhasmaśeṣitān
uddhārayāmāsa pitṝn samudraṃ praviveśa sā
muniḥ satyatapā nāma jahnor āśramam āgamat
pūjayāmāsa taṃ jahnuḥ pṛṣṭaḥ kṣemādikaṃ nṛpa
satyatapā uvāca
puṣpabhadrānadītīre sthitaḥ ahaṃ jāhnavīṃ gataḥ
tatra snātvā tv ihāyātaḥ śṛṇuṣvedaṃ vaco mama
tvayā pītā hi gaṅgeti lokavādo 'bhavan mune
kaśyapādyair munivarair gaditaṃ tatra vai śrutam
tadvādadoṣaśāntyarthaṃ gaccha gokarṇam adya vai
tatra śālūkinī nāma nadī hy āste malāpahā
taṭe tatrāsthāpya gaṅgāmūrtiṃ pūjaya nityaśaḥ
evaṃ kṛte lokavādo naśyaty eva na saṃśayaḥ
tatra snātvā purā jahno brāhmaṇau kūṭasākṣiṇau
romapādapṛthugrīvau muktau svakṛtapātakāt
jahnur uvāca
kiṃ kāraṇaṃ kūṭasākṣyam ūcatus tau mahāmune
śālūkinyāṃ kathaṃ snātau vimuktau kutra saṃsthitau
śālūkinyās tathotpattiṃ nāmadheyaṃ ca śaṃsa me
satyatapā uvāca
romapādapṛthugrīvau matsamīpe sthitāv ubhau
vedābhyāsāṃ prakurvantau brahmacaryaparāyaṇau
kadācid bhṛguvaṃśyaś ca kaṇḍur nāmāgataś ca mām
vedam abhyastavān so 'pi matsevātatparo hy abhūt
ekadā māṃ pṛthugrīvas tūvāca śṛṇu me vacaḥ
kaṇḍunā vai surā pītā guro dṛṣṭaṃ na saṃśayaḥ
romapādena tat sarvam uktaṃ sa tu vicāryatām
tac chrutvā romapādākhyam āhūya paripṛṣṭavān
so 'pi tathyam iti prāha tato 'haṃ kupito bhṛśam
kaṇḍo madbhavanāc chīghraṃ gaccha tvaṃ brāhmaṇādhama
ity ukte so 'pi sāṣṭāṅgaṃ praṇipatyābravīc ca mām
dūrvārasaṃ nityam eva pibāmi pitṛvākyataḥ
ity ukte 'pi kulāt so 'pi bahiṣkārya itīritaḥ
etasminn antare kāle vāguvācāśarīriṇī
niṣpāpo 'yaṃ satyatapāḥ śiṣyas te bhṛgunandana
pṛthugrīveṇa mātsaryād romapādena vai tathā
apavādaṃ kūṭasākṣyam uktaṃ ca na vicārataḥ
tasmāt tvam api viprarṣe kiṃcid duṣkṛtavān abhūḥ
etatpāpaviśuddhyarthaṃ gaccha gokarṇam adya vai
tatrāśramapadaṃ kṛtvā tapaḥ kuru vidhānataḥ
mahādevaprasādena tava doṣo vinaśyati
romapādasya kaṇḍoś ca pṛthugrīvasya vai tathā
ity uktvā māṃ nabhovāṇī virarāma dvijottama
āvirbabhūva purato hy asmākaṃ parameśvaraḥ
stuto 'tha bahubhiḥ stotraiḥ svakapardāj jahau tadā
gaṅgāṃ trailokyajananīṃ nadī bhūtvā tu sāgatā
samudraṃ prāviśac chīghram athovāca sadāśivaḥ
eṣā nadī puṇyatamā śālmalī nāma nāmataḥ
mahāpātakino ye ca kūṭasākṣiṣu saṃsthitāḥ
teṣāṃ putrā yadi snāyuḥ pitṝn uddiśya bhaktitaḥ
sarvapāpavinirmuktāḥ prāpnuyuḥ paramāṃ gatim
tasmāc chālūkinīty evaṃ vadiṣyanti janā bhuvi
ity uktvā bhagavāñchambhus tatraivāntaradhīyata
tato 'haṃ śiṣyasahitaḥ snātvā nadyāṃ samāhitaḥ
gokarṇeṣu ca tīrtheṣu snātvā pūjya mahābalam
yathāsthānaṃ gato'haṃ vai tasmāt tvaṃ dvijapuṅgava
snānaṃ kṛtvā tu gaṅgāyāṃ snātvārcaya mahābalam
evam uktvā satyatapā jahnuṃ svairagatir yayau
tato jahnus tu gokarṇe śālmalītīram āgamat
śālmalyāṃ snānam ādhāya gaṅgāmūrtim apūjayat
evaṃ pūjayatas tasya gaṅgā pratyakṣatāṃ gatā
varaṃ varaya bhadraṃ te tuṣṭāsmīty āha taṃ nṛpa
jahnur uvāca
kṛto mayāparādhas te gaṅge 'jñānāc ca mohataḥ
tat pāpaṃ śamayādya tvaṃ varam etaṃ vṛṇomy aham
gaṅgovāca
jahno nāsti tvayi droho matprasādān na saṃśayaḥ
āśvayujy asite pakṣe hy aṣṭamyām aruṇodaye
nadīnadaiḥ sarvatīrthaiḥ siddhaiḥ suragaṇaiḥ saha
āvirbhavāmy atra nadyāṃ sarvapāpaharā nṛṇām
tasmād gaṅgāvalī nāmnā nadī khyātā bhaviṣyati
tasmin kāle 'tra yaḥ snātvā manmūrtiṃ pūjayen mune
stotreṇa tvatkṛtenaiva mama nāma sahasrakaiḥ
iha datvā sarvabhogāṃstasmai dāsyāmi matpadam
evam uktvā tadā gaṅgā tatraivāntaradhīyata
evaṃ labdhvā varaṃ jahnuḥ koṭitīrthodake nṛpa
snātvā tatratyatīrtheṣu svāśramaṃ punar āyayau
sūta uvāca
purā hiḍimbabhaginī hiḍimbā nāma rākṣasī
gokarṇe tapa ādhāya bhartṛdrohodbhavādikāt
pāpād vimuktā vyāsoktayā hy āśramaḥ sa vimuktidaḥ
sūta uvāca
vājimedhaśataṃ kṛtvā nahuṣo nṛpasattamaḥ
prāpya śakrapadaṃ rājā cyuto 'gastyāvamānataḥ
vyālo bhūtvā tato mukto gokarṇe tapa ācarat
tato rudraprasādena punaḥ svargam avāptavān
sūta uvāca
ambarīṣo nalo rājā nimir nābhāga eva ca
ikṣvākuś ca yayātiś ca bāṇo nāma mahāsuraḥ
ete cānye ca bahavas tapasā siddhim āgatāḥ
iti śrīskānde śrīgokarṇamāhātmye ekādaśo 'dhyāyaḥ
sūta uvāca
purā kailāsaśikhare samāsīno vṛṣadhvajaḥ
pṛṣṭaḥ provāca pārvatyai skandāya ca maheśvaraḥ
gokarṇakṣetramāhātmyaṃ pramathās tatra śuśruvuḥ
maṇibhadras tataḥ siddho bhūtanāthaś ca bhārata
namaskṛtya haraṃ procus tatkṣetrasya ca darśanam
yātrāṃ kṛtvā vidhānena kṣipraṃ yāsyāma te 'ntikam
rudra uvāca
śīghraṃ gacchata gokarṇaṃ dṛṣṭvāyāta madantikam
śambhunaivam anujñātā yayur gokarṇam añjasā
sarvadevātmakaṃ matvā gokarṇaṃ te kurūdvaha
prācyāṃ tatkṣetrasīmāyāṃ kṛtvāśramapadaṃ śubham
siddhas tapaś carann āsīd dhyāyan viśveśvaraṃ prabhum
prasannas tu haraḥ prāha varaṃ brūhīti taṃ nṛpa
siddha uvāca
sthitvā kṣetre tava vibho tvatsevāṃ kartum utsahe
śaṅkara uvāca
atraiva vasa siddha tvaṃ rakṣan prācīṃ diśaṃ sadā
siddhakuṇḍam iti khyātam aṣṭasiddhipradaṃ bhavet
iti datvā varaṃ tasmai tasmiṃl liṅge 'vasat tataḥ
maṇibhadro 'py adhaḥśīrṣaḥ pādābhyāṃ bhūmim aspṛśan
ūrdhvapādo nirālambaś cacāra suciraṃ tapaḥ
śataśṛṅgataṭe ramye dhyāyañchivapadāmbujam
tato rudro 'py uvācedaṃ varaṃ varaya kāṅkṣitam
maṇibhadra uvāca
atraiva vastum icchāmi kṣetre asmiṃs tava śaṅkara
śaṅkara uvāca
atraiva vasa bhadra tvaṃ pratīcīsīmni rakṣakaḥ
iti datvā varaṃ tasmai tatraivāntardadhe haraḥ
bhūtanāthas tapas taptvā pratyakṣīkṛtya śaṅkaram
tasmāt siddhim anuprāpya tatrovāsa yathāsukham
gokarṇaṃ rakṣamāṇās te tatra hy āsan gaṇānvitāḥ
sūta uvāca
tato gokarṇamāhātmyaṃ śrutvā devī mudānvitā
athovāca svabhartāraṃ tat kṣetraṃ darśaya prabho
tac chrutvā vacanaṃ devyāḥ śaṅkaraḥ pramathaiḥ saha
vṛṣārūḍhaḥ sa ca yayau gokarṇaṃ siddhasevitam
darśayāmāsa pārvatyai dṛṣṭvā sā vismayaṃ yayau
pārvaty uvāca
vastum icchāmy ahaṃ cātra kṣetre 'smin śaṅkarādhunā
ity ukte priyayā sārdham uvāsa parameśvaraḥ
umāvanam iti khyātam āśramaḥ so 'py abhūn mahān
tadāśramaḥ puṇyatamo gokarṇe bharatarṣabha
śilā tu kuṇḍikākārā samudropari vartate
darśanād eva tasyās tu sarvapāpaṃ vyapohati
pṛthivyāṃ yāni tīrthāni yāni svarge vasanti vai
tāni sarvāṇi śuddhyarthaṃ devyās tatra gatāni vai
teṣāṃ hradād abhūt tīrtham umāhradam iti prabho
umāmaheśvaraṃ nāma sthāpitaṃ liṅgam uttamam
tattīrtheṣu naraḥ snātvā talliṅgaṃ paripūjayet
sarvān kāmān avāpnoti sarvapāpaiḥ pramucyate
tasmin vane kalpataruś chāyāpādapanāmakaḥ
sadā puṣpaphalopetaḥ saptahastocchritaś ca saḥ
mṛtyuṃ jayanti taṃ prāpya jantavo nātra saṃśayaḥ
krīḍāgirer adho bhāge mālinī nāma nimnagā
āste puṇyodakā rājan nṝṇāṃ puṇyavivardhinī
svāyambhuve 'ntare cāsīc candradeva iti śrutaḥ
mālinī nāma tasyāsīd bhāryā paramaśobhanā
tayā sārdhaṃ nṛpavaraḥ siddhim icchaṃs tapo 'carat
krīḍāśailād adhobhāge haram ārādhayan svayaṃ
tataḥ prasanno bhagavān umayā sahitaḥ śivaḥ
śaṅkara uvāca
tuṣṭo 'smi tapasā te 'dya sapatnīkasya pārthiva
varaṃ varaya bho rājann ity ukte śambhunābravīt
candradeva uvāca
tvayi sāyujyam icchāmi tad dehi bhagavan mama
mālinī cāpi pārvatyāṃ vavre sāyujyam añjasā
tathāstv iti haraḥ proce devīṃ tām api pārthiva
vāyubhūtau viviśatur devaṃ devīṃ kurūdvaha
candradevāśramo nāma khyāto muktiprado nṛṇām
tataḥ śivaḥ pārvatī ca tatra krīḍāṃ pracakratuḥ
suciraṃ rājaśārdūla yathākāmaṃ yathāsukhaṃ
tayoḥ sambhogajanitā śuklībhūtā mahānadī
śuddhasphaṭikasaṅkāśā nirmalā pāpahāriṇī
mālinī nāma vikhyātā nadī sarvarasānvitā
dvādaśe dvādaśe varṣe phālgune māsi dṛśyate
phālgunarkṣe kṛtaghnās tāṃ na paśyanti kurūdvaha
tasmin kāle naro yas tu tatra snānaṃ karoti ca
so 'maratvam avāpnoti satyaṃ satyaṃ mayoditam
sūta uvāca
purā vyādhas tu duṣṭātmā sahyādriśikhare nṛpa
durmukho nāma tatrāste nirghṛṇaḥ pāpacetanaḥ
paśupakṣidvijān hanti māṃsagṛdhnur durātmavān
sakuṭumbā hatā viprā hatā gāvaḥ savatsakāḥ
tadbhītyā sarvabhūtāni taṃ deśaṃ nopacakramuḥ
evaṃ kālo mahān rājann atyagāt tasya durmateḥ
tato 'bhyagāt kauśikākhyas tīrthasevī dvijottamaḥ
gokarṇasthāni tīrthāni snātvā pūrya kamaṇḍalum
sahyādrim agamat so 'pi taṃ dṛṣṭvābhyadravat khalaḥ
gṛhītvā carmakhaḍge ca tiṣṭha tiṣṭheti cābravīt
tam āpatantam ālokya kauśiko bhayavihvalaḥ
tasyopari vicikṣepa bhrāmayitvā kamaṇḍalum
kamaṇḍalos tīrthajalasparśamātrāt tadā nṛpa
pāpahānir abhūt tasya lubdhakasya durātmanaḥ
daivavān abhavat sadyas tyaktvā svābhāvikīṃ matim
nirasya carmakhaḍgaṃ ca pratijajñe tadā ca saḥ
adya prabhṛti bhūtānāṃ svastyas tv abhayado 'smy aham
mattas tava bhayaṃ māstu naivāśnāmi dvijottama
ity uktvā lubdhako rājan nanāma dvijapādayoḥ
utthāya prāñjalir bhūtvā idaṃ vacanam abravīt
pāpo 'haṃ pāpakarmāhaṃ mām uddhara namo 'stu te
ity uktaḥ kauśikas taṃ vai dṛṣṭvā bhayam apāsya ca
uvāca madhuraṃ vipraḥ kim idaṃ tava ceṣṭitam
tac chrutvā lubdhakaḥ prāha prasādaṃ kuru bho mayi
mayā bahūni pāpāni kṛtāni dvijapuṅgava
tvāṃ dṛṣṭvāhaṃ hantum agāṃ bhayāt tvaṃ kṣiptavān abhūḥ
mantrapūtaṃ jalaṃ vipra pāpahānir abhūt tataḥ
tapaś caritum icchāmi upadeśaṃ kuru prabho
iti tadvacanaṃ śrutvā kauśiko brāhmaṇo 'bravīt
yady evaṃ niścitaṃ vīra tvayādya vyādhasattama
vrataṃ niraśanaṃ kṛtvā gokarṇaṃ yāhi sāmpratam
tatrāśramapadaṃ kṛtvā yaja viśveśvaraṃ haram
yāvaj jīvaṃ mahābāho hy ante svargam avāpsyasi
evam uktvā tato vipro yathākāmaṃ jagāma ha
vyādhas tyaktvā tu tat sarvaṃ gokarṇaṃ pratijagmivān
vṛkṣamūlam upāśritya nirāhāro 'carat tapaḥ
śivasaṃkīrtanāt tasya pāpahānir ajāyata
tataḥ pañcatvam āpanno gokarṇe bharatarṣabha
tena puṇyena mahatā vyādhaḥ kailāsam āptavān
vyādhāśramaḥ puṇyatamaḥ pavitraḥ pāpanāśanaḥ
divyaṃ vimānam āruhya divyastrīgaṇasevitaḥ
vyādhaḥ kailāsam agamat kiṃ tato 'dhikam ucyate
svargamokṣapradaṃ rājan gokarṇaṃ nātra saṃśayaḥ
tad āśritya purā sarve siddhāḥ siddhim upāgatāḥ
na tasya mahimā śakyo vaktuṃ varṣaśatair api
śilāṃ gṛhītvā tatra sthāṃ ye yajanti kurūdvaha
te rudralokaṃ gacchanti kimu liṅgārcanān nṛpa
sūta uvāca
saṃvartakaḥ api viprendro nāradān munipuṅgavāt
śrutvā gokarṇamāhātmyaṃ tīrthe snātvā svanirmite
talliṅgaṃ pūjayitvā tu nāradāt siddhim āptavān
tapas taptvā tu suciraṃ yathākāmam uvāsa ha
sūta uvāca
vaivasvatamanoḥ kāle dvāpare munipuṅgava
mathurāyāṃ dvijavaro hy atrigotrasamudbhavaḥ
alijaṅgha iti khyāto hy āsīd devavivarjitaḥ
tasyāsīj jāriṇī bhāryā sadā niṣṭhurabhāṣiṇī
nāmnā cānaṅgalatikā patibhaktivivarjitā
alijaṅgho 'pi durmedhā nityaṃ durjanasaṅgataḥ
pānāsakto dyūtakārī parastrīgamane rataḥ
devabrāhmaṇavidveṣī pitṛbhaktivivarjitaḥ
asaṅkhyātāni pāpāni kṛtavān sa dine dine
tathaiva tasya patnī ca svadharmaparivarjitā
sāpi pāpāny anekāni cakāra ca dine dine
evaṃ dineṣu gacchatsu keṣucid dvijadampatī
jagmatuḥ karmavaśataḥ śrīraṅgaṃ kṣetram uttamam
tulāsaṃsthe dinakare kārtike māsi puṇyade
bahavas tatra gacchanti yātrārthaṃ bharatarṣabha
yātrāvyājena tau cāpi taiḥ sākaṃ cāgatau nṛpa
tatra snātvā ca kāveryām uṣaḥkāle samāhitau
tatra sthitvā māsam ekaṃ chadmanā dhanakāṅkṣayā
raṅganāthaṃ ca sampūjya śrutvā harikathāṃ niśi
māsānte devatādravyaṃ muṣitvā prayayau dvijaḥ
patnyā sahaiva śanakair mārgamadhye gato dvijaḥ
cārā mārgayituṃ jagmū raṅgakṣetrād drutaṃ bhaṭāḥ
dadṛśur mārgamadhye taṃ sadevadravyakaṃ dvijam
baddhvā rājāntikaṃ dūtā ninyus taṃ vai dvijādhamam
rājānam ūcus te dūtāś coro 'yaṃ brāhmaṇādhamaḥ
dṛṣṭvā tau dampatī rājā tayoḥ śikṣām akārayat
tatas tenaiva duḥkhena pīḍitau dvijadampatī
kiṃcit kālāntare rājaṃs tatraiva maraṇaṃ gatau
tato yamabhaṭā baddhvā ninyur vaivasvataṃ puram
yamas tayor vicāryātha kṛtaṃ karma śubhāśubham
dūtān ājñāpayāmāsa pātyetāṃ narake tv imau
tato yamājñayā dūtāḥ pecus tau narakāgniṣu
paścāt sānaṅgalekhā tu babhūva nakulī dvija
alijaṅghaś ca bhaṣakaḥ gokarṇe janim āpatuḥ
vyājenāpi ca kāverīsnānād ūrjavratādikāt
jātismaratvaṃ samprāpya gokarṇe suciraṃ sthitau
tataḥ karmavaśād eva saṃvartasyāśrame śubhe
gokarṇakṣetramāhātmyaṃ nāradena prabhāṣitam
saṃvartakāya rājendra sarvaṃ tābhyāṃ śrutaṃ hy abhūt
tato viyonijād duḥkhād vimuktau tau babhūvatuḥ
devalokāt tato dūtāḥ pākaśāsanaśāsanāt
divyaṃ vimānam ādāya tayor nikaṭam āyayuḥ
tābhyāṃ datvā kuruśreṣṭha divyaṃ dehaṃ vibhāsvaram
vimānavaram āropya gokarṇān niryayur divam
devaiḥ sākaṃ devapure bhuktvā bhogān anekaśaḥ
uvāsa suciraṃ kālaṃ patnyā sākaṃ dvijottamaḥ
tataḥ puṇyāvaśeṣeṇa punar bhūlokam āgatau
aṅgadeśādhipaḥ so 'bhūt kanakāṅgadanāmavān
tatpatnī cāpi sañjātā gorāṣṭrādhipateḥ sutā
nāmnā kalāvatī rājaṃs tam eva kanakāṅgadam
patim āpa ca cārvaṅgī mudā paramayā yutā
kanakāṅgadabhūpālaḥ prāpya patnīṃ kalāvatīm
rājyaṃ cakāra suciraṃ prajā dharmeṇa pālayan
putrān utpādayāmāsa trīn devasadṛśān nṛpa
vivṛddhim agaman sarve te bālāḥ piturantike
aśvamedhādibhir yāgair bahubhir dakṣiṇāyutaiḥ
kṛtvā vratāni sarvāṇi datvā dānāni sarvaśaḥ
bhuktvā bhogān yathākāmaṃ putrapautrādibhir yutaḥ
tato vairāgyam āpanno rājyabhogeṣu bhūmipaḥ
tīrthayātrāprasaṅgena prayayau bhāryayā saha
gokarṇaṃ kṣetram āsādya patnyā saha kurūdvaha
tatra sthiteṣu tīrtheṣu snātvā rājā yathākramam
mahābalaṃ ca sampūjya tatra sthitvācarat tapaḥ
suciraṃ rājaśārdūla hy ante nirvāṇam āptavān
sūta uvāca
sakṛc chrutvā cālijaṅgho dvijendrāḥ san māhātmyaṃ gośruteḥ strīsametaḥ
duryonitvān muktim āsādya bhūyo gatvā puṇyaṃ devalokaṃ yatheṣṭam
bhogān bhuktvā devavat tatra labhyān kṣīṇe puṇye martyalokaṃ prapadya
rājā bhūtvā hy aṅgadeśe dvijendrāḥ patnyā sārdhaṃ bhūtale bhūri bhogān
bhuktvā putre rājyabhāraṃ samarpya kṛtvā yāgān aśvamedhādikāṃś ca
kṛtvā dānaṃ brāhmaṇebhyaś ca sarvaṃ vrataṃ tadvad vividhaṃ caiva kṛtvā
paścāt sarvakṣetrayātrāṃ samāpya patnyā sārdhaṃ gośrutikṣetravaryam
gatvā tatra kṣetrayātrāṃ ca kṛtvā tapas taptvā hy acirāt siddhim āpa
idaṃ yaḥ kṣetramāhātmyaṃ śṛṇoti paṭhati dvija
ekavāraṃ dvivāraṃ vā trivāram atha vā naraḥ
tasya puṇyaphalaṃ vaktuṃ nālaṃ varṣaśatair api
yaṃ yaṃ kāmayate kāmaṃ taṃ taṃ prāpnoty asaṃśayam
sarvatīrtheṣu yat puṇyaṃ sarvayajñeṣu yat phalam
sarvavrateṣu yat puṇyaṃ tat sarvaṃ labhate dhruvam
sarvāmayavināśaḥ syāt sarvabhūtādināśanam
putrakāmo labhet putraṃ kīrtikāmo labhed yaśaḥ
rājyakāmo labhed rājyaṃ dhanakāmo labhed dhanam
vidyākāmo labhed vidyāṃ baddho mucyeta bandhanāt
āyuṣkāmo labhed āyuḥ strīkāmaḥ strīm avāpnuyāt
svargakāmo labhet svargaṃ mokṣārthī mokṣam āpnuyāt
idaṃ rahasyam atyantaṃ nābhaktāya vadet kvacit
satyaṃ satyaṃ punaḥ satyam uddhṛtya bhujam ucyate
gokarṇakṣetranilayaḥ siddhido dvibhujānvitaḥ
bhaktānām iṣṭado nityaṃ pātu vo gaṇanāyakaḥ
cintāmaṇiḥ praṇamatāṃ niśāmaṇiśiromaṇiḥ
kapālī lokapālī vaḥ pātu nityaṃ mahābalaḥ
iti śrīskānde gokarṇakhaṇḍe śrīgokarṇamāhātmye sāroddhāre dvādaśo 'dhyāyaḥ
