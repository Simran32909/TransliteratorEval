athāto dvividhauṣadhavijñānīyamadhyāyaṃ vyākhyāsyāma iti ha smāhurātreyādayo maharṣayaḥ
dvividhamauṣadhamūrjaskaraṃ rogaghnaṃ ca
ubhayamapi cobhayātmakam
bāhulyena tu nirdeśaḥ
tatrorjaskaraṃ dvividhaṃ rasāyanaṃ vājīkaraṇaṃ ca
rogaghnamapi dvividhaṃ rogasya praśamanamapunarbhavakaraṃ ca
punaśca dvividhaṃ dravyamadravyaṃ ca
tatra dravyaṃ trividhaṃ bhaumamaudbhidaṃ jaṅgamamiti
teṣu vakṣyamāṇahemādilavaṇāntaṃ prāyeṇa bhaumam
audbhidaṃ tu punarvanaspativānaspatyavīrudauṣadhibhedena caturvidhaṃ bhavati
tatra phalino vanaspatiḥ
puṣpaphalavānvānaspatyaḥ
vallīgulmaṃ vīrut
phalapākāntā tvauṣadhiriti
jaṅgamodbhavaṃ tu madhughṛtādi jaṅgamaṃ dravyamāhuḥ
adravyaṃ punar upavāsānilātapachāyāmantrasāntvadānabhayottrāsakṣobhaṇaharṣaṇabhartsanasvapnajāgaraṇasaṃvāhanādi
punarapi ca trividhamauṣadhaṃ daivavyapāśrayaṃ yuktivyapāśrayaṃ sattvāvajayaśceti
tatra daivavyapāśrayaṃ mantrauṣadhimaṇimaṅgalabalyupahārahomaniyamaprāyaścittopavāsasvastyayanapraṇidhānagamanādi
yuktivyapāśrayam āhārauṣadhayojanādi
sattvāvajayaḥ punarahitānmanonigrahaḥ
punarapi ca trividham
apakarṣaṇaṃ prakṛtividhānaṃ nidānatyāgaśca
te punarapakarṣaṇādayo dvividhā bāhyābhyantarabhedena
tatra bāhyāpakarṣaṇaṃ granthyarbudopapakṣmakṛmiśalyādiṣu śastrahastayantrādibhiḥ
ābhyantaraṃ punarvamanavirecanādibhiḥ
prakṛtividhānaṃ saṃśamanam
tadbāhyam abhyaṅgasvedapradehapariṣekonmardanādi
ābhyantaraṃ yadantaram anupraviśyāvikṣobhayaddoṣān śamayati
nidānatyāgo yathādoṣaṃ śītoṣṇāsanavyāyāmādīnāṃ varjanam snigdharūkṣādyanabhyavahāraśca
tatra śastrādisādhye bheṣajam anukramate na tu bheṣajasādhye śastrādi
punarapi trividhaṃ hetuviparītaṃ vyādhiviparītam ubhayārthakāri ca
tatra hetuviparītaṃ gurusnigdhaśītādije vyādhau laghurūkṣoṣṇādi tathetarasminnitarat
vyādhiviparītaṃ dvau mūlopakramau tau ca snehasvedau laṅghanabṛṃhaṇe
pañcakarmāṇi vamanādīni sadhūpadhūmāñjanādīni ca
tathā vimlāpanopanāhanapāṭanādīn
yacca doṣaśamanatve satyapi jvare viśeṣato'bhihitaṃ mustāparpaṭakaṃ yavāgvaśca pramehe rajanī yavānnaṃ cetyādi
raktapitte cordhvage virecanamadhoge vamanam
ubhayārthakāri punardaivavyapāśrayamauṣadham
tathā chardyāṃ chardanam atīsāre'nulomanaṃ madātyaye madyapānaṃ tucchadagdhe'gnipratapanaṃ pitte'ntargūḍhe vimārgage vā svedaḥ kaṭvamlalavaṇatīkṣṇoṣṇābhyavahāraśca bahiḥpravartanāya svamārgāpādanāya ca
śleṣmaṇi cāntarnigūḍhe stabdhe bahiḥ śītopacārastatpīḍitasyoṣmaṇo 'ntaḥpraveśena kaphavilayanāyeti
evaṃvidhaṃ hyaviparītameva sadbheṣajaṃ hetuvyādhiviparītamarthaṃ karoti
anauṣadhaṃ punardvividhameva
bādhanam anubādhanaṃ ca
tatra sadyaḥprāṇaharaṃ bādhanaṃ kālāntareṇānubādhanamiti
paraṃ cāto rasavīryādibhedena yathāsthūlamauṣadhaikadeśa upadiśyate
suvarṇaṃ bṛṃhaṇaṃ snigdhaṃ madhuraṃ rasapākayoḥ
viṣadoṣaharaṃ śītaṃ sakaṣāyaṃ rasāyanam
rūpyaṃ snigdhaṃ kaṣāyāmlaṃ vipāke madhuraṃ saram
vayasaḥ sthāpanaṃ śītaṃ lekhanaṃ vātapittajit
tāmraṃ satiktamadhuraṃ kaṣāyaṃ lekhanaṃ laghu
kaṭupākarasaṃ śītaṃ ropaṇaṃ kaphapittajit
kāṃsyaṃ kaṣāyānurasaṃ viśadaṃ lekhanaṃ laghu
dṛṣṭiprasādanaṃ rūkṣaṃ tiktaṃ pittakaphāpaham
satiktalavaṇaṃ bhedi pāṇḍutvakṛmivātanut
lekhanaṃ pittalaṃ kiṃcittrapu sīsaṃ ca tadguṇam
cakṣuṣyaṃ kṛṣṇalohaṃ ca kaṣāyaṃ svādutiktakam
lekhanaṃ vātalaṃ śītaṃ kṛmikuṣṭhakaphapraṇut
gātraśaithilyapālityapāṇḍughnaṃ śoṣaśophajit
tadvattīkṣṇaṃ viśeṣeṇa tad vikāsi sudurjaram
padmarāgamahānīlapuṣparāgavidūrakāḥ
muktāvidrumavajrendravaiḍūryasphaṭikādikam
maṇiratnaṃ saraṃ śītaṃ kaṣāyaṃ svādu lekhanam
cakṣuṣyaṃ dhāraṇāttattu pāpālakṣmīviṣāpaham
dhanyam āyuṣyamojasyaṃ harṣotsāhakaraṃ śivam
sakṣāra uṣṇavīryaśca kāco dṛṣṭikṛdañjanāt
śaṃkhodadhimalau śītau kaṣāyāvatilekhanau
tutthakaṃ kaṭu sakṣāraṃ kaṣāyaṃ viśadaṃ laghu
lekhanaṃ bhedi cakṣuṣyaṃ kaṇḍūkṛmiviṣāpaham
viśado gairikaḥ snigdhaḥ kaṣāyamadhuro himaḥ
kaphaghnī tiktakaṭukā manohvā lekhanī sarā
snigdhaṃ kaṣāyakaṭukaṃ haritālaṃ viṣapraṇut
kaṣāyaṃ madhuraṃ śītaṃ lekhanaṃ snigdhamañjanam
raktapittaviṣacchardihidhmāghnaṃ dṛkprasādanam
srotoñjanaṃ varaṃ tatra tataḥ sauvīrakāñjanam
kaphaghnaṃ tiktakaṭukaṃ chedi soṣṇaṃ rasāñjanam
svādu hidhmāpraśamanaṃ kāsamehakṣayāpaham
kaphaghnamuṣṇaṃ kaṭukaṃ śilājatu rasāyanam
tiktaṃ ca chedanaṃ yogavāhi tat sarvarogajit
viśeṣāt kṛcchramehārśaḥpāṇḍuśophakaphāpaham
kaṣāyā madhurā rūkṣā kāsaghnī vaṃśarocanā
tugākṣīrī kṣayaśvāsakāsaghnī madhurā himā
viṣyandi lavaṇaṃ sarvaṃ sūkṣmaṃ sṛṣṭamalaṃ mṛdu
vātaghnaṃ pāki tīkṣṇoṣṇaṃ rocanaṃ kaphapittakṛt
saindhavaṃ tatra sasvādu vṛṣyaṃ hṛdyaṃ tridoṣanut
laghvanuṣṇaṃ dṛśaḥ pathyamavidāhyagnidīpanam
laghu sauvarcalaṃ hṛdyaṃ sugandhyudgāraśodhanam
kaṭupākaṃ vibandhaghnaṃ dīpanīyaṃ rucipradam
ūrdhvādhaḥkaphavātānulomanaṃ dīpanaṃ viḍam
vibandhānāhaviṣṭambhaśūlagauravanāśanam
vipāke svādu sāmudraṃ guru śleṣmavivardhanam
satiktakaṭukaṃ kṣāraṃ tīkṣṇamutkledi caudbhidam
kṛṣṇe sauvarcalaguṇā lavaṇe gandhavarjitāḥ
romakaṃ laghu pāṃsūtthaṃ sakṣāraṃ śleṣmalaṃ guru
lavaṇaṃ prayoge tu saindhavādi prayojayet
gulmahṛdgrahaṇīpāṇḍuplīhānāhagalāmayān
śvāsārśaḥkaphakāsāṃśca śamayedyavaśūkajaḥ
svarjikā tadguṇānnyūnā kṣāreṇa tu tato'dhikā
kṣāraḥ sarvaśca paramaṃ tīkṣṇoṣṇaḥ kṛmijillaghuḥ
pittāsradūṣaṇaḥ pākī chedyo hṛdyo vidāraṇaḥ
apathyaḥ kaṭulāvaṇyācchukraujaḥkeśacakṣuṣām
dīpanī pācanī medhyā vayasaḥ sthāpanī param
uṣṇavīryā sarāyuṣyā buddhīndriyabalapradā
kuṣṭhavaivarṇyavaisvaryapurāṇaviṣamajvarān
śiro'kṣipāṇḍuhṛdrogakāmalāgrahaṇīgadān
saśoṣaśophātīsāramehamohavamikṛmīn
śvāsakāsaprasekārśaḥplīhānāhagarodaram
vibandhaṃ srotasāṃ gulmamūrustambham arocakam
harītakī jayed vyādhīṃstāṃstāṃśca kaphavātajān
tadvadāmalakaṃ śītaṃ mādhuryātpittajitparam
kaphaṃ kaṭuvipākitvād amlatvānmārutaṃ jayet
paraṃ ca kaṇṭhyaṃ cakṣuṣyaṃ hṛdyaṃ dāhajvarāpaham
ākṣaṃ tu tadguṇānnyūnaṃ kaṣāyamadhuraṃ himam
kāsaśvāsagalaśleṣmapittaśukraharaṃ laghu
paraṃ keśyastu tanmajjā śukraghnaṃ ca tato'ñjanam
iyaṃ rasāyanavarā triphalākṣyāmayāpahā
ropaṇī tvaggadakledamedomehakaphāsrajit
athāto rogabhedīyamadhyāyaṃ vyākhyāsyāma iti ha smāhurātreyādayo maharṣayaḥ
saptavidhāḥ khalu rogā bhavanti sahagarbhajātapīḍākālaprabhāvasvabhāvajāḥ
te tu pṛthak dvividhāḥ
tatra sahajāḥ śukrārtavadoṣānvayāḥ kuṣṭhārśomehādayaḥ pitṛjā mātṛjāśca
garbhajā jananyapacārāt kaubjyapāṅgulyapaiṅgalyakilāsādayo 'nnarasajā dauhṛdavimānajāśca
jātajāḥ svāpacārātsaṃtarpaṇajā apatarpaṇajāśca
pīḍākṛtāḥ kṣatabhaṅgaprahārakrodhaśokabhayādayaḥ śārīrā mānasāśca
kālajāḥ śītādikṛtā jvarādayo vyāpannajā asaṃrakṣaṇajāśca
prabhāvajā devagurūllaṅghanaśāpātharvaṇādikṛtā jvarādayaḥ piśācādayaśca
svabhāvajāḥ kṣutpipāsājarādayaḥ kālajā akālajāśca
tatra kālajā rakṣaṇakṛtāḥ arakṣaṇajā akālajāḥ
ta ete samāsataḥ punardvividhā bhavanti pratyutpannakarmajāḥ pūrvakarmajāśca
tatra rogotpatti pratyutpannaṃ karma yadanenaiva śarīreṇa dṛṣṭamadṛṣṭaṃ coddiśyāptopadiṣṭānāṃ vihitānāṃ pratiṣiddhānāmananuṣṭhānamanuṣṭhānaṃ vā
janmāntarātītena tu pūrvam
tattu punardaivākhyamuktaṃ ca niyatāniyatabhedena prāk
tasmādadṛṣṭahetavaḥ pratyutpannakarmajāḥ
viparītā daivajanmānaḥ
alpanidānā mahārujaś cobhayātmakāḥ
tatra yathāsvaṃ pratipakṣaśīlanāt pūrveṣāṃ rogāṇāmupaśamaḥ
satyeva vipakṣaśīlane'niṣṭakarmakṣayāddaivikānām
doṣakarmakṣayādanyeṣām
anye tu punaḥ pratyutpannaṃ karma parakṛtamapi varṇayanti
tacca parābhisaṃskāram ācakṣate
evaṃ cāhuḥ
yadi svayaṃ kṛtādeva karmaṇaḥ kāryanirvṛttiḥ syāt na dṛṣṭaṃ puruṣāntarakṛtātkimiti vidvānapi parācaritayor upakārāpakārayoḥ sukhaduḥkhānurodhāt toṣaroṣau pratikartavyacintāṃ vā pratipadyate
evamete vyādhayo dvividhāḥ santastrividhā jāyante
tataśca doṣaviśeṣato bhūyaḥ saptavidhāḥ
sakalo'pi cāyaṃ rogasamūhaḥ pratīkāravān āyurvedavihitam upadeśam apekṣate
yasmānniyatahetuko'pyāmayaḥ samyagbhiṣagādeśānuṣṭhānād upāttāyuḥsaṃskārāparikṣaye sati sahyavedanatāṃ pratipadyate
anupakramyamāṇastu sarva eva prāyaśo bhanaktyakāṇḍe
svayamapi ca daivānnidānālpatayā vā nivartamānaḥ ṣoḍaśaguṇasamuditakriyopalambhād āśutaram aparikliṣṭasya cāpagacchati
aniyataphaladāyini tu daive hitābhyāsaratasyāvakāśameva na labhate vyādhiḥ
tasmānna kasyāṃcid avasthāyām ātmavān hitāhitayos tulyadarśī syāt
trividhāśca punarvyādhayo mṛdumadhyātimātrabhedena
tatrālpalakṣaṇā mṛdavo madhyalakṣaṇā madhyāḥ sampūrṇalakṣaṇāstvadhimātrāḥ
te punaḥ sukhasādhyādiviśeṣeṇa caturvidhāḥ prāgupadiṣṭāḥ
subahuśo 'pi ca bhidyamānā vyādhayo nijāgantutāṃ na vyabhicaranti
tatra nijāstu doṣotthāsteṣu pūrvaṃ vātādayo vaiṣamyamāpadyante tato vyathābhinirvartate
bāhyahetujāstvāgantavasteṣu vyathā pūrvamupajāyate tato doṣavaiṣamyam
doṣavaiṣamyeṇaiva ca bahurūpā ruganubadhyate pravardhate ca
evaṃ ca kṛtvā na doṣavyatirekeṇa rogānubandhaḥ kevalaṃ paurvāparye viśeṣaḥ
tasmādekākārā eva rogāstathā ruksāmānyādasaṃkhyabhedā vā pratyekaṃ samutthānasthānasaṃsthānadharmanāmavedanā prabhāvopakramaviśeṣātte yathāsthūlaṃ yathāsvamevopadekṣyante
asaṃkhyeyatvācca doṣaliṅgaireva rogānupakramaṃ ca vibhajet
doṣā eva hi sarvarogaikakāraṇam
yathaiva śakuniḥ sarvataḥ paripatan divasaṃ svāṃ chāyāṃ nātivartate
yathā vā kṛtsnaṃ vikārajātaṃ vaiśvarūpyeṇa vyavasthitaṃ guṇatrayam avyatiricya vartate tathaivedamapi kṛtsnaṃ vikārajātaṃ doṣatrayamiti
yathā ca vidyudvarṣādayo nabhasi bhavanti na tvavaśyaṃ nimittatastvavaśyamapi
taraṅgabudbudādayaś cāmbhasi tathā doṣeṣu rogāḥ
trividhaṃ tu nimittameṣām asātmyendriyārthasaṃyogaḥ prajñāparādhaḥ pariṇāmaśca
te punaḥ pratyekam atiyogāyogamithyāyogabhedāt tridhā bhidyante
tatra yathāsvaṃ cakṣurādīndriyāṇāṃ rūpādibhirarthairatisaṃsargo'tiyogaḥ alpaśo naiva vā saṃsargastvayogaḥ
sūkṣmātidūrāntikasthātibhāsvadbhairavāpriyavikṛtādidarśanam
dviṣṭātyuccaparuṣabhīṣaṇādiśravaṇam
pūtyamedhyātitīkṣṇograpratikūlādyāghrāṇam
svabhāvādibhir āhārakalpanāviśeṣāyatanair apathyānāṃ rasānāmabhyavahārastathā snānādīnāṃ śītoṣṇādīnāṃ ca spṛśyānām ayathāvadupasevanam aśucibhūtābhighrātaviṣavātādisaṃsparśaśca mithyāyogaḥ
kāyavāṅmanobhedena tu trividhamapyahitaṃ karma prajñāparādhaḥ
tatra kāyādikarmaṇo'tipravṛttiratiyogaḥ
alpaśo naiva vā pravṛttirayogaḥ
vegodīraṇadhāraṇaviṣamāṅgaceṣṭanaskhalanakaṇḍūyanaprahāraprāṇāyāmādi tathā kṣutpipāsārdhabhuktabhāṣaṇādi bhayaśokerṣyāmātsaryādi daśadhiyaṃ cākuśalaṃ karma yathāsvaṃ mithyāyogaḥ
pariṇāmaḥ punaḥ kāla ucyate so'pi śītoṣṇavarṣabhedāttridhā
tatrātimātrasvalakṣaṇaḥ kālo'tiyogaḥ
hīnasvalakṣaṇastvayogaḥ
viparīto mithyāyogaḥ
ta ete'tiyogādayaḥ sāmānyato'nupaśayalakṣaṇāḥ
sarvo vā prajñāparādha evāyaṃ yadeṣām avivarjanam
arthakarmakālāḥ punaḥ samyagyogenopaśayād bhūyiṣṭhaṃ svāsthyahetavaḥ
tatrāpi rasavarjā viṣayā yathāyathamindriyaṃ bādhante'nugṛhṇanti ca
śeṣā rasakarmakālāstu sarvaṃ deham
api ca
sarvabhāvānāṃ bhāvābhāvau nāntareṇa yogātiyogādīn vyavasyet
sarveṣāṃ punarvikārāṇāṃ nidānadoṣadūṣyaviśeṣebhyo bhāvābhāvaviśeṣā bhavanti
yadā hyete trayo nidānādiviśeṣānnānyo 'nyam anubadhnantīṣad vānubadhnantyabalā vā na tadābhinirvartante vyādhayaścirād vābhinirvartante tanavo vā bhavantyasaṃpūrṇaliṅgā vā viparīte tu viparītāḥ
trayaśca rogāṇāṃ mārgā bāhyamadhyābhyantarāstatra bāhyo raktādidhātavastvakca
sa punaḥ śākhākhyaḥ
tadāśrayā gaṇḍapiṭikālajyapacīcarmakīlārbudādhimāṃsamaṣavyaṅgādayo bahirbhāgāśca śothārśogulmavisarpavidradhyādayaḥ
madhyo mūrdhahṛdayavastyādīni marmāṇyasthisandhayaḥ
tatropanibaddhāśca snāyusirākaṇḍarādayaḥ
tadāśrayāḥ pakṣavadhagrahāpatānakāditarājayakṣmāsthisandhiśgudabhraṃśādayo mūrdhādirogāśca
ābhyantaro mahāsrotaḥ śarīramadhyaṃ mahānimnamāmapakvāśayāśrayaḥ koṣṭho'ntariti paryāyāḥ
tadāśrayā jvarātisārachardyalasakavisūcikāśvāsakāsahidhmānāhodaraplīhādayo 'ntarbhāgāśca śophārśovidradhigulmādayaḥ
te ca rogāḥ svapradhānā bhavantyanyaparivārā vā kramād ananubandhānubandhākhyāḥ
tatrādyāḥ svatantrāḥ spaṣṭākṛtayo yathāsvaṃ samutthānopaśayāśca
itare tu tadviparītāḥ
tadvacca doṣā api
tatrānyaparivārā vyādhayo dvividhāḥ purogāmino'nugāminaśca
teṣvādyāḥ pūrvarūpasaṃjñā upadravāstvitare
tān yathāyathameva vakṣyamāṇān upalakṣayet
pradhānapraśame praśamo bhavati teṣām
anupaśāmyato vā paścāttānupakramet
tvaritaṃ vā balavantam upadravaṃ pradhānāvirodhena
sa hi pīḍākarataro bhavati vyādhiparikliṣṭadehatvāt pramehapiḍikādivat
tathānyaḥ pradhāna eva rogo'nyasya heturbhavati yathā jvaro raktapittasya raktapittaṃ vā jvarasya
tau śvāsasya plīhā jaṭharasya
tacchvayathoḥ
arśāṃsi gulmodarātisāragrahaṇīnām
pratiśyāyaḥ kāsajvarayoḥ
tau kṣayasya kṣayaḥ śoṣasya
ekaścāpacāro nimittamekasya vyādheḥ bahūnāṃ ca tathā bahavaḥ
tadvadekaṃ liṅgam
evameva praśame'bhyupāyastathā sa evānyasya prakope
tasmāttānavahitaḥ samyagāgamādibhiḥ parīkṣeta
tatrāgamato rogamevamevaṃ prakopanamevaṃ yonimevamātmānam evam adhiṣṭhānamevaṃ vedanamevaṃ rūpaśabdagandharasasparśam evaṃ pūrvarūpamevamupadravamevaṃ vṛddhisthānakṣayānvitamevam udarkam evaṃnāmānam
tasminniyaṃ pratīkārasya pravṛttiranyathā nivṛttiḥ
pratyakṣatastvāturasya yathāsvamindriyair varṇasaṃsthānapramāṇopacayachāyāviṇmūtracharditādhikyamantrakūjanamaṅgulyādisaṃdhisphuṭanaṃ dehaśakṛdvraṇādigandhaṃ suptaśītoṣṇastambhasaṃspandaślakṣṇakharasparśaṃ ca
prakṛtivikṛtibhuktam āsyarasaṃ tu praśnena tathā suchardaduśchardatvaṃ mṛdukrūrakoṣṭhatāṃ svapnadarśanamabhiprāyaṃ janmāmayapravṛttinakṣatradviṣṭeṣṭasukhaduḥkhāni ca
tathā vayaḥ pratyakṣeṇa ca
anumānatastu yūkāpasarpaṇena śarīrasya vairasyaṃ makṣikopasarpaṇena mādhuryaṃ tathāgniṃ jaraṇaśaktyā balaṃ vyāyāmaśaktyā gūḍhaliṅgaṃ vyādhimupaśayānupaśayato doṣapramāṇam upacāraviśeṣeṇāyuṣaḥ kṣayaṃ riṣṭaiḥ
prakṛtisattvasārasātmyabalāny anuśīlaneneti
jñānabuddhipradīpena yo nāviśati yogivat
āturasyāntarātmānaṃ na sa rogāṃścikitsati
dvāvimau vyādhitau vyādhisvarūpasyāprakāśakau
tadyathaiko guruvyādhiḥ sattvadehabalāśrayāt
laghuvyādhivadābhāti laghuvyādhistato'nyathā
bāhyāvayavamātreṇa tayormuhyati bāliśaḥ
tato'lpamalpavīryaṃ vā viparītamato'thavā
pathyaṃ viparyaye yuñjan prāṇānmuṣṇāti rogiṇām
jñānāṃśena na hi jñānaṃ kṛtsne jñeye pravartate
bubhutseta bhiṣak tasmāttattvaṃ tantrānuśīlanāt
abhiyuktastu satataṃ sarvamālocya sarvathā
na jātu skhalati prājño viṣame'pi kriyāpathe
āganturanveti nijaṃ vikāraṃ nijastathāgantumatipravṛddham
tatrānubandhaṃ prakṛtiṃ ca samyak jñātvā tataḥ karma samārabheta
athāto bheṣajāvacāraṇīyamadhyāyaṃ vyākhyāsyāmaḥ
iti smāhurātreyādayo maharṣayaḥ
bheṣajamavacārayan prāgeva tāvadāturaṃ parīkṣeta
kasminnayaṃ deśe jātaḥ saṃvṛddho vyādhito vā
tasmiṃśca deśe manuṣyāṇāmidamāhārajātamidaṃ vihārajātametāvadbalam evaṃvidhaṃ sattvamevaṃvidhaṃ sātmyamiyaṃ bhaktirime vyādhayo hitamidamahitamidamiti
prāyograhaṇena kena vā nidānaviśeṣeṇāsya kupito doṣo doṣasya hyekasyāpi bahavaḥ prakope hetavaḥ
tasmādyathāsvalakṣaṇaiḥ karmabhiśca buddhyāpi doṣamevamavagamayet
tadyathā kimāhāreṇa kupito vāyuḥ kiṃ vihāreṇa tathā rūkṣeṇa laghunā śiśireṇa vā sāhasena vegarodhena vā bhayena śokena veti
