dharmaikatānāḥ puruṣā yadāsan satyavādinaḥ
tadā na vyavahāro 'bhūn na dveṣo nāpi matsaraḥ
naṣṭe dharme manuṣyeṣu vyavahāraḥ pravartate
draṣṭā ca vyavahārāṇāṃ rājā daṇḍadharaḥ kṛtaḥ
likhitaṃ sākṣiṇaś cātra dvau vidhī saṃprakīrtitau
saṃdigdhārthaviśuddhyarthaṃ dvayor vivadamānayoḥ
sottaro 'nuttaraś caiva sa vijñeyo dvilakṣaṇaḥ
sottaro 'bhyadhiko yatra vilekhāpūrvakaḥ paṇaḥ
vivāde sottarapaṇe dvayor yas tatra hīyate
sa paṇaṃ svakṛtaṃ dāpyo vinayaṃ ca parājaye
sāras tu vyavahārāṇāṃ pratijñā samudāhṛtā
taddhānau hīyate vādī taraṃs tām uttaro bhavet
kulāni śreṇayaś caiva gaṇāś cādhikṛto nṛpaḥ
pratiṣṭhā vyavahārāṇāṃ gurvebhyas tūttarottaram
sa catuṣpāc catuḥsthānaś catuḥsādhana eva ca
caturhitaś caturvyāpī catuṣkārī ca kīrtyate
aṣṭāṅgo 'ṣṭādaśapadaḥ śataśākhas tathaiva ca
triyonir dvyabhiyogaś ca dvidvāro dvigatis tathā
dharmaś ca vyavahāraś ca caritraṃ rājaśāsanam
catuṣpād vyavahāro 'yam uttaraḥ pūrvabādhakaḥ
tatra satye sthito dharmo vyavahāras tu sākṣiṣu
caritraṃ pustakaraṇe rājājñāyāṃ tu śāsanam
sāmādyupāyasādhyatvāc catuḥsādhana ucyate
caturṇām āśramāṇāṃ ca rakṣaṇāt sa caturhitaḥ
kartṝn atho sākṣiṇaś ca sabhyān rājānam eva ca
vyāpnoti pādaśo yasmāc caturvyāpī tataḥ smṛtaḥ
dharmasyārthasya yaśaso lokapaktes tathaiva ca
caturṇāṃ karaṇād eṣāṃ catuṣkārī prakīrtitaḥ
rājā sapuruṣaḥ sabhyāḥ śāstraṃ gaṇakalekhakau
hiraṇyam agnir udakam aṣṭāṅgaḥ sa udāhṛtaḥ
ṛṇādānaṃ hy upanidhiḥ sambhūyotthānam eva ca
dattasya punar ādānam aśuśrūṣābhyupetya ca
vetanasyānapākarma tathaivāsvāmivikrayaḥ
vikrīyāsaṃpradānaṃ ca krītvānuśaya eva ca
samayasyānapākarma vivādaḥ kṣetrajas tathā
strīpuṃsayoś ca saṃbandho dāyabhāgo 'tha sāhasam
vākpāruṣyaṃ tathaivoktaṃ daṇḍapāruṣyam eva ca
dyūtaṃ prakīrṇakaṃ caivety aṣṭādaśapadaḥ smṛtaḥ
eṣām eva prabhedo 'nyaḥ śatam aṣṭottaraṃ smṛtam
kriyābhedān manuṣyāṇāṃ śataśākho nigadyate
kāmāt krodhāc ca lobhāc ca tribhyo yasmāt pravartate
triyoniḥ kīrtyate tena trayam etad vivādakṛt
dvyabhiyogas tu vijñeyaḥ śaṅkātattvābhiyogataḥ
śaṅkāsatāṃ tu saṃsargāt tattvaṃ hoḍhādidarśanāt
pakṣadvayābhisaṃbandhād dvidvāraḥ samudāhṛtaḥ
pūrvavādas tayoḥ pakṣaḥ pratipakṣas taduttaram
bhūtacchalānusāritvād dvigatiḥ sa udāhṛtaḥ
bhūtaṃ tattvārthasaṃyuktaṃ pramādābhihitaṃ chalam
tatra śiṣṭaṃ chalaṃ rājā marṣayed dharmasādhanaḥ
bhūtam eva prapadyeta dharmamūlā yataḥ śriyaḥ
dharmeṇoddharato rājño vyavahārān kṛtātmanaḥ
sambhavanti guṇāḥ sapta sapta vahner ivārciṣaḥ
dharmaś cārthaś ca kīrtiś ca lokapaktir upagrahaḥ
prajābhyo bahumānaś ca svarge sthānaṃ ca śāśvatam
tasmād dharmāsanaṃ prāpya rājā vigatamatsaraḥ
samaḥ syāt sarvabhūteṣu bibhrad vaivasvataṃ vratam
dharmaśāstraṃ puraskṛtya prāḍvivākamate sthitaḥ
samāhitamatiḥ paśyed vyavahārān anukramāt
āgamaḥ prathamaṃ kāryo vyavahārapadaṃ tataḥ
vivitsā nirṇayaś caiva darśanaṃ syāc caturvidham
dharmaśāstrārthaśāstrābhyām avirodhena mārgataḥ
samīkṣamāṇo nipuṇaṃ vyavahāragatiṃ nayet
yathā mṛgasya viddhasya vyādho mṛgapadaṃ nayet
kakṣe śoṇitaleśena tathā dharmapadaṃ nayet
yatra vipratipattiḥ syād dharmaśāstrārthaśāstrayoḥ
arthaśāstroktam utsṛjya dharmaśāstroktam ācaret
dharmaśāstravirodhe tu yuktiyukto 'pi dharmataḥ
vyavahāro hi balavān dharmas tenāvahīyate
sūkṣmo hi bhagavān dharmaḥ parokṣo durvicāraṇaḥ
ataḥ pratyakṣamārgeṇa vyavahāragatiṃ nayet
yāty acauro 'pi cauratvaṃ cauraś cāyāty acauratām
acauraś cauratāṃ prāpto māṇḍavyo vyavahārataḥ
strīṣu rātrau bahir grāmād antarveśmany arātiṣu
vyavahāraḥ kṛto 'py eṣu punaḥ kartavyatām iyāt
gahanatvād vivādānām asāmarthyāt smṛter api
ṛṇādiṣu haret kālaṃ kāmaṃ tattvabubhutsayā
gobhūhiraṇyastrīsteyapāruṣyātyayikeṣu ca
sāhaseṣv abhiśāpe ca sadya eva vivādayet
anāvedya tu yo rājñe saṃdigdhe 'rthe pravartate
prasahya sa vineyaḥ syāt sa cāsyārtho na sidhyati
vaktavye 'rthe na tiṣṭhantam utkrāmantaṃ ca tadvacaḥ
āsedhayed vivādārthī yāvad āhvānadarśanam
sthānāsedhaḥ kālakṛtaḥ pravāsāt karmaṇas tathā
caturvidhaḥ syād āsedho nāsiddhas taṃ vilaṅghayet
nadīsaṃtārakāntāradurdeśopaplavādiṣu
āsiddhas taṃ parāsedham utkrāman nāparādhnuyāt
āsedhakāla āsiddha āsedham yo vyatikramet
sa vineyo 'nyathā kurvann āseddhā daṇḍabhāg bhavet
nirveṣṭukāmo rogārto yiyakṣur vyasane sthitaḥ
abhiyuktas tathānyena rājakāryodyatas tathā
gavāṃ pracāre gopālāḥ sasyabandhe kṛṣīvalāḥ
śilpinaḥ cāpi tatkālam āyudhīyāś ca vigrahe
aprāptavyavahāraś ca dūto dānonmukho vratī
viṣamasthaś ca nāsedhyo na cainān āhvayen nṛpaḥ
nābhiyukto 'bhiyuñjīta tam atīrtvārtham anyataḥ
na cābhiyuktam anyena na viddhaṃ veddhum arhati
yam artham abhiyuñjīta na taṃ viprakṛtiṃ nayet
nānyat pakṣāntaraṃ gacched gacchan pūrvāt sa hīyate
na ca mithyābhiyuñjīta doṣo mithyābhiyoginaḥ
yas tatra vinayaḥ proktaḥ so 'bhiyoktāram āvrajet
sāpadeśaṃ haran kālam abruvaṃś cāpi saṃsadi
uktvā vaco vibruvaṃś ca hīyamānasya lakṣaṇam
palāyate ya āhūtaḥ prāptaś ca vivaden na yaḥ
vineyaḥ sa bhaved rājñā hīna eva sa vādataḥ
nirṇiktavyavahāreṣu pramāṇam aphalaṃ bhavet
likhitaṃ sākṣiṇo vāpi pūrvam āveditaṃ na cet
yathā pakveṣu dhānyeṣu niṣphalāḥ prāvṛṣo guṇāḥ
nirṇiktavyavahārāṇāṃ pramāṇam aphalaṃ tathā
abhūtam apy abhihitaṃ prāptakālaṃ parīkṣyate
yat tu pramādān nocyeta tad bhūtam api hīyate
tīritaṃ cānuśiṣṭaṃ ca yo manyeta vidharmataḥ
dviguṇaṃ daṇḍam āsthāya tat kāryaṃ punar uddharet
durdṛṣṭe vyavahāre tu sabhyās taṃ daṇḍam āpnuyuḥ
na hi jātu vinā daṇḍaṃ kaścin mārge 'vatiṣṭhate
rāgād ajñānato vāpi lobhād vā yo 'nyathā vadet
sabhyo 'sabhyaḥ sa vijñeyas taṃ rājā vinayed bhṛśam
kiṃtu rājñā viśeṣeṇa svadharmam anurakṣatā
manuṣyacittavaicitryāt parīkṣyā sādhvasādhutā
puruṣāḥ santi ye lobhāt prabrūyuḥ sākṣyam anyathā
santi cānye durātmānaḥ kūṭalekhyakṛto janāḥ
ataḥ parīkṣyam ubhayam etad rājñā viśeṣataḥ
lekhyācāreṇa likhitaṃ sākṣyācāreṇa sākṣiṇaḥ
asatyāḥ satyasaṃkāśāḥ satyāś cāsatyadarśanāḥ
dṛśyante vividhā bhāvās tasmād yuktaṃ parīkṣaṇam
talavad dṛśyate vyoma khadyoto havyavāḍ iva
na talaṃ vidyate vyomni na khadyote hutāśanaḥ
tasmāt pratyakṣadṛṣṭo 'pi yuktam arthaḥ parīkṣitum
parīkṣya jñāpayan arthān na dharmāt parihīyate
evaṃ paśyan sadā rājā vyavahārān samāhitaḥ
vitatyeha yaśo dīptaṃ bradhnasyāpnoti viṣṭapam
suniścitabalādhānas tv arthī svārthapracoditaḥ
lekhayet pūrvapakṣaṃ tu kṛtakāryaviniścayaḥ
pūrvapakṣaśrutārthas tu pratyarthī tadanantaram
pūrvapakṣārthasaṃbandhaṃ pratipakṣaṃ niveśayet
śvo lekhanaṃ vā sa labhet tryahaṃ saptāham eva vā
arthī tṛtīyapāde tu yuktaṃ sadyo dhruvaṃ jayī
mithyā saṃpratipattir vā pratyavaskandam eva vā
prāṅnyāyavidhisādhyaṃ vā uttaraṃ syāc caturvidham
mithyaitan nābhijānāmi tadā tatra na saṃnidhiḥ
ajātaś cāsmi tatkāla evaṃ mithyā caturvidhā
mithyā ca viparītaṃ ca punaḥ śabdasamāgamam
pūrvapakṣārthasaṃbandham uttaraṃ syāc caturvidham
bhāṣāyā uttaraṃ yāvat pratyarthī na niveśayet
arthī tu lekhayet tāvad yāvad vastu vivakṣitam
anyārtham arthahīnaṃ ca pramāṇāgamavarjitam
lekhyaṃ hīnādhikaṃ bhraṣṭaṃ bhāṣādoṣās tūdāhṛtāḥ
labdhavyaṃ yena yad yasmāt sa tat tasmād avāpnuyāt
na tv anyo 'nyad athānyasmād ity anyārtham idaṃ tridhā
manasāham api dhyātas tvanmitreṇeha śatruvat
ato 'nyathā mahākṣāntyā tvam ihāvedito mayā
dravyapramāṇahīnaṃ yat phalopāśrayavarjitam
pramāṇavarjitaṃ nāma lekhyadoṣaṃ tad utsṛjet
āgamavarjitaṃ doṣaṃ pūrvapāde vivarjayet
ekasya bahubhiḥ sārdhaṃ purarāṣṭravirodhakam
bindumātrāpadavarṇeṣv ekāvidhiṣṭayā
hīnādhikā bhaved vyarthā tāṃ yatnena vivarjayet
bhraṣṭaṃ tu duḥsthitaṃ yat syāj jalatailādibhir hatam
bhāṣāyāṃ tad api spaṣṭaṃ vispaṣṭārthaṃ vivarjayet
satyā bhāṣā na bhavati yady api syāt pratiṣṭhitā
bahiś ced bhraśyate dharmān niyatād vyavahārikāt
gandhamādanasaṃsthasya mayāsyāsīt tad arpitam
vyavahārikadharmasya bāhyam etan na sidhyati
anyākṣaraniveśena anyārthagamanena ca
ākulaṃ ca kriyādānaṃ kriyā caivākulā bhavet
rāgādīnāṃ yad ekena kopitaḥ karaṇe vadet
tad ādau tu likhet sarvaṃ vādinaḥ phalakādiṣu
nirākulāvabodhāya dharmasthaiḥ suvicāritam
tasmād anyad vyapohyaṃ syād vādinaḥ phalakādiṣu
vādibhyām abhyanujñātaṃ śeṣaṃ ca phalake sthitam
sasākṣikaṃ likheyus te pratipattiṃ ca vādinoḥ
vādibhyāṃ likhitāc cheṣaṃ yat punar vādinā smṛtam
tat pratyākalitaṃ nāma svapāde tasya likhyate
arthinā saṃniyukto vā pratyarthiprahito 'pi vā
yo yasyārthe vivadate tayor jayaparājayau
yo na bhrātā na ca pitā na putro na niyogakṛt
parārthavādī daṇḍyaḥ syād vyavahāre 'pi vibruvan
pūrvavādaṃ parityajya yo 'nyam ālambate punaḥ
vādasaṃkramaṇāj jñeyo hīnavādī sa vai naraḥ
sarveṣv api vivādeṣu vākchale nāpahīyate
paśustrībhūmyṛṇādāne śāsyo 'py arthān na hīyate
abhiyukto 'bhiyogasya yadi kuryād apahnavam
abhiyoktā diśed deśyaṃ pratyavaskandito na cet
pūrvapāde hi likhitaṃ yathākṣaram aśeṣataḥ
arthī tṛtīyapāde tu kriyayā pratipādayet
kriyāpi dvividhā proktā mānuṣī daivikī tathā
mānuṣī lekhyasākṣibhyāṃ dhaṭādir daivikī smṛtā
divā kṛte kāryavidhau grāmeṣu nagareṣu vā
saṃbhave sākṣiṇāṃ caiva divyā na bhavati kriyā
araṇye nirjane rātrāv antarveśmani sāhase
nyāsasyāpahnave caiva divyā sambhavati kriyā
kāraṇapratipattyā ca pūrvapakṣe virodhite
abhiyuktena vai bhāvyaṃ vijñeyaṃ pūrvapakṣavat
palāyate ya āhūto maunī sākṣiparājitaḥ
svayam abhyupapannaś ca avasannaś caturvidhaḥ
anyavādī kriyādveṣī nopasthātā niruttaraḥ
āhūtaprapalāyī ca hīnaḥ pañcavidhaḥ smṛtaḥ
maṇayaḥ padmarāgādyā dīnārādi hiraṇmayam
muktāvidrumaśaṅkhādyāḥ praduṣṭāḥ svāmigāminaḥ
gandhamālyam adattaṃ tu bhūṣaṇaṃ vāsa eva vā
pāduketi rājoktaṃ tad ākrāman vadham arhati
paṇyamūlyaṃ bhṛtir nyāso daṇḍo yac cāvahārakam
vṛthādānākṣikapaṇā vardhante nāvivakṣitāḥ
mithyābhiyogino ye syur dvijānāṃ śūdrayonayaḥ
teṣāṃ jihvāṃ samutkṛtya rājā śūle vidhāpayet
ājñā lekhaḥ paṭṭakaḥ śāsanaṃ vā ādhiḥ pattraṃ vikrayo vā krayo vā
rājñe kuryāt pūrvam āvedanaṃ yas tasya jñeyaḥ pūrvapakṣaḥ vidhijñaiḥ
sākṣikadūṣaṇe kāryaṃ pūrvasākṣiviśodhanam
śuddheṣu sākṣiṣu tataḥ paścāt sākṣyaṃ viśodhayet
sākṣisabhyāvasannānāṃ dūṣaṇe darśanaṃ punaḥ
svacaryāvasitānāṃ tu nāsti paunarbhavo vidhiḥ
svayam abhyupapanno 'pi svacaryāvasito 'pi san
kriyāvasanno 'py arheta paraṃ sabhyāvadhāraṇam
pakṣān utsārya kāryas tu sabhyaiḥ kāryaviniścayaḥ
anutsāritanirṇikte virodhaḥ pretya ceha ca
sabhair eva jitaḥ paścād rājñā śāsyaḥ svaśāstrataḥ
jayine cāpi deyaṃ syād yathāvaj jayapatrakam
vyavahāramukhaṃ caitat pūrvam uktaṃ svayaṃbhuvā
mukhaśuddhau hi śuddhiḥ syād vyavahārasya nānyathā
niyuktena tu vaktavyam apakṣapatitaṃ vacaḥ
yuktarūpaṃ bruvan sabhyo nāpnuyād dveṣakilbiṣe
bruvāṇas tv anyathā sabhyas tad evobhayam āpnuyāt
rājā tu dhārmikān sabhyān niyuñjyāt suparīkṣitān
vyavahāradhuraṃ voḍhuṃ ye śaktāḥ sadgavā iva
dharmaśāstrārthakuśalāḥ kulīnāḥ satyavādinaḥ
samāḥ śatrau ca mitre ca nṛpateḥ syuḥ sabhāsadaḥ
tatpratiṣṭhaḥ smṛto dharmo dharmamūlaś ca pārthivaḥ
saha sadbhir ato rājā vyavahārān viśodhayet
śuddheṣu vyavahāreṣu śuddhiṃ yānti sabhāsadaḥ
śuddhiś ca teṣāṃ dharmāddhi dharmam eva vadet tataḥ
yatra dharmo hy adharmeṇa satyaṃ yatrānṛtena ca
hanyate prekṣamāṇānāṃ hatās tatra sabhāsadaḥ
viddho dharmo hy adharmeṇa sabhāṃ yatropatiṣṭhate
na ced viśalyaḥ kriyate viddhās tatra sabhāsadaḥ
sabhā vā na praveṣṭavyā vaktavyaṃ vā samañjasam
abruvan vibruvan vāpi naro bhavati kilbiṣī
ye tu sabhyāḥ sabhāṃ gatvā tūṣṇīṃ dhyāyanta āsate
yathāprāptaṃ na bruvate sarve te 'nṛtavādinaḥ
pādo 'dharmasya kartāraṃ pādaḥ sākṣiṇam ṛcchati
pādaḥ sabhāsadaḥ sarvān pādo rājānam ṛcchati
rājā bhavaty anenās tu mucyante ca sabhāsadaḥ
eno gacchati kartāraṃ nindārho yatra nindyate
andho matsyān ivāśnāti nirapekṣaḥ sakaṇṭakān
parokṣam arthavaikalyād bhāṣate yaḥ sabhāṃ gataḥ
tasmāt sabhyaḥ sabhāṃ prāpya rāgadveṣavivarjitaḥ
vacas tathāvidhaṃ brūyād yathā na narakaṃ patet
yathā śalyaṃ bhiṣag vidvān uddhared yantrayuktitaḥ
prāḍvivākas tathā śalyam uddhared vyavahārataḥ
yatra sabhyo janaḥ sarvaḥ sādhv etad iti manyate
sa niḥśalyo vivādaḥ syāt saśalyaḥ syād ato 'nyathā
na sā sabhā yatra na santi vṛddhā vṛddhā na te ye na vadanti dharmam
nāsau dharmo yatra na satyam asti na tat satyaṃ yac chalenānuviddham
ṛṇaṃ deyam adeyaṃ ca yena yatra yathā ca yat
dānagrahaṇadharmāc ca ṛṇādānam iti smṛtam
pitary uparate putrā ṛṇaṃ dadyur yathāṃśataḥ
vibhaktā hy avibhaktā vā yas tām udvahate dhuram
pitṛvyeṇāvibhaktena bhrātrā vā yad ṛṇaṃ kṛtam
mātrā vā yat kuṭumbārthe dadyus tad rikthino 'khilam
kramād avyāhataṃ prāptaṃ putrair yan narṇam uddhṛtam
dadyuḥ paitāmahaṃ pautrās tac caturthān nivartate
icchanti pitaraḥ putrān svārthahetor yatas tataḥ
uttamarṇādhamarṇebhyo mām ayaṃ mocayiṣyati
ataḥ putreṇa jātena svārtham utsṛjya yatnataḥ
pitā mokṣitavya ṛṇād yathā na narakaṃ patet
tapasvī cāgnihotrī ca ṛṇavān mriyate yadi
tapaś caivāgnihotraṃ ca sarvaṃ tad dhanināṃ dhanam
na putrarṇaṃ pitā dadyād dadyāt putras tu paitṛkam
kāmakrodhasurādyūtaprātibhāvyakṛtaṃ vinā
pitur eva niyogād yat kuṭumbabharaṇāya ca
kṛtaṃ vā yad ṛṇaṃ kṛcchre dadyāt putrasya tat pitā
śiṣyāntevāsidāsastrīvaiyāvṛttyakaraiś ca yat
kuṭumbahetor utkṣiptaṃ voḍhavyaṃ tat kuṭumbinā
nārvāg viṃśatimād varṣāt pitari proṣite sutaḥ
ṛṇaṃ dadyāt pitṛvye vā jyeṣṭhe bhrātary athāpi vā
dāpyaḥ pararṇam eko 'pi jīvatsv adhikṛtaiḥ kṛtam
preteṣu tu na tatputraḥ pararṇaṃ dātum arhati
na strī patikṛtaṃ dadyād ṛṇaṃ putrakṛtaṃ tathā
abhyupetād ṛte yadvā saha patyā kṛtaṃ bhavet
dadyād aputrā vidhavā niyuktā yā mumūrṣuṇā
yo vā tadriktham ādadyād yato riktham ṛṇaṃ tataḥ
na ca bhāryākṛtam ṛṇaṃ kathaṃcit patyur ābhavet
āpatkṛtād ṛte puṃsāṃ kuṭumbārtho hi vistaraḥ
anyatra rajakavyādhagopaśauṇḍikayoṣitām
teṣāṃ tatpratyayā vṛttiḥ kuṭumbaṃ ca tadāśrayam
putriṇī tu samutsṛjya putraṃ strī yānyam āśrayet
ṛkthaṃ tasyā haret sarvaṃ niḥsvāyāḥ putra eva tu
yā tu sapradhanaiva strī sāpatyā cānyam āśrayet
so 'syā dadyād ṛṇaṃ bhartur utsṛjed vā tathaiva tām
adhanasya hy aputrasya mṛtasyopaiti yaḥ striyam
ṛṇaṃ voḍhuḥ sa bhajate tad evāsya dhanaṃ smṛtam
dhanastrīhāriputrāṇām ṛṇabhāg yo dhanaṃ haret
putro 'satoḥ strīdhaninoḥ strīhārī dhaniputrayoḥ
uttamā svairiṇī yā syād uttamā ca punarbhuvām
ṛṇaṃ tayoḥ patikṛtaṃ dadyād yas tām upāśnute
strīkṛtāny apramāṇāni kāryāṇy āhur anāpadi
viśeṣato gṛhakṣetradānādhamanavikrayāḥ
etāny api pramāṇāni bhartā yady anumanyate
putraḥ patyur abhāve vā rājā vā patiputrayoḥ
bhartrā prītena yad dattaṃ striyai tasmin mṛte 'pi tat
sā yathākāmam aśnīyād dadyād vā sthāvarād ṛte
tathā dāsakṛtaṃ kāryam akṛtaṃ paricakṣate
anyatra svāmisaṃdeśān na dāsaḥ prabhur ātmanaḥ
putreṇa ca kṛtaṃ kāryaṃ yat syāt pitur anicchataḥ
tad apy akṛtam evāhur dāsaḥ putraś ca tau samau
aprāptavyavahāraś cet svatantro 'pi hi narṇabhāk
svātantryaṃ tu smṛtaṃ jyeṣṭhe jyaiṣṭhyaṃ guṇavayaḥkṛtam
trayaḥ svatantrā loke 'smin rājācāryas tathaiva ca
prati prati ca varṇānāṃ sarveṣāṃ svagṛhe gṛhī
asvatantrāḥ prajāḥ sarvāḥ svatantraḥ pṛthivīpatiḥ
asvatantraḥ smṛtaḥ śiṣya ācārye tu svatantratā
asvatantrāḥ striyaḥ putrā dāsāś ca saparigrahāḥ
svatantras tatra tu gṛhī yasya yat syāt kramāgatam
garbhasthaiḥ sadṛśo jñeya ā varṣād aṣṭamācchiśuḥ
bāla ā ṣoḍaśāj jñeyaḥ pogaṇḍaś cāpi śabdyate
parato vyavahārajñaḥ svatantraḥ pitarau vinā
jīvator asvatantraḥ syāj jarayāpi samanvitaḥ
tayor api pitā śreyān bījaprādhānyadarśanāt
abhāve bījino mātā tadabhāve tu pūrvajaḥ
svatantrāḥ sarva evaite paratantreṣu sarvadā
anuśiṣṭau visarge ca vikraye ceśvarā matāḥ
yad bālaḥ kurute kāryam asvatantras tathaiva ca
akṛtaṃ tad iti prāhuḥ śāstre śāstravido janāḥ
svatantro 'pi hi yat kāryaṃ kuryād aprakṛtiṃ gataḥ
tad apy akṛtam evāhur asvatantraḥ sa hetutaḥ
kāmakrodhābhiyuktārtabhayavyasanapīḍitāḥ
rāgadveṣaparītāś ca jñeyās tv aprakṛtiṃ gatāḥ
kule jyeṣṭhas tathā śreṣṭhaḥ prakṛtisthaś ca yo bhavet
tatkṛtaṃ syāt kṛtaṃ kāryaṃ nāsvatantrakṛtaṃ kṛtam
dhanamūlāḥ kriyāḥ sarvā yatnas tatsādhane mataḥ
rakṣaṇaṃ vardhanaṃ bhoga iti tasya vidhiḥ kramāt
tat punas trividhaṃ jñeyaṃ śuklaṃ śabalam eva ca
kṛṣṇaṃ ca tasya vijñeyaḥ prabhedaḥ saptadhā pṛthak
śrutaśauryatapaḥkanyāśiṣyayājyānvayāgatam
dhanaṃ saptavidhaṃ śuklam udayo 'py asya tadvidhaḥ
kusīdakṛṣivāṇijyaśulkaśilpānuvṛttibhiḥ
kṛtopakārād āptaṃ ca śabalaṃ samudāhṛtam
pārśvikadyūtadautyārtipratirūpakasāhasaiḥ
vyājenopārjitaṃ yac ca tat kṛṣṇaṃ samudāhṛtam
tena krayo vikrayaś ca dānaṃ grahaṇam eva ca
vividhāś ca pravartante kriyāḥ saṃbhoga eva ca
yathāvidhena dravyeṇa yat kiṃcit kurute naraḥ
tathāvidham avāpnoti sa phalaṃ pretya ceha ca
tat punar dvādaśavidhaṃ prativarṇāśrayāt smṛtam
sādhāraṇaṃ syāt trividhaṃ śeṣaṃ navavidhaṃ smṛtam
kramāgataṃ prītidāyaḥ prāptaṃ ca saha bhāryayā
aviśeṣeṇa varṇānāṃ sarveṣāṃ trividhaṃ dhanam
vaiśeṣikaṃ dhanaṃ jñeyaṃ brāhmaṇasya trilakṣaṇam
pratigraheṇa yallabdhaṃ yājyataḥ śiṣyatas tathā
trividhaṃ kṣatriyasyāpi prāhur vaiśeṣikaṃ dhanam
yuddhopalabdhaṃ kāraś ca daṇḍaś ca vyavahārataḥ
vaiśeṣikaṃ dhanaṃ jñeyaṃ vaiśyasyāpi trilakṣaṇam
kṛṣigorakṣavāṇijyaiḥ śūdrasyaibhyas tv anugrahāt
sarveṣām eva varṇānām eṣa dharmyo dhanāgamaḥ
viparyayād adharmyaḥ syān na ced āpad garīyasī
āpatsv anantarā vṛttir brāhmaṇasya vidhīyate
vaiśyavṛttis tataś coktā na jaghanyā kathaṃcana
na kathaṃcana kurvīta brāhmaṇaḥ karma vārṣalam
vṛṣalaḥ karma na brāhmaṃ patanīye hi te tayoḥ
utkṛṣṭaṃ cāpakṛṣṭaṃ ca tayoḥ karma na vidyate
madhyame karmaṇī hitvā sarvasādhāraṇe hi te
āpadaṃ brāhmaṇas tīrtvā kṣatravṛttyā hṛtair dhanaiḥ
utsṛjet kṣatravṛttiṃ tāṃ kṛtvā pāvanam ātmanaḥ
tasyām eva tu yo vṛttau brāhmaṇo ramate rasāt
kāṇḍapṛṣṭhaś cyuto mārgāt so 'pāṅkteyaḥ prakīrtitaḥ
vaiśyavṛttāv avikreyaṃ brāhmaṇasya payo dadhi
ghṛtaṃ madhu madhūcchiṣṭaṃ lākṣākṣārarasāsavāḥ
māṃsaudanatilakṣaumasomapuṣpaphalapalāḥ
manuṣyaviṣaśastrāmbulavaṇāpūpavīrudhaḥ
nīlīkauśeyacarmāsthikutapaikaśaphā mṛdaḥ
udaśvitkeśapiṇyākaśākādyauṣadhayas tathā
brāhmaṇasya tu vikreyaṃ śuṣkaṃ dāru tṛṇāni ca
gandhadravyairakāvetratūlamūlatuśād ṛte
svayaṃ śīrṇaṃ ca vidalaṃ phalānāṃ badareṅgude
rajjuḥ kārpāsikaṃ sūtraṃ tac ced avikṛtaṃ bhavet
aśaktau bheṣajasyārthe yajñahetos tathaiva ca
yady avaśyaṃ tu vikreyās tilā dhānyena tatsāmāḥ
avikreyāṇi vikrīṇan brāhmaṇaḥ pracyutaḥ pathaḥ
mārge punar avasthāpya rājñā daṇḍena bhūyasā
pramāṇāni pramāṇasthaiḥ paripālyāni yatnataḥ
sīdanti hi pramāṇāni pramāṇair avyavasthitaiḥ
likhitaṃ sākṣiṇo bhuktiḥ pramāṇaṃ trividhaṃ smṛtaṃ
dhanasvīkaraṇe yena dhanī dhanam upāśnute
likhitaṃ balavan nityaṃ jīvantas tv eva sākṣiṇaḥ
kālātiharaṇād bhuktir iti śāstreṣu niścayaḥ
trividhasyāsya dṛṣṭasya pramāṇasya yathākramam
pūrvaṃ pūrvaṃ guru jñeyaṃ bhuktir ebhyo garīyasī
vidyamāne 'pi likhite jīvatsv api hi sākṣiṣu
viśeṣataḥ sthāvarāṇāṃ yan na bhuktaṃ na tat sthiram
bhujyamānān parair arthān yaḥ svān maurkhyād upekṣate
samakṣaṃ jīvato 'py asya tān bhuktiḥ kurute vaśe
yatkiṃcid daśa varṣāṇi saṃnidhau prekṣate dhanī
bhujyamānaṃ parais tūṣṇīṃ na sa tal labdhum arhati
upekṣāṃ kurvatas tasya tūṣṇīṃ bhūtasya tiṣṭhataḥ
kāle 'tipanne pūrvokte vyavahāro na sidhyati
ajaḍaś ced apogaṇḍo viṣaye cāsya bhujyate
bhuktaṃ tad vyavahāreṇa bhoktā tad dhanam arhati
ādhiḥ sīmā bāladhanaṃ nikṣepopanidhī striyaḥ
rājasvaṃ śrotriyasvaṃ ca nopabhogena jīryate
pratyakṣaparibhogāc ca svāmino dvidaśāḥ samāḥ
ādhyādīny api jīryante strīnarendradhanād ṛte
strīdhanaṃ ca narendrāṇāṃ na kadācana jīryate
anāgamaṃ bhujyamānaṃ vatsarāṇāṃ śatair api
nirbhogo yatra dṛśyeta na dṛśyetāgamaḥ kvacit
āgamaḥ kāraṇaṃ tatra na bhogas tatra kāraṇam
anāgamaṃ bhujyate yan na tad bhogo 'tivartate
prete tu bhoktari dhanaṃ yāti tadvaṃśyabhogyatām
āhartaivābhiyuktaḥ sann arthānām uddharet padam
bhuktir eva viśuddhiḥ syāt prāptānāṃ pitṛtaḥ kramāt
anvāhitaṃ hṛtaṃ nyastaṃ balāvaṣṭabdhaṃ yācitam
apratyakṣaṃ ca yad bhuktaṃ ṣaḍ etāny āgamaṃ vinā
tathārūḍhavivādasya pretasya vyavahāriṇaḥ
putreṇa so 'rthaḥ saṃśodhyo na taṃ bhogo 'tivartate
yad vināgamam apy ūrdhvaṃ bhuktaṃ pūrvais tribhir bhavet
na tac chakyam apākartuṃ kramāt tripuruṣāgatam
santo 'pi na pramāṇaṃ syur mṛte dhanini sākṣiṇaḥ
anyatra śrāvitaṃ yat syāt svayam āsannamṛtyunā
na hi pratyarthini prete pramāṇaṃ sākṣiṇāṃ vacaḥ
sākṣimat karaṇaṃ tatra pramāṇaṃ syād viniścaye
śrāvitas tv ātureṇāpi yas tv artho dharmasaṃhitaḥ
mṛte 'pi tatra sākṣī syāt ṣaṭsu cānvāhitādiṣu
kriyarṇādiṣu sarveṣu balavaty uttarottarā
pratigrahādhikrīteṣu pūrvā pūrvā garīyasī
sthānalābhanimittaṃ hi dānagrahaṇam iṣyate
tat kusīdam iti proktaṃ tena vṛttiḥ kusīdinām
kāyikā kālikā caiva kāritā ca tathā smṛtā
cakravṛddhiś ca śāstreṣu tasya vṛddhiś caturvidhā
kāyāvirodhinī śaśvat paṇapādyā tu kāyikā
pratimāsaṃ sravati yā vṛddhiḥ sā kālikā smṛtā
vṛddhiḥ sā kāritā nāma yarṇikena svayaṃkṛtā
vṛddher api punar vṛddhiś cakravṛddhir udāhṛtā
ṛṇānāṃ sārvabhaumo 'yaṃ vidhir vṛddhikaraḥ smṛtaḥ
deśācāravidhis tv anyo yatrarṇam avatiṣṭhati
dviguṇaṃ triguṇaṃ caiva tathānyasmiṃś caturguṇam
tathāṣṭaguṇam anyasmin deśe deśe 'vatiṣṭhate
hiraṇyadhānyavastrāṇāṃ vṛddhir dvitricaturguṇā
ghṛtasyāṣṭaguṇā vṛddhiḥ strīpaśūnāṃ ca saṃtatiḥ
sūtrakarpāsakiṇvānāṃ trapuṣaḥ sīsakasya ca
āyudhānāṃ ca sarveṣāṃ carmaṇas tāmralohayoḥ
anyeṣāṃ caiva sarveṣām iṣṭakānāṃ tathaiva ca
akṣayyā vṛddhir eteṣāṃ manur āha prajāpatiḥ
tailānāṃ caiva sarveṣāṃ madyānāṃ madhusarpiṣām
vṛddhir aṣṭaguṇā jñeyā guḍasya lavaṇasya ca
na vṛddhiḥ prītidattānāṃ syād anākāritā kvacit
anākāritam apy ūrdhvaṃ vatsarārdhād vivardhate
eṣa vṛddhividhiḥ proktaḥ prativṛddhasya dharmataḥ
vṛddhis tu yoktā dhānyānāṃ vārddhuṣyaṃ tad udāhṛtam
āpadaṃ nistared vaiśyaḥ kāmaṃ vārddhuṣakarmaṇā
āpatsv api hi kaṣṭāsu brāhmaṇasya na vārddhuṣam
brāhmaṇasya tu yad deyaṃ sānvayasya na cāsti saḥ
svakulyasyāsya nivapet tadabhāve 'sya bandhuṣu
yadā tu na svakulyāḥ syur na ca saṃbandhibāndhavāḥ
tadā dadyāt svajātibhyas teṣv asatsv apsu nikṣipet
gṛhītvopagataṃ dadyād ṛṇikāyodayaṃ dhanī
adadad yācyamānas tu śeṣahānim avāpnuyāt
lekhyaṃ dadyād ṛṇe śuddhe tadabhāve pratiśravam
dhanikarṇikayor evaṃ viśuddhiḥ syāt parasparam
viśrambhahetū dvāv atra pratibhūr ādhir eva ca
likhitaṃ sākṣiṇaś ca dve pramāṇe vyaktikārake
upasthānāya dānāya pratyayāya tathaiva ca
trividhaḥ pratibhūr dṛṣṭas triṣv evārtheṣu sūribhiḥ
ṛṇiṣv apratikurvatsu pratyaye vā vivādite
pratibhūs tad ṛṇaṃ dadyād anupasthāpayaṃs tathā
bahavaś cet pratibhuvo dadyus te 'rthaṃ yathākṛtam
arthe 'viśeṣite hy eṣu dhaninaś chandataḥ kriyā
yaṃ cārthaṃ pratibhūr dadyād dhanikenopapīḍitaḥ
ṛṇikas taṃ pratibhuve dviguṇaṃ pratipādayet
adhikriyata ity ādhiḥ sa vijñeyo dvilakṣaṇaḥ
kṛtakālopaneyaś ca yāvaddeyodyatas tathā
sa punar dvividhaḥ prokto gopyo bhogyas tathaiva ca
pratidānaṃ tathaivāsya lābhahānir viparyaye
pramādād dhaninas tadvad ādhau vikṛtim āgate
vinaṣṭe mūlanāśaḥ syād daivarājakṛtād ṛte
rakṣyamāṇo 'pi yatrādhiḥ kāleneyād asāratām
ādhir anyo 'dhikartavyo deyaṃ vā dhanine dhanam
atha śaktivihīnaḥ syād ṛṇī kālaviparyayāt
śakyaprekṣam ṛṇaṃ dāpyaḥ kāle kāle yathodayam
śakto vā yadi daurātmyān na dadyād dhanine dhanam
rājñā dāpayitavyaḥ syād gṛhītvāṃśaṃ tu viṃśakam
naśyed ṛṇaparīmāṇaṃ kāleneharṇikasya cet
jātisaṃjñādhivāsānām āgamo lekhyataḥ smṛtaḥ
lekhyaṃ tu dvividhaṃ jñeyaṃ svahastānyakṛtaṃ tathā
asākṣimat sākṣimac ca siddhir deśasthites tayoḥ
deśācārāviruddhaṃ yad vyaktādhikṛtalakṣaṇam
tat pramāṇaṃ smṛtaṃ lekhyam aviluptakramākṣaram
mattābhiyuktastrībālabalātkārakṛtaṃ ca yat
tad apramāṇakaraṇaṃ bhītopadhikṛtaṃ tathā
mṛtāḥ syuḥ sākṣiṇo yatra dhanikarṇikalekhakāḥ
tad apy apārthaṃ likhitam ṛte tv ādheḥ sthirāśrayāt
ādhir yo dvividhaḥ prokto jaṅgamaḥ sthāvaras tathā
siddhir atrobhayasyāsya bhogo yady asti nānyathā
darśitaṃ pratikālaṃ yac chrāvitaṃ śrāvitaṃ ca yat
lekhyaṃ sidhyati sarvatra mṛteṣv api hi sākṣiṣu
aśrutārtham adṛṣṭārthaṃ vyavahārārtham eva ca
na lekhyaṃ siddhim āpnoti jīvatsv api hi sākṣiṣu
lekhye deśāntaranyaste dagdhe durlikhite hṛte
satas tatkālakaraṇam asato dṛṣṭadarśanam
yasmin syāt saṃśayo lekhye bhūtābhūtakṛte kvacit
tatsvahastakriyācihnaprāptiyuktibhir uddharet
lekhyaṃ yac cānyanāmāṅkaṃ hetvantarakṛtaṃ bhavet
vipratyaye parīkṣyaṃ tat saṃbandhāgamahetubhiḥ
likhitaṃ likhitenaiva sākṣimat sākṣibhir haret
sākṣibhyo likhitaṃ śreyo likhitena tu sākṣiṇaḥ
chinnabhinnahṛtonmṛṣṭanaṣṭadurlikhiteṣu ca
kartavyam anyal lekhyaṃ syād eṣa lekhyavidhiḥ smṛtaḥ
saṃdigdheṣu tu kāryeṣu dvayor vivadamānayoḥ
dṛṣṭaśrutānubhūtatvāt sākṣibhyo vyaktidarśanam
samakṣadarśanāt sākṣī vijñeyaḥ śrotracakṣuṣoḥ
śrotrasya yat paro brūte cakṣuṣaḥ kāyakarma yat
ekādaśavidhaḥ sākṣī sa tu dṛṣṭo manīṣibhiḥ
kṛtaḥ pañcavidhas teṣāṃ ṣaḍvidho 'kṛta ucyate
likhitaḥ smāritaś caiva yadṛcchābhijña eva ca
gūḍhaś cottarasākṣī ca sākṣī pañcavidhaḥ smṛtaḥ
akṛtaḥ ṣaḍvidhaś cāpi sūribhiḥ parikīrtitaḥ
grāmaś ca prāḍvivākaś ca rājā ca vyavahāriṇām
kāryeṣv abhyantaro yaḥ syād arthinā prahitaś ca yaḥ
kulaṃ kulavivādeṣu bhaveyus te 'pi sākṣiṇaḥ
kulīnā ṛjavaḥ śuddhā janmataḥ karmato 'rthataḥ
tryavarāḥ sākṣiṇo 'nindyāḥ śucayaḥ syuḥ subuddhayaḥ
brāhmaṇāḥ kṣatriyā vaiśyāḥ śūdrā ye cāpy aninditāḥ
prativarṇaṃ bhaveyus te sarve sarveṣu vā punaḥ
śreṇīṣu śreṇipuruṣāḥ sveṣu vargeṣu vargiṇaḥ
bahirvāsiṣu bāhyāś ca striyaḥ strīṣu ca sākṣiṇaḥ
śreṇyādiṣu tu vargeṣu kaścic ced dveṣyatām iyāt
tebhya eva na sākṣī syād dveṣṭāraḥ sarva eva te
asākṣy api hi śāstreṣu dṛṣṭaḥ pañcavidho budhaiḥ
vacanād doṣato bhedāt svayamukter mṛtāntaraḥ
śrotriyādyā vacanataḥ stenādyā doṣadarśanāt
bhedād vipratipattiḥ syād vivāde yatra sākṣiṇaḥ
svayamukter anirdiṣṭaḥ svayam evaitya yo vadet
mṛtāntaro 'rthini prete mumūrṣuśrāvitād ṛte
śrotriyās tāpasā vṛddhā ye ca pravrajitā narāḥ
asākṣiṇas te vacanān nātra hetur udāhṛtaḥ
stenāḥ sāhasikāś caṇḍāḥ kitavā vadhakās tathā
asākṣiṇas te duṣṭatvāt teṣu satyaṃ na vidyate
rājñā parigṛhīteṣu sākṣiṣv ekārthaniścaye
vacanaṃ yatra bhidyate te syur bhedād asākṣiṇaḥ
anirdiṣṭas tu sākṣitve svayam evaitya yo vadet
sūcīty uktaḥ sa śāstreṣu na sa sākṣitvam arhati
yo 'rthaḥ śrāvayitavyaḥ syāt tasminn asati cārthini
kva tad vadatu sākṣitvam ity asākṣī mṛtāntaraḥ
dvayor vivadator arthe dvayoḥ satsu ca sākṣiṣu
pūrvapakṣo bhaved yasya bhaveyus tasya sākṣiṇaḥ
ādharyaṃ pūrvapakṣasya yasminn arthe vaśād bhavet
praṣṭavyāḥ sākṣiṇas tatra vivāde prativādinaḥ
na pareṇa samuddiṣṭam upeyāt sākṣiṇaṃ rahaḥ
bhedayet taṃ na cānyena hīyetaivaṃ samācaran
sākṣy uddiṣṭo yadi preyād gacched vāpi digantaram
tacchrotāraḥ pramāṇaṃ syuḥ pramāṇaṃ hy uttarakriyā
sudīrgheṇāpi kālena likhitaṃ siddhim āpnuyāt
jānatā cātmanā lekhyaṃ ajānānastu lekhayet
siddhir uktāṣṭamād varṣāt smāritasyeha sākṣiṇaḥ
ā pañcamāt tathā siddhir yadṛcchopagatasya tu
ā tṛtīyāt tathā varṣāt siddhir gūḍhasya sākṣiṇaḥ
ā vai saṃvatsarāt siddhiṃ vadanty uttarasākṣiṇaḥ
athavā kālaniyamo na dṛṣṭaḥ sākṣiṇaṃ prati
smṛtyapekṣaṃ hi sākṣitvam āhuḥ śāstravido janāḥ
yasya nopahatā puṃsaḥ smṛtiḥ śrotraṃ ca nityaśaḥ
sudīrgheṇāpi kālena sa sākṣī sākṣyam arhati
asākṣipratyayās tv anye ṣaḍvivādāḥ prakīrtitāḥ
lakṣaṇāny eva sākṣitvaṃ eṣām āhur manīṣiṇaḥ
ulkāhasto 'gnido jñeyaḥ śastrapāṇis tu ghātakaḥ
keśākeśigṛhītaś ca yugapat pāradārikaḥ
kuddālapāṇir vijñeyaḥ setubhettā samīpagaḥ
tathā kuṭhārapāṇiś ca vanachettā prakīrtitaḥ
abhyagracihno vijñeyo daṇḍapāruṣyakṛn naraḥ
asākṣipratyayā hy ete pāruṣye tu parīkṣaṇam
kaścit kṛtvātmanaś cihnaṃ dveṣāt param upadravet
hetvarthagatisāmarthyais tatra yuktaṃ parīkṣaṇam
nārthasaṃbandhino nāptā na sahāyā na vairiṇaḥ
na dṛṣṭadoṣāḥ praṣṭavyā na vyādhyārtā na dūṣitāḥ
dāsanaikṛtikāśraddhavṛddhastrībālacākrikāḥ
mattonmattapramattārtakitavagrāmayājakāḥ
mahāpathikasāmudravaṇikpravrajitāturāḥ
lubdhakaśrotriyācārahīnaklībakuśīlavāḥ
nāstikavrātyadārāgnityāgino 'yājyayājakāḥ
ekasthālīsahāyāricarajñātisanābhayaḥ
prāgdṛṣṭadoṣaśailūṣaviṣajīvyahituṇḍikāḥ
garadāgnidakīnāśaśūdrāputropapātikāḥ
klāntasāhasikaśrāntanirdhanāntyāvasāyinaḥ
bhinnavṛttāsamāvṛttajaḍatailikamūlikāḥ
bhūtāviṣṭanṛpadviṣṭavarṣanakṣatrasūcakāḥ
aghaśaṃsyātmavikretṛhīnāṅgabhagavṛttayaḥ
kunakhī śyāvadan śvitrimitradhruk śaṭhaśauṇḍikāḥ
aindrajālikalubdhograśreṇīgaṇavirodhinaḥ
vadhakṛc citrakṛn maṅkhaḥ patitaḥ kūṭakārakaḥ
kuhakaḥ pratyavasitas taskaro rājapūruṣaḥ
manuṣyaviṣaśastrāmbulavaṇāpūpavīrudhām
vikretā brāhmaṇaś caiva dvijo vārdhuṣikaś ca yaḥ
cyutaḥ svadharmāt kulikaḥ stāvako hīnasevakaḥ
pitrā vivadamānaś ca bhedakṛc cety asākṣiṇaḥ
asākṣiṇo ye nirdiṣṭā dāsanaikṛtikādayaḥ
kāryagauravam āsādya bhaveyus te 'pi sākṣiṇaḥ
sāhaseṣu ca sarveṣu steyasaṃgrahaṇeṣu ca
pāruṣyayoś cāpy ubhayor na parīkṣeta sākṣiṇaḥ
teṣām api na bālaḥ syān naiko na strī na kūṭakṛt
na bāndhavo na cārātir brūyus te sākṣyam anyathā
bālo 'jñānād asatyāt strī pāpābhyāsāc ca kūṭakṛt
vibrūyād bāndhavaḥ snehād vairaniryātanād ariḥ
athavānumato yaḥ syād dvayor vivadamānayoḥ
asākṣy eko 'pi sākṣitve praṣṭavyaḥ syāt sa saṃsadi
yas tv ātmadoṣabhinnatvād asvastha iva lakṣyate
sthānāt sthānāntaraṃ gacched ekaikaṃ copadhāvati
kāsate 'nibhṛto 'kasmād abhīkṣṇaṃ niśvasaty api
bhūmiṃ likhati pādābhyāṃ bāhuvāso dhunoti ca
bhidyate mukhavarṇo 'sya lalāṭaṃ svidyate tathā
śoṣam āgacchataś coṣṭhāv ūrdhvaṃ tiryak ca vīkṣate
tvaramāṇa ivābaddham apṛṣṭo bahu bhāṣate
kūṭasākṣī sa vijñeyas taṃ pāpaṃ vinayen nṛpaḥ
śrāvayitvā ca yo 'nyebhyaḥ sākṣitvaṃ tad vinihnute
sa vineyo bhṛśataraṃ kūṭasākṣyadhiko hi saḥ
āhūya sākṣiṇaḥ pṛcchen niyamya śapathair bhṛśam
samastān viditācārān vijñātārthān pṛthak pṛthak
satyena śāpayed vipraṃ kṣatriyaṃ vāhanāyudhaiḥ
gobījakāñcanair vaiśyaṃ śūdraṃ sarvais tu pātakaiḥ
purāṇair dharmavacanaiḥ satyamāhātmyakīrtanaiḥ
anṛtasyāpavādaiś ca bhṛśam uttrāsya sākṣiṇaḥ
nagno muṇḍaḥ kapālena bhikṣārthī kṣutpipāsitaḥ
dīnaḥ śatrugṛhaṃ gacched yaḥ sākṣyam anṛtaṃ vadet
nagare pratiruddhaḥ san bahirdvāre bubhukṣitaḥ
amitrān bhūyaśaḥ paśyed yaḥ sākṣyam anṛtaṃ vadet
yāṃ rātrim adhivinnā strī yāṃ caivākṣaparājitaḥ
yāṃ ca bhārābhitaptāṅgo durvivaktā sa tāṃ vaset
sākṣī sākṣyasamuddeśe gokarṇaśithilaṃ caran
sahasraṃ vāruṇān pāśān ātmani pratimuñcati
tasya varṣaśate pūrṇe pāśam ekaṃ pramucyate
evaṃ sa bandhanāt tasmān mucyate niyutāḥ samāḥ
yāvato bāndhavān yasmin hanti sākṣye 'nṛtaṃ vadan
tāvataḥ saṃkhyayā tasmin śṛṇu saumyānupūrvaśaḥ
pañca paśvanṛte hanti daśa hanti gavānṛte
śatam aśvānṛte hanti sahasraṃ puruṣānṛte
hanti jātān ajātāṃś ca hiraṇyārthe 'nṛtaṃ vadan
sarvaṃ bhūmyanṛte hanti mā sma bhūmyanṛtaṃ vadīḥ
ekam evādvitīyaṃ tat prāhuḥ pāvanam ātmanaḥ
satyaṃ svargasya sopānaṃ pārāvārasya naur iva
aśvamedhasahasraṃ ca satyaṃ ca tulayā dhṛtam
aśvamedhasahasrāddhi satyam eva viśiṣyate
varaṃ kūpaśatād vāpi varaṃ vāpīśatāt kratuḥ
varaṃ kratuśatāt putraḥ satyaṃ putraśatād varam
bhūr dhārayati satyena satyenodeti bhāskaraḥ
satyena vāyuḥ pavate satyenāpaḥ sravanti ca
satyam eva paraṃ dānaṃ satyam eva paraṃ tapaḥ
satyam eva paro dharmo lokānām iti naḥ śrutam
satyaṃ devāḥ samāsena manuṣyās tv anṛtaṃ smṛtam
ihaiva tasya devatvaṃ yasya satye sthitā matiḥ
satyaṃ brūhy anṛtaṃ tyaktvā satyena svargam eṣyasi
uktvānṛtaṃ mahāghoraṃ narakaṃ pratipatsyate
nirayeṣu ca te śaśvaj jihvām utkṛtya dāruṇāḥ
asibhiḥ śātayiṣyanti balino yamakiṃkarāḥ
śūlair bhetsyanti cākruddhāḥ krośantam aparāyaṇam
avākśirasam utkṣipya kṣepsyanty agnihradeṣu ca
anubhūya ca duḥkhās tāś ciraṃ narakavedanāḥ
iha yāsyasy abhavyāsu gṛdhrakākādiyoniṣu
jñātvaitān anṛte doṣāñ jñātvā satye ca sadguṇān
satyaṃ vadoddharātmānaṃ mātmānaṃ pātayiṣyasi
na bāndhavā na suhṛdo na dhanāni mahānty api
alaṃ tārayituṃ śaktās tamasy ugre nimajjataḥ
pitaras tv avalambante tvayi sākṣitvam āgate
tārayiṣyati kiṃvāsmān ātmānaṃ pātayiṣyati
satyam ātmā manuṣyasya satye sarvaṃ pratiṣṭhitam
sarvathaivātmanātmānaṃ śreyasā yojayiṣyasi
yāṃ ca rātrim ajaniṣṭhā yāṃ rātriṃ ca mariṣyasi
vṛthā tadantaraṃ te syāt kuryāś cet satyam anyathā
nāsti satyāt paro dharmo nānṛtāt pātakaṃ param
sākṣidharme viśeṣeṇa satyam eva vadet tataḥ
yaḥ parārthe praharati svāṃ vācaṃ puruṣādhamaḥ
ātmārthe kiṃ na kuryāt sa pāpo narakanirbhayaḥ
arthā vai vāci niyatā vāṅmūlā vāgviniḥsṛtāḥ
yo hy etāṃ stenayed vācaṃ sa sarvasteyakṛn naraḥ
sākṣivipratipattau tu pramāṇaṃ bahavo yataḥ
tatsāmye śucayo grāhyās tatsāmye smṛtimattarāḥ
smṛtimatsākṣisāmyaṃ tu vivāde yatra dṛśyate
sūkṣmatvāt sākṣidharmasya sākṣyaṃ vyāvartate punaḥ
nirdiṣṭeṣv arthajāteṣu sākṣī cet sākṣyam āgataḥ
na brūyād akṣarasamaṃ na tan nigaditaṃ bhavet
deśakālavayodravyapramāṇākṛtijātiṣu
yatra vipratipattiḥ syāt sākṣyaṃ tad asad ucyate
ūnam abhyadhikaṃ cārthaṃ prabrūyur yatra sākṣiṇaḥ
tad apy anuktaṃ vijñeyam eṣa sākṣyavidhiḥ smṛtaḥ
pramādād dhanino yatra na syāl lekhyaṃ na sākṣiṇaḥ
arthaṃ cāpahnuyād vādī tatroktas trividho vidhiḥ
codanā pratikālaṃ ca yuktileśas tathaiva ca
tṛtīyaḥ śapathaś coktas tair evaṃ sādhayet kramāt
abhīkṣṇaṃ codyamāno yaḥ pratihanyān na tadvacaḥ
tricatuḥpañcakṛtvo vā parato 'rthaṃ tam āvahet
codanāpratighāte tu yuktileśais tam anviyāt
deśakālārthasaṃbandhaparimāṇakriyādibhiḥ
yuktiṣv apy asamarthāsu śapathair enam ardayet
arthakālabalāpekṣam agnyambusukṛtādibhiḥ
dīptāgnir yaṃ na dahati yam antardhārayanty āpaḥ
sa taraty abhiśāpaṃ taṃ kilbiṣī syād viparyaye
strīṇāṃ śīlābhiyogeṣu steyasāhasayor api
eṣa eva vidhir dṛṣṭaḥ sarvārthāpahnaveṣu ca
śapathā hy api devānām ṛṣīṇām api ca smṛtāḥ
vasiṣṭhaḥ śapathaṃ śepe yātudhāne tu śaṅkitaḥ
saptarṣayas tathendrāya puṣkarārthe samāgatāḥ
śepuḥ śapatham avyagrāḥ parasparaviśuddhaye
ayuktaṃ sāhasaṃ kṛtvā pratyāpattiṃ bhajeta yaḥ
brūyāt svayaṃ vā sadasi tasyārdhavinayaḥ smṛtaḥ
gūhamānas tu daurātmyād yadi pāpaṃ sa jīyate
sabhyāś cātra na tuṣyanti tīvro daṇḍaś ca pātyate
svadravyaṃ yatra viśrambhān nikṣipaty aviśaṅkitaḥ
nikṣepo nāma tat proktaṃ vyavahārapadaṃ budhaiḥ
anyadravyavyavahitaṃ dravyam avyākṛtaṃ ca yat
nikṣipyate paragṛhe tad aupanidhikaṃ smṛtam
sa punar dvividhaḥ proktaḥ sākṣimān itaras tathā
pratidānaṃ tathaivāsya pratyayaḥ syād viparyaye
yācyamānas tu yo dātrā nikṣepaṃ na prayacchati
daṇḍyaḥ sa rājñā dāpyaś ca naṣṭe dāpyaś ca tatsamam
yaś cārthaṃ sādhayet tena nikṣeptur ananujñayā
tatrāpi daṇḍyaḥ sa bhavet tac ca sodayam āvahet
grahītuḥ saha yo 'rthena naṣṭo naṣṭaḥ sa dāyinaḥ
daivarājakṛte tadvan na cet taj jihmakāritam
eṣa eva vidhir dṛṣṭo yācitānvāhitādiṣu
śilpiṣūpanidhau nyāse pratinyāse tathaiva ca
pratigṛhṇāti pogaṇḍaṃ yaś ca sapradhanaṃ naraḥ
tasyāpy eṣa bhaved dharmaḥ ṣaḍ ete vidhayaḥ samāḥ
vaṇikprabhṛtayo yatra karma sambhūya kurvate
tat saṃbhūyasamutthānaṃ vyavahārapadaṃ smṛtam
phalahetor upāyena karma sambhūya kurvatām
ādhārabhūtaḥ prakṣepas tenottiṣṭheyur aṃśataḥ
samo 'tirikto hīno vā yatrāṃśo yasya yādṛśaḥ
kṣayavyayau tathā vṛddhis tasya tatra tathāvidhāḥ
bhāṇḍapiṇḍavyayoddhārabhārasārānvavekṣaṇam
kuryus te 'vyabhicāreṇa samaye sve vyavasthitāḥ
pramādān nāśitaṃ dāpyaḥ pratiṣiddhakṛtaṃ ca yat
asaṃdiṣṭaś ca yat kuryāt sarvaiḥ saṃbhūyakāribhiḥ
daivataskararājotthe vyasane samupasthite
yas tat svaśaktyā saṃrakṣet tasyāṃśo daśamaḥ smṛtaḥ
ekasya cet syād vyasanaṃ dāyādo 'sya tad āpnuyāt
anyo vāsati dāyāde śaktāś cet sarva eva vā
ṛtvijāṃ vyasane 'py evam anyas tat karma nistaret
labheta dakṣiṇābhāgaṃ sa tasmāt saṃprakalpitam
ṛtvig yājyam aduṣṭaṃ yas tyajed anapakāriṇam
aduṣṭaṃ vartvijaṃ yājyo vineyau tāv ubhāv api
ṛtvik tu trividho dṛṣṭaḥ pūrvajuṣṭaḥ svayaṃkṛtaḥ
yadṛcchayā ca yaḥ kuryād ārtvijyaṃ prītipūrvakam
kramāgateṣv eṣa dharmo vṛteṣv ṛtvikṣu ca svayam
yādṛcchike tu saṃyājye tattyāge nāsti kilbiṣam
śulkasthānaṃ vaṇik prāptaḥ śulkaṃ dadyād yathopagam
na tad vyatihared rājñāṃ balir eṣa prakalpitaḥ
śulkasthānaṃ pariharan na kāle krayavikrayī
mithyoktvā ca parīmāṇaṃ dāpyo 'ṣṭaguṇam atyayam
kaścic cet saṃcaran deśāt preyād abhyāgato vaṇik
rājāsya bhāṇḍaṃ tad rakṣet yāvad dāyādadarśanam
dāyāde 'sati bandhubhyo jñātibhyo vā tad arpayet
tadabhāve suguptaṃ tad dhārayed daśatīḥ samāḥ
asvāmikam adāyādaṃ daśavarṣasthitaṃ tataḥ
rājā tad ātmasātkuryād evaṃ dharmo na hīyate
dattvā dravyam asamyag yaḥ punar ādātum icchati
dattāpradānikaṃ nāma tad vivādapadaṃ smṛtam
adeyam atha deyaṃ ca dattaṃ cādattam eva ca
vyavahāreṣu vijñeyo dānamārgaś caturvidhaḥ
tatra hyaṣṭāv adeyāni deyam ekavidhaṃ smṛtam
dattaṃ saptavidhaṃ vidyād adattaṃ ṣoḍaśātmakam
anvāhitaṃ yācitakam ādhiḥ sādhāraṇaṃ ca yat
nikṣepaḥ putradāraṃ ca sarvasvaṃ cānvaye sati
āpatsv api hi kaṣṭāsu vartamānena dehinā
adeyāny āhur ācāryā yac cānyasmai pratiśrutam
kuṭumbabharaṇād dravyaṃ yatkiṃcid atiricyate
tad deyam upahṛtyānyad dadad doṣam avāpnuyāt
paṇyamūlyaṃ bhṛtis tuṣṭyā snehāt pratyupakārataḥ
strīśulkānugrahārthaṃ ca dattaṃ dānavido viduḥ
adattaṃ tu bhayakrodhaśokavegarujānvitaiḥ
tathotkocaparīhāsavyatyāsacchalayogataḥ
bālamūḍhāsvatantrārtamattonmattāpavarjitam
kartā mamāyaṃ karmeti pratilābhecchayā ca yat
apātre pātram ity ukte kārye cādharmasaṃhite
yad dattaṃ syād avijñānād adattaṃ tad api smṛtam
gṛhṇāty adattaṃ yo lobhād yaś cādeyaṃ prayacchati
adattādāyako daṇḍyas tathādeyasya dāyakaḥ
abhyupetya tu śuśrūṣāṃ yas tāṃ na pratipadyate
aśuśrūṣābhyupetyaitad vivādapadam ucyate
śuśrūṣakaḥ pañcavidhaḥ śāstre dṛṣṭo manīṣibhiḥ
caturvidhaḥ karmakaras teṣāṃ dāsās tripañcakāḥ
śiṣyāntevāsibhṛtakāś caturthas tv adhikarmakṛt
ete karmakarāḥ proktā dāsās tu gṛhajādayaḥ
sāmānyam asvatantratvam eṣām āhur manīṣiṇaḥ
jātikarmakṛtas tūkto viśeṣo vṛttir eva ca
karmāpi dvividhaṃ jñeyam aśubhaṃ śubham eva ca
aśubhaṃ dāsakarmoktaṃ śubhaṃ karmakṛtāṃ smṛtam
gṛhadvārāśucisthānarathyāvaskaraśodhanam
guhyāṅgasparśanocchiṣṭaviṇmūtragrahaṇojjhanam
iṣṭataḥ svāminaś cāṅgair upasthānam athāntataḥ
aśubhaṃ karma vijñeyaṃ śubham anyad ataḥ param
ā vidyāgrahaṇāc chiṣyaḥ śuśrūṣet prayato gurum
tadvṛttir gurudāreṣu guruputre tathaiva ca
brahmacārī cared bhaikṣam adhaḥśāyy analaṃkṛtaḥ
jaghanyaśāyī sarveṣāṃ pūrvotthāyī guror gṛhe
nāsaṃdiṣṭaḥ pratiṣṭheta tiṣṭhed vāpi guruṃ kvacit
saṃdiṣṭaḥ karma kurvīta śaktaś ced avicārayan
yathākālam adhīyīta yāvan na vimanā guruḥ
āsīno 'dho guroḥ kūrce phalake vā samāhitaḥ
anuśāsyaś ca guruṇā na ced anuvidhīyate
avadhenāthavā hanyāt rajjvā veṇudalena vā
bhṛśaṃ na tāḍayed enaṃ nottamāṅge na vakṣasi
anuśāsyātha viśvāsyaḥ śāsyo rājñānyathā guruḥ
samāvṛttaś ca gurave pradāya gurudakṣiṇām
pratīyāt svagṛhān eṣā śiṣyavṛttir udāhṛtā
svaśilpam icchann āhartuṃ bāndhavānām anujñayā
ācāryasya vased ante kālaṃ kṛtvā suniścitam
ācāryaḥ śikṣayed enaṃ svagṛhād dattabhojanam
na cānyat kārayet karma putravac cainam ācaret
śikṣayantam aduṣṭaṃ ca yas tv ācāryaṃ parityajet
balād vāsayitavyaḥ syād vadhabandhau ca so 'rhati
śikṣito 'pi kṛtaṃ kālam antevāsī samāpnuyāt
tatra karma ca yat kuryād ācāryasyaiva tatphalam
gṛhītaśilpaḥ samaye kṛtvācāryaṃ pradakṣiṇam
śaktitaś cānumānyainam antevāsī nivartayet
bhṛtakas trividho jñeya uttamo madhyamo 'dhamaḥ
śaktibhaktyanurūpā syād eṣāṃ karmāśrayā bhṛtiḥ
uttamas tv āyudhīyo 'tra madhyamas tu kṛṣīvalaḥ
adhamo bhāravāhaḥ syād ity evaṃ trividho bhṛtaḥ
artheṣv adhikṛto yaḥ syāt kuṭumbasya tathopari
so 'dhikarmakaro jñeyaḥ sa ca kauṭumbikaḥ smṛtaḥ
śubhakarmakarās tv ete catvāraḥ samudāhṛtāḥ
jaghanyakarmabhājas tu śeṣā dāsās tripañcakāḥ
gṛhajātas tathā krīto labdho dāyād upāgataḥ
anākālabhṛtas tadvad ādhattaḥ svāminā ca yaḥ
mokṣito mahataś carṇāt prāpto yuddhāt paṇe jitaḥ
tavāham ity upagataḥ pravrajyāvasitaḥ kṛtaḥ
bhaktadāsaś ca vijñeyas tathaiva vaḍavābhṛtaḥ
vikretā cātmanaḥ śāstre dāsāḥ pañcadaśā smṛtāḥ
tatra pūrvaś caturvargo dāsatvān na vimucyate
prasādāt svāmino 'nyatra dāsyam eṣāṃ kramāgatam
yaś caiṣāṃ svāminaṃ kaścin mokṣayet prāṇasaṃśayāt
dāsatvāt sa vimucyeta putrabhāgaṃ labheta ca
anākālabhṛto dāsyān mucyate goyugaṃ dadat
saṃbhakṣitaṃ yad durbhikṣe na tac chudhyeta karmaṇā
ādhatto 'pi dhanaṃ dattvā svāmī yady enam uddharet
athopagamayed enaṃ sa vikrītād anantaraḥ
dattvā tu sodayam ṛṇaṃ ṛṇī dāsyāt pramucyate
kṛtakālābhyupagamāt kṛtako 'pi vimucyate
tavāham ity upagato yuddhaprāptaḥ paṇe jitaḥ
pratiśīrṣapradānena mucyate tulyakarmaṇā
rājña eva tu dāsaḥ syāt pravrajyāvasito naraḥ
na tasya pratimokṣo 'sti na viśuddhiḥ kathaṃcana
bhaktasyopekṣaṇāt sadyo bhaktadāsaḥ pramucyate
nigrahād vaḍavāyāś ca mucyate vaḍavābhṛtaḥ
vikrīṇīte ya ātmānaṃ svatantraḥ san narādhamaḥ
sa jaghanyataras teṣāṃ naiva dāsyāt pramucyate
caurāpahṛtavikrītā ye ca dāsīkṛtā balāt
rājñā mokṣayitavyās te dāsatvaṃ teṣu neṣyate
varṇānāṃ prātilomyena dāsatvaṃ na vidhīyate
svadharmatyāgino 'nyatra dāravad dāsatā matā
tavāham iti cātmānaṃ yo 'svatantraḥ prayacchati
na sa taṃ prāpnuyāt kāmaṃ pūrvasvāmī labheta tam
adhanās traya evoktā bhāryā dāsas tathā sutaḥ
yat te samadhigacchanti yasya te tasya tad dhanam
svadāsam icched yaḥ kartum adāsaṃ prītamānasaḥ
skandhād ādāya tasyāpi bhindyāt kumbhaṃ sahāmbhasā
akṣatābhiḥ sapuṣpābhir mūrdhany enam avākiret
adāsa iti coktvā triḥ prāṅmukhaṃ tam athotsṛjet
tataḥprabhṛti vaktavyaḥ svāmyanugrahapālitaḥ
bhojyānnaḥ pratigṛhyaś ca bhavaty abhimataś ca saḥ
bhṛtānāṃ vetanasyokto dānādānavidhikramaḥ
vetanasyānapākarma tad vivādapadaṃ smṛtam
bhṛtāya vetanaṃ dadyāt karmasvāmī yathākramam
ādau madhye 'vasāne vā karmaṇo yad viniścitam
bhṛtāvaniścitāyāṃ tu daśabhāgaṃ samāpnuyuḥ
lābhagobījasasyānāṃ vaṇiggopakṛṣīvalāḥ
karmopakaraṇaṃ caiṣāṃ kriyāṃ prati yad āhṛtam
āptabhāvena kurvīta na jihmena samācaret
karmākurvan pratiśrutya kāryo dattvā bhṛtiṃ balāt
bhṛtiṃ gṛhītvākurvāṇo dviguṇāṃ bhṛtim āvahet
kāle 'pūrṇe tyajet karma bhṛtināśo 'sya cārhati
svāmidoṣād apākrāman yāvat kṛtam avāpnuyāt
bhṛtiṣaḍbhāgam ābhāṣya pathi yugyakṛtaṃ tyajan
adadat kārayitvā tu karmaivaṃ sodayāṃ bhṛtim
anayan bhāṭayitvā tu bhāṇḍavān yānavāhane
dāpyo bhṛticaturbhāgaṃ samam ardhapathe tyajan
anayan vāhako 'py evaṃ bhṛtihānim avāpnuyāt
dviguṇāṃ tu bhṛtiṃ dāpyaḥ prasthāne vighnam ācaran
bhāṇḍaṃ vyasanam āgacched yadi vāhakadoṣataḥ
dāpyo yat tatra naṣṭaṃ syād daivarājakṛtād ṛte
gavāṃ śatād vatsatarī dhenuḥ syād dviśatād bhṛtiḥ
prati saṃvatsaraṃ gope sadohaś cāṣṭame 'hani
upānayet gā gopāya pratyahaṃ rajanīkṣaye
cīrṇāḥ pītāś ca tā gopaḥ sāyāhne pratyupānayet
syāc ced govyasanaṃ gopo vyāyacchet tatra śaktitaḥ
aśaktas tūrṇam āgamya svāmine tan nivedayet
avyāyac channavikrośan svāmine cānivedayan
voḍhum arhati gopas tāṃ vinayaṃ cāpi rājani
naṣṭavinaṣṭaṃ kṛmibhiḥ śvahataṃ viṣame mṛtam
hīnaṃ puruṣakāreṇa gopāyaiva nipātayet
ajāvike tathāruddhe vṛkaiḥ pāle tv anāyati
yat prasahya vṛko hanyāt pāle tatkilbiṣam bhavet
tāsāṃ caivāniruddhānāṃ carantīnāṃ mitho vane
yām utpatya vṛko hanyān na pālas tatra kilbiṣī
vighuṣya tu hṛtaṃ caurair na pālo dātum arhati
yadi deśe ca kāle ca svāminaḥ svasya śaṃsati
etena sarvapālānāṃ vivādaḥ samudāhṛtaḥ
mṛteṣu ca viśuddhiḥ syāt pālasyāṅkādidarśanāt
śulkaṃ gṛhītvā paṇyastrī necchantī dvis tad āvahet
aprayacchaṃs tadā śulkam anubhūya pumān striyam
ayonau kramate yas tu bahubhir vāpi vāsayet
śulkam aṣṭaguṇaṃ dāpyo vinayas tāvad eva ca
parājire gṛhaṃ kṛtvā stomaṃ dattvā vaset tu yaḥ
sa tad gṛhītvā nirgacchet tṛṇakāṣṭheṣṭakādikam
stomavāhīni bhāṇḍāni pūrṇakālāny upānayet
grahītur ābhaved bhagnaṃ naṣṭaṃ cānyatra saṃplavāt
nikṣiptaṃ vā paradravyaṃ naṣṭaṃ labdhvāpahṛtya vā
vikrīyate 'samakṣaṃ yad vijñeyo 'svāmivikrayaḥ
dravyam asvāmivikrītaṃ prāpya svāmī samāpnuyāt
prakāśaṃ krayataḥ śuddhiḥ kretuḥ steyaṃ rahaḥ krayāt
asvāmyanumatād dāsād asataś ca janād rahaḥ
hīnamūlyam avelāyāṃ krīṇaṃs taddoṣabhāg bhavet
na gūhetāgamaṃ kretā śuddhis tasya tadāgamāt
viparyaye tulyadoṣaḥ steyadaṇḍaṃ ca so 'rhati
vikretā svāmine 'rthaṃ ca kretur mūlyaṃ ca tatkṛtam
dadyād daṇḍaṃ tathā rājñe vidhir asvāmivikraye
pareṇa nihitaṃ labdhvā rājany upaharen nidhim
rājagāmī nidhiḥ sarvaḥ sarveṣāṃ brāhmaṇād ṛte
brāhmaṇo 'pi nidhiṃ labdhvā kṣipraṃ rājñe nivedayet
tena dattaṃ ca bhuñjīta stenaḥ syād anivedayan
svam apy arthaṃ tathā naṣṭaṃ labdhvā rājñe nivedayet
gṛhṇīyāt tatra taṃ śuddham aśuddhaṃ syāt tato 'nyathā
vikrīya paṇyaṃ mūlyena kretur yan na pradīyate
vikrīyāsaṃpradānaṃ tad vivādapadam ucyate
loke 'smin dvividhaṃ dravyaṃ jaṅgamaṃ sthāvaraṃ tathā
krayavikrayadharmeṣu sarvaṃ tat paṇyam ucyate
ṣaḍvidhas tasya tu budhair dānādānavidhiḥ smṛtaḥ
gaṇimaṃ tulimaṃ meyaṃ kriyayā rūpataḥ śriyā
vikrīya paṇyaṃ mūlyena kretur yo na prayacchati
sthāvarasya kṣayaṃ dāpyo jaṅgamasya kriyāphalam
arghaś ced apahīyeta sodayaṃ paṇyam āvahet
sthāyinām eṣa niyamo diglābho digvicāriṇām
upahanyeta vā paṇyaṃ dahyetāpahriyeta vā
vikretur eva so 'nartho vikrīyāsamprayacchataḥ
nirdoṣaṃ darśayitvā tu sadoṣaṃ yaḥ prayacchati
mūlyaṃ taddviguṇaṃ dāpyo vinayaṃ tāvad eva ca
tathānyahaste vikrīya yo 'nyasmai samprayacchati
so 'pi taddviguṇaṃ dāpyo vineyas tāvad eva ca
dīyamānaṃ na gṛhṇāti krītaṃ paṇyaṃ ca yaḥ krayī
vikrīṇānas tad anyatra vikretā nāparādhnuyāt
dattamūlyasya paṇyasya vidhir eṣa prakīrtitaḥ
adatte 'nyatra samayān na vikretur atikramaḥ
lābhārthe vaṇijāṃ sarvapaṇyeṣu krayavikrayaḥ
sa ca lābho 'rgham āsādya mahān bhavati vā na vā
tasmād deśe ca kāle ca vaṇig arghaṃ parākramet
na jihmena pravarteta śreyān evaṃ vaṇikpathaḥ
krītvā mūlyena yaḥ paṇyaṃ kretā na bahu manyate
krītvānuśaya ity etad vivādapadam ucyate
krītvā mūlyena yat paṇyaṃ duṣkrītaṃ manyate krayī
vikretuḥ pratideyaṃ tat tasmin evāhny avikṣatam
dvitīye 'hni dadat kretā mūlyāt triṃśāṃśam āvahet
dviguṇaṃ tat tṛtīye 'hni parataḥ kretur eva tat
kretā paṇyaṃ parīkṣeta prāk svayaṃ guṇadoṣataḥ
parīkṣyābhimataṃ krītaṃ vikretur na bhavet punaḥ
tryahād dohyaṃ parīkṣeta pañcāhād vāhyam eva tu
muktāvajrapravālānāṃ saptāhaṃ syāt parīkṣaṇam
dvipadām ardhamāsaṃ syāt puṃsāṃ taddviguṇaṃ striyāḥ
daśāhaṃ sarvabījānām ekāhaṃ lohavāsasām
paribhuktaṃ ca yad vāsaḥ kliṣṭarūpaṃ malīmasam
sadoṣam api vikrītaṃ vikretur na bhavet punaḥ
mūlyāṣṭabhāgo hīyeta sakṛd dhautasya vāsasaḥ
dviḥ pādas tris tribhāgas tu catuḥkṛtvo 'rdham eva ca
ardhakṣayāt tu parataḥ pādāṃśāpacayaḥ kramāt
yāvat kṣīṇadaśaṃ jīrṇaṃ jīrṇasyāniyamaḥ kṣaye
lohānām api sarveṣāṃ hetur agnikriyāvidhau
kṣayaḥ saṃskriyamāṇānāṃ teṣāṃ dṛṣṭo 'gnisaṃgamāt
suvarṇasya kṣayo nāsti rajate dvipalaṃ śatam
śatam aṣṭapalaṃ jñeyaṃ kṣayaḥ syāt trapusīsayoḥ
tāmre pañcapalaṃ vidyād vikārā ye ca tanmayāḥ
taddhātūnām anekatvād ayaso 'niyamaḥ kṣaye
tāntavasya ca saṃskāre kṣayavṛddhī udāhṛte
sūtrakārpāsikorṇānāṃ vṛddhir daśapalaṃ śatam
sthūlasūtravatāṃ teṣāṃ madhyānāṃ pañcakaṃ śatam
tripalaṃ tu susūkṣmāṇām antaḥkṣaya udāhṛtaḥ
triṃśāṃśo romaviddhasya kṣayaḥ karmakṛtasya tu
kauśeyavalkalānāṃ tu naiva vṛddhir na ca kṣayaḥ
krītvā nānuśayaṃ kuryād vaṇik paṇyavicakṣaṇaḥ
vṛddhikṣayau tu jānīyāt paṇyānām āgamaṃ tathā
pāṣaṇḍanaigamādīnāṃ sthitiḥ samaya ucyate
samayasyānapākarma tad vivādapadaṃ smṛtam
pāṣaṇḍanaigamaśreṇīpūgavrātagaṇādiṣu
saṃrakṣet samayaṃ rājā durge janapade tathā
yo dharmaḥ karma yac caiṣām upasthānavidhiś ca yaḥ
yac caiṣāṃ vṛttyupādānam anumanyeta tat tathā
pratikūlaṃ ca yad rājñaḥ prakṛtyavamataṃ ca yat
bādhakaṃ ca yad arthānāṃ tat tebhyo vinivartayet
mithaḥ saṃghātakaraṇam ahitaṃ śastradhāraṇam
parasparopaghātaṃ ca teṣāṃ rājā na marṣayet
pṛthag gaṇāṃś ca ye bhindyus te vineyā viśeṣataḥ
āvaheyur bhayaṃ ghoraṃ vyādhivat te hy upekṣitāḥ
doṣavat karaṇaṃ yat syād anāmnāyaprakalpitam
pravṛttam api tad rājā śreyaskāmo nivartayet
setukedāramaryādāvikṛṣṭākṛṣṭaniścayāḥ
kṣetrādhikārā yatra syur vivādaḥ kṣetrajas tu saḥ
kṣetrasīmāvirodheṣu sāmantebhyo viniścayaḥ
nagaragrāmagaṇino ye ca vṛddhatamā narāḥ
grāmasīmāsu ca bahir ye syus tatkṛṣijīvinaḥ
gopaśākunikavyādhā ye cānye vanagocarāḥ
samunnayeyus te sīmāṃ lakṣaṇair upalakṣitām
tuṣāṅgārakapālaiś ca kumbhair āyatanair drumaiḥ
abhijñātaiś ca valmīkasthalanimnonnatādibhiḥ
kedārārāmamārgaiś ca purāṇaiḥ setubhis tathā
nimnagāpahṛtotsṛṣṭanaṣṭacihnāsu bhūmiṣu
tatpradeśānumānāc ca pramāṇair bhogadarśanaiḥ
atha ced anṛtaṃ brūyuḥ sāmantās tadviniścaye
sarve pṛthak pṛthag daṇḍyā rājñā madhyamasāhasam
gaṇavṛddhādayas tv anye daṇḍaṃ dāpyāḥ pṛthak pṛthak
vineyāḥ prathamena syuḥ sāhasenānṛte sthitāḥ
naikaḥ samunnayet sīmāṃ naraḥ pratyayavān api
gurutvād asya dharmasya kriyaiṣā bahuṣu sthitā
ekaś ced unnayet sīmāṃ sopavāsaḥ samāhitaḥ
raktamālyāmbaradharaḥ kṣitim āropya mūrdhani
yadā ca na syur jñātāraḥ sīmāyā na ca lakṣaṇam
tadā rājā dvayoḥ sīmām uddhared iṣṭataḥ svayam
etenaiva gṛhodyānanipānāyatanādiṣu
vivādavidhir ākhyātas tathā grāmāntareṣu ca
avaskarasthalaśvabhrabhramasyandanikādibhiḥ
catuṣpathasurasthānarathyāmārgān na rodhayet
parakṣetrasya madhye tu setur na pratiṣidhyate
mahāguṇo 'lpabādhaś ca vṛddhir iṣṭā kṣaye sati
setus tu dvividho jñeyaḥ kheyo bandhyas tathaiva ca
toyapravartanāt kheyo bandhyaḥ syāt tannivartanāt
nāntareṇodakaṃ sasyaṃ naśyed abhyudakena tu
ya evānudake doṣaḥ sa evābhyudake smṛtaḥ
pūrvapravṛttam utsannam apṛṣṭvā svāminaṃ tu yaḥ
setuṃ pravartayet kaścin na sa tatphalabhāg bhavet
mṛte tu svāmini punas tadvaṃśye vāpi mānave
rājānam āmantrya tataḥ prakuryāt setukarma tat
ato 'nyathā kleśabhāk syān mṛgavyādhānudarśanāt
iṣavas tasya naśyanti yo viddham anuvidhyati
aśaktapretanaṣṭeṣu kṣetrikeṣv anivāritaḥ
kṣetraṃ ced vikṛṣet kaścid aśnuvīta sa tatphalam
vikṛṣyamāṇe kṣetre cet kṣetrikaḥ punar āvrajet
khilopacāraṃ tat sarvaṃ dattvā svakṣetram āpnuyāt
tadaṣṭabhāgāpacayād yāvat sapta gatāḥ samāḥ
samprāpte tv aṣṭame varṣe bhuktaṃ kṣetraṃ labheta saḥ
saṃvatsareṇārdhakhilaṃ khilaṃ tad vatsarais tribhiḥ
pañcavarṣāvasannaṃ tu syāt kṣetram aṭavīsamam
kṣetraṃ tripuruṣaṃ yat syād gṛhaṃ vā syāt kramāgatam
rājaprasādād anyatra na tadbhogaḥ paraṃ nayet
utkramya tu vṛtiṃ yatra sasyaghāto gavādibhiḥ
pālaḥ śāsyo bhavet tatra na cecchaktyā nivārayet
samūlasasyanāśe tu tatsvāmī samam āpnuyāt
vadhena pālo mucyeta daṇḍaṃ svāmini pātayet
gauḥ prasūtā daśāhāt ca mahokṣājāvikuñjarāḥ
nivāryās tu prayatnena teṣāṃ svāmī na daṇḍabhāk
māṣaṃ gāṃ dāpayed daṇḍaṃ dvau māṣau mahiṣīṃ tathā
ajāvike savatse tu daṇḍaḥ syād ardhamāṣakaḥ
adaṇḍyā hastino 'śvāś ca prajāpālā hi te smṛtāḥ
adaṇḍyā garbhiṇī gauś ca sūtikā cābhisāriṇī
proktas tu dvir niṣaṇṇānāṃ vasantyāṃ tu caturguṇam
pratyakṣacārakāṇāṃ tu cauradaṇḍaḥ smṛtas tathā
yā naṣṭāḥ pāladoṣeṇa gāvaḥ kṣetraṃ samāśritāḥ
na tatra gomino daṇḍaḥ pālas taṃ daṇḍam arhati
rājagrāhagṛhīto vā vajrāśanihato 'pi vā
atha sarpeṇa daṣṭo vā giryagrāt patito 'pi vā
siṃhavyāghrahato vāpi vyādhibhiḥ caiva pātitaḥ
na tatra doṣaḥ pālasya na ca doṣo 'sti gominām
gobhis tu bhakṣitaṃ dhānyaṃ yo naraḥ pratimārgati
sāmantasya śado deyo dhānyaṃ yat tatra vāpitam
gavatraṃ gomine deyaṃ dhānyaṃ tatkarṣikasya tu
grāmopānte ca yat kṣetraṃ vivītānte mahāpathe
anāvṛte cet tannāśe na pālasya vyatikramaḥ
pathi kṣetre vṛtiḥ kāryā yām uṣṭro nāvalokayet
na laṅghayet paśur nāśvo na bhindyād yāṃ ca sūkaraḥ
gṛhaṃ kṣetraṃ ca vijñeyaṃ vāsahetuḥ kuṭumbinām
tasmāt tan nākṣiped rājā taddhi mūlaṃ kuṭumbinām
vṛddhe janapade rājño dharmaḥ kośaś ca vardhate
hīyate hīyamāne ca vṛddhihetum ataḥ śrayet
vivāhādividhiḥ strīṇāṃ yatra puṃsāṃ ca kīrtyate
strīpuṃsayoganāmaitad vivādapadam ucyate
strīpuṃsayos tu saṃbandhād varaṇaṃ prāg vidhīyate
varaṇād grahaṇaṃ pāṇeḥ saṃskāro 'tha dvilakṣaṇaḥ
tayor aniyataṃ proktaṃ varaṇaṃ doṣadarśanāt
pāṇigrahaṇamantrābhyāṃ niyataṃ dāralakṣaṇam
brāhmaṇakṣatriyaviśāṃ śūdrāṇāṃ ca parigrahe
svajātyā śreyasī bhāryā svajātyaś ca patiḥ striyāḥ
brāhmaṇasyānulomyena striyo 'nyās tisra eva tu
śūdrāyāḥ prātilomyena tathānye patayas trayaḥ
dve bhārye kṣatriyasyānye vaiśyasyaikā prakīrtitā
vaiśyāyā dvau patī jñeyāv eko 'nyaḥ kṣatriyāpatiḥ
ā saptamāt pañcamād vā bandhubhyaḥ pitṛmātṛtāḥ
avivāhyāḥ sagotrāḥ syuḥ samānapravarās tathā
parīkṣyaḥ puruṣaḥ puṃstve nijair evāṅgalakṣaṇaiḥ
pumāṃś ced avikalpena sa kanyāṃ labdhum arhati
subaddhajatrujānvasthiḥ subaddhāṃsaśirodharaḥ
sthūlaghāṭas tanūrutvag avilagnagatisvaraḥ
viṭ cāsya plavate nāpsu hlādi mūtraṃ ca phenilam
pumān syāṃl lakṣaṇair etair viparītais tu paṇḍakaḥ
caturdaśavidhaḥ śāstre sa tu dṛṣṭo manīṣibhiḥ
cikitsyaś cācikitsyaś ca teṣām ukto vidhiḥ kramāt
nisargapaṇḍo vadhriś ca pakṣapaṇḍas tathaiva ca
abhiśāpād guro rogād devakrodhāt tathaiva ca
īrṣyāpaṇḍaś ca sevyaś ca vātaretā mukhebhagaḥ
ākṣipto moghabījaś ca śālīno 'nyapatis tathā
tatrādyāv apratīkarau pakṣākhyo māsam ācaret
anukramāt trayasyāsya kālaḥ saṃvatsaraḥ smṛtaḥ
īrṣyāpaṇḍādayo ye 'nye catvāraḥ samudāhṛtāḥ
saṃtyaktavyāḥ patitavat kṣatayonyā api striyāḥ
ākṣiptamoghabījābhyām patyāv apratikarmaṇi
patir anyaḥ smṛto nāryā vatsaraṃ saṃpratīkṣya tu
śālīnasyāpi dhṛṣṭastrīsaṃyogād bhajyate dhvajaḥ
taṃ hīnavegam anyastrībālādyābhir upakramet
anyasyām yo manuṣyaḥ syād amanuṣyaḥ svayoṣiti
labheta sānyaṃ bhartāram etat kāryaṃ prajāpateḥ
apatyārthaṃ striyaḥ sṛṣṭāḥ strī kṣetraṃ bījinaḥ prajāḥ
kṣetraṃ bījavate deyaṃ nābījī kṣetram arhati
pitā dadyāt svayaṃ kanyām bhrātā vānumate pituḥ
mātāmaho mātulaś ca sakulyā bāndhavās tathā
mātābhāve tu sarveṣāṃ prakṛtau yadi vartate
tasyām aprakṛtisthāyāṃ dadyuḥ kanyāṃ svajātayaḥ
yadā tu naiva kaścit syāt kanyā rājānam āvrajet
anujñayā tasya varaṃ pratītya varayet svayam
savarṇam anurūpaṃ ca kularūpavayaḥśrutaiḥ
saha dharmaṃ caret tena putrāṃś cotpādayet tataḥ
pratigṛhya ca yaḥ kanyāṃ naro deśāntaraṃ vrajet
trīn ṛtūn samatikramya kanyānyaṃ varayed varam
kanyā nartum upekṣeta bāndhavebhyo nivedayet
te cen na dadyus tāṃ bhartre te syur bhrūṇahabhiḥ samāḥ
yāvantaś cartavas tasyāḥ samatītā patiṃ vinā
tāvatyo bhrūṇahatyāḥ syus tasya yo na dadāti tām
ato 'pravṛtte rajasi kanyāṃ dadyāt pitā sakṛt
mahad enaḥ spṛśed enam anyathaiṣa vidhiḥ satām
sakṛd aṃśo nipatati sakṛt kanyā pradīyate
sakṛd āha dadānīti trīṇy etāni sakṛt sakṛt
brāhmādiṣu vivāheṣu pañcasv eṣu vidhiḥ smṛtaḥ
guṇāpekṣaṃ bhaved dānam āsurādiṣu ca triṣu
kanyāyām prāptaśulkāyāṃ jyāyāṃś ced vara āvrajet
dharmārthakāmasaṃyuktaṃ vācyaṃ tatrānṛtaṃ bhavet
nāduṣṭāṃ dūṣayet kanyāṃ nāduṣṭaṃ dūṣayed varam
doṣe tu sati nāgaḥ syād anyonyaṃ tyajatos tayoḥ
dattvā nyāyena yaḥ kanyāṃ varāya na dadāti tām
aduṣṭaś ced varo rājñā sa daṇḍyas tatra coravat
yas tu doṣavatīṃ kanyām anākhyāya prayacchati
tasya kuryān nṛpo daṇḍaṃ pūrvasāhasacoditam
akanyeti tu yaḥ kanyāṃ brūyād dveṣeṇa mānavaḥ
sa śataṃ prāpnuyād daṇḍaṃ tasyā doṣam adarśayan
pratigṛhya tu yaḥ kanyām aduṣṭām utsṛjed varaḥ
vineyaḥ so 'py akāmo 'pi kanyāṃ tām eva codvahet
dīrghakutsitarogārtā vyaṅgā saṃsṛṣṭamaithunā
dhṛṣṭānyagatabhāvā ca kanyādoṣāḥ prakīrtitāḥ
unmattaḥ patitaḥ klībo durbhagas tyaktabāndhavaḥ
kanyādoṣau ca yau pūrvau eṣa doṣagaṇo vare
aṣṭau vivāhā varṇānāṃ saṃskārārthaṃ prakīrtitāḥ
brāhmas tu prathamas teṣāṃ prājāpatyas tathaiva ca
ārṣaś caivātha daivaś ca gāndharvaś cāsuras tathā
rākṣaso 'nantaras tasmāt paiśācas tv aṣṭamaḥ smṛtaḥ
satkṛtyāhūya kanyāṃ tu brāhme dadyāttv alaṃkṛtām
saha dharmaṃ carety uktvā prājāpatyo vidhīyate
vastragomithune dattvā vivāhas tv ārṣa ucyate
antarvedyāṃ tu daivaḥ syād ṛtvije karma kurvate
icchantīm icchate prāhur gāndharvo nāma pañcamam
vivāhas tv āsuro jñeyaḥ śulkasaṃvyavahārataḥ
prasahya haraṇād ukto vivāho rākṣasas tathā
suptamattopagamanāt paiśācas tv aṣṭamo 'dhamaḥ
eṣāṃ tu dharmyāś catvāro brāhmādyāḥ samudāhṛtāḥ
sādhāraṇaḥ syād gāndharvas trayo 'dharmyās tv ataḥ pare
parapūrvāḥ striyas tv anyāḥ sapta proktā yathākramam
punarbhūs trividhā tāsāṃ svairiṇī tu caturvidhā
kanyaivākṣatayonir yā pāṇigrahaṇadūṣitā
punarbhūḥ prathamā soktā punaḥ saṃskāram arhati
kaumāraṃ patim utsṛjya yānyaṃ puruṣam āśritā
punaḥ patyur gṛham yāyāt sā dvitīyā prakīrtitā
asatsu devareṣu strī bāndhavair yā pradīyate
savarṇāyāsapiṇḍāya sā tṛtīyā prakīrtitā
strī prasūtāprasūtā vā patyāv eva tu jīvati
kāmāt samāśrayed anyaṃ prathamā svairiṇī tu sā
mṛte bhartari yā prāptān devarān apy apāsya tu
upagacchet paraṃ kāmāt sā dvitīyā prakīrtitā
prāptā deśād dhanakrītā kṣutpipāsāturā ca yā
tavāham ity upagatā sā tṛtīyā prakīrtitā
deśadharmān apekṣya strī gurubhir yā pradīyate
utpannasāhasānyasmai sāntyā vai svairiṇī smṛtā
punarbhuvāṃ eṣa vidhiḥ svairiṇīnāṃ ca kīrtitaḥ
pūrvā pūrvā jaghanyāsāṃ śreyasī tūttarottarā
apatyam utpādayitus tāsāṃ yā śulkato hṛtā
aśulkopanatāyāṃ tu kṣetrikasyaiva tat phalam
kṣetrikasya yad ajñātaṃ kṣetre bījaṃ pradīyate
na tatra bījino bhāgaḥ kṣetrikasyaiva tad bhavet
oghavātāhṛtaṃ bījaṃ kṣetre yasya prarohati
phalabhug yasya tat kṣetraṃ na bījī phalabhāg bhavet
mahokṣo janayed vatsān yasya goṣu vraje caran
tasya te yasya tā gāvo moghaṃ syanditam ārṣabham
kṣetrikānumataṃ bījaṃ yasya kṣetre pramucyate
tadapatyaṃ dvayor eva bījikṣetrikayor matam
narte kṣetraṃ bhavet sasyaṃ na ca bījaṃ vināsti tat
ato 'patyaṃ dvayor iṣṭaṃ pitur mātuś ca dharmataḥ
nāthavatyā paragṛhe saṃyuktasya striyā saha
dṛṣṭaṃ saṃgrahaṇaṃ tajjñair nāgatāyāḥ svayaṃ gṛhe
praduṣṭatyaktadārasya klībasya kṣamakasya ca
svecchayopeyuṣo dārān na doṣaḥ sāhaso bhavet
parastriyā sahākāle 'deśe vā bhavato mithaḥ
sthānasaṃbhāṣaṇāmodās trayaḥ saṃgrahaṇakramāḥ
nadīnāṃ saṃgame tīrtheṣv ārāmeṣu vaneṣu ca
strī pumāṃś ca sameyātāṃ grāhyaṃ saṃgrahaṇaṃ bhavet
dūtīprasthāpanaiś caiva lekhāsaṃpreṣaṇair api
anyair api vyabhicāraiḥ sarvaṃ saṃgrahaṇaṃ smṛtam
striyaṃ spṛśed adeśe yaḥ spṛṣṭo vā marśayet tathā
parasparasyānumate tac ca saṃgrahaṇaṃ bhavet
bhakṣair vā yadi vā bhojyair vastrair mālyais tathaiva ca
saṃpreṣyamānair gandhaiś ca sarvaṃ saṃgrahaṇaṃ smṛtam
darpād vā yadi vā mohācchlāghayā vā svayaṃ vadet
mameyaṃ bhuktapūrveti sarvaṃ saṃgrahaṇaṃ smṛtam
pāṇau yaś ca nigṛhṇīyād veṇyāṃ vastrāntare 'pi vā
tiṣṭha tiṣṭheti vā brūyāt sarvaṃ saṃgrahaṇaṃ smṛtam
svajātyatikrame puṃsāṃ uktam uttamasāhasam
viparyaye madhyamas tu prātilome pramāpaṇam
kanyāyām asakāmāyāṃ dvyaṅgulasyāvakartanam
uttamāyāṃ vadhas tv eva sarvasvaharaṇaṃ tathā
sakāmāyāṃ tu kanyāyāṃ savarṇe nāsty atikramaḥ
kiṃtv alaṃkṛtya satkṛtya sa evaināṃ samudvahet
mātā mātṛṣvasā śvaśrūr mātulānī pitṛṣvasā
pitṛvyasakhiśiṣyastrī bhaginī tatsakhī snuṣā
duhitācāryabhāryā ca sagotrā śaraṇāgatā
rājñī pravrajitā dhātrī sādhvī varṇottamā ca yā
āsām anyatamāṃ gatvā gurutalpaga ucyate
śiśnasyotkartanaṃ daṇḍo nānyas tatra vidhīyate
paśuyonyām atikrāman vineyaḥ sa damaṃ śatam
madhyamaṃ sāhasaṃ goṣu tad evāntyāvasāyiṣu
agamyāgāminaḥ śāsti daṇḍo rājñā pracoditaḥ
prāyaścittavidhāv atra prāyaścittaṃ viśodhanam
svairiṇy abrāhmaṇī veśyā dāsī niṣkāsinī ca yā
gamyāḥ syur ānulomyena striyo na pratilomataḥ
āsv eva tu bhujiṣyāsu doṣaḥ syāt paradāravat
gamyā api hi nopeyās tāś ced anyaparigrahāḥ
anutpannaprajāyās tu patiḥ preyād yadi striyāḥ
niyuktā gurubhir gacched devaraṃ putrakāmyayā
sa ca tāṃ pratipadyeta tathaiva putrajanmataḥ
putre jāte nivarteta viplavaḥ syād ato 'nyathā
ghṛtenābhyajya gātrāṇi tailenāvikṛtena vā
mukhān mukhaṃ pariharan gātrair gātrāṇy asaṃspṛśan
striyaṃ putravatīṃ vandhyāṃ nīrajaskām anicchantīm
na gacched garbhiṇīṃ nindyām aniyuktāṃ ca bandhubhiḥ
aniyuktā tu yā nārī devarāj janayet sutam
jārajātam arikthīyaṃ tam āhur dharmavādinaḥ
tathāniyukto bhāryāyāṃ yavīyāñ jyāyaso vrajet
yavīyaso vā yo jyāyān ubhau tau gurutalpagau
kule tadavaśeṣe tu saṃtānārthaṃ na kāmataḥ
niyukto gurubhir gacched bhrātṛbhāryāṃ yavīyasaḥ
avidyamāne tu gurau rājño vācyaḥ kulakṣayaḥ
tatas tadvacanād gacched anuśiṣya striyā saha
pūrvoktenaiva vidhinā snātāṃ puṃsavane śuciḥ
sakṛd ā garbhādhānād vā kṛte garbhe snuṣaiva sā
ato 'nyathā vartamānaḥ pumān strī vāpi kāmataḥ
vineyau subhṛśaṃ rājñā kilbiṣī syād anigrahāt
īrṣyāsūyasamutthe tu saṃrambhe rāgahetuke
dampatī vivadeyātāṃ na jñātiṣu na rājani
anyonyaṃ tyajator nāgaḥ syād anyonyaviruddhayoḥ
strīpuṃsayor nigūḍhāyā vyabhicārād ṛte striyāḥ
vyabhicāre striyā mauṇḍyam adhaḥśayanam eva ca
kadannaṃ vā kuvāsaś ca karma cāvaskaroñjhanam
strīdhanabhraṣṭasarvasvāṃ garbhavisraṃsinīṃ tathā
bhartuś ca vadham icchantīṃ striyaṃ nirvāsayed gṛhāt
anarthaśīlāṃ satataṃ tathaivāpriyavādinīm
pūrvāśinīṃ ca yā bhartuḥ striyaṃ nirvāsayed budhaḥ
vandhyāṃ strījananīṃ nindyāṃ pratikulāṃ ca sarvadā
kāmato nābhinandeta kurvann evaṃ sa doṣabhāk
anukūlām avāgduṣṭāṃ dakṣāṃ sādhvīṃ prajāvatīm
tyajan bhāryām avasthāpyo rājñā daṇḍena bhūyasā
ajñātadoṣeṇoḍhā yā nirgatā nānyam āśritā
bandhubhiḥ sā niyoktavyā nirbandhuḥ svayam āśrayet
naṣṭe mṛte pravrajite klībe ca patite patau
pañcasv āpatsu nārīṇāṃ patir anyo vidhīyate
aṣṭau varṣāṇy udīkṣeta brāhmaṇī proṣitaṃ patim
aprasūtā tu catvāri parato 'nyaṃ samāśrayet
kṣatriyā ṣaṭ samās tiṣṭhed aprasūtā samātrayam
vaiśyā prasūtā catvāri dve same tv itarā vaset
na śūdrāyāḥ smṛtaḥ kālo na ca dharmavyatikramaḥ
viśeṣato 'prasūtāyāḥ saṃvatsaraparā sthitiḥ
apravṛttau smṛtaḥ dharma eṣa proṣitayoṣitām
jīvati śrūyamāṇe tu syād eṣa dviguṇo vidhiḥ
prajāpravṛttau bhūtānāṃ sṛṣṭir eṣā prajāpateḥ
ato 'nyagamane strīṇām evaṃ doṣo na vidyate
ānulomyena varṇānāṃ yaj janma sa vidhiḥ smṛtaḥ
prātilomyena yaj janma sa jñeyo varṇasaṃkaraḥ
anantaraḥ smṛtaḥ putraḥ putra ekāntaras tathā
dvyantaraś cānulomyena tathaiva pratilomataḥ
ugraḥ pāraśavaś caiva niṣādaś cānulomataḥ
uttamebhyas trayas tribhyaḥ śūdrāputrāḥ prakīrtitāḥ
brāhmaṇyā api cāṇḍālasūtavaidehakā api
aparebhyas trayas tribhyo vijñeyaḥ pratilomataḥ
ambaṣṭho māgadhaś caiva kṣattā ca kṣatriyāsutāḥ
ānulomyena tatraiko dvau jñeyau pratilomataḥ
vaiśyāputrās tu dauṣṣantayavanāyogavā api
prātilomyena yatraiko dvau jñeyau cānulomajau
sūtādyāḥ pratilomās tu ye jātipratilomajāḥ
te saṃkarāḥ śvapākādyās teṣāṃ triḥ saptako gaṇaḥ
savarṇo brāhmaṇīputraḥ kṣatriyāyām anantaraḥ
ambaṣṭhograu tathā putrāv evaṃ kṣatriyavaiśyayoḥ
ekāntaras tu dauṣṣanto vaiśyāyāṃ brāhmaṇāt sutaḥ
śūdrāyāṃ kṣatriyāt tadvan niṣādo nāma jāyate
śūdrā pāraśavaṃ sūte brāhmaṇād uttaraṃ sutam
ānulomyena varṇānāṃ putrā hy ete prakīrtitāḥ
sūtaś ca māgadhaś caiva putrāv āyogavas tathā
prātilomyena varṇānāṃ tadvad ete 'py anantarāḥ
anantaraḥ smṛtaḥ sūto brāhmaṇyāṃ kṣatriyāt sutaḥ
māgadhāyogavau tadvad dvī putrau vaiśyaśūdrayoḥ
brāhmaṇy ekāntaraṃ vaiśyāt sūte vaidehakaṃ sutam
kṣattāraṃ kṣatriyā śūdrāt putram ekāntaraṃ tathā
dvyantaraḥ prātilomyena pāpiṣṭhaḥ sati saṃkare
cāṇḍālo jāyate śūdrād brāhmaṇī yatra muhyati
rājñā parīkṣyaṃ na yathā jāyate varṇasaṃkaraḥ
tasmād rājñā viśeṣeṇa trayī rakṣyā tu saṃkarāt
vibhāgo 'rthasya pitryasya putrair yatra prakalpyate
dāyabhāga iti proktaṃ tad vivādapadaṃ budhaiḥ
pitary ūrdhvaṃ mṛte putrā vibhajeyur dhanaṃ pituḥ
mātur duhitaro 'bhāve duhitāraṃ tadanvayaḥ
mātur nivṛtte rajasi prattāsu bhaginīṣu ca
niraṣṭe vāpy amaraṇe pitary uparataspṛhe
pitaiva vā svayaṃ putrān vibhajed vayasi sthitaḥ
jyeṣṭhaṃ śreṣṭhavibhāgena yathā vāsya matir bhavet
bibhṛyād vecchataḥ sarvāñ jyeṣṭho bhrātā yathā pitā
bhrātā śaktaḥ kaniṣṭho vā śaktyapekṣaḥ kule kriyā
śauryabhāryādhane hitvā yac ca vidyādhanaṃ bhavet
trīṇy etāny avibhājyāni prasādo yaś ca paitṛkaḥ
mātrā ca svadhanaṃ dattaṃ yasmai syāt prītipūrvakam
tasyāpy eṣa vidhir dṛṣṭo mātāpīṣṭe yathā pitā
adhyagnyadhyāvahanikaṃ bhartṛdāyas tathaiva ca
bhrātṛmātṛpitṛbhyaś ca ṣaḍvidhaṃ strīdhanaṃ smṛtam
strīdhanaṃ tadapatyānāṃ bhartṛgāmy aprajāsu ca
brāhmādiṣu catuḥṣv āhuḥ pitṛgāmītareṣu tu
kuṭumbaṃ bibhṛyād bhrātur yo vidyām adhigacchataḥ
bhāgaṃ vidyādhanāt tasmāt sa labhetāśruto 'pi san
vaidyo 'vaidyāya nākāmo dadyād aṃśaṃ svato dhanāt
pitṛdravyaṃ tad āśritya na cet tena tad āhṛtam
dvāv āṃśau pratipadyeta vibhajann ātmanaḥ pitā
samāṃśabhāginī mātā putrāṇāṃ syān mṛte patau
jyeṣṭhāyāṃśo 'dhiko deyaḥ jyeṣṭhāya tu varaḥ smṛtaḥ
samāṃśabhājaḥ śeṣāḥ syur aprattā bhaginī tathā
kṣetrajeṣv api putreṣu tadvaj jāteṣu dharmataḥ
varṇāvareṣv aṃśahānir ūḍhājāteṣv anukramāt
pitraiva tu vibhaktā ye hīnādhikasamair dhanaiḥ
teṣāṃ sa eva dharmaḥ syāt sarvasya hi pitā prabhuḥ
kānīnaś ca sahoḍhaś ca gūḍhāyāṃ yaś ca jāyate
teṣāṃ voḍhāpitā jñeyas te ca bhāgaharāḥ smṛtāḥ
ajñātapitṛko yaś ca kānīno 'nūḍhamātṛkaḥ
mātāmahāya dadyāt sa piṇḍaṃ rikthaṃ hareta ca
jātā ye tv aniyuktāyām ekena bahubhis tathā
arikthabhājas te sarve bījinām eva te sutāḥ
dadyus te bījine piṇḍaṃ mātā cecchulkato hṛtā
aśulkopagatāyāṃ tu piṇḍadā voḍhur eva te
pitṛdviṭ patitaḥ paṇḍo yaś ca syād aupapātikaḥ
aurasā api naite 'ṃśaṃ labheran kṣetrajāḥ kutaḥ
dīrghatīvrāmayagrastā jaḍonmattāndhapaṅgavaḥ
bhartavyāḥ syuḥ kule caite tatputrās tv aṃśabhāginaḥ
dvirāmuṣyāyaṇā dadyur dvābhyāṃ piṇḍodake pṛthak
rikthād ardhāṃśam ādadyur bījikṣetrikayos tathā
saṃsṛṣṭināṃ tu yo bhāgas teṣām eva sa iṣyate
ato 'nyathāṃśabhājo hi nirbījiṣv itarān iyāt
bhrātām aprajaḥ preyāt kaścic cet pravrajet tu vā
vibhajeyur dhanaṃ tasya śeṣās tu strīdhanaṃ vinā
bharaṇam cāsya kurvīran strīṇām ā jīvitakṣayāt
rakṣanti śayyāṃ bhartuś ced āchindyur itarāsu tu
syād yasya duhitā tasyāḥ pitraṃśo bharaṇe mataḥ
ā saṃskārād bhajed enāṃ parato bibhṛyāt patiḥ
mṛte bhartary aputrāyāḥ patipakṣaḥ prabhuḥ striyāḥ
viniyogātmarakṣāsu bharaṇe ca sa īśvaraḥ
parikṣīṇe patikule nirmanuṣye nirāśraye
tatsapiṇḍeṣu vāsatsu pitṛpakṣaḥ prabhuḥ striyāḥ
pakṣadvayāvasāne tu rājā bhartā smṛtaḥ striyāḥ
sa tasyā bharaṇaṃ kuryān nigṛhṇīyāt pathaś cyutām
svātantryād vipraṇaśyanti kule jātā api striyaḥ
asvātantryam atas tāsāṃ prajāpatir akalpayat
pitā rakṣati kaumāre bhartā rakṣati yauvane
putrā rakṣanti vaidhavye na strī svātantryam arhati
yacchiṣṭaṃ pitṛdāyebhyo dattvarṇaṃ paitṛkaṃ ca yat
bhrātṛbhis tad vibhaktavyam ṛṇī na syād yathā pitā
yeṣāṃ ca na kṛtāḥ pitrā saṃskāravidhayaḥ kramāt
kartavyā bhrātṛbhis teṣāṃ paitṛkād eva te dhanāt
avidyamāne pitrye 'rthe svāṃśād uddhṛtya vā punaḥ
avaśyakāryāḥ saṃskārā bhrātaraṃ pūrvasaṃskṛtaiḥ
kuṭumbārtheṣu codyuktas tatkāryaṃ kurute ca yaḥ
sa bhrātṛbhir bṛṃhaṇīyo grāsācchādanavāhanaiḥ
vibhāgadharmasaṃdehe dāyādānāṃ vinirṇaye
jñātibhir bhāgalekhyaiś ca pṛthakkāryapravartanāt
bhrātām avibhaktānām eko dharmaḥ pravartate
vibhāge sati dharmo 'pi bhaved eṣāṃ pṛthak pṛthak
dānagrahaṇapaśvannagṛhakṣetraparigrahāḥ
vibhaktānāṃ pṛthag jñeyāḥ pākadharmāgamavyayāḥ
sākṣitvaṃ prātibhāvyaṃ ca dānaṃ grahaṇam eva ca
vibhaktā bhrātaraḥ kuryur nāvibhaktā parasparam
yeṣām etāḥ kriyā loke pravartante svarikthinām
vibhaktān avagaccheyur lekhyam apy antareṇa tān
yady ekajātā bahavaḥ pṛthagdharmāḥ pṛthakkriyāḥ
pṛthakkarmaguṇopetā na te kṛtyeṣu saṃmatāḥ
svān bhāgān yadi dadyus te vikrīṇīrann athāpi vā
kuryur yatheṣṭaṃ tat sarvam īśante svadhanasya te
aurasaḥ kṣetrajaś caiva putrikāputra eva ca
kānīnaś ca sahoḍhaś ca gūḍhotpannas tathaiva ca
paunarbhavo 'paviddhaś ca labdhaḥ krītaḥ kṛtas tathā
svayaṃ copagataḥ putrā dvādaśaita udāhṛtāḥ
teṣāṃ ṣaḍ bandhudāyādāḥ ṣaḍ adāyādabāndhavāḥ
pūrvaḥ pūrvaḥ smṛtaḥ śreyāj jaghanyo yo ya uttaraḥ
kramāddhy ete prapadyeran mṛte pitari taddhanam
jyāyaso jyāyaso 'bhāve jaghanyas tad avāpnuyāt
putrābhāve tu duhitā tulyasaṃtānadarśanāt
putraś ca duhitā coktau pituḥ saṃtānakārakau
abhāve tu duhitṝṇāṃ sakulyā bāndhavās tataḥ
tataḥ sajātyāḥ sarveṣām abhāve rājagāmi tat
anyatra brāhmaṇāt kiṃtu rājā dharmaparāyaṇaḥ
sa strīṇāṃ jīvanaṃ dadyād eṣa dāyavidhiḥ smṛtaḥ
sahasā kriyate karma yat kiṃcid baladarpitaiḥ
tat sāhasam iti proktaṃ saho balam ihocyate
tat punas trividhaṃ jñeyaṃ prathamaṃ madhyamaṃ tathā
uttamaṃ ceti śāstreṣu tasyoktaṃ lakṣaṇaṃ pṛthak
phalamūlodakādīnāṃ kṣetropakaraṇasya ca
bhaṅgākṣepopamardādyaiḥ prathamaṃ sāhasaṃ smṛtam
vāsaḥpaśvannapānānām gṛhopakaraṇasya ca
etenaiva prakāreṇa madhyamaṃ sāhasaṃ smṛtam
vyāpādo viṣaśastrādyaiḥ paradārapradharṣaṇam
prāṇoparodhi yac cānyad uktam uttamasāhasam
tasya daṇḍaḥ kriyāpekṣaḥ prathamasya śatāvaraḥ
madhyamasya tu śāstrajñair jñeyaḥ pañcaśatāvaraḥ
vadhaḥ sarvasvaharaṇaṃ purān nirvāsanāṅkane
tadaṅgaccheda ity ukto daṇḍa uttamasāhase
aviśeṣeṇa sarveṣām eṣa daṇḍavidhiḥ smṛtaḥ
vadhād ṛte brāhmaṇasya na vadhaṃ brāhmaṇo 'rhati
śiraso muṇḍanaṃ daṇḍas tasya nirvāsanaṃ purāt
lalāṭe cābhiśastāṅkaḥ prayāṇaṃ gardabhena ca
syātāṃ saṃvyavahāryau tau dhṛtadaṇḍau tu pūrvayoḥ
dhṛtadaṇḍo 'py asaṃbhojyo jñeya uttamasāhase
tasyaiva bhedaḥ steyaṃ syād viśeṣas tatra cocyate
atisāhasam ākramya steyam āhuś chalena tu
tad api trividhaṃ proktaṃ dravyāpekṣaṃ manīṣibhiḥ
kṣudramadhyottamānāṃ tu dravyāṇām apakarṣaṇāt
mṛdbhāṇḍāsanakhaṭvāsthidārucarmatṛṇādi yat
śamīdhānyamudgādīni kṣudradravyam udāhṛtam
vāsaḥ kauśeyavarjaṃ ca govarjaṃ paśavas tathā
hiraṇyavarjaṃ lohaṃ ca madhyaṃ vrīhiyavā api
hiraṇyaratnakauśeyastrīpuṃgogajavājinaḥ
devabrāhmaṇarājñāṃ ca dravyaṃ vijñeyam uttamam
upāyair vividhair eṣāṃ chalayitvāpakarṣaṇam
suptapramattamattebhyaḥ steyam āhur manīṣiṇaḥ
sahoḍhagrahaṇāt steyaṃ hoḍhe 'saty upabhogataḥ
śaṅkā tv asajjanaikārthyād anāyavyayatas tathā
bhaktāvakāśadātāraḥ stenānāṃ ye prasarpatām
śaktāś ca ya upekṣante te 'pi taddoṣabhāginaḥ
utkrośatāṃ janānāṃ ca hriyamāṇe dhane 'pi ca
śrutvā ye nābhidhāvanti te 'pi taddoṣabhāginaḥ
sāhaseṣu ya evoktas triṣu daṇḍo manīṣibhiḥ
sa eva daṇḍaḥ steye 'pi dravyeṣu triṣv anukramāt
gavādiṣu praṇaṣṭeṣu dravyeṣv apahṛteṣu vā
padenānveṣaṇaṃ kuryur ā mūlāt tadvido janāḥ
grāme vraje vivīte vā yatra saṃnipatet padam
voḍhavyaṃ tad bhavet tena na cet so 'nyatra tan nayet
pade pramūḍhe bhagne vā viṣamatvāj janāntike
yas tv āsannataro grāmo vrajo vā tatra pātayet
same 'dhvani dvayor yatra tena prāyo 'śucir janaḥ
pūrvāpadānair dṛṣṭo vā saṃsṛṣṭo vā durātmabhiḥ
grāmeṣv anveṣaṇaṃ kuryuś caṇḍālavadhakādayaḥ
rātrisaṃcāriṇo ye ca bahiḥ kuryur bahiścarāḥ
steneṣv alabhyamāneṣu rājā dadyāt svakād dhanāt
upekṣamāṇo hy enasvī dharmād arthāc ca hīyate
deśajātikulādīnām ākrośanyaṅgasaṃhitam
yad vacaḥ pratikūlārthaṃ vākpāruṣyaṃ tad ucyate
niṣṭhurāślīlatīvratvāt tad api trividhaṃ smṛtam
gauravānukramād asya daṇḍo 'py atra kramād guruḥ
sākṣepaṃ niṣṭhuraṃ jñeyam aślīlaṃ nyaṅgasaṃyutam
pātanīyair upakrośais tīvram āhur manīṣiṇaḥ
paragātreṣv abhidroho hastapādāyudhādibhiḥ
bhasmādibhiś copaghāto daṇḍapāruṣyam ucyate
tasyāpi dṛṣṭaṃ traividhyaṃ mṛdumadhyottamaṃ kramāt
avagūraṇaniḥsaṅgapātanakṣatadarśanaiḥ
hīnamadhyottamānāṃ tu dravyāṇām samatikramāt
trīṇy eva sāhasāny āhus tatra kaṇṭakaśodhanam
vidhiḥ pañcavidhas tūkta etayor ubhayor api
viśuddhir daṇḍabhāktvaṃ ca tatra sambadhyate yathā
pāruṣye sati saṃrambhād utpanne kṣubdhayor dvayoḥ
sa manyate yaḥ kṣamate daṇḍabhāg yo 'tivartate
pāruṣyadoṣāvṛtayor yugapat sampravṛttayoḥ
viśeṣaś cen na dṛśyeta vinayaḥ syāt samas tayoḥ
pūrvam ākṣārayed yas tu niyataṃ syāt sa doṣabhāk
paścād yaḥ so 'py asatkārī pūrve tu vinayo guruḥ
dvayor āpannayos tulyam anubadhnāti yaḥ punaḥ
sa tayor daṇḍam āpnoti pūrvo vā yadi vetaraḥ
śvapākapaṇḍacaṇḍālavyaṅgeṣu vadhavṛttiṣu
hastipavrātyadāreṣu gurvācāryāṅganāsu ca
maryādātikrame sadyo ghāta evānuśāsanam
na ca taddaṇḍapāruṣye doṣam āhur manīṣiṇaḥ
yam eva hy ativarterann ete santaṃ janaṃ nṛṣu
sa eva vinayaṃ kuryān na tadvinayabhāṅ nṛpaḥ
malā hy ete manuṣyeṣu dhanam eṣāṃ malātmakam
api tān ghātayed rājā nārthadaṇḍena daṇḍayet
śataṃ brāhmaṇam ākruśya kṣatriyo daṇḍam arhati
vaiśyo 'dhyardhaṃ śataṃ dve vā śūdras tu vadham arhati
vipraḥ pañcāśataṃ daṇḍyaḥ kṣatriyasyābhiśaṃsane
vaiśye syād ardhapañcāśacchūdre dvādaśako damaḥ
samavarṇadvijātīnāṃ dvādaśaiva vyatikrame
vādeṣv avacanīyeṣu tad eva dviguṇaṃ bhavet
kāṇam apy athavā khañjam anyaṃ vāpi tathāvidham
tathyenāpi bruvan dāpyo rājñā kārṣāpaṇāvaram
na kilbiṣeṇāpavadecchāstrataḥ kṛtapāvanam
na rājñā dhṛtadaṇḍaṃ ca daṇḍabhāk tadvyatikramāt
loke 'smin dvāv avaktavyāv adaṇḍyau ca prakīrtitau
brāhmaṇaś caiva rājā ca tau hīdaṃ bibhṛto jagat
patitaṃ patitety uktvā cauraṃ caureti vā punaḥ
vacanāt tulyadoṣaḥ syān mithyā dvir doṣatāṃ vrajet
nāmajātigrahaṃ teṣām abhidroheṇa kurvataḥ
nikheyo 'yomayaḥ śaṅkuḥ śūdrasyāṣṭādaśāṅgulaḥ
dharmāpadeśaṃ darpeṇa dvijānām asya kurvataḥ
taptam āsecayet tailaṃ vaktre śrotre ca pārthivaḥ
yenāṅgenāvaro varṇo brāhmaṇasyāparādhnuyāt
tad aṅgaṃ tasya chettavyam evaṃ śuddhim avāpnuyāt
sahāsanam abhiprepsur utkṛṣṭasyāvakṛṣṭajaḥ
kaṭyāṃ kṛtāṅko nirvāsyaḥ sphigdeśaṃ vāsya kartayet
avaniṣṭhīvato darpād dvāv oṣṭhau chedayen nṛpaḥ
avamūtrayataḥ śiśnam avaśardhayato gudam
keśeṣu gṛhṇato hastau chedayed avicārayan
pādayor nāsikāyāṃ ca grīvāyāṃ vṛṣaṇeṣu ca
upakruśya tu rājānaṃ vartmani sve vyavasthitam
jihvāchedād bhavecchuddhiḥ sarvasvaharaṇena vā
rājani prahared yas tu kṛtāgasy api durmatiḥ
śūle tam agnau vipaced brahmahatyāśatādhikam
putrāparādhe na pitā na śvavāñ śuni daṇḍabhāk
na markaṭe ca tatsvāmī tair eva prahito na cet
akṣavardhraśalākādyair devanaṃ jihmakāritam
paṇakrīḍā vayobhiś ca padaṃ dyūtasamāhvayam
sabhikaḥ kārayed dyūtaṃ deyaṃ dadyāc ca tatkṛtam
daśakaṃ tu śataṃ vṛddhis tasya syād dyūtakāritā
dvirabhyastāḥ patanty akṣā glahe yasyākṣadevinaḥ
jayaṃ tasyāparasyāhuḥ kitavasya parājayam
kitaveṣv eva tiṣṭheyuḥ kitavāḥ saṃśayaṃ prati
ta eva tasya draṣṭāraḥ syus ta eva ca sākṣiṇaḥ
aśuddhaḥ kitavo nānyad āśrayed dyūtamaṇḍalam
pratihanyān na sabhikaṃ dāpayet tat svam iṣṭataḥ
kūṭākṣadevinaḥ pāpān nirbhajed dyūtamaṇḍalāt
kaṇṭhe 'kṣamālām āsajya sa hy eṣāṃ vinayaḥ smṛtaḥ
prakīrṇake punar jñeyā vyavahārā nṛpāśrayāḥ
rājñām ājñāpratīghātas tatkarmakaraṇaṃ tathā
purapradānaṃ saṃbhedaḥ prakṛtīnāṃ tathaiva ca
pāṣaṇḍanaigamaśreṇīgaṇadharmaviparyayāḥ
pitṛputravivādaś ca prāyaścittavyatikramaḥ
pratigrahavilopaś ca kopa āśramiṇām api
varṇasaṃkaradoṣaś ca tadvṛttiniyamas tathā
na dṛṣṭaṃ yac ca pūrveṣu tat sarvaṃ syāt prakīrṇake
rājā tv avahitaḥ sarvān āśramān paripālayet
upāyaiḥ śāstravihitaiś caturbhiḥ prakṛtais tathā
yo yo varṇo 'vahīyeta yo vodrekam anuvrajet
taṃ taṃ dṛṣṭvā svato mārgāt pracyutaṃ sthāpayet pathi
aśāstrokteṣu cānyeṣu pāpayukteṣu karmasu
prasamīkṣyātmano rājā daṇḍaṃ daṇḍyeṣu pātayet
śrutismṛtiviruddhaṃ ca janānām ahitaṃ ca yat
na tat pravartayed rājā pravṛttaṃ ca nivartayet
nyāyāpetaṃ yad anyena rājñājñānakṛtaṃ ca yat
tad apy anyāyavihitaṃ punar nyāye niveśayet
rājñā pravartitān dharmān yo naro nānupālayet
daṇḍyaḥ sa pāpo vadhyaś ca lopayan rājaśāsanam
āyudhāny āyudhīyānāṃ vāhyādīn vāhyajīvinām
veśyāstrīṇām alaṃkāraṃ vādyātodyāni tadvidām
yac ca yasyopakaraṇaṃ yena jīvanti kārukāḥ
sarvasvaharaṇe 'py etān na rājā hartum arhati
anādiś cāpy anantaś ca dvipadāṃ pṛthivīpatiḥ
dīptimattvācchucitvāc ca yadi na syāt pathaś cyutaḥ
yadi rājā na sarveṣāṃ varṇānāṃ daṇḍadhāraṇam
kuryāt patho vyapetānāṃ vinaśyeyur imāḥ prajāḥ
brāhmaṇyaṃ brāhmaṇo jahyāt kṣatriyaḥ kṣātram utsṛjet
svakarma jahyād vaiśyas tu śūdraḥ sarvān viśeṣayet
rājānaś cen nābhaviṣyan pṛthivyāṃ daṇḍadhāraṇam
śūle matsyān ivāpakṣyan durbalān balavattarāḥ
satām anugraho nityam asatāṃ nigrahas tathā
eṣa dharmaḥ smṛto rājñām arthaś cāmitrapīḍanāt
na lipyate yathā vahnir dahañchaśvad imāḥ prajāḥ
na lipyate tathā rājā daṇḍaṃ daṇḍyeṣu pātayan
ājñā tejaḥ pārthivānāṃ sā ca vāci pratiṣṭhitā
te yad brūyur asat sad vā sa dharmo vyavahāriṇām
rājā nāma caraty eṣa bhūmau sākṣāt sahasradṛk
na tasyājñām atikramya saṃtiṣṭheran prajāḥ kvacit
rakṣādhikārād īśatvād bhūtānugrahadarśanāt
yad eva rājā kurute tat pramāṇam iti sthitiḥ
nirguṇo 'pi yathā strīṇāṃ pūjya eva patiḥ sadā
prajānāṃ viguṇo 'py evaṃ pūjya eva narādhipaḥ
tapaḥkrītāḥ prajā rājñā prabhur āsāṃ tato nṛpaḥ
tatas tadvacasi stheyaṃ vārtā cāsāṃ tadāśrayā
pañca rūpāṇi rājāno dhārayanty amitaujasaḥ
agner indrasya somasya yamasya dhanadasya ca
kāraṇād animittaṃ vā yadā krodhavaśaṃ gataḥ
prajā dahati bhūpālas tadāgnir abhidhīyate
yadā tejaḥ samālambya vijigīṣur udāyudhaḥ
abhiyāti parān rājā tadendraḥ sa udāhṛtaḥ
vigatakrodhasaṃtāpo hṛṣṭarūpo yadā nṛpaḥ
prajānāṃ darśanaṃ yāti soma ity ucyate tadā
dharmāsanagataḥ śrīmān daṇḍaṃ dhatte yadā nṛpaḥ
samaḥ sarveṣu bhūteṣu tadā vaivasvataḥ yamaḥ
yadā tv arthiguruprājñabhṛtyādīn avanīpatiḥ
anugṛhṇāti dānena tadā sa dhanadaḥ smṛtaḥ
tasmāt taṃ nāvajānīyān nākrośen na viśeṣayet
ājñāyāṃ cāsya tiṣṭheta mṛtyuḥ syāt tadvyatikramāt
tasya vṛttiḥ prajārakṣā vṛddhaprājñopasevanam
darśanaṃ vyavahārāṇām ātmanaś cābhirakṣaṇam
brāhmaṇān upaseveta nityaṃ rājā samāhitaḥ
saṃyuktaṃ brāhmaṇaiḥ kṣatraṃ mūlaṃ lokābhirakṣaṇe
brāhmaṇasyāparīhāro rājanyāsanam agrataḥ
prathamaṃ darśanaṃ prātaḥ sarvebhyaś cābhivādanam
agraṃ navebhyaḥ sasyebhyo mārgadānaṃ ca gacchataḥ
bhaikṣahetoḥ parāgāre praveśas tv anivāritaḥ
samitpuṣpodakādāneṣv asteyaṃ saparigrahāt
anākṣepaḥ parebhyaś ca saṃbhāṣaś ca parastriyā
nadīṣv avetanas tāraḥ pūrvam uttaraṇaṃ tathā
tareṣv aśulkadānaṃ ca na ced vāṇijyam asya tat
vartamāno 'dhvani śrānto gṛhṇann anivasan svayam
brāhmaṇo nāparādhnoti dvāv ikṣū pañca mūlakān
nābhiśastān na patitān na dviṣo na ca nāstikāt
na sopadhān nānimittaṃ na dātāraṃ prapīḍya ca
arthānāṃ bhūribhāvāc ca deyatvācca mahātmanām
śreyān pratigraho rājñāṃ anyeṣāṃ brāhmaṇād ṛte
brāhmaṇaś caiva rājā ca dvāvapyetau dhṛtavratau
naitayor antaraṃ kiṃcit prajādharmābhirakṣaṇāt
dharmajñasya kṛtajñasya rakṣārthaṃ śāsato 'śucīn
medhyam eva dhanaṃ prāhus tīkṣṇasyāpi mahīpateḥ
śucīnām aśucīnāṃ ca saṃnipāto yathāmbhasām
samudre samatāṃ yāti tadvad rājño dhanāgamaḥ
yathā cāgnau sthitaṃ dīpte śuddhim āyāti kāñcanam
evam evāgamā sarve śuddhim āyānti rājasu
ya eva kaścit svadravyaṃ brāhmaṇebhyaḥ prayacchati
tad rājñāpy anumantavyam eṣa dharmaḥ sanātanaḥ
anyaprakārād ucitād bhūmeḥ ṣaḍbhāgasaṃjñitāt
baliḥ sa tasya vihitaḥ prajāpālanavetanam
śakyaṃ tat punar ādātuṃ yad abrāhmaṇasātkṛtam
brāhmaṇāya tu yad dattaṃ na tasya haraṇaṃ punaḥ
dānam adhyayanaṃ yajñas tasya karma trilakṣaṇam
yājanādhyāpane vṛttis tṛtīyas tu pratigrahaḥ
svakarmaṇi dvijas tiṣṭhed vṛttim āhārayet kṛtām
nāsadbhyaḥ pratigṛhṇīyād varṇebhyo niyame 'sati
aśucir vacanād yasya śucir bhavati puruṣaḥ
śuciś caivāśuciḥ sadyaḥ kathaṃ rājā na daivatam
vidur ya eva devatvaṃ rājño hy amitatejasaḥ
tasya te pratigṛhṇanto na lipyante dvijātayaḥ
loke 'smin maṅgalāny aṣṭau brāhmaṇo gaur hutāśanaḥ
hiraṇyaṃ sarpir āditya āpo rājā tathāṣṭamaḥ
etāni satataṃ paśyen namasyed arcayec ca tān
pradakṣiṇaṃ ca kurvīta tathā hy āyur na hīyate
dvividhās taskarā jñeyāḥ paradravyāpahāriṇaḥ
prakāśāś cāprakāśāś ca tān vidyād ātmavān nṛpaḥ
prakāśavañcakās tatra kūṭamānatulāśritāḥ
utkoṭakāḥ sāhasikāḥ kitavāḥ paṇyayoṣitaḥ
pratirūpakarāś caiva maṅgaloddeśavṛttayaḥ
ity evamādayo jñeyāḥ prakāśalokavañcakāḥ
aprakāśāś ca vijñeyā bahirabhyantarāśritāḥ
suptān pramattāṃś ca narā muṣṇanty ākramya caiva te
deśagrāmagṛhaghnāś ca pathighnā granthimocakāḥ
ity evamādayo jñeyā aprakāśāś ca taskarāḥ
tān viditvā sukuśalaiś cārais tatkarmakāribhiḥ
anusṛtya gṛhītavyā gūḍhapraṇihitair naraiḥ
sabhāprapāpūpaśālāveśamadyānnavikrayāḥ
catuṣpathāś caityavṛkṣāḥ samājāḥ prekṣaṇāni ca
śūnyāgārāṇy araṇyāni devatāyatanāni ca
cārair vineyāny etāni cauragrahaṇatatparaiḥ
tathaivānye praṇihitāḥ śraddheyāś citravādinaḥ
carā hy utsāhayeyus tāṃs taskarān pūrvataskarāḥ
annapānasamādānaiḥ samājotsavadarśanaiḥ
tathā cauryāpadeśaiś ca kuryus teṣāṃ samāgamam
ye tatra nopasarpanti sṛtāḥ praṇihitā api
te 'bhisārya gṛhītavyāḥ saputrapaśubāndhavāḥ
yāṃs tatra caurān gṛhṇīyāt tān vitāḍya viḍambya ca
avaghuṣya ca sarvatra vadhyāś citravadhena te
na tv ahoḍhānvitāś caurā rājñā vadhyā hyanāgamāḥ
sahoḍhān sopakaraṇān kṣipraṃ caurān praśāsayet
svadeśaghātino ye syus tathā panthāvarodhinaḥ
teṣāṃ sarvasvam ādāya bhūyo nindāṃ prakalpayet
ahoḍhān vimṛśec caurān gṛhītān pariśaṅkayā
bhayopadhābhiś citrābhir brūyus tathā yathākṛtam
deśaṃ kālaṃ diśaṃ jātiṃ nāma vā saṃpratiśrayam
kṛtyaṃ karmakarā vā syuḥ praṣṭavyās te vinigrahe
varṇasvarākārabhedāt sasaṃdigdhanivedanāt
adeśakāladṛṣṭatvād vāsasyāpy aviśodhanāt
asadvyayāt pūrvacauryād asatsaṃsargakāraṇāt
leśair apy avagantavyā na hoḍhenaiva kevalam
dasyuvṛtte yadi nare śaṅkā syāt taskare 'pi vā
yadi spṛśyeta leśena kāryaḥ syācchapathaḥ tataḥ
caurāṇāṃ bhaktadā ye syus tathāgnyudakadāyakāḥ
āvāsadā deśikadās tathaivottaradāyakāḥ
kretāraś caiva bhāṇḍānāṃ pratigrāhiṇa eva ca
samadaṇḍāḥ smṛtā hy ete ye ca pracchādayanti tān
rāṣṭreṣu rāṣṭrādhikṛtāḥ sāmantāś caiva coditāḥ
abhyāghāteṣu madhyasthā yathā caurās tathaiva te
gocare yasya muṣyeta tena caurāḥ prayatnataḥ
mṛgyā dāpyo 'nyathā moṣaṃ padaṃ yadi na nirgatam
nirgate tu pade tasmin naṣṭe 'nyatra nipātite
sāmantān mārgapālāṃś ca dikpālāṃś caiva dāpayet
gṛhe vai muṣite rājā cauragrāhāṃs tu dāpayet
ārakṣakān rāṣṭrikāṃś ca yadi cauro na labhyate
yadi vā dāpyamānānāṃ tasmin moṣe tu saṃśayaḥ
muṣitaḥ śapathaṃ śāpyo moṣe vaiśodhyakāraṇāt
acaure dāpite moṣaṃ cauryavaiśodhyakāraṇāt
caure labdhe labheyus te dviguṇaṃ pratipāditāḥ
caurahṛtaṃ prayatnena sarūpaṃ pratipādayet
tadabhāve tu mūlyaṃ syād daṇḍaṃ dāpyaś ca tatsamam
kāṣṭhakāṇḍatṛṇādīnāṃ mṛnmayānāṃ tathaiva ca
veṇuvaiṇavabhāṇḍānāṃ vetrasnāyvasthicarmaṇām
śākaharitamūlānāṃ haraṇe phalapuṣpayoḥ
gorasekṣuvikārāṇāṃ tathā lavaṇatailayoḥ
pakvānnānāṃ kṛtānnānāṃ madyānām āmiṣasya ca
sarveṣām alpamūlyānāṃ mūlyāt pañcaguṇo damaḥ
tulādharimameyānāṃ gaṇimānāṃ ca sarvaśaḥ
ebhyas tūtkṛṣṭamūlyānāṃ mūlyād daśaguṇo damaḥ
dhānyaṃ daśabhyaḥ kumbhebhyo harato 'bhyadhikaṃ vadhaḥ
nyūnaṃ tv ekādaśaguṇaṃ daṇḍaṃ dāpyo 'bravīn manuḥ
suvarṇarajatādīnām uttamānāṃ ca vāsasām
ratnānāṃ caiva mukhyānāṃ śatād abhyadhikaṃ vadhaḥ
puruṣaṃ harataḥ pātyo daṇḍa uttamasāhasaḥ
sarvasvaṃ strīṃ tu harataḥ kanyāṃ tu harato vadhaḥ
mahāpaśūn stenayato daṇḍa uttamasāhasaḥ
madhyamo madhyamapaśuṃ pūrvaḥ kṣudrapaśuṃ haran
caturviṃśāvaraḥ pūrvaḥ paraḥ ṣaṇṇavatir bhavet
śatāni pañca tu paro madhyamo dviśatāvaraḥ
sahasraṃ tūttamo jñeyaḥ paraḥ pañcaśatāvaraḥ
trividhaḥ sāhaseṣv eva daṇḍaḥ proktaḥ svayaṃbhuvā
prathame granthibhedānām aṅgulyaṅguṣṭhayor vadhaḥ
dvitīye caiva taccheṣaṃ daṇḍaḥ pūrvaś ca sāhasaḥ
goṣu brāhmaṇasaṃsthāsu sthūrāyāś chedanaṃ bhavet
dāsīṃ tu harato nityam ardhapādavikartanam
yena yena viśeṣeṇa stenāṅgena viceṣṭate
tat tad evāsya chettavyaṃ tan manor anuśāsanam
garīyasi garīyāṃsam agarīyasi vā punaḥ
stene nipātayed daṇḍaṃ na yathā prathame tathā
daśa sthānāni daṇḍasya manuḥ svāyaṃbhuvo 'bravīt
triṣu varṇeṣu yāni syur brāhmaṇo rakṣitaḥ sadā
upastham udaraṃ jihvā hastau pādau ca pañcamam
cakṣur nāsā ca karṇau ca dhanaṃ dehas tathaiva ca
aparādhaṃ parijñāya deśakālau ca tattvataḥ
sārānubandhāv ālokya daṇḍān etān prakalpayet
na mitrakāraṇād rājñā vipulād vā dhanāgamāt
utsraṣṭavyaḥ sāhasikas tyaktātmā manur abravīt
yāvān avadhyasya vadhe tāvān vadhyasya mokṣaṇe
bhavaty adharmo nṛpater dharmas tu viniyacchataḥ
na jātu brāhmaṇaṃ hanyāt sarvapāpeṣv api sthitam
nirvāsaṃ kārayet kāmam iti dharmo vyavasthitaḥ
sarvasvaṃ vā hared rājā caturthaṃ vāvaśeṣayet
bhṛtyebhyo 'nusmaran dharmaṃ prājāpatyam iti sthitiḥ
brāhmaṇasyāparādhe tu caturṣv aṅko vidhīyate
gurutalpe surāpāne steye brāhmaṇahiṃsane
gurutalpe bhagaḥ kāryaḥ surāpāne dhvajaḥ smṛtaḥ
steye tu śvapadaṃ kṛtvā śikhipittena kūṭayet
viśirāḥ puruṣaḥ kāryo lalāṭe bhrūṇaghātinaḥ
asaṃbhāṣyaś ca kartavyas tan manor anuśāsanam
rājā stenena gantavyo muktakeśena dhāvatā
ācakṣāṇena tatsteyam evaṃ kartāsmi śādhi mām
anenā bhavati stenaḥ svakarmapratipādanāt
rājānaṃ tat spṛśed ena utsṛjantaṃ sakilbiṣam
rājabhir dhṛtadaṇḍās tu kṛtvā pāpāni mānavāḥ
nirmalāḥ svargam āyānti santaḥ sukṛtino yathā
śāsanād vā vimokṣād vā steno mucyate kilbiṣāt
aśāsanāt tu tad rājā stenasyāpnoti kilbiṣam
gurur ātmavatāṃ śāstā śāstā rājā durātmanām
atha pracchannapāpānāṃ śāstā vaivasvato yamaḥ
aṣṭāpādyaṃ tu śūdrasya steye bhavati kilbiṣam
dvir aṣṭāpādyaṃ vaiśyasya dvātriṃśat kṣatriyasya tu
brāhmaṇasya catuḥṣaṣṭīty evaṃ svāyaṃbhuvo 'bravīt
tatrāpi ca viśeṣeṇa vidvatsv abhyadhikaṃ bhavet
śārīraś cārthadaṇḍaś ca daṇḍas tu dvividhaḥ smṛtaḥ
śārīrā daśadhā proktā arthadaṇḍās tv anekadhā
kākaṇyādis tv arthadaṇḍaḥ sarvasvāntas tathaiva ca
śārīras tv avarodhādir jīvitāntas tathaiva ca
kākaṇyādis tu yo daṇḍaḥ sa tu māṣāparaḥ smṛtaḥ
māṣāvarādyo yaḥ proktaḥ kārṣāpaṇaparas tu saḥ
kārṣāpaṇāparādyas tu catuḥkārṣāpaṇaḥ paraḥ
dvyavaro 'ṣṭāparaś cānyas tryavaro dvādaśottaraḥ
kārṣāpaṇādyā ye proktāḥ sarve te syuś caturguṇāḥ
evam anye tu vijñeyāḥ prāk ca te pūrvasāhasāt
kārṣāpaṇo dakṣiṇasyāṃ diśi raupyaḥ pravartate
paṇair nibaddhaḥ pūrvasyāṃ ṣoḍaśaiva paṇāḥ sa tu
māṣo viṃśatibhāgas tu jñeyaḥ kārṣāpaṇasya tu
kākaṇī tu caturbhāgo māṣasya ca paṇasya ca
pāñcanadyāḥ pradeśe tu saṃjñā yā vyāvahārikī
kārṣāpaṇapramāṇaṃ tu nibaddham iha vai tayā
kārṣāpaṇo 'ṇḍikā jñeyāś catasras tās tu dhānakaḥ
taddvādaśa suvarṇasya dīnāraś citrakaḥ smṛtaḥ
vārttāṃ trayīṃ cāpy atha daṇḍanītim rājānuvartet saṃtatāpramattaḥ
hanyād upāyair nipuṇair gṛhītān pure ca rāṣṭre nigṛhṇīyāt pāpān
yadā sākṣī na vidyate vivāde vadatāṃ nṛṇām
tadā divyaiḥ parīkṣeta śapathaiś ca pṛthagvidhaiḥ
satyaṃ vāhanaśastrāṇi gobījarajatāni ca
devatāpitṛpādāś ca dattāni sukṛtāni ca
mahāparādhe divyāni dāpayet tu mahīpatiḥ
alpeṣu ca naraḥ śreṣṭhaḥ śapathaiḥ śāpayen naram
ete hi śapathāḥ proktāḥ sukarāḥ svalpasaṃśaye
sāhaseṣv abhiśāpe ca vidhir divyaḥ prakīrtitaḥ
saṃdigdhe 'rthe 'bhiyuktānāṃ pracchanneṣu viśeṣataḥ
divyaḥ pañcavidho jñeya ity āha bhagavān manuḥ
dhaṭo 'gnir udakaṃ caiva viṣaṃ kośaś ca pañcamaḥ
uktāny etāni divyāni dūṣitānāṃ viśodhane
saṃdigdheṣv abhiyuktānāṃ viśuddhyarthaṃ mahātmanā
nāradena punaḥ proktāḥ satyānṛtavibhāvanāḥ
vādino 'numatenainaṃ kārayen nānyathā budhaḥ
caturhastau tulāpādāv ucchrayeṇa prakīrtitau
ṣaḍḍhastaṃ tu tayor dṛṣṭaṃ pramāṇaṃ parimāṇataḥ
pādayor antaraṃ hastaṃ bhaved adhyardham eva ca
śikyadvayaṃ samāsajya dhaṭe karkaṭake dṛḍhe
tulayitvā naraṃ pūrvaṃ cihnaṃ kuryād dhaṭasya tu
kakṣāsthānena taṃ tulyam avatārya tato dhaṭāt
samayaiḥ parigṛhyainaṃ punar āropayen naraḥ
tasmin evaṃ kṛte sā cet kakṣe sthāpya suniścalā
tulito yadi vardheta śuddhaḥ syān nātre saṃśayaḥ
samo vā hīyamāno vā na viśuddho bhaven naraḥ
dharmaparyāyavacanair dhaṭa ity abhidhīyase
tvaṃ vetsi sarvabhūtānāṃ pāpāni sukṛtāni ca
tvam eva dhaṭa jānīṣe na vidur yāni mānuṣāḥ
vyavahārābhiśasto 'yaṃ mānuṣas tulyate tathā
tad eva saṃśayāpannaṃ dharmatas trātum arhasi
ata ūrdhvaṃ pravakṣyāmi lohasya vidhim uttamam
dvātriṃśadaṅgulāni tu maṇḍalān maṇḍalāntaram
aṣṭābhir maṇḍalair evam aṅgulānāṃ śatadvayam
caturviṃśat samākhyātaṃ saṃkhyātattvārthadarśibhiḥ
kalpitair maṇḍalair evam uṣitasya śucer api
saptāśvatthasya pattrāṇi sūtreṇāveṣṭya hastayoḥ
vidadhyāt taptalohasya pañcāśatpalam saṃmitam
hastābhyāṃ piṇḍam ādāya śanaiḥ saptapadaṃ vrajet
na maṇḍalam atikrāmen nāpy arvāk pādayet padam
na ca pātayetāprāptaḥ yāvadbhūmiḥ prakalpitā
tīrtvānena vidhānena maṇḍalāni samāhitaḥ
adagdhaḥ sarvato yas tu sa viśuddho bhaven naraḥ
bhayād vā pātayate yas tv adagdho yo vibhāvyate
punas taṃ hārayel lohaṃ sthitir eṣā purātanī
anena vidhinā kāryo hutāśasamayaḥ smṛtaḥ
tvam agne sarvabhūtānām antaścarasi sākṣivat
sukṛtaṃ duṣkṛtaṃ lokena ajñātaṃ vidyate tvayā
pracchannāni manuṣyāṇāṃ pāpāni sukṛtāni ca
yathāvad eva jānīṣe na vidur yāni mānuṣāḥ
vyavahārābhiśasto 'yaṃ puruṣaḥ śuddhim icchati
tad enaṃ saṃśayāpannaṃ dharmatas trātum arhasi
ataḥ paraṃ pravakṣyāmi toyasya vidhim uttamam
nātikrūreṇa dhanuṣā prerayet sāyakatrayam
madhyamas tu śaro grāhyaḥ puruṣeṇa yavīyasā
pratyānītasya tasyātha sa viśuddho bhaven naraḥ
anyathā na viśuddhaḥ syād ekāṅgam api darśayet
sthānād anyatra vā gacched yasmin pūrvaṃ niveśitaḥ
striyas tu na balāt kāryā na pumān api durbalaḥ
bhīrutvād yoṣito mṛtyuḥ kṛśasyāpi balāt kuryāt
sahasā prāpnuyāt sarvāṃs tasmād etān na majjayet
toyamadhye manuṣyasya gṛhītvorū susaṃyataḥ
satyānṛtavibhāgasya toyāgnī spaṣṭakṛttamau
yataś cāgnir abhūd asmāt tatas toyaṃ viśiṣyate
kriyate dharmatattvajñair dūṣitānāṃ viśodhanam
tasmāt satyena bhagavañ jaleśa trātum arhasi
ataḥ paraṃ pravakṣyāmi viṣasya vidhim uttamam
tulayitvā viṣaṃ pūrvaṃ deyam etaddhimāgame
na pūrvāhṇe na madhyāhne na saṃdhyāyāṃ tu dharmavit
śaradgrīṣmavasanteṣu varṣāsu ca na dāpayet
bhagnaṃ ca dāritaṃ caiva dhūpitaṃ miśritaṃ tathā
kālakūṭam alambuṃ ca viṣaṃ yatnena varjayet
śārṅgahaimavataṃ śastaṃ gandhavarṇarasānvitam
mahādoṣavate deyaṃ rājñā tattvabubhutsayā
na bālāturavṛddheṣu naiva svalpāparādhiṣu
viṣasya tu yavān sapta dadyācchodhye ghṛtaplutān
viṣasya palaṣaḍbhāgād bhāgo viṃśatimas tu yaḥ
tam aṣṭabhāgahīnaṃ tu śodhye dadyād ghṛtaplutam
yathoktena vidhānena viprān spṛṣṭvānumoditaḥ
sopavāsaś ca khādeta devabrāhmaṇasaṃnidhau
viṣaṃ vegaklamāpetaṃ sukhena yadi jīryate
viśuddham iti taṃ jñātvā rājā satkṛtya mokṣayet
tvaṃ viṣa brahmaṇaḥ putraḥ satyadharmaratau sthitaḥ
śodhayainaṃ naraṃ pāpāt satyenāsyāmṛtībhava
ataḥ paraṃ pravakṣyāmi kośasya vidhim uttamam
pūrvāhṇe sopavāsasya snātasyārdrapaṭasya ca
saśūkasyāvyasaninaḥ kośapānaṃ vidhīyate
yadbhaktaḥ so 'bhiyuktaḥ syāt taddaivatyaṃ tu pāyayet
saptāhād yasya dṛśyate dvisaptāhena vā punaḥ
pratyātmikaṃ tu yatkiṃcit saiva tasya vibhāvanā
dvisaptāhāt paraṃ yasya mahad vā vaikṛtaṃ bhavet
nābhiyojyaḥ sa viduṣāṃ kṛtakālavyatikramāt
mahāparādhe nirdharme kṛtaghne klībakutsite
nāstikavrātyadāseṣu kośapānaṃ vivarjayet
yathoktena prakāreṇa pañca divyāni dharmavit
dadyād rājābhiyuktānāṃ pretya ceha ca nandati
na viṣaṃ brāhmaṇe dadyān na lohaṃ kṣatriyo haret
na nimajjyāpsu vaiśyaś ca śūdraḥ kośaṃ na pāyayet
varṣāsu na viṣaṃ dadyāt hemante nāpsu majjayet
na lohaṃ hārayed grīṣme na kośaṃ pāyayen niśi
