devabhrāḍasya putro 'bhūtsubhrāḍasya sutastataḥ
daśajyotiḥ śatajyotiḥsahasrajyotiṣo 'bhavan
tebhyaḥ sahasravaṃśebhyaḥ kuruvaṃśādayo nṛpāḥ
māndhātṛrāmanahuṣapramukhā ca kulāvalī
bhrāturdvaipāyanaḥ kṣetre putrānmāturanujñayā
ajījanattrīnivāgnīndhṛtarāṣṭrapurogamān
dhṛtarāṣṭrānujaḥ pāṇḍuḥ kṣetrajāṃstanayānvane
avāpa dharmapavanasurendrāśvisamudbhavān
pitaryuparate teṣāṃ dhārtarāṣṭraniveśane
dauryodhano manyuvahnirjajvāla dyūtamārutaḥ
vanavāsādibhiḥ kleśaiḥ kupitāste mahāraṇe
jahuḥ parasparaṃ kṣatraṃ niḥśeṣā yena bhūrabhūt
samantapañcakakṣetre nihatāste mahārathāḥ
kīrtimanto divaṃ prāpurmāndhātṛnahuṣopamāḥ
vaicitravīryaḥ putreṣu hateṣu bhṛśaduḥkhitaḥ
śuśoca saṃjayasyāgre smaranpāṇḍavavikramam
tarattaraṅgataralasasāraviśarāhatān
āśvāsayāmāsa nṛpaṃ saṃjayaḥ samudāharan
śrutveti sūtātsaṃkṣepaṃ punaḥ papraccha śaunakaḥ
samantapañcake kṣetre kathā pṛṣṭo 'bravīcca saḥ
purā kṣatrakṣayaṃ kṛtvā bhargaśiṣyaḥ sa bhārgavaḥ
samantapañcake pañca cakāra rudhirahradān
tataḥ prabhṛti puṇyaṃ tanmunīnāṃ vacasā kila
tatrābhavanmahadyuddhaṃ kurupāṇḍavabhūbhṛtām
akṣauhiṇyo daśāṣṭau ca tatraiva nidhanaṃ gatāḥ
ratho gajo narāḥ pañca trayo 'śvāḥ pattirucyate
senāmukhaṃ gulmagaṇo vāhinī pṛtanā camūḥ
kramādanīkinī caitattriguṇaṃ triguṇaṃ bhavet
anīkinīṃ daśaguṇāmāhurakṣauhiṇīṃ budhāḥ
vedavedāṅgasaṃyuktaṃ bhārataṃ kalmaṣāpaham
parvāṇyaṣṭādaśa proktaṃ bahuvṛttāntabhūṣitam
pauṣyapaulomavṛttādi śatamantaraparvaṇām
vistāritaṃ vyāsaśiṣyaiḥ śukena ca jagattraye
pārīkṣitasya nṛpaterbhrātṛbhiḥ saramāsutaḥ
tāḍito bhīmasenādyairmātaraṃ śaraṇaṃ yayau
krudhā kaśyapajāyātha nirdoṣamaśapannṛpam
adṛṣṭaṃ prāpsyasi bhayaṃ na cirāditi abravīt
tacchrutvā cakito gatvā muniṃ vavre purohitam
bhrātṛbhiḥ sahitastasthau nirvṛto janamejayaḥ
atrāntare lohadanto dhaumyo nāma mahāmuniḥ
parīkṣya śiṣyānvidadhe jñānanirdhūtasaṃśayān
sa śaśāsa puraḥ śiṣyaṃ śrīmānpāñcālyamāruṇim
kṣetre jalaṃ badhāneti sa ca gatvā tathākarot
jalapravāhavivare dattvātmānaṃ rarakṣa yat
kṣetraṃ tenāsya bhagavānabhavadvarado guruḥ
āhūto guruṇā yasmād uddālya kṣetramutthitaḥ
muniruddālaka iti prathitastena so 'bhavat
kṛtakṛtye gate tasmin upamanyurathāparaḥ
gorakṣaṇe saṃniyukto guruṇā bhaikṣyabhojanaḥ
taṃ guruḥ pīvaraṃ dṛṣṭvā prāha kenāsi vartase
bhaikṣyeṇetyupamanyuśca provāca racitāñjaliḥ
mamānivedya nārho 'si bhakṣyaṃ bhoktuṃ yatavrataḥ
dvibhaikṣyamuparodhāya pareṣāṃ tanna te kṣamam
gavyaṃ kṣīraṃ kutaḥ svaṃ te vatsaphenaṃ tadeva ca
kṛpaṇeti niṣiddho 'sau dhaumyenāśanamatyajat
arkapattrāśanātso 'tha kālenāndhyamupāgataḥ
kūpe nipatito dūrādāhūto guruṇāvadat
arkapatrāśanādandhaḥ kūpe nipatitaḥ prabho
ahamityetadākarṇya dhaumyaḥ prāha kṛpākulaḥ
vatsa stutvāśvinau dvau tvaṃ divyaṃ cakṣuravāpnuhi
śrutvetyāśvinasūktena stutvā tau prāpa tadvarāt
apūpaṃ gurave taṃ ca sāmṛtaṃ sa nyavedayat
tato gurorvarātso 'bhūjjñānavāndivyalocanaḥ
upamanyuḥ parīkṣāgniśuddho jāmbūnadaprabhaḥ
vedanāmā tṛtīyo 'tha dhuri gauriva sahitaḥ
guruṇā jñānasarvasve saṃtoṣād bhājanīkṛtaḥ
tataḥ kālena śiṣyo 'bhūdvedasyāpi tadāśrame
uttaṅko nāma tapasā mahasāṃ svamivāśrayaḥ
kadācidatha taṃ dhṛtvā śiṣyaṃ gehe jitendriyam
sa kriyāparicaryāyai vedo yājayituṃ yayau
kriyāmahīnāṃ tvaṃ kartā nirdiṣṭo guruṇā gṛhe
ṛtau guruvadāgacchetyūcire taṃ gurustriyaḥ
tad anādṛtya sa yadā tasthau kāṣṭhamivācalaḥ
gururetya tadā cakre taṃ nijajñānabhājanam
dakṣiṇāmāharāmīti bruvāṇamiti taṃ guruḥ
āha pradīyatāṃ vatsa matpatnyā yatsamīhitam
uttaṅkena tataḥ pṛṣṭā kiṃ dadāmīti tadvadhūḥ
prāha pauṣyāparākhyasya saudāsasya mahīpateḥ
bhāryāsti damayantyākhyā tasyāstvaṃ maṇikuṇḍale
mahyaṃ dehīti tacchrutvā pratiśrutya jagāma saḥ
vrajan pathi dadarśātha puruṣaṃ vṛṣavāhanam
śuśrāva tasmādgorasya purīṣaṃ bhakṣayeti ca
tadvākyād bhakṣayitvā tadyayau pauṣyaniketanam
tatrāntaḥpuram āsādya kṣatriyāṃ na dadarśa saḥ
tām adṛṣṭvā nṛpaṃ prāha tvadbhāryā kiṃ na dṛśyate
tanniśamyābravīt pauṣyas toṣād abhyāgatapriyaḥ
tvaṃ na paśyasi me jāyāmucchiṣṭastāṃ pativratām
śrutvetyuttaṅkaḥ saṃsmṛtya satyaṃ gomayabhojane
bhakṣite na mayācāntamucchiṣṭo 'smītyuvāca tam
athopaviśya vidhivatsamācamya dadarśa tām
kṣattriyāṃ tejaso mūrtāṃ lakṣmīmiva pativratām
nijavṛttāntamāvedya yācitā tena sā dadau
te divyakuṇḍale tasmai prabhāmaṇḍalamaṇḍite
takṣako 'rthayate nityamime satkuṇḍale dvija
apramattena gantavyamityuttaṅkamuvāca sā
pratigṛhya tayā datte rucire maṇikuṇḍale
pauṣyeṇāmantritaḥ śrāddhe dṛṣṭvānnaṃ taṃ śaśāpa saḥ
aśucyannamidaṃ pauṣya tvayā me samupāhṛtam
andho bhaviṣyasītyukte tena pauṣyaḥ samabhyadhāt
bhaviṣyasi chinnavaṃśastvam aduṣṭānnadūṣaṇāt
ityuktvānnaṃ tadanviṣya pauṣyaḥ punaruvāca tam
bhagavannāparādho me muktakeśairupāhṛtam
sakeśamaśuciprāyamannaṃ tasmātkṣamasva me
śrutvetyuttaṅkaḥ provāca bhūtvāndho dṛṣṭimāpsyasi
vāraya pratiśāpaṃ me tvamapi kṣmābhṛtāṃ vara
pauṣyo 'bravīttīkṣṇavāco brāhmaṇāścapalāśayāḥ
ato 'nyathā kṣatriyāśca nāsmi śāpakṣaye kṣamaḥ
uttaṅko 'thābravītpauṣyaṃ tvaduktaṃ mā na bādhate
śuddhānnadūṣaṇācchāpastvayā datto na tattathā
uktveti tūrṇaṃ prayayau vrajatastasya vartmani
vāryupaspṛśatastīranihite vāsasāvṛte
bhikṣurūpo jahārāśu kuṇḍale kila takṣakaḥ
sa praviśyātha pātālaṃ takṣakānveṣaṇodyataḥ
stutvā nāgāndadarśāgre vicitraṃ bhujagālaye
paṭaṃ sitāsitaguṇaṃ vayantyau tatra yoṣitau
dvādaśāraṃ tathā cakraṃ kumāraiḥ ṣaḍbhirañcitam
tataḥ puraṃdaraṃ stutvā hayārūḍhaṃ dadarśa tam
tatturaṃgagudadvāre tadgirā samupādhamat
dhmāyamānasya tasyāgniḥ sadhūmaḥ srotasāṃ mukhaiḥ
nirgato nāgabhavanaṃ cakre dhūmāndhakāritam
bhītastatastakṣako 'smai dadau te ratnakuṇḍale
te prāpya hṛṣṭastenaiva vājinā prayayau gurum
dattvā te gurubhāryāyai guruṃ papraccha kautukāt
paṭaṃ cakraṃ vayasyaṃ ca naraṃ ca vṛṣavāhanam
upādhyāyo 'vadatpṛṣṭo vayantyau putra yoṣitau
te hi dhātā vidhātā ca sāsāśrivalayākulam
tatkālacakramṛtavaḥ kumārāḥ ṣaṭ ca te sthitāḥ
aśvādhirūḍhaḥ parjanyasturagaḥ sa ca pāvakaḥ
vṛṣastridaśamātaṅgastadārūḍhaḥ puraṃdaraḥ
tatpurīṣaśca pīyūṣaṃ tvayā dhanyena bhakṣitam
ityuttaṅkaḥ samākarṇya guroḥ prāpya varaṃ varam
yayau takṣakavaireṇa rājānaṃ janamejayam
hastināpuramāsādya sa dṛṣṭvā janamejayam
provāca kṣatriyā rājannirvairā na padaṃ śriyaḥ
sa te parīkṣijjanakastakṣakeṇa durātmanā
dagdhastasyāpakārāya yatnaḥ samucitastava
ityuttaṅkavacaḥ śrutvā babhūva janamejayaḥ
vahnirvṛto 'nileneva bhrakuṭīdhūmavibhramaiḥ
sūtasyeti vacaḥ śrutvā śaunako bhṛguvaṃśajaḥ
papraccha svakulaṃ pūrvaṃ sa ca pṛṣṭo 'bhyabhāṣata
bhṛgormunivarasyāsītpulomā dayitā jitāḥ
na bhrejire dṛśā yasyās tapovanamṛgāṅganāḥ
patyau snānāya niryāte pulomā nāma rākṣasaḥ
apaśyadekāmabhyetya pulomāṃ kāntibhūṣaṇām
pṛṣṭena vahninā khyātā bhṛgorbhāryeti sa svayam
garbhālasāṃ tāmaharadrākṣaso madanāturaḥ
garbhāttasyāścyutaḥ sūnuḥ krodhātkālānalaprabhaḥ
tattejasā ca tadvakṣo bhasmasādabhavatkṣaṇāt
aśrubindūdbhavā tasyā babhūva saridāśrame
vadhūsareti vikhyātā lokakilbiṣanāśinī
tato bhṛguḥ samabhyetya jñātvā dṛṣṭyā ca tatpunaḥ
karṇejapaṃ śaśāpāśu pāvakaṃ pāvakadyutiḥ
sarvabhakṣatvamāsādya vahniḥ śāpānmahāmuneḥ
adarśanaṃ gataḥ prāpa pratiṣṭhāṃ brahmaṇo varāt
cyutatvāccyavanākhyasya sa kanyāyāmathābhavat
pramatirnāma tanayo rurustasyābhavatsutaḥ
ruruḥ pramadvarāṃ bhāryāṃ sthalakeśāśrame purā
āyuṣo 'rdhena duṣṭāhidaṣṭāmiṣṭāmajīvayat
tasyābhūcchunakaḥ sūnuḥ śaunakastatsuto bhavān
ruruḥ saharṣastāṃ bhāryāṃ jīvayitvā pramadvarām
babhūva satataṃ sarpanidhanaikavrataḥ kila
kadācittāḍitastena ḍuṇḍubho daṇḍapāṇinā
pṛṣṭaḥ provāca kuṭilo bhavanbhogaṃ niveṣṭayan
ahaṃ sahasrapānnāma vipro mohātpurā mayā
khagamo nāmabhītena tāḍitaḥ phaṇinā dvijaḥ
tacchāpādasmi samprāptaś cirāḍḍuṇḍubhatām imām
vihitā śāpaśāntirme tenaiva rurudarśanāt
dīrghavairaṃ dvijo bhūtvā mā kṛthā bhujagānprati
kṣatriyasya vrataṃ dhairyaṃ dvijānāṃ bhūṣaṇaṃ kṛpā
tathā hi vahninā dagdhāḥ sarpasatre bhujaṃgamāḥ
pārīkṣitena jayinā rājñā pitṛvadhakrudhā
āstīkena dvijenaiva rakṣitāḥ kṛpayā tadā
śrutveti munibhiḥ sūtaḥ pṛṣṭo 'stīkakathāṃ punaḥ
prāha yāyāvarākhyānāṃ kule jāto mahādvijaḥ
jaratkāruriti khyāto brahmacārī purā vrajan
dadarśa vīraṇastambalambamānānpitāmahān
adhomukhānmahākūpe mūṣikagrastadhāraṇān
kathitānvayanāmānaṃ kathitāstaṃ babhāṣire
tvadbrahmacaryavicchinnapuṇyasaṃtānatantavaḥ
akālamūṣikākrāntāstavaiva pitaro vayam
tatastadvacasā cakre sa punardārasaṃgraham
na mannāmnīṃ vinā bhāryāṃ bhajiṣyāmīti sarvadā
atha kālena sa prāpa vidhidiṣṭādayācakaḥ
vāsukeranujāṃ jāyāṃ sanāmnīmeva saṃyamī
garbho 'stītyāttanāmānaṃ tasmātputramavāpa sā
astīkaṃ sarvanāgānāṃ mātṛśāpanivartanam
śaunakena punaḥ pṛṣṭo mātṛśāpasya kāraṇam
nāgānāmavadatsūtaḥ purāṇākhyānakovidaḥ
bharturvarātkaśyapasya garbhaṃ dakṣasute mune
suṣuvāte purā kadrūrvinatā ca khagocitam
aṇḍebhyo niḥsṛtāḥ pūrvaṃ kadrūputrā yadāhayaḥ
vibhedāṇḍadvayādekamīrṣyayā vinatā tadā
apūrṇāṇḍavinirbhedād anūrur aruṇo 'bhavat
mātaraṃ kupito dāsyaṃ yāsyasīti śaśāpa saḥ
kālenātha bhaginyau te divyaṃ dadṛśaturhayam
yasyorumandarākrāntakṣīrodārṇāṃsi janma bhūḥ
amṛtāharaṇe yatnamāśritairdevadānavaiḥ
mathyamāno 'driṇā pūrvaṃ dadau caṇḍīśamaṇḍanam
śaśāṅkaṃ kaustubhaṃ lakṣmīṃ sudhāṃ dhanvantariṃ tathā
pīyūṣamaśvarājaṃ ca surebhyaḥ kṣīrasāgaraḥ
vañcayitvā svayaṃ viṣṇuḥ strīrūpeṇa mahāsurān
sudhāṃ jahāra sahasā taddattāṃ ca papuḥ surāḥ
rāhostridaśarūpeṇa pīyūṣaṃ giratastataḥ
hariścakreṇa cicheda kaṇṭhaprāptāmṛtaṃ śiraḥ
sūcitaḥ somasūryābhyāṃ tadvadhāttacchirastataḥ
tapo ghorataraṃ cakre yena tāvatti parvasu
amṛtotthaṃ bhaginyau taṃ dṛṣṭvāśvaṃ dhavalaṃ pathi
kiṃvarṇo 'sāviti svairamūcatuste parasparam
vinatā sita ityāha kadrūścāsitavāladhim
paṇaṃ dāsyāya cakrāte vivādeneti te tataḥ
athābravītsutānkadrūrnāgānkaluṣamānasā
śvetaḥ surahayaḥ putrāḥ kṛṣṇavālo vidhīyatām
iti śrutvā na cakrustatpāpabhītā bhujaṃgamāḥ
vitate sarpasattre vo bhaviṣyatyagnirantakaḥ
pratyākhyānaruṣā kadrūḥ śaśāpa tanayāniti
śeṣairbhujaṃgairasite vihite 'tha turaṅgame
dāsyaṃ jagāma vinatā vijitā bālaceṣṭitaiḥ
athāparāṇḍādudagādgaruḍaḥ kanakacchaviḥ
cañcannijaprabhāpuñjavyañjitānantavikramaḥ
stūyamānaḥ suraiḥ sarvaiḥ sa yayau māturantikam
prājyājyavardhamānasya kṛśānoḥ śriyamudvahan
kadrūṃ vahantīṃ skandhena savyājapaṇanirjitām
mātaraṃ vinatāṃ tārkṣyaḥ prāpya śuśrāva tatkathām
māturgirā sa bhujagānuvāha bhujagāhitaḥ
nītvā sūryarathābhyarṇaṃ gāḍhasaṃtāpamūrchitān
suparṇenohyamānāṃstāndṛṣṭvā kadrūrnijānsutān
dahyamānānravikaraistuṣṭāva marutāṃ patim
tadvinirmitameghaughavṛṣṭinaṣṭātapaklamāḥ
nadanto bhujagāḥ pṛthvīṃ babhramustārkṣyavāhanāḥ
dāsyaṃ śrutvātha bhogibhyaḥ pīyūṣāharaṇāvadhi
tadā tadāhitodyogastārkṣyaḥ papraccha mātaram
mātardāsyavimokṣāya gacchāmyamṛtamañjasā
samāhartuṃ surānkṣipraṃ bhojanaṃ me samādiśa
sābravīdasti jaladheḥ kūle sa bahulānvayaḥ
niṣādalokastena tvaṃ vipulāṃ tṛptimāpnuhi
niṣādamadhyagastatra sa rakṣyo brāhmaṇastvayā
lagnastava tadā kaṇṭhe yas taptabaḍiśāyate
tatkiranniva marmāṇi sa jñeyo brāhmaṇastvayā
sa dhīvaranivāso 'pi na bhraṣṭo nijadharmataḥ
aluptasaṃdhyaḥ satataṃ na hi jātyā tiraskṛtaḥ
svasti te 'stu vraja kṣipramiti māturgirā khagaḥ
prayayau pakṣavikṣepavātavikṣobhitāmbudhiḥ
so 'bdhikūlāśrayaṃ bhuktvā dāsānāṃ vipulaṃ kulam
kaṇṭhe baḍiśavallagnaṃ tyaktvā tanmadhyagaṃ dvijam
vrajannavāpa janakaṃ kaśyapaṃ tejasāṃ nidhim
amṛtāharaṇodyogaṃ nivedyāsmai praṇamya saḥ
bhojanaṃ diśa me tāta na tṛpto 'smītyathābhyadhāt
taṃ prāha kaśyapaḥ putra sarasyasminmahānkṛtī
anekayojanāyāsau sthitau kuñjarakacchapau
purā dhanavibhāgotthakalinā vaṇijau mithaḥ
śāpādetāṃ daśāṃ yātau supratīkavibhāvasū
tau bhakṣayeti tacchrutvā tārkṣyo vikṣobhatatparaḥ
caraṇābhyāṃ samādāya tau jagāma mahājavaḥ
divyavṛkṣavanaṃ gatvā so 'tha rohaṇapādapam
prāpa kāñcanaśākhāyām āśrāntaḥ samupāviśat
śatayojanavistīrṇā śākhā spṛṣṭaiva tatpadā
abhajyata munivyāptā cañcvādāya sa tāṃ yayau
lambamānaistapaḥkṣāmairvālakhilyairadhomukhaiḥ
kīrṇeyamiti jagrāha bhītyā tāṃ patageśvaraḥ
sa kaśyapaṃ samabhyetya saśākhāgajakacchapaḥ
kiṃ karomīti saṃbhrāntamānasaḥ paryatapyata
prārthitāḥ sutavātsalyātkaśyapena tataḥ svayam
śākhāṃ tyaktvā yayuḥ sarve vālakhilyāstapojuṣaḥ
vākyātpiturhimagirau tyaktvā tāṃ bhakṣitāmiṣaḥ
jagāma śakrabhavanaṃ pīyūṣaharaṇodyataḥ
tapasā vālakhilyānāṃ jāto jetā sa vajriṇaḥ
indraḥ sarvavihaṅgānāṃ vāhanaṃ varado hareḥ
kaśyapasya purā yajñe surasiddharṣicāraṇāḥ
avahan kratusaṃbhāram anāratam avāritāḥ
idhmabhāraṃ samādāya svayaṃ parvatasaṃnibham
āgato vṛtrahā tatra vālakhilyānvyalokayat
aṅguṣṭhāgrasamutsedhānsa tāndṛṣṭvā tapaḥkṛśān
palāśatūlikāmātrabhārasaṃpīḍitāṅgakān
sīdato bhūmidharavadvāridhau jalapūrite
jahāsālpabalānindraḥ ko vā lakṣmyā na mādyati
te tasya hāsātkupitā ghorāmiṣṭiṃ pracakrire
kaśyapasya suto bhūyādindrajidbalavāniti
tatprabhāvātsamudbhūto yayau jetuṃ sureśvaram
mārtāṇḍaśatasaṃvītaḥ sumeruriva jaṃgamaḥ
sa praviśya divaṃ devānajayadvijayānvitaḥ
jitvā śakraṃ raṇe vīro mohayitvāmarānraṇe
nihatya viśvakarmāṇaṃ bhavane somarakṣiṇām
pakṣākṣepasamutthena rajaḥpuñjena bhīṣaṇau
nirasya rakṣābhujagau vidāryātha sa pañjaram
sudhāṃ bhrāmyanmahācakrāṃ jahāra baladarpitaḥ
apītvaiva samādāya pīyūṣakalaśaṃ javāt
taṃ prayāntaṃ vibhurdūrāddadarśa kamalādhavaḥ
alaulyena tavānena prīto 'haṃ patageśvaraḥ
varaṃ gṛhāṇetyavadattatastaṃ bhagavānhariḥ
sudhāṃ vināsyāmamarastavopari sadā sthitaḥ
varaṃ gṛhāṇa matto'pi tamityāha sa pakṣiṇam
tacchrutvetyāha bhagavānsarvameva bhaviṣyati
vāhanaṃ me bhavānbhūyāttārkṣyaḥ prāha tathāstu me
viṣṇorvāhanatāṃ prāpya dhvajopari ca saṃsthitim
vrajanpaścātsa vajreṇa vajriṇābhyetya tāḍitaḥ
tenāhato 'pyavyathitaḥ svapakṣaṃ śatayojanam
svayaṃ tatyāja māno 'stu vajrasyeti vihasya saḥ
nirjitena surendreṇa sakhyaṃ kṛtvā jagāda tam
pannagebhyo mayā nyastaṃ hartavyamamṛtaṃ tvayā
uktveti gatvā bhujagāndattvā tebhyaḥ sudhāṃ khagaḥ
vidhivatpīyatāmetadvītadāsyo 'bravīditi
sudhāṃ kuśeṣu saṃsthāpya snātuṃ yāteṣu bhogiṣu
tārkṣyeṇa prāganujñāto jahārendro 'tha tāṃ javāt
vañcitā bhujagā dṛṣṭvā sudhāliptaṃ kuśāsanam
lilihurdīrghajihvāgrā yena prāpurdvijihvatām
tataḥ prabhṛti darbhāṇāṃ pūtatāṃ havyakavyayoḥ
śakravākyācca bhujagā yayustārkṣyasya bhakṣyatām
ityetanmātṛśāpasya kāraṇaṃ kīrtitaṃ mayā
tatastīvreṇa tapasā varānprāpya pitāmahāt
uvāha tadgirā śeṣaḥ pṛthvīṃ sagirikānanām
mātṛśāpaparityaktā vāsukipramukhāstataḥ
amantrayanta sahitāḥ sarpasatrapratikriyām
kecidāhuḥ kratau tasminvayaṃ sarve sasaṃhatāḥ
kariṣyāmo viṣolkābhirupāyairvā caturvidhaiḥ
elapattrastataḥ prāha vāsukiṃ dhīmatāṃ varaḥ
avaśyabhāvācchāpo 'sau mātuḥ śāpātsamutthitaḥ
śrutāstasminmayā śāpe māturutsaṅgaśāyinā
kadrūraho na tīkṣṇeti devānāṃ bruvatāṃ giraḥ
suraiḥ kautukibhiḥ pṛṣṭaḥ śāpaśāntiṃ caturmukhaḥ
uvāca pāpaniratādandaśūkāḥ pramādinaḥ
sarpasatre prayāsyanti tīkṣṇā viṣadharāḥ kṣayam
yāyāvarasutaḥ śeṣāndharmasthānmocayiṣyati
utpatsyate punaḥ sūnurnāgānāṃ svasureva saḥ
jaratkārorjaratkārorastīka iti viśrutaḥ
śrutametanmayā pūrvaṃ bālena bhujagādhipa
ity ailapattrād ākarṇya vāsukirbhayamatyajat
kasyacittvatha kālasya parīkṣitpāṇḍuvaṃśajaḥ
mṛgānusārī vipine babhrāma vasudhādhipaḥ
maunavrataṃ puro dṛṣṭvā samīkaṃ so 'bravīnmunim
api dṛṣṭastvayā mārge kuraṅgo maccharāṅkitaḥ
iti pṛṣṭo yadā kiṃcinnovāca sa munistadā
śavaṃ bhujagamādhāya skandhe tasya yayau nṛpaḥ
pitaraṃ sarvasaraghāviṣavisphoṭadūṣitam
atha tattanayaḥ śṛṅgī mahākopī vilokya tam
sphūrjadviṣastakṣakāgniḥ saptāhenaiva dhakṣyate
tatkartāraṃ śaśāpeti kampamānakarādharaḥ
tacchrutvā karuṇāsindhuḥ samīkaḥ pṛthivībhujaḥ
samīpaṃ prāhiṇoddūtaṃ śāpo 'yaṃ rakṣyatāmiti
muniśāpaparitrastaḥ parīkṣinmantriṇāṃ dhiyā
mantrarakṣauṣadhivrātair vidadhe guptimātmanaḥ
saptame 'hani samāpte takṣako vidhicoditaḥ
nirdeṣṭuṃ pṛthivīpālaṃ prayayau hastināpuram
sa dadarśa puro vipraṃ kaśyapaṃ viṣamantriṇam
parīkṣidrakṣaṇāyātaṃ daridraṃ draviṇārthinam
tasya vyavasitaṃ sarvaṃ śrutvovāca bhujaṃgamaḥ
ahaṃ sa takṣako nāma mā jetuṃ kaḥ pragalbhate
taṃ rakṣasi narendraṃ cenmayā dagdhaṃ mahādrumam
saṃjīvayainaṃ jānāmi tatte 'haṃ viṣamantritām
ityuktvā viṣavegena nyagrodhaṃ so 'dahatkṣaṇāt
saśākhapuṣpapatraṃ ca cakre mantreṇa taṃ dvijaḥ
tatpratyadhāddhanaṃ tasmai nivartasveti takṣakaḥ
prasādya pradadau bhūri prāpya vipraśca tadyayau
kāladaṣṭaṃ nṛpaṃ jñātvā yāte divyadṛśi dvije
takṣakastāpasākārānsarpānrājñe vyasarjayat
taṃ sametya mahīpālaṃ channāḥ svastīti vādinaḥ
phalāni ca dadustasmai puṣpāṇi ca kuśaiḥ saha
tatphalāntaraniryātaṃ kīṭaṃ hrasvataraṃ nṛpaḥ
dṛṣṭvābravīnmunīñśāpaṃ mānayāmīti yuktitaḥ
kṛmistakṣakanāmāsau kṣaṇānmithyā daśatvayam
iti bruvāṇaṃ sacivāstakṣakastamaveṣṭayat
tataḥ sphūrjadviṣajvālā valayena samandiram
bhūpatiṃ bhasmasātkṛtvā bhogīndro nabhasā yayau
nirdagdhe nṛpatau tasmiṃstatputro janamejayaḥ
rājye vṛto mantrivarairbhāryāṃ bheje vapuṣṭamām
ramamāṇastayā tanvyā varodyāne sa bhūpatiḥ
yāti kāle piturvṛttaṃ śuśrāvāmātyamaṇḍalāt
sa manyuvahnisaṃtaptaḥ sarpasatre pratikriyām
cakāra sarvanāgānāṃ viviśya brāhmaṇaiḥ saha
tasminvyālolavisphūrjajjvālālīḍhanabhastale
bhujagāḥ sarpasatrāgnau nipetuḥ kuñjaropamāḥ
viṣāgnidhūmaśyāmānāṃ sphuliṅgācirarociṣām
meghānāmiva saṃrambhaḥ patatāṃ bhogināmabhūt
dahyamāneṣu sarpeṣu sarpasatre mahībhujaḥ
sureśaṃ śaraṇaṃ yāte mantrakṛṣṭe ca takṣake
sendraṃ takṣakamākṛṣya nipātayataḥ pāvake
iti bruvāṇe bhūpāle khaṃ prāpte ca śatakratau
tasmin avasare bhītaḥ kampamānaḥ kṛtāñjaliḥ
astīkaṃ vāsukiḥ prāha svasrīyaṃ rakṣa māmiti
sa tatheti pratiśrutya janamejayabhūpateḥ
avāpya yajñavasudhāṃ dvāḥsthairāvedito 'viśat
tato mantrabalāt traste takṣake vajriṇā saha
tiṣṭhetyastīkavacanāllambamāne kṣaṇaṃ sthite
nirdagdhabhujagavrātavasāvipulakardamāḥ
medonadyaḥ suvipulāḥ prayayuḥ saritāṃ patim
astīko 'yaṃ nṛpaṃ prāpya svastipūrvāṃ stutiṃ vyadhāt
iti svastistutikṛte tuṣṭastasmai sa bhūpatiḥ
dadau varaṃ tadvarācca sa rarakṣa phaṇīśvarān
astīkasyātha vacasā sarpasatre mahībhujaḥ
nivṛtte sarvanāgānāṃ śeṣāṇāmutsavo 'bhavat
astīkacaritaṃ śrutvā pavitrāṃ bhāratīṃ kathām
śaunakena tataḥ pṛṣṭo romaharṣaṇirabhyadhāt
parīkṣitena bhagavānpṛṣṭaḥ satyavatīsutaḥ
acodayatsarpasatre vaiśampāyanamīśvaraḥ
sa śiṣyo 'bhihitastena mahābhāratamabhyadhāt
karmāntareṣu satrasya praṇamyeśvaramacyutam
puṇyaṃ pavitramāyuṣyamitihāsasuradrumam
dharmamūlaṃ śrutiskandhaṃ smṛtipuṣpaṃ mahāphalam
vasuścediṣu rājābhūtsārvabhaumaḥ sakhā hareḥ
iṣṭirindrasya pūjārthaṃ bhuvi yena pravartitā
mahiṣyāmṛtumatyāṃ sa girikāyāṃ narādhipaḥ
caranmṛgavyaṃ sasmāra tāmevāyatalocanām
sasarja vīryaṃ taccāśu babandha taruparṇake
śyenasya tadgale baddhvā preyasyai prāhiṇodatha
śyenādanyakhagākṛṣṭamapatadyamunāmbhasi
śāpacyutāpsarā mīnabhāvaṃ prāptā nipīya tat
babhūva garbhiṇī sātha kṛṣṭā kālena dhīvaraiḥ
suravāravadhūḥ sā hi śāpān mātsyīṃ tanuṃ śritā
adrikā nāma tatkṛttā prayayau tridaśālayam
tasyāḥ prajāte mithune kumāraṃ vasuragrahīt
yo matsyanāmā vidadhe matsyadeśaṃ mahīpatiḥ
bhāgātkumārīṃ dāśāya gandhakālīṃ dadau nṛpaḥ
phullotpalavanānīva yaddṛśā kakubho babhuḥ
tāṃ dāśaputrīṃ śanakairnavayauvanamīyuṣīm
dadarśa yamunātīre tartukāmaḥ parāśaraḥ
māhātmyādbhāvino 'rthasya sa sakāmo 'tha taṃ girā
vidhāya dikṣu nīhāraṃ bheje tāṃ hariṇekṣaṇām
aparibhraṣṭakaumārā gandhakālī munervarāt
babhūvotpalagandhā ca tasya cittaprasādinī
sa tayā saṃgato nāvi navanīrajacakṣuṣā
asṛjattanayaṃ jñānabhāskaraṃ bhāskaradyutiḥ
sa eṣa bhagavānvyāsaḥ kṛṣṇaḥ satyavatīsutaḥ
yo jāta eva sarvāṅgavedavit prayayau vanam
jātaḥ sa yamunātīre dvaipāyana iti smṛtaḥ
vyasya vedānsamastāṃśca vyāptatāmagamadvibhuḥ
trivargaśāsanaṃ śāstraṃ sūcayanniva raśmibhiḥ
sa gacchanprāha jananīṃ smartavyo 'haṃ vipatsviti
atha rāmahate kṣatre sambhūte viprataḥ punaḥ
purāridalitā daityā bhūmāvaṃśairavātaran
tadbhārapīḍitā pṛthvī brahmāṇaṃ śaraṇaṃ gatā
trāṇaṃ nārāyaṇaṃ prāpa sendramaṃśena gāṃ gatam
devāḥ sasiddhagandharvāḥ surāridalanodyatāḥ
nānārājarṣivaṃśeṣu viṣṇum evānvavātaran
caturdaśavidhaḥ sargaḥ purā sṛṣṭaḥ svayaṃbhuvā
tasminsarge manuṣyeṣu sambhūtā devadānavāḥ
vipracittihiraṇyākṣaprahlādādyā mahāsurāḥ
mānuṣyeṣu jarāsaṃdhacaidyaśalyādayo 'bhavan
gandharvādhipateraṃśo dhṛtarāṣṭro janādhipaḥ
aṇīmāṇḍavyaśāpena dharmo viduratāṃ gataḥ
droṇyāṃ jāto bharadvājamuneraṃśo bṛhaspateḥ
droṇo 'bhavanmahāprājño guruḥ sarvadhanuṣmatām
aśvatthāmā ca rudrāṃśo vasuḥ śāntanavo 'bhavat
raudra eva kṛpācāryaḥ śakunirdvāparo yugaḥ
sātyakirmarutāmaṃśo hārdikyo drupadastathā
sarvakṣitīśakṣayakṛt kaleraṃśaḥ suyodhanaḥ
aṃśā dharmānilendrāṇāṃ pāṇḍuputrāstathāśvinoḥ
dhṛṣṭadyumno 'nalāṃśaśca karṇo 'ṃśaścaṇḍadīdhiteḥ
nārāyaṇāṃśo bhagavānvāsudevo 'rimardanaḥ
aṃśāvataraṇaṃ śrutvā papraccha janamejayaḥ
vaṃśaṃ kurūṇāṃ vipulaṃ pṛṣṭaśca munirabravīt
babhūva pṛthivīpālo duḥṣyantaḥ kāntibhūṣaṇaḥ
yatprakāśayaśodhautāḥ śyāmāḥ saṃdehamāyayuḥ
kapolapatrarahitāḥ patribhiḥ śatruyoṣitaḥ
bhrūbhaṅgenāpi yaścakre gatabhrūbhaṅgavibhramāḥ
sa kadācidvanaṃ dhanvī viveśa mṛgayārasāt
lalanātulyanayanāṃstarjayanniṣubhirmṛgān
sa hatvā kesarivrātānsainyamadhyādvinirgataḥ
kaṇvāśramaṃ śanaiḥ prāpa mandānilacalallatam
dadarśa tatra taṭinīṃ mālinīṃ haṃsamālinīm
viśālapulinaśroṇīṃ kāminīmiva hāriṇīm
taralālikulakāṇavācālotphullapādape
apaśyadāśrame tasminkanyāmāyatalocanām
nayanānaladagdhena vidagdhena manobhuvā
trinetravañcanāyeva kalpitāṃ lalanātanum
yathocitakṛtātithyāṃ hṛṣṭāṃ svāgatavādinīm
papracchākulitaḥ kṣipraṃ vismayena smareṇa ca
kva sthito bhagavānkaṇvo muniḥ subhrūr mahāyaśāḥ
tamahaṃ nantumāyāto vandyaṃ nandanavāsinām
niśamyaitanmahībhartuḥ provāca munikanyakā
sācīkṛtekṣaṇacchāyā kalpitaśravaṇotpalā
phalāni svayamādātuṃ sa niryātaḥ pitā mama
viśramyatāmiha kṣipraṃ nacirātsamupaiṣyati
tadākarṇya nṛpaḥ prāha tvayuktaṃ mahadadbhutam
kathayaitatkathaṃ tasya sutā tvaṃ brahmacāriṇaḥ
iti pṛṣṭābravītkanyā śrūyatāṃ yadi kautukam
mama janmakathā pūrvaṃ kathitā muninā yathā
tapasyato bhagavataḥ kauśikasya muneḥ purā
vighnāya surarājena visṛṣṭāpsarasā varā
sā menakākhyā samprāpya tadvanaṃ vāmalocanā
vijahāra śanairbālā vallarīvānilāhatā
śacīpatiprerito 'tha vāyustasyā varāṃśukam
jahāra bālakadalīkandalīsundaraśriyaḥ
tāṃ lajjākulitāṃ dṛṣṭvā sābhilāṣo 'bhavanmuniḥ
mahatāmapi yatsatyaṃ durnivāro manobhavaḥ
svayaṃ praṇayinā tena prārthitātha ghanastanī
bheje manasijakrīḍāṃ varṣāṇāmadhikaṃ śatam
sā māmajījanatkāle kalikāmiva mañjarī
jātamātrāṃ ca tatyāja nirjane mālinītaṭe
tatra mā bhagavānkaṇvaḥ śakuntairvīkṣya saṃvṛtām
jagrāha karuṇāsindhurnāmnā khyātāṃ śakuntalām
viśvāmitramunerjātā menakāyāṃ taponidheḥ
sāhaṃ kaṇvena muninā sutāvatparipālitā
iti tasyā vacaḥ śrutvā provāca pṛthivīpatiḥ
udbhūtāmandakandarpavātavyālolamānasaḥ
ayi bālakuraṅgākṣi jano 'yaṃ vaśagastava
sāpatnye vasudhāvadhvā yogyā rājñaḥ sutā hyasi
tvadānanaśaśidyotadhautāḥ santu gṛhe mama
vilāsahāsasubhagā divāpi kumudākarāḥ
ityukte lajjayā tasyāḥ pronmiṣatkucapātinī
dṛṣṭirnanāma trivalīlekhāparyantapātinī
piturvaśāsmi so 'bhyetya tubhyaṃ māṃ sampradāsyati
ityāha kampataralāmalajjā lalitākṣaram
putraste pṛthivīpālo bhaviṣyati śucismite
bheje vivāhaṃ gāndharvaṃ rājā kṛtveti saṃvidam
tāṃ yauvanavasantāḍhyāṃ stanastabakabandhurām
śṛṅgāramārutādhūtāṃ sphuritādharapallavām
uṣasyamādhavodyānamādhavīṃ pulakāṅkurām
cucumba rājamadhupaḥ smitacchavimadhucchaṭām
smarakelikalākrāntāṃ tāmāmantrya vrajannṛpaḥ
tvadarthaṃ preṣayiṣyāmi vāhinīmityabhāṣata
kṣipraṃ prayāte nṛpatau kaṇvo 'bhyetya śakuntalām
dadarśa kampavyālolāṃ gajamuktāmivābjinīm
divyacakṣurviditvā tāṃ muniryogyasamāgamāt
tuṣṭastayārthito rājño vitatāra varaṃ vaśī
dharmābhigamatā nityaṃ rājñām askhalitā tathā
duḥṣyantavaṃśajātānāṃ bhūyādityabhyadhānmuniḥ
athāpāṇḍumukhī kāle dikprācīva sudhākaram
suṣuve sadṛśaṃ putraṃ sā skandamiva pārvatī
sa jātaḥ pūrṇacandrāḥ kalpavṛkṣa ivodgataḥ
balavānsarvadamano mṛgendradamanādabhūt
putramādāya muninā kṛtakṣatrocitavratam
duḥṣyantanagaraṃ prāyādanujñātā śakuntalā
sā kaṇvaśiṣyānugatā samprāpya hastināpuram
lajjānatamukhāmbhojā sametya nṛpamabravīt
ayaṃ te tanayo rājanmayi jāto guṇādhikaḥ
kaṇvāśrame pratijñātaṃ satyaṃ saṃpādaya prabho
śakuntalāyāḥ śrutveti nṛpaḥ prāha smarannapi
nāhaṃ tvāmeva jānāmi kuto nu tanayaṃ tava
ityuktvā tāṃ mahīpālo bālaṃ kamalalocanam
samarpyamāṇaṃ sudṛśā nāgrahīdbhrakuṭīmukhaḥ
sā tvapahnavavailakṣyakopakampākulā satī
asatyamalināṃ vācaṃ nininda jagatīpateḥ
aho svamātmajaṃ rājannābhijānāsi saṃnibham
hīnadṛṣṭirivātmānaṃ darpaṇe pratibimbitam
nārhasyapahnavaṃ kartuṃ jānannapi mahāmatiḥ
asatyarajasaḥ saṅgādrājā rājanna rājate
satyamuttamasattvānāṃ dākṣiṇyaṃ kīrtiśālinām
adrohaḥ sādhuvṛttānāṃ vilāsasadanaṃ śriyaḥ
sahajasyābhijātasya guṇānāṃ yaśasāṃ tathā
naitattavoditaṃ rājanyanmā vadasi saṃsadi
snehasyāyatanaṃ pūrvaṃ paścāddākṣiṇyabhājanam
naivārhanti parityāgaṃ mānanīyā hi yoṣitaḥ
suhṛdbandhurbhiṣagdāso gururmantrī samāśrayaḥ
bhāryā sarvāsvavasthāsu viśrāntijananaṃ nṛṇām
dīpāddīpamivotpannaṃ paraloke prakāśakam
kaḥ putraṃ nayanānandamṛte tvāmavamanyate
hṛdayādabhijātena svargapīyūṣavarṣiṇā
sukṛtenaiva putreṇa ko nāma na sukhī bhavet
sākṣiṇo 'ntaḥśarīrasthā yasya pañca sahāparaiḥ
hasantyapahnavārambhe tataḥ ko 'nyo gatatrapaḥ
ityuktvā hīnatāduḥkhātpraruroda manasvinī
sthūlāsrakaṇahāreṇa bhūṣayantī kucasthalam
rājañjātastvamevāsyām ambhasīvāmale raviḥ
bhajasva tanayaṃ jāyāṃ bhaja rājīvalocanām
ityuccacāra vacanaṃ gaganāttacca bhūpatiḥ
niśamya putramādāya cakāra bharatādhipam
śākuntalaḥ sa dauṣyantirnṛpo bhāratavaṃśakṛt
śaśāsa medinīṃ saptasamudraraśanāṃ vibhuḥ
purā devāsure yuddhe dānavāṃstridaśairhatān
prāpya saṃjīvanīṃ vidyāṃ śukraḥ śiṣyānajīvayat
daityeṣvakṣīṇasainyeṣu devaiḥ saṃmantrya vṛtrahā
tāṃ vidyāṃ prāhiṇojjñātuṃ bṛhaspatisutaṃ kacam
kaco 'tha dānavendrasya nagaraṃ vṛṣaparvaṇaḥ
gatvā śukraṃ samabhyetya ciramevāvrato 'bhavat
tena pratigṛhīto 'sau caranvārṣasahasrikam
sevāvrataṃ tattanayāṃ devayānīmatoṣayat
jñātvā saṃjīvanīṃ vidyāṃ prāpto 'yamiti dānavāḥ
gurugorakṣaṇavyagraṃ jahuḥ saṃmantrya taṃ rahaḥ
snehārdrahṛdayā tasmindevayānī sulocanā
provāca pitaraṃ tāta kaco 'dyāpi na dṛśyate
ayaṃ kamalinīkānto yāto 'staṃ vāsareśvaraḥ
agopāścāgatā gāvo vyaktaṃ tāta hataḥ kacaḥ
tamājñākāriṇaṃ dakṣaṃ pautramaṅgiraso muneḥ
kacaṃ vinā na jīvāmītyuktvābhūtsāsrulocanā
divyadṛṣṭistataḥ smṛtvā vidyāṃ saṃjīvanīṃ kṣaṇāt
dānavendrairhataṃ dūrātkāvyaḥ kacamajīvayat
āhūto guruṇābhyetya sa vṛttaṃ svaṃ nivedya ca
puṣpārthaṃ devayānyātha visṛṣṭaḥ kānanaṃ yayau
taṃ punardānavā hatvā dagdhaṃ niṣpiṣya nirjane
upacāre visṛṣṭāyāṃ surāyāṃ gurave daduḥ
tato 'bravīddevayānī puṣpārthaṃ preṣito mayā
punarna dṛśyate tāta kacaḥ kamalalocanaḥ
tataḥ śukraḥ kṣaṇaṃ dhyātvā devayānyā girā kacam
kukṣisthaṃ jīvayāmāsa vṛttaṃ cāsya tathāśṛṇot
tatraiva dattāṃ śukreṇa vidyāmāsādya tāṃ kacaḥ
tūrṇaṃ nirbhidya tatkukṣiṃ nirgatastamajīvayat
atha śukro 'bravīnmohādyaḥ pāsyati surāṃ dvijaḥ
sa yāsyati tamaḥpūrṇāṃ narake durdaśāmiti
prāpya vidyāṃ cirādgantumāmantrya gurumudyatam
devayānī kacaṃ prāha bhaja māmiti bhāminī
kacaḥ provāca śukro me subhru mānyo guruḥ pitā
ahaṃ tasyoṣitaḥ kukṣau dharmeṇa tvaṃ svasā mama
pratyākhyāteti sā tena kopakampākulāvadat
na bhaktatyāgino vidyā tava darpātphaliṣyati
tacchrutvā śukratanayāmuvāca vyākulaḥ kacaḥ
anapetaḥ sadācārācchāpasyārho 'smi no tava
vidyā śiṣyeṣu sāphalyaṃ dharmabhājo mamaiṣyati
muniputro na te kaścidbhavitā svocitaḥ patiḥ
ityuktvā śukrabhavanāttvaritaḥ prayayau kacaḥ
prāptaṃ varṣasahasreṇa kacaṃ pratyudyayuḥ surāḥ
te kacātprāpya tāṃ vidyāṃ tuṣṭāstasmai varaṃ daduḥ
yenābhūtso 'kṣayayaśāḥ kratubhāgasya bhājanam
atrāntare nijodyānakānane kamalānanā
hṛṣṭā lalāsa śarmiṣṭhā tanayā vṛṣaparvaṇaḥ
dāsīsahasrānugatā sā vilāsamadālasā
vasantavātavyālolalatālīlā vyaḍambayat
tatraiva śukratanayā devayānī ghanastanī
vijahāra manojanmasadmayauvanaśālinī
yadṛcchayāgato 'bhyetya tāsāmatha śacīpatiḥ
cakre vastraparāvṛttiṃ vāyubhūtaḥ smitapriyaḥ
nijavastrasamākarṣātsa jñāte kalahe tataḥ
śarmiṣṭhāyā devayānyā vivādaḥ samajāyata
uttānapāṇerdīnasya yācakasya tvamātmanā
dāturdaityapateḥ putrīṃ mūḍhe māmavamanyase
uktveti kūpe śarmiṣṭhā devayānīmapātayat
aiśvaryamadamattebhyaḥ kuśalaṃ kena labhyate
daityaputryāṃ prayātāyāṃ yayātirnāhuṣo nṛpaḥ
mṛgayānirgato 'bhyayādgahanaṃ tadyadṛcchayā
jalārthī tatra so 'paśyatkūpe tasmingatodake
śukrakanyām asāmānyalāvaṇyābharaṇānanām
kathitānvayasaṃjñāṃ tām ujjahāra mahīpatiḥ
kareṇādāya lolākṣīṃ punarviṣṇurivāvanim
yāte tato narapatau devayānīṃ suduḥkhitām
āhūya prāha pitaraṃ vṛttaṃ sā bāṣpagadgadam
tāmāha śukro bālānāṃ kelikopakathā katham
pramāṇīkriyate sadbhirvairapāratitīrṣayā
soḍhavyo hyaparādhe 'pi sādhunā kopapāvakaḥ
kṣamājalair asaṃsiktaḥ śāmyedapi na janmabhiḥ
uktvetyuśanasā svairaṃ māninīṃ sātha kanyakā
ko yāti yācakādanyo dainyād vibhraṣṭamānitām
avajñātā tayā tāta nāhaṃ jīvitumutsahe
vṛṣaparvāṇamabhyetya sutā vṛttāntamabhyadhāt
eṣa daityānparityajya vrajāmīti nigadya saḥ
gantumabhyudyayau kruddhaḥ saṃrambhagalitāṃśukaḥ
pādayornipapātāsya bhīto daityapatistataḥ
lolakuṇḍalakoṇāgraspṛṣṭagaṇḍataṭaḥ kṣaṇam
prasādyatāṃ devayānī mama manyurna vidyate
ityāha śukraḥ sādhūnāṃ kopo hi vinayāvadhiḥ
guruputrīṃ prasādyātha vṛṣaparvā kṛtāñjaliḥ
tasyai sutāṃ dadau dāsīṃ dāsīśatapuraḥsarām
dāsīṃ samprāpya śarmiṣṭhāṃ hṛṣṭā bhārgavakanyakā
prāha yācakaputryāstvaṃ kathaṃ dāsīti sasmitā
tataḥ kadācitsā bālā mallikākalikākulam
yayau tadeva cūtālīsaṃsarpipavanaṃ vanam
atrāntare narapatir yayātir mṛgayārasāt
tameva deśamabhyāyātpunaḥ kamalalocanā
devayānī tamālokya dvitīyamiva manmatham
nāmābhijanamākarṇya tvadvaśāsmītyabhāṣata
tato yayātistāmāha sundarīṃ kathitānvayām
kṣatriyo 'haṃ munisute subhru tvāmarthaye katham
atyāśīviṣamastraṃ hi vijitapralayānalam
tejo laṅghayituṃ śaktaḥ ko nu nāma dvijanmanām
anabhyupagatāṃ pitrā voḍhuṃ tvāṃ nāhamutsahe
kāvyaḥ praṇetā dharmāṇāṃ pramāṇaṃ tadvaco mama
atha rājño vacaḥ śrutvā pitaraṃ sā sulocanā
samāhūya svasaṃkalpaṃ vivāhāya nyavedayat
na doṣo 'stīti śukreṇa tatastāṃ svayamarpitām
jagrāha nāhuṣo loke munīnāṃ hi girā sthitiḥ
śarmiṣṭhānugatāṃ prāpya devayānīṃ mahīpatiḥ
hṛṣṭaḥ svanagaraṃ prāyātpratyagraracitotsavaḥ
tataḥ prāpa sutau devī devayānī narādhipāt
yaduṃ ca turvasuṃ ceti kāle kuvalayekṣaṇā
kadācidatha rājānaṃ śarmiṣṭhā stabakastanī
ṛtuṃ prayatnā pratyagrayauvanārambhanirbharā
aśokavanikābhyāse sthitaṃ provāca nirjane
pṛthuvepathuśiñjānamaṇinūpuramekhalā
sakhyāḥ patiḥ kṣitipate mama tvaṃ dharmataḥ patiḥ
ṛtāvadyārthitaḥ pūrvaṃ praṇayaḥ pūryatāṃ vibho
tacchrutvā bhūpatiḥ prāha dattvā śukraḥ sutāṃ purā
sevyā tvayā na śarmiṣṭhetyakaronmama saṃvidam
tadvaco bahubhītirme vighnastatsaṃgamādṛte
pūrṇenduvadanāṃ subhru kastvāṃ na bahu manyate
iti daityendratanayā śrutvā bhūpālamabhyadhāt
likhantī caraṇāgreṇa bhūmimāyatalocanā
vivāhe strīṣu narmoktau prāṇabhraṃśe dhanakṣaye
na satyaṃ gaṇyate sadbhiḥ satyaṃ sākṣiṣu śasyate
ityarthitaḥ svayaṃ rājā tāṃ rājīvavilocanām
bheje svedāmbusaṃsṛṣṭakapolādharapallavām
ramamāṇastayā rājā gūḍhā bālā mṛgīdṛśā
druhyuṃ cānuṃ ca pūruṃ ca kālena prāpadātmajān
tataḥ kadācidudyāne tānkumārānmahībhujaḥ
tulyānanānsamālokya kāntiliptadigantarān
kasya yūyamiti prāha śaṅkitā bhārgavātmajā
te bālā nṛpaṃ dūrātpitaraṃ tamadarśayan
tataḥ krodhānalākrāntā tadrājacaritaṃ rahaḥ
gatvā piturgṛhaṃ sarvaṃ devayānī nyavedayat
tāmevānusamāyāntaṃ jāyāṃ sāntvayituṃ nṛpam
śaśāpa kupitaḥ kruddho jarājīrṇo bhaveti tam
niśamya śāpaṃ rājātha bhṛgusūnuḥ prasāditaḥ
prāha putraṃ saṃkramayya jarāṃ yauvanamāpsyasi
tadākarṇya svanagaraṃ sa gatvāha sutānkramāt
jarayā yauvanaṃ mahyaṃ putrakā dīyatāmiti
te tamūcurgataprāṇo dhanyo na tu jarārditaḥ
śarīrabhāravāho hi jarī sarvāpadāṃ padam
sa caturbhiryadumukhaiḥ pratyākhyātaḥ sutairnṛpaḥ
śaśāpa tānna rājyārhāḥ pāpavaṃśyā yathābhavan
vitīrṇaṃ pūruṇā prāpya tāruṇyamatha pārthivaḥ
abhūtsahasramabdānāṃ sukhī saṃbhogatatparaḥ
pūrṇe kāle nijaṃ rājyaṃ yauvanaṃ ca mahīpatiḥ
pradāya pūrave tuṣṭo vānaprastho 'bhavanmuniḥ
pūrorayaṃ rājavaṃśaḥ pauravo yādavo yadoḥ
pituḥ śāpānmlecchaśakāḥ śeṣāṇāṃ yavanādayaḥ
tataḥ pareṇa tapasā svargamāruhya nāhuṣaḥ
uvāsa brāhmabhuvane lokapālasabhāsu ca
kadācidatha devendrastaṃ papraccha kathāntare
rājanvirājase puṇyaiḥ kenāsi tapasā samaḥ
so 'bravītsurasiddharṣigandharvanṛpabhogiṣu
na paśyāmyātmanastulyaṃ tapasā yaśasāpi vā
iti bruvāṇaṃ taṃ śakraḥ patetyāhoccayā girā
sarvabhūtāvamānena kṣīṇaṃ tatte tapo nṛpa
avamānena mahatā praharṣakrodhavismayaiḥ
tapāṃsi kṣayamāyānti yaśāṃsīva sudurnayaiḥ
iti śakragirā rājāpatatkṣipraṃ surālayāt
vidhvastavadanacchāyaḥ sādhusaṅgamayācata
satāṃ madhye patetyuktaḥ sa surendreṇa pārthivaḥ
dauhitrāṇāṃ kratukṣetre papātādhomukho divaḥ
pratardano vasumanāḥ śibirauśīnaro 'ṣṭakaḥ
te nṛpaṃ sūryasaṃkāśaṃ patantaṃ taṃ vyalokayan
tamaṣṭako 'bravīddeva kastvaṃ dīptānaladyutiḥ
evaṃvidhānāṃ mahasāmākaro jātu nālpakaḥ
iti pṛṣṭo 'ṣṭakenārānnijaṃ nāma nivedya saḥ
uvāca janmavṛttāntaṃ pātanaṃ ca divo bhuvi
saṃsāratattvaṃ pṛṣṭo 'tha dauhitreṇa sa sarvavit
aspṛṣṭabhūmiḥ satsaṅgādanubhūtamabhāṣata
āruhya puṇyapātheyo narastridaśamandiram
bhuṅkte śubhaphalaṃ divyaṃ kalākelikalaḥ kṛtī
kālena kṣīṇapuṇyo 'sau kṣapitārtha iveśvaraḥ
eko niṣkāsyate svargātkāmī veśyāgṛhādiva
divaḥ patantaṃ taṃ ghorā rākṣasā gṛdhragomukhāḥ
punaḥ punaḥ samudbhūtaṃ bhakṣayanti mahāravāḥ
ṣaṣṭiṃ varṣasahasrāṇi tairbhuktvā bahudheritaḥ
svakarmānugato yāti cinmātro dehasaṃgamam
vāsanāgandhasaṃpṛkto dehī garbhaṃ prasarpati
vāyuḥ śabdairivākrānto bhūtairavyaktaśaktibhiḥ
pāpaḥ parāpamānī ca nīcayoniṣu jāyate
bhuvi puṇyaparo yāti punaḥ svargagatiṃ naraḥ
gṛhī tato vanasthaśca tato nyastākhilakriyaḥ
nirvairo nirmamaḥ śāntaḥ prayāti paramaṃ padam
yayātiriti dauhitraiḥ pṛṣṭaḥ sarvaṃ nigadya tat
yayau tatpuṇyasaṃspṛṣṭastaireva sahito divam
te divyadhiṣṇyairārūḍhāstridivaṃ pañca pārthivāḥ
vyarājantorjitotsāhāḥ pañca sūryā ivoditāḥ
teṣāṃ madhye 'dhikaṃ rājā śibirauśīnaro babhau
dānena tapasā kīrtyā satyena kṣamayā tathā
punaḥ svargaṃ samārūḍhe nāhuṣe pṛthivīpatau
tatputrasyābhavatpūrorvaṃśaḥ suvipulaḥ kṣitau
manorvaivasvatasyāsīdiḍo nāma purā sutaḥ
āyustasyābhavatputro nahuṣaścāyuṣo 'bhavat
yayātirnāhuṣo rājā pūrustasyābhavatsutaḥ
janamejayastasya sūnuḥ prācīdhanvā tato 'bhavat
saṃyātis tanayastasya tataḥ śampātirityabhūt
sārvabhaumastatsuto 'bhūd ārādhīras tadātmanaḥ
putrastasya mahābhaumastato 'py ayutanāpyabhūt
akrodhanastattanayastasya devātithiḥ sutaḥ
tasyāpatyaṃ padaḥ śrīmānṛkṣastasyātmajo 'bhavat
tataśca matinārākhyastasya taṃsur abhūtsutaḥ
nalinaśca taṃsoḥ sūnur duṣyantas tatsuto vibhuḥ
bharatastasya dāyādo 'bhimanyur bhārato nṛpaḥ
suhotrastatsuto hastī hastināpurakṛttataḥ
vikuṇṭho hastinaḥ sūnurajamīḍhastato 'bhavat
ājamīḍhaḥ saṃvaraṇaḥ kuruḥ saṃvaraṇātmajaḥ
abhimbā kauravo rājā parīkṣidabhavattataḥ
parīkṣito bhīmasenaḥ pratīpastatsuto nṛpaḥ
prātīpaḥ śaṃtanuḥ śrīmānrājā satyavatīpatiḥ
vicitravīryastatsūnustataḥ pāṇḍurmahīpatiḥ
arjunaḥ pāṇḍudāyādaḥ saubhadraśca tadātmajaḥ
parīkṣittasya tanayastatastvaṃ janamejayaḥ
bhavataścāyamāyuṣmāñśatānīkaḥ kulocitaḥ
aśvamedhakṛtaścāsya sahasrānīkabhūpatiḥ
bhaviṣyati sutaḥ śrīmānpūrorityayamanvayaḥ
brahmaloke purā yajvā manuvaṃśyo mahātithiḥ
tasthau caturmukhāsthāne rājā rājarṣibhiḥ saha
tatra mandākinī mūrtā sabhāsīnaṃ pitāmaham
siṣeve haṃsaśubhreṇa cāmareṇāmbujanmanā
sa phenamālādhavaloḍuggūlapaṭapallavaḥ
tasyā vālānilādhūto vicacāla mṛgīdṛśaḥ
tāṃ dṛṣṭvā saṃbhramālolakvaṇadvalayamekhalām
vailakṣyamagamansarve surāḥ kṣaṇamavāṅmukhāḥ
mahātithistu tāṃ dṛṣṭvā rambhāgarbhanibhaprabhām
nimeṣadoṣaśūnyena cakṣuṣā samudaikṣata
tatkopādbrahmaṇā śaptaḥ sa papāta tato bhuvi
pratipasyātmano rājño bhūyāsamityacintayat
tasmin avasare gaṅgā nivṛttā brahmalokataḥ
vasūnviṣaṇṇavadanāndadarśa vyomagāminī
te śāpakāraṇaṃ pṛṣṭāstayā prāhurgatatviṣaḥ
vasiṣṭhena vayaṃ śaptā nipatāmo mahītale
śaṃtanoḥ prātipīyasya yāsyāmo devi putratām
jananī tatra kāruṇyāttvaṃ no bhavitumarhasi
jātānasmāñjale kṣiptvā vimuktiṃ ca vidhatsva naḥ
kaḥ sahetāpadāvāsaṃ sāyāsaṃ janma mānuṣam
tacchrutvā jāhnavī prāha sarvametatkaromyaham
kiṃ tu tasya nṛpasyaikaḥ putro 'stu bhavatā mataḥ
viphalaṃ notsahe kartuṃ yadarthaṃ tatsamāgamam
iti gaṅgāvacaḥ śrutvā prahṛṣṭā vasavo 'vadan
sarveṣāmaṣṭamāṃśena balavīryaguṇaujasām
asmākaṃ devi bhavitā brahmacārī tavātmajaḥ
iti saṃvidamādāya teṣu yāteṣu bhūtalam
pratipaṃ pṛthivīpālaṃ taṭānte cirajāpinam
tattīrthasalilātsākṣādgaṅgā kāntitaraṅgitā
ūruṃ dakṣiṇamāruhya sovāca bhaja māmiti
sa tāmuvāca nājñātāṃ nāvarṇāṃ na parastriyam
vrajāmīti vrataṃ viddhi mama mānini sarvadā
dakṣiṇāṅkopaviṣṭā ca tvaṃ snuṣā me bhaviṣyasi
apatyānāṃ padametadvāmaṃ tu dayitāspadam
iti rājño vacaḥ śrutvā tathetyuktvā trimārgagā
prayayau kāntipūraughaiḥ pūrayantī taṭasthalīm
atrāntare vratavataḥ pratipasya suto 'bhavat
śaṃtanuḥ śāntavayaso brahmaśāpānmahātithiḥ
taṃ yuvānaṃ tataḥ prāha sa kadācitsutaṃ nṛpaḥ
gaṅgākūle purā putra divyā yoṣitsvayaṃ mayā
vṛtā snuṣeti vacasā tāṃ bhajasva samāgatām
uktveti rājyaṃ dattvāsmai pratipastapase yayau
tataḥ sa bhuvanābhogabhūṣaṇaṃ janavallabhaḥ
babhūva bhūbhṛtāṃ nāthaḥ śaṃtanuḥ śāntaviplavaḥ
caransa gaṅgāpuline 'rasat saṃmadasāgare
kadācidanilālolamañjarīlāsyamandire
dadarśa kārtikīcandravadanāṃ divyayoṣitām
svacchāṃśukāṃ sudhāphenadhavalāṃ kamalāmiva
tāṃ pṛthuśroṇipulināṃ kaṭākṣaśapharākulām
lāvaṇyavāhinīṃ vīkṣya rasatruparasārasām
praharṣavismayotphullalocano jagatīpatiḥ
pituḥ smṛtvā vacaḥ prāha rambhoru bhaja māmiti
tadākarṇya praṇayinaṃ sā taṃ tridaśavāhinī
mene yatheṣṭakaraṇapratyākhyānāvadhipriyam
ramamāṇastayā tanvyā navodyāne sa bhūpatiḥ
prayātamapi nājñāsītkālaṃ kamalalocanaḥ
tataḥ sā śāpapatitānsapta jātānvasūnkramāt
jaghāna salile kṣiptvā noce kiṃcicca tāṃ nṛpaḥ
sute jāte 'ṣṭame rājñā niṣiddhā sāvadattataḥ
samayāttvaṃ vicalitaḥ svasti gacchāmi bhūpate
pratyākhyānaṃ viyogāyetyetatkiṃ vismṛtaṃ tava
ahaṃ tripathagā rājannabhavaṃ tava vallabhā
vaśiṣṭhaśāpān nipatadvasumokṣakṛtakṣaṇā
purā vihārarasikā vasavo 'ṣṭau priyāsakhāḥ
hṛṣṭāścerurvaśiṣṭhasya merupārśve tapovane
sarvakāmapradāṃ tatra homadhenuṃ mahāmuneḥ
carantīṃ dyaurvasurdṛṣṭvā nijāṃ jāyāmabhāṣata
pīyūṣasyandinī dhenuriyaṃ rūpavatī muneḥ
martyo 'pyamartyatāṃ yāti yatkṣīreṇa savigrahaḥ
vasubhāryā niśamyeti taṃ prāha dayitaṃ priyā
vayasyā martyaloke 'sti jīvitaṃ me bahiścaram
uśīnarasya duhitā nṛpater ajirāvatī
tadarthaṃ kṣīramicchāmi haraitāṃ surabhiṃ balāt
tatheti prerito dhenuṃ so 'haratsmaramohitaḥ
tejasā saha naśyanti strījitānāṃ hi buddhayaḥ
tatkopāttānvasūnetya vaśiṣṭhaḥ sahasāśapat
ekasyāpyaparādhena vṛndamāyāti vācyatām
martyeṣu janma bhūyādvaḥ śāpaṃ śrutveti te tataḥ
bhītāḥ prasādayāmāsuḥ so 'tha tānavadacchanaiḥ
garbhāvadhirayaṃ śāpo vatsaraṃ vo bhaviṣyati
yo hartā dyaurastu ciraṃ manuṣyo 'yaṃ bhaviṣyati
iti śaptāvaśiṣṭena mocitāḥ sapta te mayā
rājansutastavāyuṣmān vasur dyaurayamaṣṭamaḥ
ityuktvā prayayau gaṅgā tūrṇamādāya taṃ śiśum
devavratābhidhāno 'bhūdyo devairvihitavrataḥ
tataḥ kālena samprāptavidyaṃ śastrāstrakovidam
jāhnavī taṃ narapateḥ punaretya sutaṃ dadau
hṛṣṭaḥ śaṃtanurāsādya gāṅgeyamucitaṃ sutam
mene saphalamātmānaṃ yauvarājye 'bhiṣicya tam
kadācidatha kālindītaṭopāntavanasthalīḥ
cacāra śaṃtanuḥ paśyanmañjuguñjadvihaṃgamāḥ
tatrotphullotpalāmodasodaraṃ divyasaurabham
āghrāya dṛṣṭavānkanyāṃ kalāṃ kāntimatīmiva
kāsīti pṛṣṭā sā tena provāca varavarṇinī
ahaṃ satyavatī nāma sutā dāśapateriti
tataḥ smareṇa sahasā sa dhīro vivaśīkṛtaḥ
dāśarājaṃ samabhyetya tāmayācata sundarīm
asyāṃ jāto rājyabhāgī sutaste yadi bhūpate
tatte 'haṃ vitarāmyenāmiti dāśādhipo 'vadat
tacchrutvā śaṃtanurdhyātvā dhuryaṃ devavrataṃ sutam
dāśavākyam anādṛtya prayayau hastināpuram
sa tatra manmathākrāntastāmeva hṛdayasthitām
dhyāyanna nidrāmabhajadgāthāmardhasmṛtāmiva
taṃ dhyānaparamekānte putro devavrataḥ svayam
papraccha śokasaṃtāpakāraṇaṃ dhairyasāgaraḥ
sutena pṛṣṭaḥ provāca tvamevaikaḥ suto mama
apaiti naikaputrāṇāṃ saṃtānakṣayajaṃ bhayam
jāte kulocite putre tvayi sarvaguṇādhike
kṛtakṛtyasya ca punarvivāho me viḍambanā
iti tadvākyamākarṇya gāṅgeyo mantriṇāṃ girā
viveda pitaraṃ dāśakanyakāhṛtamānasam
sa gatvā yamunākūlavartinaṃ dāśabhūpatim
yayāce pūjitaḥ kanyāṃ janakāya sulocanām
kathaṃ tvayi sthite vīra dauhitro me nṛpo bhavet
ityukte dāśarājena vīraḥ śāṃtanavo 'bravīt
nāhaṃ rājyaṃ kariṣyāmi satyo 'yaṃ samayo mama
iti bruvāṇaṃ gāṅgeyaṃ dāśarājo 'bravītpunaḥ
satyasaṃdha pratijñaiṣā tava tāvadanaśvarī
tvatsutānāṃ tu vīrāṇāṃ rājyaṃ ko vārayiṣyati
devavratastadākarṇya dāśarājamabhāṣata
vyetu te matsutabhayaṃ brahmacārī bhavāmyaham
ityukte rājaputreṇa gaganātpuṣpavarṣiṇaḥ
bhīṣaṇā te pratijñeyaṃ bhīṣmeti procire surāḥ
tatastāṃ dāśarājena dattāṃ niḥśaṅkacetasā
śīghramādāya gāṅgeyaḥ prayayau hastināpuram
vitīrṇāmatha putreṇa prāpya satyavatīṃ nṛpaḥ
niśamya tatpratijñāṃ sa lajjānatamukho 'bhavat
svacchandanidhanaṃ tasmai dadau tuṣṭaḥ pitā varam
kimadeyaṃ kṛtajñānām anuktvaivopakāriṇām
tataḥ satyavatī kāle suṣuve rājadārakam
mauktikaṃ veṇuvallīva rākeva rajanīpatim
citrāṅgadābhidhāne ca tasminyauvanamīyuṣi
prasūta satyāpyaparaṃ bālakaṃ pālakaṃ kṣiteḥ
tasminvicitravīryākhye śanaiḥ sampūrṇavigrahe
āruroha divaṃ rājā makhasopānapaṅktibhiḥ
dattābhiṣeko bhīṣmeṇa tataścitrāṅgado yuvā
vīraścitrāṅgadenaiva gandharveṇāhato 'riṇā
rājyaṃ vicitravīryāya tato devavrato dadau
āpatsvapi na sīdanti satāṃ satprakriyāḥ kriyāḥ
tatpratigrahalābhāya jitvā bhūpānsvayaṃvare
kanyakāḥ kāśinṛpater ānināyāpagāsutaḥ
manasāpyanyapūrvāṃ sa jñātvā sālvābhilāṣiṇīm
jyeṣṭhāmambābhidhāṃ tāsāṃ tatyāja jvalitāmiva
vicitravīryo 'pyaniśaṃ prauḍhānaṅgataraṅgitaḥ
ambikāmbālikākelirasārdrahṛdayo 'bhavat
tayo rato 'bhavadyakṣmakṣayapakṣiparikṣitaḥ
janānurāgasaṃdhyāṅkaḥ kvāpi rājaśaśī yayau
vicitravīrye tridivaṃ yāte satyavatī śucā
nirdahyamānā gāṅgeyamavadadbāṣpagadgadā
chinno 'yaṃ śaṃtanorvaṃśaḥ kālena krūrakāriṇā
yadatra sāṃprataṃ putra taccintayitumarhasi
kṣetre vicitravīryasya bhrātustridaśagāminaḥ
vaṃśapratiṣṭhām ādhatsva kuru vā dārasaṃgraham
vacaḥ śrutveti satyāyā bhīṣmaḥ prāhāviluptadhīḥ
sādhūnāṃ maraṇaṃ śreyo na mātaḥ satyaviplavaḥ
tvadvivāhe pratijñāṃ tāṃ smarāmyekāgramānasaḥ
tyajanti jīvitaṃ kāle maryādāṃ na tu māninaḥ
vaṃśapratiṣṭhāmādhattāṃ brāhmaṇaḥ kaścidetya naḥ
purā rāmahate kṣattre dvijairjātā narādhipāḥ
autathyenāpi muninā balervasumatīpateḥ
vallabhāyāṃ sudoṣṇāyām aṅgākhyo janito nṛpaḥ
tayaiva ca visṛṣṭāyāṃ śūdrāyāmapyajījanat
muniḥ kukṣivadādīn sa munīnekādaśātmajān
bhīṣmasyeti vacaḥ śrutvā prāha satyavatī śanaiḥ
kānīnastanayo me 'sti munirjātaḥ parāśarāt
bhagavānyamunādvīpe dvaipāyana iti śrutaḥ
vedavyāsaṃ mahātmānaṃ taṃ smarāmi kulasya naḥ
dhruvaṃ mayārthitaḥ kuryātsa prarohaśriyaṃ punaḥ
iti bruvāṇā bhīṣmeṇa tathetyabhihitādarāt
sasmāra tapaso rāśiṃ sā sutaṃ jñānabhāskaram
sa dhyātamātro bhagavānāyayāvañjanadyutiḥ
nijatejaśchaṭāpuñjapiṅgaśmaśruvilocanaḥ
sarvajñaṃ jñātavṛttāntaṃ pūjitaṃ taṃ purodhasā
bhīṣmeṇa cābravīnmātā vātsalyātprasnutastanī
bhrāturvicitravīryasya kṣetre madvacanānmune
dharmajña janayāpatyaṃ pratiṣṭhāyai kulasya naḥ
naur ivākarṇadhāreyaṃ vartate bhūrarājakā
sīdate dharmamaryādā rāṣṭre hi nṛpavarjite
iti māturvaco vyāsastatheti pratyapadyata
tato 'mbikāṃ jñātavṛttāṃ satyāṃ tasmai vyasarjayat
sā kāśirājatanayā kṛṣṇaṃ piṅgalalocanam
saṃgamya taṃ munivaraṃ bhītā netre nyamīlayat
tatsakāśādathāyātaṃ satyā munimabhāṣata
apyasyāṃ tanayo vyāsa bhaviṣyati kulocitaḥ
iti pṛṣṭo muniḥ prāha tanayo 'syāṃ bhaviṣyati
bahuputraśca kiṃ tvāndhyaṃ mātṛdoṣādupaiṣyati
kimandheneti sa muniḥ satyavatyārthitaḥ punaḥ
ambālikāṃ samabhyāyātsāpi taṃ vīkṣya bhāsvaram
caṇḍāṃśumiva duṣprekṣyamanādhṛṣṭamivācalam
babhūva pāṇḍaramukhī bhagnasaṃvignamānasā
tataḥ satyāṃ samabhyetya punaḥ pṛṣṭo 'bravīnmuniḥ
tanayaḥ pāṇḍuvaktrāyāṃ pāṇḍurasyāṃ bhaviṣyati
athāndhamambikāsūta dhṛtarāṣṭraṃ dhiyā nidhim
ambālikā tathā pāṇḍuṃ yaśaḥkarpūrapāṇḍuram
punarabhyarthito mātrā tṛtīyamasṛjanmuniḥ
ambikākūṭanirdiṣṭaśūdrastrīsaṃgamātsutam
dharmo māṇḍavyaśāpena sa bālaḥ śūdratāṃ gataḥ
viduraḥ śūdrakarmābhūtsvakarma hi kulaṃ mahat
tapasyato muneḥ pūrvaṃ māṇḍavyasyāntike dhanam
bhītaiścauraiḥ samutsṛṣṭaṃ dadṛśuḥ purarakṣiṇaḥ
maunavrataḥ sa taiḥ pṛṣṭo yadā novāca kiṃcana
tadā taṃ caurasahitaṃ te ninyuḥ pārthivāntikam
ajñātavṛttastaṃ mohātpāpaśūle nyaveśayat
śūlasthaḥ sa tapastīvraṃ ciraṃ tepe mahātapāḥ
munayastaṃ khagā bhūtvā śūlasthamavadañśucā
kasyemāṃ karmaṇo niṣṭhāṃ prāpto 'si bhagavanniti
so 'bravītsātmanaivātmā purā vihitamaśnute
tataḥ prasādayāmāsa taṃ jñātvā cakito nṛpaḥ
ākṛṣyamāṇaṃ śūlāgraṃ yadā tasya na niryayau
tadā vikṛttāṃ tatkoṭiṃ vahannantaścacāra saḥ
tataḥ prabhṛti loke 'sāvaṇīmāṇḍavya ityabhūt
sa gatvā kupito dharmaṃ samāsīnamabhāṣata
karmaṇaḥ kasya pāko 'yaṃ mama śūlādhiropaṇam
iti pṛṣṭo munīndreṇa dhyātvā dharmastamabravīt
pucche yatputtikā pūrvaṃ tvayā viddhā tṛṇāṅkuraiḥ
karmaṇastasya pāko 'yaṃ tadākarṇyāvadanmuniḥ
aho nvalpāparādhasya mama daṇḍaḥ suduḥsahaḥ
kṛto dharma tvayā tasmācchūdrayonau bhaviṣyati
mayā bālye kṛtaṃ hyetadbālā yasmād apātakāḥ
ācaturdaśavarṣāntād ityeṣā satkṛtā sthitiḥ
evaṃ munīndraśāpena dharmo yātaḥ sa śūdratām
viduro dīrghadarśī ca dharmajñaścābhavadbudhaḥ
antarhite bhagavati vyāse te kurunandanāḥ
vyavardhanta mahotsāhāḥ prajānāmutsavaiḥ saha
prajñācakṣurabhūtteṣāṃ dhṛtarāṣṭro 'grajo balī
uvāha rājyaṃ pāṇḍustu duṣyantabharatopamaḥ
sutāṃ gāndhārarājasya subalasya balīyasaḥ
śakuneranujāṃ lebhe gāndhārīmambikāsutaḥ
putrāṇāṃ prāpsyasi śataṃ viśālabalatejasām
dadāviti varaṃ tasyāḥ svayamārādhito hariḥ
viditvāndhaṃ patiṃ sā tu satī vrataparāyaṇā
babandha ca supaṭṭena nayane vinayāvaniḥ
atrāntare śūrasutāṃ vasudevānujāṃ nṛpaḥ
jagrāha kuntavatkuntīṃ kuntibhojamahīpatiḥ
putrī ca mātuleyī ca gṛhe sā tasya kanyakā
avardhatātithigurudvijapūjāvidhāyinī
durvāsaso munivarātprayatnārādhitātsatī
putrārthaṃ tridaśāhvāne divyamantramavāpa sā
tataḥ kadācitsaudhasthā navayauvanaśālinī
ājuhāva sahasrāṃśuṃ jñātuṃ mantrasya satyatām
sa dhyātamātro bhagavānsākṣāttāmetya sundarīm
abhyadhādayamasmīti vyāvalgallolakuṇḍalaḥ
tacchrutvā lajjitā bālā tamuvāca kṛtāñjaliḥ
pṛthāparābhidhā kuntī kampaśiñjānamekhalā
munimantraparīkṣāyai dhyāto 'si bhagavanmayā
prasīda karuṇāsindho kṣamyatāṃ bālacāpalam
ityukto bhāskaraḥ kuntyā provācāmoghadarśanaḥ
tvadarthamahamāyāto bhaja mā cāruhāsini
tvayā saha kuraṅgākṣi saṃgamo me prasādanam
niṣphalāhvānasadṛśī nāvamānamahī parā
matsaṅgapratiṣedhaste doṣāya śreyase 'nyathā
ityarthitā sā bahuśo raviṇā saṃgamaṃ yayau
aluptakanyakābhāvā sahasrāṃśuvarāttataḥ
asūta tanayaṃ karṇaṃ bhāsvatkanakakuṇḍalam
tayā bandhubhayāttyakto lajjayā salile śiśuḥ
sa sūtenādhirathinā samāptaḥ kāñcanaiḥ saha
tadbhāryayā vardhito 'tha rādhayā vasunā saha
samprāpta iti sa śrīmānvasuṣeṇābhidho 'bhavat
sūryopasthānasamaye nādeyaṃ tasya kiṃcana
babhūva sarvaśastrāstravidyāvikramaśālinaḥ
tatastāṃ rājatanayāṃ kuntīṃ kamalalocanām
kāntaḥ svayaṃvare pāṇḍuravāpa nṛpasaṃsadi
mādrīṃ ca madrarājasya sutāṃ lāvaṇyavāhinīm
lebhe devavrataprattaśulkenāmbālikāsutaḥ
tābhyāṃ taralanetrābhyāṃ ramamāṇo mahīpatiḥ
prītyā ratyā ca sahito manobhava ivābabhau
sa jitvā dikṣu bhūpālānkaraṃ prāpya dhanurdharaḥ
yayau yayātiśaryātinṛganābhāgatulyatām
bhīṣmaḥ pāraśavīṃ kanyāṃ devakasya mahīpateḥ
vidurāya samānīya dadau vaṃśavivṛddhaye
atrāntare vyāptavākyāddhṛtarāṣṭrasya vallabhā
uvāha garbhaṃ gāndhārī saṃvatsarayugaṃ satī
putrārthinī ciradhṛte garbhe sā jātamatsarā
bahudhā tāḍayāmāsa muṣṭibhyāmudaraṃ nijam
tato māṃsamayīṃ peśīmaṣṭhīlāmiva saṃhatām
asūta rājamahiṣī duḥkhātaṅkamayīmiva
vyāsavākyādathāsiktā sā peśī śītavāriṇā
ekādhikaṃ śatamabhūdgarbhato muṣṭitāḍanāt
aṅguṣṭhaparvamātrāste ghṛtakuṇḍeṣu rakṣitāḥ
vyastā babhūvuḥ kālena bālakāḥ kāntavarcasaḥ
jyeṣṭho duryodhanasteṣāṃ tato duḥśāsanādayaḥ
vikarṇaduḥśalamukhā duḥśalaikā ca kanyakā
vaṃśānāṃ dhṛtarāṣṭrasya yuyutsuścābhavatsutaḥ
teṣu jāteṣu ghorābhūddurnimittaparamparā
pāṇḍustu mṛgayāśīlo dhanvī vīraścaranvane
jaghāna suratāsaktaṃ mṛgarūpaṃ muniṃ śaraiḥ
sa taṃ śaśāpa dayitārataparyantajīvitaḥ
rājanbhūyāstvamapyevamakāle vadhakṛnmama
iti śapto munīndreṇa pāṇḍurduḥkhānalāhataḥ
tyaktvā rājyaṃ vane tasthau brahmacārī vadhūsakhaḥ
priyābhyāṃ saha sa prāyācchataśṛṅgaṃ tapovanam
babhūva śamasaṃtoṣapīyūṣaviṣadāśayaḥ
kadācidvijane kuntīṃ sa cintākulito 'bravīt
yājino 'pi gatiḥ svarge brahmaputrasya sundarī
tasmādutpādaya sutaṃ kṣetrajaṃ me nṛpātmaje
kṣatrakṣetre purā jātāḥ śrūyante brāhmaṇānnṛpāḥ
iti patyurvacaḥ śrutvā kuntī prāha sulocanā
naitanmamocitaṃ rājaṃstvadanyaṃ manasāpyaham
na cintayāmi putro me tvatta eva bhaviṣyati
vyuṣitāśvaḥ purā rājā pauravo yajvanāṃ varaḥ
dayitānirato nityaṃ yakṣmaṇā kṣayamāyayau
taṃ vyasuṃ rājamahiṣī bhadrā nāma manaḥpriyam
vilapantī na tatyāja tadvati gantumudyatā
ciraṃ dayitamāliṅgya śocantīṃ tāṃ pativratām
ūce nabhobhavā vāṇī bhadre 'nena gatāsunā
rahaḥ saṃgaccha subhage tanayānsamavāpsyati
tadākarṇya padādiṣṭaṃ sā kṛtvā satyaśālinī
trīnsālvāṃścaturo madrānputrānprāpa mahīpateḥ
ityananyadhiyāṃ rājansatīnāṃ daivataṃ patiḥ
etatkuntyā vacaḥ śrutvā pāṇḍuḥ punarabhāṣata
evametadyathārthaṃ tvaṃ dhanyā kamalalocane
anāvṛtāḥ svavarṇeṣu sarvasādhāraṇāḥ purā
nāryo babhūvurnirvairo yataḥ sarvo 'bhavajjanaḥ
auddālakaḥ śvetaketurvijane vīkṣya mātaram
kareṇānetumākṛṣṭāmapūrveṇa dvijanmanā
kupito vidadhe strīṇāmekabhartṛvratāṃ sthitim
patyustu śāsanāttāsāṃ na doṣaḥ parasaṃgame
bhartuḥ kalmaṣapādasya madayantī purā satī
ājñayā tanayaṃ lebhe vaśiṣṭhādaśmakābhidham
rājño vicitravīryasya vayaṃ ca kṣetrajāḥ sutāḥ
atastvaṃ rājadayite madvacaḥ kartumarhasi
ityākarṇya vaco bhartuḥ prāha kuntī natānanā
lajjāmukulitāpāṅgasācīkṛtavilocanā
ārādhitānmayā pūrvaṃ prāpto durvāsaso muneḥ
mantraḥ sphārasphuradvīryas tridaśāhvānasatphalaḥ
anena putri mantreṇa samāhvāya surottamān
yathecchaṃ prāpsyasi sutānsa māmityavadanmuniḥ
sāhaṃ kaṃ devam āhvāya tvadājñākāriṇī vibho
bhavāmi tanayotsaṅgā tava saṃkalpasiddhaye
iti rājñyā vacaḥ śrutvā prahṛṣṭaḥ pāṇḍurabravīt
divaukasā varo dharmastanmayāḥ pravarānanāḥ
tasmāddharmaṃ samāhūya devi putramavāpnuhi
tacchrutvā rājamahiṣī dhyātvā mantraṃ yatavratā
dharmeṇa yogavapuṣā saṃgatā garbhamādadhe
ajījanattataḥ kāle sutaṃ kuntī mahāprabham
jayaśrīriva sāmrājyaṃ pūjyaṃ sarvamahībhṛtām
ayaṃ dharmabhṛtāṃ jyeṣṭho dharmasūnuryudhiṣṭhiraḥ
ityudyayau vacastasmiñjāte gaganacāriṇām
tataḥ pāṇḍurvadhūṃ prāha balajyeṣṭhāvarā nṛpāḥ
āhūya mārutaṃ devaṃ balinaṃ putramāpnuhi
tatheti śrutvā kuntī ca jagatprāṇātsamīraṇāt
saṃvatsarānantarajaṃ dvitīyaṃ prāpa dārakam
utsaṅgātpatito māturvyāghrabhīteḥ sa bālakaḥ
vajrasaṃhananairgātrairvidadhe dalaśaḥ śilām
bhīmasenābhidhāno 'yaṃ jāto bhīmaparākramaḥ
ityunnanāda gambhīrabhāvā vyomni sarasvatī
duryodhano dhārtarāṣṭro jāto yasmindine balī
tasmin eva sa kaunteyo bhīmakarmā vṛkodaraḥ
tataḥ pāṇḍuḥ kṣaṇaṃ dhyātvā smṛtvā śakraṃ divaukasām
īśvaraṃ tatsutaprāptyai śaśāsa dayitāṃ punaḥ
svayamugreṇa tapasā sabhāryastridaśeśvaram
varṣeṇātoṣayatpāṇḍustaddarśanamavāpa ca
putraṃ tava pradāsyāmītyuktaḥ sākṣādbaladviṣā
prahṛṣṭaḥ prayatastasthau nijavaṃśavivṛddhaye
tato mantrasamāhūtātkuntī prāpa śatakratoḥ
putraṃ hi tejasāṃ rāśiṃ devaṃ sūryamivāditiḥ
arjuno 'yaṃ surapateḥ sūnustulyaparākramaḥ
ityuccacāra gaganādvāṇī vijayajanmani
nanṛturnākakāminyo gandharvāṇāṃ jagurgaṇāḥ
jāte jambhāritanaye nanandurnandanaukasaḥ
tato bhartrārthitā kuntī mādrī mantraṃ dadau rahaḥ
sakṛdāhvānaphaladas tavāyamiti cābhyadhāt
tato vimṛśya sāhvānamaśvinorakarotsamam
prauḍhiṃ vidagdhamanasāṃ kaḥ paricchettumarhati
suṣuve yamajau kāle tato mādrī tayoḥ sutau
matirvivekanirmāṇe śrutopaśrutayoriva
nakulaḥ sahadevaścetyabhidhākṣaramālikām
sudhārdrāmiva cakrāte tau bālau navasaṃgamāt
tapovaneṣu munibhiḥ kṛtarājyocitavrataiḥ
taiḥ sutaiḥ pañcabhiḥ pāṇḍuraṅgairmantra ivābabhau
atrāntare vijayamanmatharājamantrī saṃbhogabhaṅginavanāṭakasūtradhāraḥ
śṛṅgāravāravanitājanadugdhasindhucandrodayo mṛgadṛśāmabhavadvasantaḥ
līlāvatīmukharanūpurapādapadmapātasphurattaruṇarāgavaśādaśokaḥ
yenābhavatpulakitaḥ kusumakrameṇa tatra pramāṇapuruṣo bhagavānanaṅgaḥ
tasminsamunmiṣati manmathabālamitre līlāgurau madhupajālajaṭālakāle
mādrī cacāra kusumāvacayācitāṅgī śākhāntare taralatārakuraṅgadṛṣṭiḥ
tāmindusundaramukhīmatha rājacandraḥ kāntāṃ dadarśa kusumāyudhavaijayantīm
dṛṣṭvaiva ca prasavapallavitānurāgastasyābhavatkusumito madanaḥ savāṇaḥ
śroṇītaṭe dhṛtapado madanālavāle helāvalannayanapatrayuto 'tha tasyāḥ
cakre lasatkucaphalaḥ kurunandanasya viśrāmakelimakhilāṃ smarakalpavṛkṣaḥ
tāṃ śāpabandhaviniyantritamānaso 'pi pāṇḍuḥ priyāṃ nayanaśuktibhirācacāma
dhatte niṣedhaviṣaye paramānubandhamājñā hi kāmanṛpateranukūlavāmā
saṃbhāṣitātha dayitena śanaiḥ smitārdrajyotsnāvadātakiraṇāṅkuritānanābjā
roddhuṃ śaśāka na manaḥ prasṛtaṃ priyasya ko vā vidhātṛcaritaṃ parimārṣṭumīśaḥ
tāmañcalena paridhāya nivārya cetaḥ śāpopaśāntiniyamāddṛḍhamāliliṅga
apyākulālikulahuṃkṛtibhir latābhir bhītyeva pallavakarairvidhutairniṣiddhaḥ
āliṅgya tāṃ pulakapīnakapolabhāgām unnidranīlanalināyatacārunetrām
unmādinīṃ sapadi madranarendraputrīṃ kelīpalāśaśayanaṃ vijane nināya
tataḥ sparśasukhāsvādamīlitārdhavilocanaḥ
tatyāja jīvitaṃ rājā dvijaśāpavaśīkṛtaḥ
tasminyāte divaṃ mādrī śokāgniṃ sahasāviśat
bhaviṣyataścitāvahnervijñātuṃ sāratāmiva
tataḥ kuntī samabhyetya taddṛṣṭvā śrutatatkathā
mādrīmuvāca śocantī martumāhitamānasā
dhanyāsi mādri yasyāste hṛṣṭena jagatībhujā
anaṅgamaṅgalotsaṅgo babhūvāliṅganotsavaḥ
uttiṣṭha pāhi tanayānanugacchāmyahaṃ patim
iti śrutvā vacaḥ kuntyā madrarājasutāvadat
ārye manmukhavinyastalocano 'yaṃ mahīpatiḥ
atṛpta iva kāmānāṃ prayātastridaśālayam
tamahaṃ nayanānandabandhuṃ praṇayinaṃ katham
paralokagataṃ śaktā tyaktumekākinaṃ satī
svaputranirviśeṣau tu pālyau me tanayau tvayā
ityuktvā pādayoḥ kuntyāḥ papātāyatalocanā
tataḥ kathaṃcitsaṃpreṣya pṛthāṃ tanayapālane
veśaśriyaṃ samādhāya vivāhasadṛśī kṣaṇāt
viveśa pāvakaṃ mādrī pariṣvajya nareśvaram
yatsatyaṃ śokasaṃtāpe himaśītaścitānalaḥ
pāṇḍau prayāte tridivaṃ śataśṛṅganivāsinaḥ
kuntīṃ saputrāṃ munayo ninyuste hastināpuram
kurubhyaḥ pāṇḍuvṛttāntaṃ tatsutānāṃ ca saṃbhavam
bhartuścānugatiṃ mādryāḥ sadyo 'bhyetya nyavedayan
nidhāya dhṛtarāṣṭrāya nyāsabhūtānnṛpātmajān
pitāmahāya ca kṣipraṃ prayayuste tapovanam
vidureṇa sabhīṣmeṇa saṃskṛte pāṇḍuvigrahe
mādrīsahāye tacchokānmumuhuḥ puravāsinaḥ
tataḥ sametya bhagavānkṛṣṇadvaipāyano muniḥ
vijane jananīṃ prāha satyāṃ satyanidhiḥ svayam
smaraṇīyasukhaḥ kālaḥ kaluṣo 'yamupasthitaḥ
vardhate jagataḥ pāpaṃ vṛddhasyeva kṣayajvaraḥ
atītaramaṇīyeyaṃ vidhvastaguṇamaṇḍalā
na bhāti bhūḥ saṃkucitā padminīva himāhatā
mātuḥ snuṣābhyāṃ sahitā tasmādbhaja tapovanam
śuṣyatsukheṣu kāleṣu tyāgo hyamṛtanirmaraḥ
iti vyāsavacaḥ śrutvā gatvā satyavatī vanam
snuṣābhyāṃ sahitā lebhe tapoyogātparaṃ padam
śatamekottaraṃ rājñaḥ kumārāṇāṃ mahaujasām
tataḥ pravardhamānaṃ tatpāṇḍavairmiśritaṃ yayau
jyeṣṭho duryodhanasteṣāṃ bhīmatulyavayāḥ sadā
ḍimbakelīṣu vikrāntaṃ na sehe mārutātmajam
tānphalāvacayāsaktānvṛkṣarūḍhānvṛkodaraḥ
tarormūlaṃ samāruhya caraṇena nyapātayat
jalakeliṣu niḥśeṣān dorbhyām ādāya tāñjavāt
ciraṃ mamajja yenāsaṃste kṣaṇāccālpajīvitāḥ
sānujo bālakelīṣu nirjito 'tha suyodhanaḥ
āsthāya kuṭilāṃ buddhiṃ manyusaṃtāpamūrchitaḥ
pramāṇakoṭyā suptaṃ taṃ baddhvā kṛtvoragāvṛtam
cikṣepāmbhasi mūrkhāṇāṃ doṣāya prabhaviṣṇutā
duryodhanasya dayitaṃ sārathiṃ helayaiva saḥ
apahastena nidrārdhajṛmbhajihmānano 'vadhīt
daṃśabhagnaradānsarpānprabuddho 'tha vṛkodaraḥ
cicheda tadruṣā tasmai viṣānnaṃ kauravo dadau
jīrṇe viṣe manyuvṛkṣastatasteṣāmavardhata
yasya sarvamahīpālakṣayaḥ prādurabhūtphalam
punastapasyataḥ pūrvaṃ gautamasya śaradvataḥ
vighnāya vṛtrahā bhītaḥ prāhiṇotsurakanyakām
dṛṣṭvā jalapadīṃ nāma tāṃ phullajalajekṣaṇām
sa muniḥ smaranirdhūtadhairyo vīryamavāsṛjat
śarastambhe nipatitāttasmānmithunamuttamam
kṛṣṇājinayutaṃ kāle sāyakāṅkamajāyata
sa kumāraḥ kumārī ca mṛgayāsaktacetasā
gṛhītau tau kṛpārdreṇa rājñā śantanunā vanāt
vardhitau kṛpayā rājñā brahmadivyaucitavratau
kṛpaḥ kṛpī ca tau nāmnā loke khyātau babhūvatuḥ
sa kṛpaḥ pāṇḍuputrāṇāṃ kurūṇāṃ cābhavadguruḥ
jāmadagnya ivāśeṣaḥ śastrāstrajñānakovidaḥ
bharadvājaḥ purā dṛṣṭvā ghṛtācīṃ surasundarīm
havirdhāne caranvīryaṃ nidadhe kalaśe cyutam
tasmādabhūnmunisuto droṇo vedavidāṃ varaḥ
agniveśānmuneḥ prāpa yo 'stramāgneyamuttamam
sa prāpa gautamīṃ bhāryāṃ kṛpasya bhaginīṃ kṛpīm
tasyāmajījanadvīramaśvatthāmānamātmajam
jāto nanāda balavānuccairuccaiḥśravā iti
divyāśvasadṛśasthāmā so 'śvatthāmā tato 'bhavat
tato gṛhasthaḥ sutavāndroṇo draviṇakāmyayā
jāmadagnyaṃ yayau rāmamaśrāntavasuvarṣiṇam
vitīrya kaśyapāyorvīṃ vrajantaṃ jaladhestaṭīm
bhārgavo dattasarvasvaḥ prāptaṃ droṇamabhāṣata
śarīramātraśeṣo 'haṃ gṛhāṇāstrāṇi dakṣiṇām
vimukhārtimukhaṃ draṣṭuṃ notsahe bhārgavo hyaham
ityuktvāsmai sa saṃhāraṃ sarahasyavrataṃ vibhuḥ
dadau sarvaṃ dhanurvedaṃ vidyāstragrāmagumphitam
sa prāpya divyānyastrāṇi śiśumitraṃ mahīpatim
pāñcālyaṃ drupadaṃ prāyāddhanārthī pṛṣatātmajam
purāhirājatanayaḥ sa bālye tamabhāṣata
rājyārdhaṃ prāptarājyaste dāsyāmīti manorathāt
tatsmṛtvā prāpya taṃ droṇo vayasyaṃ pārṣataṃ nṛpam
rājyārdhaṃ tatsakhe dehītyavadatsaralāśayaḥ
taṃ prāha drupado brahmanmūrkho 'si bata mandadhīḥ
na lajjase kathaṃ rājā tava bhikṣābhujaḥ sakhā
saṃmānakulaśīlānāṃ tulyārthajñānacetasām
śobhate sakhyasaṃbandho hāsāya tu viparyaye
nirasto drupadeneti droṇo gatvā gajāhvayam
ācāryakaṃ kauravāṇāṃ vāñchaṃstasthau kṛpālaye
atrāntare te kumārā vijane keliśālinaḥ
patitaṃ kandukaṃ kūpe nālabhanta susaṃhatāḥ
aiṣīkamuṣṭinā droṇo viddhvā śreṇīkṛtena tam
uddhṛtya kandukaṃ prādātteṣāṃ vismayaśālinām
te tasya dṛṣṭvā tatkarma bhīṣmāyaitya nyavedayan
cakre sarvakumārāṇāṃ guruṃ devavrato 'tha tam
pratigṛhya sa tāñśiṣyānnānādeśyāṃśca pārthivān
sa sutābhyadhikāṃ prītiṃ vidadhe nityamarjune
sūtaputro 'pi rādheyaḥ prayayau tasya śiṣyatām
spardhamāno 'stravidyābhiḥ satataṃ savyasācinā
āsthitastu paraṃ yatnaṃ dhanurvidyārjane 'rjunaḥ
nirdīpe niśi bhuñjāno mukhaṃ dīpamamanyata
abhyāsasādhyaṃ nikhilaṃ matvā saṃtamase vyadhāt
iṣupātānabhūdyena śabdavedhaviśāradaḥ
tasya maurvīravaṃ śrutvā droṇo 'bhyetya mudānvitaḥ
tamāha tvatsamaḥ śiṣyo nānyo mama bhaviṣyati
tataḥ kadācidekānte droṇaṃ sarvadhanuṣmatām
hiraṇyadhanvanaḥ śrīmānniṣādādhipateḥ sutaḥ
ekalavyo 'vadaddhīmāñśādhi māṃ śiṣyamāgatam
bhāradvājastu taṃ jñātvā dāśo 'yamiti nāgrahīt
sa gatvā mṛṇmayaṃ droṇaṃ śraddhāvānpūjayansadā
astrābhyāsaṃ svayaṃ cakre yenābhūddhanvināṃ varaḥ
tataḥ kadācicchikṣāyai nirgatāḥ pāṇḍavā vanāt
vyālaṃ vyalokayanbāṇaiḥ saptabhiḥ pūritānanam
kasyedaṃ lāghavamiti svayamanviṣya te tataḥ
dadṛśurdhanvināṃ dhuryamekalavyaṃ yatavratam
sa taiḥ pṛṣṭo 'bravīddroṇaśiṣyo 'hamiti sasmitaḥ
arjunastu tadākarṇya gatvā gurumabhāṣata
aho madadhikaḥ śiṣyo bhavato 'sti dhanurdharaḥ
tacchrutvā prayayau droṇastaṃ niṣādapateḥ sutam
sametya ca punaḥ prāha praṇāmaracitāñjalim
śiṣyo 'si cenmama kṣipraṃ dakṣiṇā dīyatāmiti
niṣādarājastaṃ prāha dhanyo 'haṃ gṛhyatāmiti
tatastaṃ dakṣiṇāṅguṣṭhaṃ yayāce dakṣiṇāṃ guruḥ
dadau ca taṃ nikṛtyāsmai nirvikārānano 'tha saḥ
pratiyāte tato droṇe yāti kāle dhanurbhṛtām
rājaputrasahasrāṇāmabhūnmadhye 'rjuno 'dhikaḥ
bhāsamatyucchritaṃ lakṣyaṃ kadācitkumbhasaṃbhavaḥ
vidhāya śiṣyānavadadbhavadbhirdṛśyate 'tra kim
te prāhurbhāsamakhilaṃ paśyāmaḥ svaṃ ca kārmukam
bhāsagrīvāmṛtenānyat paśyāmītyarjuno 'bravīt
tataḥ pārthaṃ pariṣvajya śaraṃ muñceti sādaram
droṇo 'bravīdarjuno 'pi bhāsagrīvāṃ cakarta tām
tataḥ kadācidgaṅgāyāṃ grāhaḥ kuñjarasaṃnibhaḥ
snātumabhyudyataṃ droṇaṃ jaṅghāyāmagrahīdbalī
tanmocanāya tenāśu preritā śiṣyamaṇḍalī
itastataḥ prekṣamāṇā na lebhe karmaniścayam
grāhaṃ jaghāna bāṇaistu pañcabhiḥ śakranandanaḥ
astraṃ brahmaśirastasmai tatastoṣāddadau guruḥ
prāptavidyeṣu sarveṣu rājarājanyasūnuṣu
śilpibhiḥ kalpite mañce dhṛtarāṣṭro nareśvaraḥ
kṛpabhīṣmamukhaiḥ sārdhaṃ sarvairantaḥpuraistathā
yayau kṛtāstratāṃ draṣṭuṃ kumārāṇāṃ gurorgirā
tataḥ prekṣakasampūrṇaṃ raṅgaṃ gaṅgājalojjvale
bibhrāṇo vāsasī droṇaḥ praviveśa śaśidyutiḥ
aśvatthāmnā sa vibabhau sahitastejasāṃ nidhiḥ
devaḥ śaktimatā sākṣātskandeneva trilocanaḥ
praviśya rājaputrāste lāghavenāstravidyayā
citranyastā ivopānte cakruḥ prekṣakamālikāḥ
tataḥ parasparaspardhādarśitottālamaṇḍalau
gadāhastau viviśaturbhīmasenasuyodhanau
prekṣakotsāhavacanairmāninau sagarodyatau
nyavārayaddroṇasutastau bhujābhyāṃ gurorgirā
teṣāṃ tadastravaicitryaṃ dhṛtarāṣṭraṃ vicakṣuṣam
śrāvayāmāsa viduraḥ kuntīṃ ca subalātmajām
tataḥ kalakalārāvaṃ nivāryāṅgulisaṃjñayā
harṣavistāranayano bhāradvājaḥ samabhyadhāt
adhunā dṛśyatāṃ pārthaḥ putrātpriyataro mama
spardhayā lajjate jāne kārtavīryārjunena yaḥ
iti kumbhodbhavenokte viveśa śvetavāhanaḥ
ājānubāhur vikrāntaḥ śyāmo rājīvalocanaḥ
sa divyāstraprabhāvena sṛjanvahnijalānilān
cacāra raṅge paurastrīkaṭākṣotpalamālitaḥ
divyaprabhāvamālokya tatrāścaryaṃ kirīṭinaḥ
kuravo 'pi susaṃrabdhāḥ śastraśikṣāmadarśayan
tato jaladharadhvānadhīragambhīraniḥsvanaḥ
uccacāra bahirghoṣo bhujāsphālanasaṃbhavaḥ
tenābhavatprekṣakāṇāṃ dvārāgranyastacakṣuṣām
kimetadityunmukhānāṃ ko 'pi kautukavibhramaḥ
tataḥ kanakatālābhaḥ śrīmānruciramaṇḍalaḥ
bhāsvatkavacaratnāṃśupiñjarīkṛtadiṅmukhaḥ
dvitīya iva tigmāṃśurmahatāṃ mahasāṃ nidhiḥ
viveśa dhanvināṃ dhuryaḥ karṇaḥ kamalalocanaḥ
sa praṇamya kṛpadroṇau helayā calakuṇḍalaḥ
cakārārjunadivyāstranirviśeṣamavajñayā
atha taddarśanānandapulakāṅkurito vyadhāt
praṇayātpūrvamābhāṣya sakhyaṃ tena suyodhanaḥ
tataḥ spardhānubandhotthavairayoḥ karṇapārthayoḥ
dvandvayuddhasamārambhe babhūvābhinavo rasaḥ
svayamudyatayordraṣṭuṃ tanayau śakrasūryayoḥ
mumoha kuntī gūḍhārthasutavṛttāntakovidā
tau yoddhumudyatau dṛṣṭvā cāpācāryo 'bravītkṛpaḥ
samaiḥ sakhyaṃ ca yuddhaṃ ca bhāratānāṃ kulavratam
arjunaḥ pāṇḍudāyādaḥ kuruvaṃśavibhūṣaṇam
ajñātakulaśīlena nārājñā yoddhumarhati
kṛpasyeti vacaḥ śrutvā karṇaḥ kiṃcidadhomukhaḥ
mānī lilekha vasudhāṃ lajjāmukulitekṣaṇaḥ
tato duryodhanaḥ prāha guro yuktaṃ na bhāṣase
prakarṣaścedguṇeṣvasti kimākāraparīkṣayā
vidyayā bāhuvīryeṇa tapasā yaśasā śriyā
kriyante kṛtibhirnāmakulāni guṇaśālibhiḥ
arājeti yadapyuktaṃ tatrācāryaḥ śṛṇotu me
lakṣmīnirīkṣitāḥ kṣipraṃ bhajante cakravartitām
ayaṃ mayāṅgaviṣaye kṛtaḥ karṇo mahīpatiḥ
evaṃvidhasya vapuṣaḥ surarājyaṃ kimadbhutam
uktveti taṃ ratnaghaṭaiḥ salājakusumāmbubhiḥ
hemāsane kṛtoṣṇīṣamabhiṣicya nṛpaṃ vyadhāt
tataḥ kāntākarādhūtasitacāmaravījitaḥ
rājahaṃsairiva vyāptaḥ sa babhau kamalākaraḥ
tasya mūrdhni sitacchatraṃ virarāja śaśiprabham
āvartamānaṃ vyomnīva līlāmaṇḍalitaṃ yaśaḥ
atrāntare jarājīrṇaḥ sakampo draṣṭumātmajam
viveśādhirathiḥ sūto yaṣṭivyagrakaraḥ skhalan
putreti vādinaṃ dūrāttaṃ harṣāsruparisutam
praṇanāma tataḥ karṇo baddhābhinavaśekharaḥ
sūto 'yamiti vijñāya bhīmaḥ smitamukho 'bravīt
aho nu citraṃ rādheya spardhase savyasācinā
sāratheratha caryāsu sajjo bhava suśikṣitaḥ
pañcānanānukāro hi mārjārasya na śobhate
iti karṇaḥ samākarṇya niḥśvasya ravimaikṣata
samutpatya ca tatkopādvīraḥ prāha suyodhanaḥ
raṇe dhṛṣṭaprabhāvasya śūrasya balaśālinaḥ
dhīmataḥ kṛtavidyasya na mūlānveṣaṇaṃ kṣaṇam
analaḥ salilājjātaḥ kārtikeyo 'pi vahnitaḥ
gūḍhaṃ hi mahatāṃ janma paricchettuṃ ka īśvaraḥ
pārtha yūyaṃ yathā jātāḥ kiṃ tena kathitena vā
pragalbhāḥ kila sarve hi paradoṣānudarśane
sakuṇḍale sakavace sahasrāṃśusamatviṣi
karṇe manuṣyaśaṅkāpi kasya nāmāśayaṃ spṛśet
kimetairvā vacoyuddhairabhimānajvaro 'sti cet
tadā maṇḍalitoccaṇḍakodaṇḍaḥ kriyatāṃ bhujaḥ
iti duryodhanavaco niśamyākulite jane
astācalaśiraścumbī ravirātāmratāṃ yayau
śanaiḥ stokatamovyāpte yāte saṃdhyāruṇe dine
sa bhrūbhaṅga ivākopapāṭale kumudakrudhā
yāminīkāminīkarṇapūracaṇyakakorakaiḥ
pradīpaiḥ kāñcanacchāye saṃjāte rājavartmani
yayau duryodhanaḥ karṇaṃ līlayālambya pāṇinā
bhrātṛbhiḥ saha saṃrambhaśiñjānamaṇikaṅkaṇaḥ
dhanaṃjayamukhāmbhoje nyastasasnehalocanāḥ
pāṇḍavaiḥ sahitā jagmurbhīṣmadroṇakṛpādayaḥ
citraṃ kaṇoddhṛtaṃ bhīmo bata kautukamarjunaḥ
aho duryodhanaśceti praśaṃsanprayayau janaḥ
athārjunamukhāñśiṣyānekānte gururabravīt
rājaputraḥ sakhā pūrvaṃ mamābhūtpṛṣatātmajaḥ
rājyārdhaṃ te pradāsyāmītyavadacchaiśave sa mām
prāptarājyo mayā gatvā saralena sa yācitaḥ
na tulyo 'sīti me cakre nyakkāraṃ madaviplutaḥ
tasya manyumahāvahnerbhavantaḥ śiṣyavāridāḥ
sarve praṇāmamityuktvā virarāma śanairguruḥ
dhanaṃjayaprabhṛtayastato gatvā nṛpātmajāḥ
sānubandhaṃ vinirjitya drupadaṃ raṇamūrdhani
tūrṇaṃ baddhvā samānīya droṇāyaitya nyavedayan
sakhyaṃ punaḥ samādāya bhāradvājo mumoca tam
sa hi droṇāya rājyārdham āhicchatrapuraṃ dadau
vinirjito raṇe rājā matvā droṇaṃ sudurjayam
babandha tatpratīkāre putrajanmamanoratham
gīyamānaguṇānpaurairvidyāvikramaśālinaḥ
pārthānduryodhano jñātvā jajvāla dveṣavahninā
sa karṇasaubalasakhastatparābhavadīkṣitaḥ
babhūva viduro gūḍhaṃ tāndhiyaiva rarakṣa ca
prajānurāgādvijñāya rājyārhānpāṇḍunandanāt
sametya vijane prāha dhṛtarāṣṭraṃ suyodhanaḥ
svīkṛtya prakṛtīstāta pāṇḍordāyādyamīhate
prāptaṃ yudhiṣṭhiro yatnātsānujo jihmayā dhiyā
na pauruṣeṇa na tyāgānna nītyā vā pṛthāsutāḥ
lokasya priyatāṃ yātāste puṇyaiḥ kiṃ tu kevalaiḥ
prāptarājyeṣu pārtheṣu tadvaśā eva bhūmipāḥ
bhaviṣyanti dhigasmāṃstu tāta tatpiṇḍajīvinaḥ
ucchiṣṭabhagnapātrāṅko dhanyaścaṇḍālayācakaḥ
na punastulyakulyeṣu yācñāvanataśekharaḥ
te vayaṃ tava dāyādā māninaḥ pṛthivīpateḥ
nāvajñātā bhaviṣyāmo yathā tatkartumarhasi
kauleyakakulavyastagrāmāntaviṣamasthitaiḥ
jambukasya varaṃ ślāghyaṃ nāvajñātasya jīvitam
iti duryodhanavacaḥ śrutvā tanayavatsalaḥ
dhṛtarāṣṭraḥ kṣaṇaṃ dhyātvā dhīmānvaktuṃ pracakrame
sa kanīyānguṇajyeṣṭhaḥ pāṇḍubhrātā mamābhavat
prajārañjanamevāsīdyasya rājyavibhūṣaṇam
rājyamarhati tatsūnurnijaṃ prāptaṃ janapriyaḥ
janānurāgajātā hi śrīrvaśamanudhāvati
mānocitena dānena pāṇḍunā pūjitāḥ purā
na sahante prakṛtayaḥ pārthadrohaṃ na bāndhavāḥ
piturvacanamākarṇya prāha duryodhanaḥ punaḥ
tātaivametadarthena sarvaḥ paravaśo janaḥ
saṃpratyartho 'smadāyattaḥ prajāḥ svīkuru pāṇḍuvat
lokasya draviṇairnityaṃ tṛṇavatprāṇavikrayaḥ
kiṃcitkālaṃ narapate pāṇḍavānvāraṇāvatam
visṛjya svāṃ śriyaṃ kartuṃ baddhamūlāṃ tvamarhasi
bhīṣmaḥ pitāmaho 'smākaṃ jāne mādhyasthyamāsthitaḥ
droṇaputro 'nurakto me kṛpadroṇau yataśca saḥ
channo vidura evaikaḥ pārthānāṃ hitakṛtsadā
mama śaṅkāspadaṃ tāta lakṣmīrakṣā vidhīyatām
tadākarṇyāmbikāsūnustatheti pratipadyata
bhavitavyatayā hanta buddhiḥ kasya na kṛṣyate
tatprayuktāḥ sabhāmadhye praśaśaṃsustato janāḥ
anyedyurutsavodāraṃ nagaraṃ vāraṇāvatam
taddarśanotsukānrājā śanairvijñāya pāṇḍavān
yātrāmahotsavaṃ draṣṭuṃ gamyatāmityabhāṣata
pāṇḍuputrāstataḥ svairaṃ gurūnāmantrya śaṅkitāḥ
yayustadāśiṣaṃ prāpya nagaraṃ vāraṇāvatam
tasminkṣaṇe samāhūya mahāmātraṃ prarocanam
duryodhano rahaḥ prāha harṣasnehapuraḥsaram
api pragalbhalalanākaṭākṣacapalāḥ śriyaḥ
sanmantripraṇidhānena ciraṃ tiṣṭhanti bhūbhujām
ahaṃ tvayā sahāyena pṛthivīṃ vyastakaṇṭakām
bhoktumicchāmyupāyena tvaṃ hi me prathamā gatiḥ
adya vaicitravīryeṇa bhūbhujā pāṇḍunandanāḥ
yātrāmahotsavaṃ draṣṭuṃ preṣitā vāraṇāvatam
tatra tūrṇataraṃ gatvā tvamaśvataravāhanaḥ
gūḍhaṃ kuruṣva saghṛtaṃ teṣāṃ jatuśilāgṛham
tasminvisrambhamāpteṣu teṣu kuntyā samaṃ śanaiḥ
dātavyo 'gnistvayā rātrau bahirdvārakṛtārgale
iti duryodhanenokte jātaharṣaḥ prarocanaḥ
tattatheti pratijñāya prayayau vāraṇāvatam
prasthitānpāṇḍutanayānpaurāḥ śaṅkitacetasaḥ
anujagmuḥ savidurā nindanto vasudhādhipam
ajātaśatruvacasā nivṛtte pauramaṇḍale
apṛṣṭo viduraḥ prāha pratīpaṃ gantumudyataḥ
yaḥ kāyakartanaṃ tīkṣṇaṃ vetti śastram alohajam
śiśirapratipakṣaṃ ca kakṣaghnaṃ na sa hanyate
śītaśatrau pravṛddhe 'pi na bhayaṃ bilavāsinām
sacakṣuṣo nāstyagamyaṃ nāśubhaṃ dhṛtiśālinām
vrajanbhavati deśajño diśo jānāti tārakaiḥ
sadā jitendriyo dhīmānna paraiḥ paribhūyate
ityuktvā viduraḥ prāyāttūrṇamudbāṣpalocanaḥ
kimetaditi papraccha kuntī tacca yudhiṣṭhiram
kakṣaghno bhagavānvahnirviṣaṃ śastram alohajam
tajjñeyamityanenoktamiti dharmātmajo 'bravīt
alaṃkṛtāstataḥ sarve viviśurvāraṇāvatam
phālgunasya site pakṣe rohiṇyāmaṣṭame 'hani
tatra taiḥ pūjitāḥ pauraiḥ pūjayanto dvijottamān
daśarātraṃ sukhaṃ tasthuḥ prarocanakṛtotsavāḥ
tataḥ prarocanagirā kuśalaiḥ śilpibhiḥ kṛtam
pāṇḍavā viviśurveśma racitaṃ jatusarpiṣā
tatpraviśyābravīdbhīmaṃ gandhamāghrāya dharmajaḥ
idaṃ mandiramāgneyaṃ śaṅke naḥ śatrubhiḥ kṛtam
ihaivālakṣitākārā vasāmaśchalarakṣiṇaḥ
anyathopāṃśudaṇḍena ghnantyasmānarayaḥ śaraiḥ
ityuktvā śaṅkitastatra ciraṃ tasthau yudhiṣṭhiraḥ
mṛgayāchadmanā mārgānkalayansānujaḥ sadā
atrāntare samabhyetya viduraprerito rahaḥ
nivedya chadmavṛttāntaṃ pārthebhyaḥ khanako niśi
sasāramiva durlakṣyaṃ bilaṃ supihitaṃ vyadhāt
vakrānuvakrasopānasuraṅgādīrghanirgamam
dagdhumabhyudyataṃ jñātvā tato bhīmaḥ prarocanam
svayamādīpayāmāsa tenaiva sahitaṃ gṛham
tatra pravṛddhasaptārcirjvālāvalayite gṛhe
lākṣāghṛtaśilāmodaśaṅkite duḥkhite jane
tārapralāpapramukhaiḥ sahitā pañcabhiḥ sutaiḥ
niṣādī bhoktumāyātā tatra dagdhā vidhervaśāt
kiṃ na dagdhā vayaṃ sarve dagdhapāṇḍavadarśinaḥ
vidhvastaghātakaḥ pāpo yeṣāṃ rājā suyodhanaḥ
diṣṭyā ca sānubandho 'sau svayaṃ dagdhaḥ prarocanaḥ
ityaśrugadgadagiro niśi paurāḥ pracukruśuḥ
bilena bhīmasenastu nirgatya garuḍopamaḥ
ādāya jananīṃ skandhe dorbhyāṃ pārthayudhiṣṭhirau
aṅke ca mādrītanayau prayayau bhīmavikramaḥ
nirdiśanpādanirghātairdolālīlāmiva kṣitaiḥ
tataḥ pāṇḍusutān dagdhānjñātvā bhīṣmapurogamāḥ
śocantaścakrire teṣāmudbāṣpāḥ salilakriyām
tataḥ pathi nirāloke nakṣatrairgaṇayandiśaḥ
bhīmo gaṅgāṃ samuttīrya viveśa viṣamaṃ vanam
nyagrodhamūle vinyasya tatra kuntīṃ saputrakām
śramāpanuttaye teṣāṃ samāhartuṃ yayau jalam
kṣipraṃ nijottarīyeṇa saraso haṃsasūcitāt
ādāyāmbhaḥ samāyātaḥ sutānsuptānvyalokayat
so 'bravīdvītaniḥsārāḥ karikarṇacalāḥ śriyaḥ
bāhūpadhānā vipine yadaite 'pyatra śerate
iti bruvanbhīmasenastadvakṣaṇakṛtakṣaṇaḥ
tasthau diśo vigaṇayanprabuddhaḥ sa prajāgaraḥ
asmin avasare tasminvane satatasaṃnidhiḥ
hiḍimbo nāma kalpāntajīmūtasadṛśacchaviḥ
dṛśā kapiśayan āśā vidyutpuñjapiśaṅgayā
vipāṭayanniva jagaddaṃṣṭrājvālaghaṭāvaṭaiḥ
āghrāya mānuṣaṃ gandhaṃ prasravatsṛkkisaṃpuṭaḥ
hiḍimbāṃ bhaginīmāha hṛṣṭo niśi niśācaraḥ
jāne cireṇa me diṣṭaṃ dhātrā bhojanamīpsitam
martyānāmayamāmodaḥ prīṇātyeva mamodaram
ānayaitānnarāngaccha vilokyādūravartinaḥ
ākaṇṭhapūraṃ rudhiraṃ pātumutkaṇṭhito hyaham
iti bhrāturvacaḥ śrutvā gatvā rākṣasakanyakā
dadarśa pāṇḍavānsuptānprabuddhaṃ ca vṛkodaram
dṛṣṭvā tamaravindākṣaṃ pratyakṣamiva manmatham
abhilāṣavatī rūpaṃ cakāra sumanoharam
stanastabakinī sākṣātsarāgādharapallavā
vilāsamārutādhūtā lateva lalitākṛtiḥ
tasyāḥ kaṭākṣanayanairvibabhau kānanasthalī
nṛtyacchikhaṇḍivalayacyutairiva śikhaṇḍakaiḥ
upasṛtya pṛthuśroṇī sā śanairvalguvādinī
uvāca mārutasutaṃ sācīkṛtavilocanā
ke yūyamasminvijane sthitāḥ surasutopamāḥ
idaṃ hi kānanaṃ ghoramāvṛtaṃ ghorarakṣasā
hiḍimbo nāma me bhrātā yuṣmānhantumihodyataḥ
tamahaṃ māyayā pāpaṃ vañcayāmi bhajasva mām
iṅgitajña svayaṃ viddhi mama bhāvaṃ bhavadgatam
vibodhayaitānrakṣāmi nītvā vyomnā vanāntaram
tṛṇaṃ bāndhavapakṣo hi bhartṛsnehena yoṣitām
ityākarṇya vacastasyāḥ prāha mārutasaṃbhavaḥ
nāhaṃ kātaravatsubhru sukhasuptānbhayādiva
vinidrānsahasā bhrātṝnkaromi jananīṃ tathā
āyātu kālapakvo 'sau varāko rajanīcaraḥ
jānātu madbhujāyantraniḥśeṣaviṣamāṃ vyathām
evaṃ kathākṛtostatra hiḍimbābhīmasenayoḥ
uttrāsya tālurasanaḥ svayamāyātsa rākṣasaḥ
tasya daṃṣṭrāghaṭāyantranirghoṣaṇasamutthitaiḥ
sadhūmadahanodgārairākulāḥ kakubho 'bhavan
sa tānsuptānsamālokya prabuddhaṃ ca vṛkodaram
tadānanāsaktanetrāṃ bhaginīmidamabravīt
āḥ pāpe mānuṣasnehānmadājñā vismṛtā tava
jāne sahaitaistvamapi prayātā yamamandiram
ityuktvā dahanajvālākarālaśmaśrumūrdhajaḥ
hiḍimbāṃ kavalīkartuṃ kālaḥ kāla ivoditaḥ
taṃ bhīmasenaḥ provāca prahasanniva līlayā
naināmarhasi hantuṃ tvaṃ mayi jīvati rākṣasa
sarvabhūtāntarasthena mameyaṃ cāruhāsinī
svayaṃ bhagavatā dattā kāmena kamalekṣaṇā
ityuktvā bhīmasenastaṃ krodhādhmātasamākulaḥ
balādākṛṣya jagrāha bhujābhyāṃ girigauravam
tayoḥ pravṛtte samare kampamāne mahītale
prabuddhā sahasā kuntī saha putrairdadarśa tat
tadvṛttāntamatha jñātvā hiḍimbāvacasā pṛthā
babhūva tanayasnehātkimapyākulitāśayā
tato 'rjunaḥ samabhyetya babhāṣe pavanātmajam
jahi naktaṃcaraṃ bhīma yāvatsaṃdhyā na dṛśyate
jīrṇatālīvanaśyāmā yato jarjaritā kṣapā
naiti krūraḥ kṣaṇo yāvattāvatkṣapaya rākṣasam
athavainamahaṃ bhīma mṛtyudaṃṣṭrāśitaiḥ śaraiḥ
karomi rāghavatrāsasmaraṇaṃ rakṣasāṃ gurum
śrutveti phalgunavaco naivamityuccayā girā
vadanbhīmo guṇaśataṃ bhrāmayāmāsa rākṣasam
pātayitvā ca sāvegaṃ niṣpipeṣa mahītale
truṭyajjāṅkārimarmāsthisaṃghaṭṭavikaṭākṛtim
sa tena balinā gāḍhaṃ pīḍyamāno niśācaraḥ
rurāva durgayākrāntaḥ pureva mahiṣāsuraḥ
tasyārāveṇa mahatā pūryamāṇe nabhastale
akāṇḍapralayārambhaśaṅkābhūttridivaukasām
tataḥ kīlālakallolavivaladgalagarjitam
nidhanaṃ tadyayau rakṣastamobhiḥ śārvaraiḥ saha
kṣapāyāṃ kṣīyamāṇāyāmatha saṃdhyāruṇaṃ nabhaḥ
babhūva rudhirāvartaiḥ pūryamāṇamivābhitaḥ
tato 'ruṇakarasphārapiṅgaśmaśrujaṭāsaṭaḥ
piśāca iva duṣprekṣyaḥ pratyūṣaḥ samadṛśyata
tasminhate tatsvasāraṃ nābhyanandadvṛkodaraḥ
bruvāṇaḥ krodhatāmrākṣo dhikkrūrānrākṣasāniti
tato hiḍimbā saṃkalpabhaṅgabhītā ghanastanī
prayayau śaraṇaṃ kuntīṃ bhīmo māṃ bhajatāmiti
preritastadgirā mātrā bhīmo dharmasutena ca
divā samāgamaḥ kārya iti tāṃ saṃvidābhajat
sa tayā saha ramyāsu divyakānanabhūmiṣu
tatprabhāvocitagatiḥ kailāsakaṭakeṣu ca
uddaṇḍapuṇḍarīkeṣu himavanmānaseṣu ca
haricandanahṛdyeṣu malayācalamauliṣu
tāṃ sevamānastaruṇīṃ hariṇīṃ hāralocanām
lebhe ratisanāthasya śriyaṃ bhīmo manobhuvaḥ
tato hiḍimbā tanayaṃ vikaṭāsyaṃ ghaṭotkacam
asūta māyināṃ sadyaḥ prasūtiḥ kila rakṣasām
tataḥ samāmantrya yayau bhīmaṃ sā kṣaṇadācarī
saṃgamo hi sutotpattiparyanto vyomacāriṇām
kāryeṣu smaraṇīyo 'hamuktveti diśamuttarām
ghaṭotkaco 'pi prayayau pārthaiḥ prītyābhinanditaḥ
tato vanānyatikramya maṇḍalāni ca bhūbhujām
jaṭāvalkalinaśchannā vrajantaḥ pāṇḍunandanāḥ
dadṛśustejasāṃ rāśiṃ kṛṣṇadvaipāyanaṃ pathi
lalāṭatalasaṃsaktapraṇāmāñjalipallavāḥ
yudhiṣṭhiraḥ śriyaṃ pūrṇāṃ prāpsyatīti kṛpājuṣā
āśvāsitā tena kuntī dhṛtiṃ lebhe manasvinī
tadvākyādekacakrāṃ te praviśya vipulāṃ purīm
brāhmaṇāvasathe tasthurdvijaveśā ivānalāḥ
sthātavyamaprasādena bhavadbhirgūḍhacāribhiḥ
māsena punareṣyāmītyuktvā tānprayayau muniḥ
bhikṣānnaṃ te samāhṛtya sadā mātre nyavedayan
tato 'rdhaṃ bhīmasenāya sarvebhyo 'rdhaṃ dadau ca sā
tataḥ kadācidviprāṇāṃ gṛhe teṣāṃ sukhoṣitā
śuśrāva karuṇaṃ kuntī nādaṃ hṛdayadāraṇam
sā niśamya kṛpāviṣṭā bhīmamūce puraḥsthitam
nirīkṣamāṇastanayaṃ kanyāṃ cāgre dvijottamaḥ
asāre bata saṃsāre karmatantraiḥ śarīriṇām
jāyante priyasaṃyogā viyoge hṛdayacchidaḥ
adyaiko rakṣase rājñā madgṛhātparikalpitaḥ
na kaṃcidutsahe tyaktuṃ rakṣyaścātmā vipaścitā
kathaṃ jāyā satīvṛttā manaḥ sabrahmacāriṇīm
tyajāmi niranukrośaḥ sahāyaṃ daivanirmitam
imāṃ ca kanyāṃ kasmaicidvidhātrā parikalpitām
mama dauhitrajananīṃ kathaṃ tyaktumahaṃ kṣamaḥ
avyaktabhāṣī bālo 'yaṃ hṛdayānandanirjharaḥ
asaṃśayaṃ madvināśe vṛtticchedādvinaśyati
iti bruvāṇaṃ taṃ bhāryā provāca dhṛtiśālinī
samayo vihito dhātrā mamāyaṃ nyāyataḥ prabho
agre ca bharturmaraṇaṃ yoṣitāṃ balamāśiṣām
tacchrutvā kanyakovāca pitarau peśalasvanā
avaśyameva dātavyā kasmaicitkanyakā janaiḥ
tasmādadya parityajya māmekāmastu vaḥ śivam
pituḥ saṃtāriṇī kanyā loke hyasminparatra ca
tacchrutvovāca bālo 'pi gadāmudyamya pāṇinā
navadantāṃśumiṣataḥ pītaṃ kṣīram ivodvasan
anayā rākṣasa yaṣṭyā haniṣyāmyahameva tam
ityavyaktaṃ śiśoḥ śrutvā rurudurgṛhayoṣitaḥ
taṃ teṣāṃ karuṇālāpaṃ śrutvā vyathitamānasā
dvijaṃ bāṣpākulaṃ kuntī śucaḥ papraccha kāraṇam
api prāṇaiḥ paṇaṃ kṛtvā duḥkhātsaṃtārayāmyaham
yuṣmāndhṛtiṃ samālambya kathyatāmiti sābravīt
tāṃ brāhmaṇaḥ pratyuvāca mātarduḥkham abheṣajam
idaṃ no vihitaṃ dhātrā tatra tvaṃ kiṃ kariṣyasi
ihāste vikaṭākāro bako nāma niśācaraḥ
vāreṇa bhuṅkte paurāṇāmekaṃ sa puruṣaṃ sadā
vetrakīyagrahastasmai prerayatyaniśaṃ nṛpaḥ
puruṣaṃ mahiṣopetamannānāṃ śakaṭaṃ tathā
balavāndraviṇādāne paritrāṇe ca durbalaḥ
mastakasthaṃ hi maraṇaṃ prajānāṃ duṣkṛtī nṛpaḥ
so 'yaṃ vāro māyāto rājadeśanivāsinaḥ
astu janmāntare mātaḥ svasti vā darśanaṃ punaḥ
tadākarṇyābravītkuntī vyetu vo rākṣasādbhayam
prahiṇomi nijaṃ putramahamasmai mahāśine
tacchrutvā brāhmaṇaḥ karṇau pidhāya sahasābhyadhāt
śrutāvapyucitaṃ naiva mādṛśāmīdṛśaṃ vacaḥ
aho bata nṛśaṃsānāṃ dhuri māṃ cakravartinam
tvaṃ kartumudyatā mātaḥ śāntametadasāṃpratam
tapasvinaṃ brāhmaṇaṃ ca dūradeśyaṃ gṛhāgatam
nijajīvitarakṣāyai hanyātkaḥ śvapacaṃ vinā
iti vipravacaḥ śrutvā kuntī provāca sasmitā
mantrasiddhastu matputro nānukampyastvayā dvija
vidyābalādrākṣasaṃ taṃ kṣapayiṣyatyasaṃśayam
ajñātatatprabhāvas tvameva vādīḥ kṛpānvitaḥ
tacchrutvā brāhmaṇo hṛṣṭaḥ saṃjātapratyayaḥ śanaiḥ
tāṃ devatāṃ manyamānastatheti pratyapadyata
tato viditavṛttāntaṃ vidhāya pṛthuvikramam
dvijakāryeṣu saṃnaddhā kuntī prāyādvṛkodaram
yudhiṣṭhiro 'pi tajjñātvā provācākīrtiśaṅkitaḥ
na mātaḥ pararakṣāyai putratyāgastavocitaḥ
tanniśamya vacaḥ kuntī jñātvā bhīmaparākramam
kṛtametanmayā putra dharma evādhunā gatiḥ
iti śrutvāvadadvīro jananīṃ brāhmaṇapriyaḥ
dvijakāryasamudyuktāṃ praśaṃsandharmanandanaḥ
satvocitā matirmātastava harṣāya naḥ param
gūḍhaṃ prayātu bhīmaśca yathā na jñāyate paraiḥ
ityājñayā samādāya śakaṭaṃ bhakṣyapūritam
yayau bakavanaṃ bhīmaḥ palāśaśatasaṃkulam
tadannaṃ bhakṣayanneva tatrāpaśyanniśācaram
dīptordhvakeśanayanaṃ sadāvāgnimivācalam
rākṣaso 'pi tamālokya bhuñjānam aviśaṅkitam
sakopavismayāviṣṭo garjanmegha ivābravīt
rere mamāśanaṃ mūḍha kathamaśnāsyabhītavat
tyajantyevāthavā bhītiṃ niścayīkṛtamṛtyavaḥ
ayaṃ na bhavasītyuktvā karābhyāṃ kālasaṃnibhaḥ
pṛṣṭhe jaghāna sākṣepo bhīmasenaṃ kṣapācaraḥ
so 'pi bhuñjāna evānnaṃ kulācala ivācalaḥ
nirākulo yātudhānaṃ līlayā samudaikṣata
tatastadvismitaṃ rakṣaḥ kopādetya vṛkodaram
sālamutpāṭya sahasā saśabdaṃ tamatāḍayat
bhīmaseno 'pyasaṃbhrānto bhuktvācamya yathāvidhi
mahattaruṃ samunmūlya niśācaramatāḍayat
tayoḥ pravṛtte samare niḥśeṣitamahīruhe
abhūccaṭacaṭārāvo girīṇāṃ sphuṭatāmiva
tato bhīmaḥ samādāya grīvāyāmugravikramam
pṛṣṭhe jānuṃ samādāya dhanurvāmamanāmayat
bhīmena bhajyamānasya vadanāttasya rakṣasaḥ
samullalāsa kīlālakulyā kallolamālinī
patite vigataśvāse tasmin atha mahītale
bhītāstadanugāḥ śabdaṃ pūrṇaṃ śrutvā samāyayuḥ
āśvāsitāste bhīmena samayaṃ ca niṣevitāḥ
lokakaṇṭakatā tyaktvā śocantaḥ svāminaṃ yayuḥ
bhīmasene prayāte 'tha tyaktvā pathi niśācaram
pare 'hni saṃhatāḥ paurā nihataṃ dadṛśurbakam
hṛṣṭāste vāramanviṣya papracchurbrāhmaṇaṃ smayāt
so 'vadanmantrasiddhena kenacidrākṣaso hataḥ
tato niṣkaṇṭake loke svacchandasukhacāriṇi
kadācidāyayau vipragehamabhyāgato dvijaḥ
taṃ bhuktottaramāsīnaṃ kathayantaṃ sakautukāḥ
kathāḥ pāṇḍusutāḥ svairaṃ papracchuḥ pṛthayā saha
sa nānādeśacaritaṃ kathayitvā manoramam
ūce kathānte pāñcāle svasti śrīmānnareśvaraḥ
drupado nāma sa purā droṇaśiṣyairjito raṇe
dattvā droṇāya rājyārdhamantaḥ kopādatapyata
bahuputro 'pi sadṛśaṃ putraṃ droṇavadhepsayā
vāñchansa jāhnavītīre siṣeve praṇato munim
tatra yājopayājākhyau kāśyapau saṃśitavratau
brāhmaṇau bahubhiḥ kāmairvarṣaṃ paryacaratkṛtī
upayājaṃ tato hṛṣṭaṃ kadācitso 'bravīnnṛpaḥ
droṇahantāramicchāmi tvatprabhāvātsutaṃ dvija
prāptaṃ tadvijito nidrāṃ na lebhe duḥkhito hyaham
tubhyaṃ gavāṃ prayacchāmi hemālaṃkṛtamarbudam
tacchrutvā drupadenoktamupayājastamabravīt
naivaṃvidheṣu yukto 'haṃ vipraḥ kṣudreṣu karmasu
yājaḥ kanīyānme bhrātā karmaṇyasminniyojyatām
aśuddhabhūmipatitaṃ phalaṃ laulyena bhakṣayan
mayaiva tarkito dūrātpurā lubdho 'yamityasau
tacchrutvā yājamabhyetya drupadaḥ praṇato 'bravīt
dehi droṇāntakaṃ putraṃ godhanaṃ te dadāmyaham
tacchrutvā jñātavṛttānto yājastasya mahīpateḥ
atharvasaṃhitāyājī vidadhe vidhivaddhutam
tato 'gnimadhyāduttasthau mukuṭī baddhakaṅkaṭaḥ
arciṣāmiva saṃghātaḥ kumāraḥ sāsikārmukaḥ
dhṛṣṭadyumnābhidhāno 'yaṃ jāto droṇāntakaḥ sutaḥ
tava rājanniti tataḥ śuśrāva drupado divaḥ
alaṅghyaśāsanaṃ daivaṃ matvā vijñātatatkathaḥ
droṇaḥ sarvāsu vibudhaṃ taṃ cakre mānināṃ varaḥ
tasyānujā samudabhūdyāgakuṇḍācca kanyakā
pratiparva dvijair indorarcitevādhidevatā
indīvaradalaśyāmā kṛṣṇeyaṃ tava sundarī
bhūbhāraśāntyai jāteti punaḥ khādaśṛṇonnṛpaḥ
kālena madanodyānamañjarī mañjuvibhramā
stanastavakinī jātā sā yauvanamadhuśriyaḥ
dṛśyastasyāḥ suvipulaḥ svayaṃvaramahotsavaḥ
bhavitā pārṣatapure samāje jagatībhujām
iti dvijavarācchrutvā vyathitāḥ pāṇḍunandanāḥ
droṇāntakaḥ kathaṃ jāta ityāsannākulāśayāḥ
tatastānavadatkuntī deśo 'yaṃ nārthivatsalaḥ
pāñcālānputra gacchāmaḥ samṛddhānkṛśavetanāḥ
iti māturgirā gantuṃ jātodyogeṣu teṣu tu
āyayau bhagavānsākṣānmuniḥ satyavatīsutaḥ
sa pṛṣṭvā karuṇāsindhuḥ kuśalaṃ pāṇḍunandanān
uvāca sarvaṃ sarvajñaḥ purābhūnmunikanyakā
tapasā sā samārādhya pañcakṛtvaḥ sumadhyamā
patiṃ dehīti varadaṃ yayāce candraśekharam
tasyāḥ pañcaguṇāṃ vācaṃ niśamya girijāpatiḥ
pañca te patayo bhadre bhaviṣyantītyabhāṣata
saiṣā pañcālanagare jātā drupadanandinī
bhavatāṃ tatra yātānāmasau bhāryā bhaviṣyati
ityuktvāntarhite vyāse dvijānāmantrya pāṇḍavāḥ
yātā gaṅgātaṭe prāpustīrthaṃ somaśravāyanam
tatra pradoṣaprārambhe strībhiścitrarathābhidhaḥ
lalāsa gandharvapatirjalakelikutūhalī
tasya kaṅkaṇakeyūraratnāñcitabhujāñcale
bhejire bhābhirambhāṃsi janmāridhanuṣaḥ śriyam
sa tārahāramasakṛtpunaruktaṃ stanasthale
karākīrṇāmbudhārābhiścakāra hariṇīdṛśām
tāstasya padmavadanāḥ śiñjānamaṇimekhalāḥ
tvaṅgadvihaṅgavācālā muhurgaṅgāṃ vyaloḍayan
tāsāṃ hāraiśca hāsaiśca dantapatraiśca subhruvām
karpūrakarṇapūraiśca visūtritam abhūttamaḥ
pāṇḍavāstattaṭaṃ prāpya dadṛśustaṃ tathā sthitam
prakāśitāgrāḥ pārthena jvaladulmukapāṇinā
so 'pi taddarśanātkṣipraṃ vastrāvṛtakucasthalāḥ
vilokya kāntāḥ krodhāndha uvācāgre sthitaṃ jayam
aho nu nirbhayā yūyaṃ yadakāṇḍe mahīmimām
matkeliśayane prāptā moho vātrāparādhyati
nṛṇām adeśakālajñāḥ saṃcāraḥ kila vāsare
ayaṃ kṣaṇaḥ khecarāṇāṃ tamaḥpihitadiṅmukhaḥ
ahamaṅgāraparṇākhyastathā citrarathābhidhaḥ
gandharvarājo gaṅgāyāḥ kūle vanamidaṃ mama
īrṣyālostasya tadvākyaṃ niśamya vijayo 'bravīt
aho nu madanonmādānmohādvāpi pragalbhase
trailokyagāminī gaṅgā samastajanapāvanī
nijopavanakulyeva kasya krīḍāparigrahaḥ
surasiddhadvijātīnāṃ praṇāme tarpaṇe gavām
puṇyāmbhasāṃ ca saṃsparśe kālaṃ ko vā parīkṣate
ityarjunavacaḥ śrutvā visasarja sa sāyakam
rathamāruhya dordaṇḍamaṇḍalīkṛtakārmukaḥ
mārgaṇena nivāryāśu phalguṇastasya mārgaṇān
astraṃ prāduścakārogramāgneyaṃ tejasāṃ nidhiḥ
tatprabhābhirnabhobhāge jāte jvālājaṭājuṣi
kṣaṇādaṅgāraparṇasya bhasmasādabhavadrathaḥ
tatastaṃ virathaṃ bhūmau patitaṃ pāṇḍunandanaḥ
jagrāhākṛṣya keśeṣu mandārāmodaśāliṣu
tasya vyākīrṇamālyotthā rurāva bhramarāvalī
kṛpeva tatparitrāṇayācñātārapralāpinī
tasmingṛhīte tatpatnī dharmajaṃ śaraṇaṃ yayau
bhītā kumbhīnasī nāma kampānmukharamekhalā
yudhiṣṭhireṇa kṛpayā vārito 'tha dhanaṃjayaḥ
taṃ mumoca na vīrāṇāṃ viṣamastheṣu vikramaḥ
tataḥ provāca gandharvaḥ pārthe praṇataśekharaḥ
nirjito 'haṃ tvayā vīra darpastyakto 'dhunā mayā
aṅgāraparṇatādyaiva nivṛttā me vitejasaḥ
yo 'haṃ citraratho yuddhe tvayā dagdharathaḥ kṛtaḥ
gṛhāṇa cākṣuṣīṃ vidyāṃ prāṇadastvaṃ sakhā mama
yathecchaṃ dṛśyate sarvamanayā nanu dattayā
evameva na gṛhṇāmi mānī tvaṃ kṣatriyo yadi
tatprītipūrvamāgneyamastrametatprayaccha me
gandharvāṇāṃ turaṅgāṇāṃ bhavadbhyaḥ śatapañcakam
yuddhakāle pradāsyāmi śatamapyakṣayaṃ sadā
ityuktvā sa dadau vidyāṃ pāvakāstraṃ vilokya ca
sakhyaṃ ca śāśvataṃ bheje jayinā savyasācinā
tataḥ kirīṭī gandharvaṃ prītaḥ papraccha nirvṛtam
kimakāraṇamasmāsu gatavānasi vikriyām
tatpārthavacanaṃ śrutvā vīraścitraratho 'bravīt
śṛṇu pārtha mayā yena yuṣmākaṃ dharṣaṇā kṛtā
apuraskṛtaviprāṇām anagnīnām ajāpinām
prabhavāmo vayaṃ rātrau jātādhikabalotkaṭāḥ
strīsamakṣaṃ viśeṣeṇa raṇotsāho mamābhavat
kāntākaṭākṣahṛṣṭo hi na vetti maraṇaṃ janaḥ
pareṇa brahmacaryeṇa nirjito 'haṃ tvayārjuna
purohitaṃ vinā śaktiḥ kṣatriyāṇāṃ kuto 'nyathā
kuruvaṃśaśaśāṅkasya tava tāpatya vikramaḥ
purodhasā mantravatā saṃyuktastrijagajjayī
tatpāṇḍutanayaḥ śrutvā taṃ papraccha sakautukaḥ
kathaṃ tāpatyatāsmākaṃ brūhi gandharvabhūpate
iti pṛṣṭaḥ sa pārthena provāca premanirbharaḥ
babhūva bhārate vaṃśe purā saṃvaraṇo nṛpaḥ
tadyaśorāśimālokya mugdhavidyādharāṅganāḥ
sphāṭikācalakūṭeṣu viśrāntiṃ naiva lebhire
sa rājā mṛgayāsaktaḥ kadācidviharanvane
viṣaṇṇāśvaḥ śanaiḥ padbhyāmāruroha gireḥ śiraḥ
tatrotpalalatākuñjamañjuguñjadvihaṅgame
kiṃnarīkelisaṃgītastimitāṅgakuraṅgake
puṃnāgakesarāśokacūtakiñjalkapiñjare
kalpite kāñcanagirau dvitīya iva vedhasā
dadarśa kāntisarvasvakośaṃ kusumadhanvanaḥ
divyakanyām asāmānyalāvaṇyāmṛtavāhinīm
aṅgaprabhāsuvarṇena smitamauktikaśobhinā
kaṭākṣaruciratnena tāruṇyena vibhūṣitām
vīkṣya vīro 'pi nṛpatestāmāyatavilocanām
vismayasmarakampānāṃ krīḍāmaṇḍapatāmagāt
kasyāsi candravadane kā tvaṃ kuvalayekṣaṇā
bhaja māṃ subhage nītaṃ kāmena tava dāsatām
iti tadvadanāmbhojabhṛṅgāyitavilocanaḥ
vācālatāṃ narapatiścāṭukāraḥ kimapyagāt
tacchrutvā lajjitā bālā sā namadvadanāmbujā
sthitvā kṣaṇaṃ samutplutya nabhaḥ prāyādadarśanam
tasyāṃ gatāyāṃ nṛpatinetrapadmadinaśriyi
bheje virahasaṃtāpaṃ cakravāka ivākulaḥ
prītiḥ samāgamābhyāsātkasya nāma na jāyate
puṣṇāti dṛṣṭamātrastu cittaṃ sātiśayo janaḥ
sa tām apaśyan ucchvāsaparimlānamukhāmbujaḥ
unmatta iva babhrāma vane virahamohitaḥ
tārapralāpamukharo mūrchitaḥ so 'patadbhuvi
unmūlita ivābhyetya manmathena pramāthinā
taṃ vilokya mahīpālaṃ patitaṃ gaganasthitā
sā kanyā punarabhyetya labdhasaṃjñamabhāṣata
tanayā tapanasyāhaṃ tapatī nāma bhūpate
tvaṃ ca sarvaguṇodārastriṣu lokeṣu gīyase
kiṃtu pitrābhyanujñātā vivāhamabhikāmaye
śaiśave piturāyattāḥ paratantryaḥ sadā striyaḥ
ityuktvākāśamaviśattapatī taralekṣaṇā
kurvāṇā daśanoddyotairdiśaḥ śaśiśatojjvalāḥ
tasyāmabhyetya yātāyāṃ punastāpaṃ yayau nṛpaḥ
śrīkhaṇḍasalilaiḥ sikto viṣaiḥ paścādivokṣitaḥ
tato vanaṃ samanviṣya sasainyeṣvatha mantriṣu
prāpteṣveko mahāmātyaḥ samabhyetya dadarśa tam
sa dṛṣṭvā mūrchitaṃ bhūmau saṃbhrāntaścakravartinam
śanairāśvāsya papraccha yenābhūjjñātatatkathaḥ
tato mantrigirā rājā vaśiṣṭhaṃ śreyasāṃ nidhim
nijaṃ purohitaṃ dhyātvā bhāskarārādhanaṃ vyadhāt
tasmādūrdhvabhujaḥ so 'tha dvādaśāhamupoṣitaḥ
vaśiṣṭhastapanaṃ gatvā yayāce tapatīṃ svayam
tamūce bhagavānsūryo mamaivābhūdayaṃ ciram
kanyā saṃvaraṇāyaināṃ dāsyāmīti manorathaḥ
ityuktvā tapatīṃ hṛṣṭaḥ pradadau vāsareśvaraḥ
svaniścitāṃ samādāya muniḥ kanyāṃ nyavedayat
tato rājā kṛtodvāhastayā bālamṛgīdṛśā
vijahāra latājālaśyāmalācalamauliṣu
ramamāṇastayā tanvyā mandārakṛtaśekharaḥ
uvāsa dvādaśa samā divyakānanabhūmiṣu
taṃ vinā rājaśaśinaṃ durbhikṣeṇa nipīḍitāḥ
avṛṣṭipātād abhavanprajā luptamakhaśriyaḥ
abhyarthito 'tha sacivairnṛpatiḥ sa nijaṃ puram
viveśa tatkṣaṇaṃ cābhūtpṛthivī sasyaśālinī
yajvanastasya tanayastapatyāmabhavatkuruḥ
tadvaṃśajātastvaṃ pārtha tāpatyaḥ kīrtito mayā
tacchrutvā phalguṇo 'vādīdvaśiṣṭhasya mahāmuneḥ
caritaṃ śrotumicchāmi rājñastasya purodhasaḥ
pṛṣṭaḥ kuntīsuteneti gandharvendrastamabhyadhāt
śṛṇu prabhāvaṃ vīrasya tasya śāntātmano muneḥ
yaḥ śakto 'pi jagatsarvaṃ nirdagdhuṃ krodhavahninā
vipriyaṃ kālavihitaṃ sehe gambhīrasāgaraḥ
kāmakrodhau svayaṃ lokakrīḍākāraṇapaṇḍitau
pādasaṃvāhanaṃ yasya cakrāte bhayakampitau
kauśikasya suto gādherviśvāmitraḥ purā nṛpaḥ
mṛgānusārī vipine vaśiṣṭhāśramamāviśat
nimantritastatastena rājā sabalavāhanaḥ
tatkāmadhenunirdiṣṭāndivyānbhogānavāptavān
tāṃ dhenuṃ nandinīṃ nāma manonayananandinīm
viśvāmitro munivara yayāce nicayair gavām
gajaiḥ sakāñcanaiḥ sāśvaistaṃ rājyenāpi bhūbhujā
arthināṃ na dadau hotā kāmadhenuṃ mahāmuniḥ
tato lakṣmībalonmattastāṃ jahāra nṛpo balāt
dīnāvalokinīṃ tyaktāṃ munīndreṇa kṣamāvatā
hriyamāṇā tatastena sāsṛjat pāhlavānravāt
śakṛtaśca śakānvīrānyonijānyavanānapi
daratturuṣkacīnāṃśca mlecchāñśokāruṇekṣaṇā
tairhanyamānaṃ dudrāva viśvāmitrabalaṃ kṣaṇāt
brahmatejo durādharṣaṃ jito vijñāya kauśikaḥ
tapaścacāra tatprāptyai ciraṃ saṃtāpitāmaraḥ
atrāntare narapatiḥ saudāso mṛgayārasāt
vrajanvaśiṣṭhatanayaṃ dadarśaikāyane pathi
taṃ nṛpaḥ śaktināmānamapasarpetyabhāṣata
taṃ tadaivābhyadhātso 'pi bhūbhujo 'graṃ dvijo 'rhati
pauṣyaḥ kalmāṣapādākhyaḥ saudāsaḥ kupitastataḥ
munisūnuṃ krudhā nyastaṃ prādravadyātudhānavat
ruṣā prahārābhihato munisūnuḥ śaśāpa tam
bhaviṣyasi manuṣyādas trāsādityākulāśayaḥ
śaptastena svanagaraṃ yātaḥ sa vasudhādhipaḥ
māsabhuktiṃ sa muninā yācito 'ntaḥpuraṃ yayau
smṛtvā tamardharātre ca nijaṃ sūdaṃ samādiśat
kuruṣva tūrṇaṃ viprāya māṃsabhojanamityasau
ardharātre kuto māṃsamiti vādinamāha tam
naramāṃsaṃ dvijāyāsmai prayacchetyavadannṛpaḥ
sūdo 'pi vadhyavasudhāṃ gatvā śūlāgravartinām
māṃsaṃ kṣaṇena saṃskṛtya dadau viprāya bhojanam
dvijo 'pi divyadṛgjñātvā tadabhakṣyaṃ krudhānvitaḥ
nṛmāṃsādo bhavetyāśu tamapyākūjito 'vadat
punaruktena śāpena taṃ narendramathāvṛtam
samādiśattathādiṣṭo viśvāmitreṇa rākṣasaḥ
vaśiṣṭhaputrānakhilānbhakṣayeti sa vairataḥ
tenādiṣṭo nṛpaṃ cakre rākṣasaṃ krūraceṣṭitam
sa gatvā rākṣasāviṣṭo vaśiṣṭhasya tapovanam
uvāca śaktiṃ tvaddattaḥ śāpo 'yaṃ samupasthitaḥ
nṛmāṃsabhojanārambhaṃ tvatta eva karomyaham
oṃkārakavalīkāracaturo 'haṃ kva yāsyasi
ityuktvā bhakṣayitvā taṃ ghoro rudhirasaṃplutaḥ
śataṃ vaśiṣṭhaputrāṇāṃ nigīrya kṣudhito 'bhavat
tatastapovanaṃ dṛṣṭvā putrairvirahitaṃ muniḥ
babhūva śokasaṃtapto vajreṇeva vidāritaḥ
sa meruśṛṅgāttatyāja tanuṃ nāgācca pañcatām
śoke bandhuriva snigdhaḥ kuto vā labhyate budhaḥ
praviṣṭo dahanaṃ mene sa tuṣāracayopamam
śokapāvakadagdhānāṃ śaṅke vahnirnirarthakaḥ
viveśa jaladhiṃ kaṇṭhe sa baddhvā vipulāṃ śilām
mahatāmapi durlaṅghyā viyogaviṣamā vipat
saṃtyakto vīcihastena so 'bdhinā nābhavadvyasuḥ
duḥkhavyathāṃ na jānāti jaḍarāśiḥ kathaṃ tu vā
pāśaiśca dṛḍhamātmānaṃ baddhvā nadyāmapātayat
vipāśaścābhavattena vipāśā sābhavannadī
śatadhā vidrutā cānyā saritprāpa śatadrutām
tataḥ sa maraṇāyāsādvirarāma munīśvaraḥ
sa kadācid apaśyantyāḥ sutavadhvāstapovane
garbhe sthitasya śuśrāva pautrasyādhyayanadhvanim
śaktijāyām apaśyantīṃ tāṃ dṛṣṭvā jñātatatkathaḥ
babandha dhṛtimālambya sthitiṃ sthitimatāṃ varaḥ
taṃ snuṣāsahitaṃ rājā saudāso rākṣasāvṛtaḥ
hantumabhyāyayau ghoro garjannaśanimeghavat
tamāpatantaṃ mantrajño huṃkāreṇa sa bhūpatim
vinaṣṭaśāpaṃ vidadhe saṃtyaktaṃ tena rakṣasā
muktaśāpaḥ sa bhūpālo muniṃ prahvo vyajijñapat
ṛtau jāyāsamāsaktastaruṇo brāhmaṇaḥ purā
asaṃprāptasvasaṃtoṣo rākṣasāvṛtacetasā
kāntānananyastanetro mayā pāpena bhakṣitaḥ
tadbhāryā śokavivaśā māṃ śaśāpa pralāpinī
dayitāsaṅgaparyantamāyuste bhavatāditi
vaśacchinno 'yamikṣvākorbrahmacaryaṃ śrite mayi
dehi me kṣetrajaṃ putraṃ kule nastvaṃ parāyaṇam
iti kalmāṣapādena saudāsenārthito muniḥ
damayantīṃ tadādiṣṭo bheje niḥsaṅgamānasaḥ
sā munergarbhamāsādya sthitaṃ dvādaśavatsaram
aśmanātāḍayadduḥkhāttenābhūttatsuto 'śmakaḥ
atrāntare śaktibhāryā kāle sutamajījanat
yo dvādaśasamā vedānsāṅgāngarbhasthito jagau
parāsuḥ sthāpito dhṛtyā yasmāttena pitāmahaḥ
parāśarākhyastenābhūtsa śakteḥ sadṛśaḥ sutaḥ
sa māturvacasā jñātvā pitaraṃ sānujaṃ hatam
krodhāccakāra trailokyasaṃhārābhimukhaṃ manaḥ
vaśiṣṭhaḥ kruddhamālokya pautraṃ kālānalaprabham
uvāca sarvabhūteṣu kāruṇyasnigdhalocanaḥ
mā krudhaḥ putra sa pitā pūrṇāyuste divaṃ gataḥ
svakarmamuddhito lokaḥ ko hantā kaśca hanyate
kṛtavīryaḥ purā rājā bhṛgūnagrabhujo dvijān
apūrayadvītasakhyaiḥ kuvīrasadṛśo dhanaiḥ
kālena tatkule bhūpā daridrā draviṇārthinaḥ
acorayanbhṛgukulaṃ krūrā dasyugaṇā iva
anyāyadraviṇādāneṣūdyamaḥ kriyate 'nyathā
lubdhānāṃ satyasaṃkocātsaṃkucantyeva saṃpadaḥ
haranto bhārgavadhanaṃ nirdhanā eva te nṛpāḥ
ābālagarbhaṃ jaghnustāndṛṣṭvā garbheṣu taddhanam
hehayairhanyamāneṣu rājanyairbhārgaveṣvatha
bhayādekā bhṛguvadhūścyutaṃ garbhamadhārayat
sa bhittvoruṃ śiśurjāto divākara ivāparaḥ
dṛśaiva rājasaṃghānāṃ jahāra sahasā dṛśaḥ
abhyāse kṣatriyāḥ sarve prasādya brāhmaṇaṃ bhayāt
cakṣūṃṣi tadgirā prāpya yayurbhagnaparākramāḥ
aurvābhidhānaḥ sa munirbālaḥ śrutvā hatānbhṛgūn
sarvalokavināśāya matiṃ cakre mahātapāḥ
tasyograṃ krodhamālokya kṛśānuśatatejasaḥ
nyavārayajjagatploṣaśaṅkitāḥ pitaraḥ svayam
nirdagdhumudyato lokānkopāgnistena tadgirā
nyasto 'gnau vaḍavāvakre lokā hyapsu pratiṣṭhitāḥ
ityaurvaḥ krodhajaṃ vahniṃ sa tatyāja mahāmuniḥ
putra tvamapi kopāgniṃ tyaja mā vikriyā gamaḥ
vaśiṣṭhasyeti vacasā viratastrijagatkṣayāt
parāśaro juhāvāgnau rakṣaḥsatreṇa rākṣasān
tataḥ sametya kṛpayā pulastyo munibhiḥ saha
rarakṣa rākṣasānvaśapratiṣṭhāyai prasādya tam
tadvākyādvirataḥ satrādyajñavahniṃ parāśaraḥ
tatyāja vṛkṣe rakṣoghnamuttare himabhūbhṛtaḥ
iti gandharvarājena kathitaḥ śakranandanaḥ
śrutvā purohito 'smākaṃ kathyatāmityuvāca tam
uktvocakābhidhe tīrthe devalasyānujo muniḥ
dhaumyo 'sti yuṣmadyogyo 'sāviti citraratho 'bravīt
tato gandharvamāmantrya hṛṣṭāḥ pāṇḍusutā yayuḥ
dhaumyāśramaṃ taduddiṣṭavartmanā puṇyaśālinaḥ
tataḥ praṇamya taṃ vīrāḥ prasannahṛdayānanam
purohitaṃ hitaṃ vavruḥ sāmrājyajayasaṃpadām
sotsāhāstaṃ puraskṛtya te mātrā sahitāstataḥ
pāñcālanagaraṃ jagmurdraṣṭuṃ kṛṣṇāsvayaṃvaram
vrajanto dvijasārthena samāje jagatībhujām
pārāśaryaṃ munivaraṃ dadṛśuḥ śreyasāṃ nidhim
taṃ praṇamyābhyanujñātāstena te viviśuḥ puram
rājendrakuñjaraghaṭāturaṅgarathasaṃkulam
bhikṣābhujo vipraveśāḥ kumbhakāraniveśane
niveśya mātaraṃ vīrāḥ svayaṃvaramahīṃ yayuḥ
adhṛṣyaṃ kārmukaṃ yatra rādhāyantraṃ ca pārṣataḥ
tanayāvaraṇe cakre śauryaśulkaparaṃ paṇam
savyasācī sa cejjīvedvīro mama sutāṃ paraḥ
na bhajedityabhūttasya lakṣye tasminmanorathaḥ
tato munivarairjuṣṭaṃ svayaṃ kautukibhiḥ sadaḥ
viviśuḥ pārthivāḥ sarve vyāvalgimaṇikuṇḍalāḥ
teṣāṃ duryodhano madhye babhārābhyadhikāṃ śriyam
tārahārāṃśudhavalo nakṣatrāṇāmivoḍupaḥ
mahārharatnapīṭheṣu hemasiṃhāsaneṣu ca
upāviśanmahīpālā merukūṭeṣvivāmarāḥ
te tatra cārukaṭakā ratnabhrājiṣṇuśekharāḥ
virejurbhūbhṛtāṃ dhuryāścandanāgurudhūpitāḥ
rājahaṃsaprabhaiḥ śubhracāmaraiḥ parisarpibhiḥ
uddaṇḍapuṇḍarīkāste vibabhuḥ kamalākarāḥ
adṛśyata tataḥ kṛṣṇā svacchakāntidukūlinī
trijagadvijayārambhe vaijayantī manobhuvaḥ
babhau pādanakhaśreṇībimbitā rājamaṇḍalī
tasyā draṣṭuṃ pravṛtteva lajjāvanatamānanam
tasya lāvaṇyanalinīvikasaddalakomalam
jaṅghākāṇḍayugaṃ svacchadugūlasalilaṃ babhau
sā kvaṇanmekhalālolamuvāha jaghanaṃ ghanam
mandākinīva pulinaṃ kalahaṃsakṛtāravam
saubhāgyabālakadalī romarekhāṃ babhāra sā
krīḍāśikhaṇḍakacchāyāmiva kāmaśikhaṇḍinaḥ
hāriṇā stanayugmena reje 'mbukaṇamālinā
cakravākayugeneva sā tāruṇyataraṅgiṇī
kaṭākṣabhramaraṃ śuddhadantadīdhitikesaram
raktādharadalaṃ tasyā rarāja vadanāmbujam
līlayā parisarpantī sā dadarśa nareśvarān
vilāsatālavṛntena vījyamānānmanobhuvā
dhṛṣṭadyumnastato 'vādīnnivārya stutivādinām
doṣṇā jayadvipālānaśobhināṃ bandināṃ giraḥ
narendracandrāḥ karpūrapūraśubhrayaśastviṣām
ayaṃ samājo bhavatāṃ kasya no nayanotsavaḥ
na naḥ pragalbhate vāṇī yuṣmākaṃ guṇavarṇane
nirdoṣamamṛtaṃ kīrtir yeṣāmāścaryakaumudī
idaṃ dhanuranādhṛṣyaṃ lakṣyaṃ ca kṣitivallabhāḥ
kṛṣṇāṃ ca tatpaṇaprāpyāṃ dṛṣṭvā yuktaṃ vidhīyatām
ityuktvā rājatanayo māninaḥ pṛthivībhujaḥ
dantāṃśucandrikādhautaṃ babhāṣe bhaginī punaḥ
mānanīyānmunīnkṛṣṇe praṇamya jagatībhujām
samānaṃ paśya visrabdhā lakṣyaghnastu patistava
ayaṃ duryodhanaḥ śrīmānrājā rājendraśekharaḥ
mānino nijavadyasya bhujyate śrīḥ suhṛjjanaiḥ
ete 'sya bhrātaraḥ śūrā duḥśāsanapuraḥsarāḥ
vibhāti kelihaṃsīva lakṣmīryadbhujapañjare
ayamaṅgapatiḥ śrīmānarthisārthasudhārṇavaḥ
karṇo vikarṇo nāmnāpi jāyate yasya śātravaḥ
mātulaḥ kularājasya saubalo 'yaṃ mahābalaḥ
proṣitārātiniḥśvāsairyatpratāpāgnirudgataḥ
dhanuṣmānapratirathaḥ saindhavo 'yaṃ jayadrathaḥ
jātā surāṇāṃ bhūsparśaśaṅkā yatsainyareṇubhiḥ
ayaṃ padmapalāśākṣaḥ kṛṣṇaḥ keśinisūdanaḥ
ṣoḍaśastrīsahasrākṣibhṛṅgālīkamalākaraḥ
revatīramaṇaścāyaṃ rauhiṇeyo 'rivāraṇaḥ
airāvaṇa ivābhāti satataṃ yo madaśriyā
kṛtavarmāniruddhaśca gadaḥ sātyakiruddhavaḥ
akrūraścārudeṣṇaścetyete dāśārhapuṃgavāḥ
matsyarājo virāṭo 'yaṃ kāmbojo 'yaṃ sudakṣiṇaḥ
kauravyaḥ somadatto 'yaṃ śantanorbhrāturātmanaḥ
somadattasutāścaite bhūrirbhūriśravāḥ śalaḥ
madrādrināthaḥ śalyo 'yaṃ bhagadattaśca bhūpatiḥ
ete cānye ca bhūpālāstvadarthaṃ subhru saṃgatāḥ
arhāḥ kulena kuntyā ca rādhābhettā tu te varaḥ
ityuktavati pāñcāle rājaputre nareśvarāḥ
cāpābhimukhamuttasthurhelākalitadhanvinaḥ
darpajṛmbhābhirāmāṇāṃ bhujastambhāvalokinām
saṃrambho bhūmipālānāṃ babhūva sa manobhavaḥ
kvaṇatkaṅkaṇakeyūratārahāracchaṭākulaḥ
vyāvalgatkuṇḍalasteṣāṃ ko 'pi vyatikaro 'bhavat
tasmin avasare śaurirbalabhadramabhāṣata
pracchannānpāṇḍutanayānpaśya madhye dvijanmanām
dhruvaṃ jatugṛhānmuktā bhāntyete labdhayauvanāḥ
dordarpātkalayanto 'ntarvarākaṃ sarvarājakam
iti svairaṃ madhuripau bhāṣamāṇe narādhipāḥ
ahaṃpūrvikayā sarve sasṛpurdhanuṣo 'ntikam
taddarśanarasākṛṣṭaiḥ suraiḥ sampūrite 'mbare
likhitā iva bhūpālāḥ kṛṣṇānyastadṛśo babhuḥ
nādhikaṃ sehire kartuṃ kārmukaṃ girigauravam
te kṛṣṇālābhasarvasve sadyaśchinnamanorathāḥ
dhanuṣastulanaṃ tasya manasāpi suduḥsaham
menire tadviniṣpeṣacūrṇitāṅgadakuṇḍalāḥ
sahasā dhvastadhairyeṣu bhagnotsāheṣu rājasu
hāreṣu taptaniśvāsairglāniprāpteṣu māninām
savyasācī samuttasthau dvijamadhyānmahābhujaḥ
somānaṃ dhanvināṃ mānamadhoyātamivoddharan
kārmukābhimukhe tasmiṃllajjitā jagadurdvijāḥ
aho nu brahmasadṛśaṃ jāḍyamasya pramādinaḥ
api śalyaprabhṛtibhirna dhṛtaṃ yanmahābalaiḥ
mohātsamīhate kartuṃ tadadhijyamayaṃ baṭuḥ
viḍambanīyā dveṣyā vā bhūbhujāmadhunā vayam
ekasyāpi nikāreṇa sarvaḥ sārtho vinaśyati
śakto 'yamathavā vīraḥ surarūpaśca dṛśyate
channānāṃ ko hi jānāti tejasaḥ sāraphalgutām
iti bruvatsu sarveṣu dhanurākṛṣya pāṇḍavaḥ
rāmābhirāmaḥ sahasā viddhā lakṣyamapātayat
yadaiva nyapatadbāṇastasmillakṣye kirīṭinaḥ
tadaiva kṛṣṇāhṛdayaṃ viviśuḥ smarasāyakāḥ
puṣpavarṣaiḥ surotsṛṣṭaiḥ pārthaḥ śubhro 'bhavattataḥ
tadutthairiva bhṛṅgaughairnṛpā malinatāṃ yayuḥ
kṛṣṇā tataḥ kaṭākṣāṃśunīlotpalavirājitam
ādāya sumanodāma dhanaṃjayamupāyayau
ānandotphullanayano drupado 'pi sahātmajaiḥ
tamabhyanandadbhūpālānsāsūyamavalokayan
athānyonyaṃ mahīpālā vilokya kṣaṇamānanam
avamānāgnisaṃtāpapronmiṣatsvedabindavaḥ
ūcire kṛtakasmeracchāyādhautādharaśriyaḥ
āraktanayanāmbhojavyañjito 'rjitamanyavaḥ
aho mithyāvinītena lambakūrcena bhūbhujā
māninaḥ pṛthivīpālā drupadena viḍambitāḥ
saṃdehadolanatulāmāropya bhujavikramam
iyamudghaṭṭakakrīḍā dhūrtenānena naḥ kṛtā
saralaiḥ svayamasmābhiryaśaḥsphaṭikanirmalam
asādhujanasaṃparkapaṅkena malinīkṛtam
dvijena manyurasmākaṃ kṛtaṃ yenāticāpalam
vadhyo 'yaṃ drupadaḥ kanyāṃ yo 'smai dātuṃ samudyataḥ
sahāmahe kathaṃ nāma sadācāraviparyayam
brāhmaṇānāṃ na vihito rājayogyaḥ svayaṃvaraḥ
ityuktvā pārṣataṃ sarve bhāsvatkanakakaṅkakāḥ
nṛpāḥ samāyayurhantuṃ bhrukuṭīkuṭilānanāḥ
dṛṣṭvā tānkrodhasaṃrabdhāndrupadaḥ śaraṇaṃ dvijān
prayayau te 'pi saṃnaddhāḥ samuttasthuḥ samantataḥ
tato vihasya vijayo vinivārya raṇāddvijān
tadeva dhanurākṛṣya pārthivātsamupādravat
unmūlya bhīmaseno 'pi pṛthuśākhaṃ mahīruham
rājasāgaramudbhūto jagrāha girigauravaḥ
prabhāvasadṛśākāraṃ karṇo vīkṣya kirīṭinaḥ
susaṃrabdhaḥ samabhyetya cakāra jaṭilaṃ śaraiḥ
athārjunabhujotsṛṣṭānsāyakānsaralāyatān
na sehe samare karṇaḥ khalaḥ sādhuguṇāniva
so 'bravītphālguṇaṃ karṇaḥ śaṅkitaḥ śauryasaṃpadā
dhanurvedo 'si kiṃ sākṣādrāmaḥ śakro 'thavā dvijaḥ
iti karṇavacaḥ śrutvā hasannūce dhanaṃjayaḥ
yudhyasva kiṃ tavānena na me jīvangamiṣyasi
mṛṇālakomalabhujaiḥ sukumāraparākramaiḥ
asmadvidhānāṃ yuddhe 'smin alaṃ duḥśāsanādibhiḥ
uktveti caṇḍakodaṇḍamaṇḍalāntaranirgataḥ
taṃ karairiva tīkṣṇāṃśuḥ śaraiḥ kṣipramapūrayat
bhīmaseno 'tha saṃbhrāntaḥ śalyaduryodhanau balī
jitvā nināya bhujayoḥ śaurye keyūratāmiva
bhīmena bāhuyuddhena jite śalye sarājake
nyavartanta mahīpālā brahmatejoviśaṅkitāḥ
yudhiṣṭhire purāyāte yamābhyāṃ saha dhīmati
paścātkṛṣṇāmathādāya jagmaturbhīmaphalguṇau
kumbhakāragṛhopānte bhārgavasya niveśane
te prāpurmātaraṃ vīrāḥ karmaśālāntarasthitām
bhīmārjunāvūcatustāṃ bhaikṣyamānītamityatha
niśi kuntī ca tāvūce samaṃ saṃbhujyatāmiti
draupadīṃ ca puro dṛṣṭvā tato bhrājiṣṇubhūṣaṇām
mṛṣāvādaparibhraṣṭā paścāttāpaṃ yayau pṛthā
khinnā vilokya tāṃ kuntī mithaḥ saṃtatiśālinaḥ
sarveṣāmeva naḥ kṛṣṇetyūcurvihitasaṃvidaḥ
pāṇḍuputrānparijñāya tato vikramasūcitān
halāyudhasakhaḥ śaurirdraṣṭuṃ hṛṣṭaḥ samabhyayāt
gūḍhaṃ praviśya tāndṛṣṭvā tataḥ putrānpitṛsvasuḥ
kṛṣṇo 'smīti vadanpādau so 'grahīddharmajanmanaḥ
pariṣvajya samābhāṣya hṛṣṭāste śauriṇā mithaḥ
muhūrtaṃ svakathāḥ śrutvā tasthurbāṣpākulekṣaṇāḥ
tato yathāgate yāte kṛṣṇe lāṅgalinā saha
dhṛṣṭadyumno 'nujāvṛttaṃ jñātuṃ babhrāma śaṅkitaḥ
sa bhārgavagṛhopānte channasteṣāṃ kathāntare
śuśrāva kṛṣṇetyāhvānaṃ kathāśca kṣatriyocitāḥ
tataḥ sa hṛṣṭo drupadaṃ tamabhyetya samabhyadhāt
tāta rājendravaṃśyena vṛtā sā bhaginī mama
nāgavallī samārūḍhā svayaṃ kramukapādapam
pīyūṣaśālinī jyotsnā candrakāntena saṃgatā
iti putravacaḥ śrutvā drupadaḥ svaṃ purohitam
visṛjya pāṇḍutanayānānināya nijālayam
kalpitaṃ nṛpavīkṣāyai caturair nṛpasevakaiḥ
te samuccitya jagṛhuḥ kṣmāpayogyamupāyanam
kuntī kṛṣṇāṃ samādāya viveśāntaḥpuraṃ tataḥ
pārthāśca ratnapīṭheṣu pūjitāḥ samupāviśan
tānbhuktottaramāsīnān pūjayitvātha pārṣataḥ
papracchābhijanaṃ pūrvamākāreṇāpi varṇitam
tato yudhiṣṭhiro 'vādīnmeghagambhīrayā girā
tāṇḍavācāryakaṃ kurvanniva krīḍāśikhaṇḍinām
rājan ananyasadṛśāḥ pratāpānuguṇā guṇāḥ
bhavanti sattvasampannā na hīnābhijane jane
avicāryaiva tanayāvatsalaḥ kiṃ viśaṅkase
rādhāvibhede sāmānyaḥ ko hi nāma pragalbhate
ahaṃ yudhiṣṭhiro rājanbhīmo 'yamayamarjunaḥ
anena tatpuro rājñā yantraṃ bhūmau nipātitam
iti pīyūṣasaṃsiktaṃ śrutvā yaudhiṣṭhiraṃ vacaḥ
lebhe saphalasaṃkalpo drupadaḥ pramadaśriyam
muhūrtaṃ harṣaniḥsyandaḥ sthitvā śrutvā ca tatkathām
pāñcālarājaḥ provāca kutsayandhṛtarāṣṭrajān
diṣṭyā jatugṛhāttasmānmuktā yūyaṃ mahābhayāt
diṣṭyā ca yuṣmatsaṃbandhaḥ prāptaḥ sukṛtinā mayā
gṛhṇātu vidhivatpāṇiṃ matputryāḥ śvetavāhanaḥ
tacchrutvovāca kaunteyo mātuḥ satyāṃ giraṃ smaran
putryāstava vayaṃ sarve grahīṣyāmaḥ karaṃ nṛpa
mā viśaṅkasva dharmasya susūkṣmo hi gatikramaḥ
drupado 'pi tadākarṇya provācotkampitāśayaḥ
aho nindyamasatsevyaṃ dharmajño 'pyabhibhāṣase
anapekṣya kulācāraṃ kathamasmadvidho janaḥ
bahiṣkṛte lokavādaiḥ karmaṇyasminpravartate
ekapatnīvratā nāryaḥ puruṣā bahuyoṣitaḥ
kathametāṃ sthitiṃ dharmyāṃ helayā hātumarhasi
tacchrutvovāca taṃ pārtho mā rājanvimanā bhava
jananyā vayamājñaptāḥ saheyaṃ bhujyatāmiti
tadatathyaṃ kathaṃ kartuṃ śaktaḥ satyadhano janaḥ
satyaṃ hi dharmavṛkṣasya mūlaṃ śākhāsahasriṇaḥ
iti kaunteyavacasā viṣaṇṇe sasute nṛpe
kuntī pṛṣṭā samabhyetya tadevāha nareśvaram
atrāntare samabhyetya bhagavānbhūtabhāvanaḥ
samastasaṃśayacchettā muniḥ satyavatīsutaḥ
taiḥ samabhyarcitastatra cūḍācumbitabhūtalaiḥ
saṃśuśrāva pṛthakteṣāṃ vivāhe dharmasaṃśayam
tamabravīnmunivaraḥ saṃśayaṃ mā kṛthā vṛthā
śrūyatāmidamatraiva varṇitaṃ vedhasā svayam
yame kratukriyāvyagre samagrā jagatī purā
prajābhāreṇa sampūrṇā pīḍitā vītamṛtyunā
tataḥ pṛthvīparitrāṇavyāpṛtaḥ pākaśāsanaḥ
dṛṣṭvā caturmukhaṃ devaṃ yamayajñamahīṃ yayau
dadarśa tatra jāhnavyāṃ suvarṇakamalāvalīm
vrajantīṃ vīcinicayaiḥ kṣaṇamāvartanartitām
kautukāttadathānviṣya sahasrākṣo mṛgīdṛśam
apaśyaddivyalalanāṃ viṣaṇṇavadanāmbujām
bāṣpāmbubindubhistasyā jale hemābjamālikām
tāṃ vilokya sa papraccha vismitaḥ śokakāraṇam
sāpi taṃ jñāsyasītyuktvā jagāma gajagāminī
tāmevānuvrajañśakro dadarśa girimūrdhani
siṃhāsanasthaṃ puruṣaṃ kāntaṃ praṇayinīsakham
krīḍantamakṣaistaṃ dṛṣṭvā darpātprovāca vṛtrahā
aho nu jagatāṃ nāthaṃ mā dṛṣṭvāpi na kampase
vikalo 'pi puraḥ strīṇāṃ nūnaṃ śakrāyate janaḥ
śatamanyorvacaḥ śrutvā vihasya girijāpatiḥ
taṃ cakre dṛktribhāgena kṣaṇātkāṣṭhamivācalam
tato 'kṣakeliparyante tāṃ sabāṣpāṃ striyaṃ rahaḥ
uvāca hāsakiraṇaiḥ kurvāṇaḥ sphāṭikaṃ jagat
spṛṣṭvainaṃ madgirā muñca dṛptaṃ matkrodhabandhanāt
ityuktvā tena nākastrīstabdhaṃ pasparśa vajriṇam
spṛṣṭamātraḥ sa ca tayā papāta gatacetanaḥ
tamabravīdumākānto maivaṃ darpaṃ punaḥ kṛthāḥ
uttiṣṭhālokaya guhāṃ gireruddālyaśekharam
iti śrutvā tathā kṛtvā sa dadarśa darīgṛhe
tulyākṛtivayoveśāṃś caturo 'nyānpurandarān
dṛṣṭvā tānkampitaḥ śakro babhūvodbhrāntamānasaḥ
kaścidete yathā nāhaṃ bhaviṣyāmīti śaṅkitaḥ
tamuvācātha bhagavānbhargaḥ kāryārthamastu vaḥ
pañcānāṃ mānuṣe loke janma bhūbhāraśāntaye
maheśvaravacaḥ śrutvā te kṛtvāñjalayastataḥ
ūcurdharmādayo devāḥ santu no janakā iti
śakro 'pyavādīnmatsūnureṣāṃ madhye 'stu pañcamaḥ
tvatprasādādahaṃ deva na patāmi svayaṃ kṣitau
evamastviti taṃ devaḥ prītaḥ provāca śaṃkaraḥ
vinayāvadhayaḥ kopāḥ sthāyino na mahātmanām
viśvabhugdhṛtadhāmā ca śibiḥ śāntastathāparaḥ
tejasvī veti te śakrā jātāḥ pāṇḍusutā bhuvi
tadarthaṃ sundarī jātā svargastrī saiva bhūtale
kṛṣṇā tava sutā rājannatra mā vimatiṃ kṛthāḥ
etatsarvaṃ yathā vṛttaṃ paśya divyena cakṣuṣā
ityuktvāsmai dadau vyāsaḥ kṣaṇaṃ dhyānamayīṃ dṛśam
tatastattvaṃ samālokya hṛṣṭaḥ pāñcālabhūpatiḥ
dhanyo 'smīti vadanprahvo niryayau muninā saha
atha yāte munivare yoge puṣyendupūjite
dhaumyena vidhivadvahnau hute mantrapuraskṛte
krameṇa jagṛhuḥ pāṇiṃ kṛṣṇāyāḥ pāṇḍunandanāḥ
pūjitāḥ sarvapāñcālairbhūriratnāmbarapradaiḥ
utsave viśrute tasminvartamāne mahādhane
pārthebhyaḥ prāhiṇotkṛṣṇo dhanaṃ bahuhayadvipam
tataḥ pāṇḍusutairlabdhāṃ kṛṣṇāṃ jñātvā nareśvarāḥ
vismayaṃ ca prakopaṃ ca saṃtāpaṃ ca prapedire
pāṇḍavābhyudayaṃ śrutvā duḥśāsanapurogamāḥ
hā kaṣṭamityabhāṣanta nindanto vidhiśāsanam
dhṛtarāṣṭraṃ samabhyetya prahṛṣṭo vidurastataḥ
uvāca diṣṭyā tvatputraiḥ prāptā kṛṣṇā balāditi
tacchrutvā dhīmatastasya tuṣṭaḥ kurumahīpatiḥ
kṛṣṇāṃ duryodhanenaiva prāptāṃ mene saha śriyā
punastamabhyadhātkṣattā bhrātuḥ putraistava prabho
muktairjatugṛhāddaivājjitaṃ kuntīsutairiti
tataḥ sa saṃvṛtākāro bahirharṣamivāvahan
uvāca putrābhyadhikā diṣṭyā jīvanti te mama
atrāntare samabhyetya sahāmātyaiḥ suyodhanaḥ
uvāca vidure yāte pitaraṃ manyumūrchitaḥ
aho nu kṛtavairāste vismṛtāstava śatravaḥ
yasteṣāṃ saṃgrahaṃ mohādārjavādyātumudyataḥ
śriyā śaśāṅkadhavalacchatracāmaravibhramaiḥ
aviśvāsamaye rājye dhruvaṃ samupahasyate
cauraṃ dviṣṭaṃ vadhūṃ yātāṃ śatruṃ vitrāsitaṃ kṛtam
punaḥ saṃgṛhya yaḥ śete sa taireva prabodhyate
viśvāsaṃ śaṅkite śatrau mā kṛthāḥ saralāśayaḥ
rājanbahucchalaṃ rājyaṃ bhujyante kila nāhavaiḥ
upāyairadhyaśakyāste jāne jetuṃ nareśvarāḥ
upekṣitā bhaviṣyanti saṃkalpe 'pyatha durjayāḥ
śrūyate draupadī teṣāṃ sarveṣāṃ mahiṣī matā
saiva tadbhedanopāyo jīvitaṃ hi kaleḥ striyaḥ
hanyantāṃ kuśalaistīkṣṇairgūḍhamadyaiva vā mama
paścāttāpaṃ hi puṣṇāti kālahīno manorathaḥ
iti duryodhanenokte vīrastapanasaṃbhavaḥ
ūce dantāṃśubhiḥ kurvanmukhābje kesarāvalīm
matimadbhiḥ prayatnena yathāvadvihitā api
upāyā naiva sidhyanti vinā daivāvalokanam
mānī ca kṛtavairaśca dṛṣṭasāraśca vikrame
ko hi daivaṃ samuddiśya vilambeta vadhe ripoḥ
yatnairbahuvidhaiḥ pārthā bhavadbhiḥ kṣapitā api
vivartante mahotsāhāḥ kimanyaddaivataṃ vinā
upāyā yuktayo māyāḥ kālayāpanamucyate
nirapāyo jayastūlameka eva parākramaḥ
adyaiva pāṇḍutanayāñjahi yuddhe mahīpate
kṛṣṇādibhiḥ parāvṛttāste hi kālena durjayāḥ
ambhasā śamamāyāti muṣṭimeyaśikhaḥ śikhī
pravṛddho 'dhaḥsthitaiḥ paścātsaṃtaptaireva dṛśyate
iti śrutvāmbikāsūnustanayaḥ snehamohitaḥ
evametaditi dhyātvā saṃdehākulito 'bhavat
sa bhīṣmapramukhānvṛddhānānāyya nayakovidān
papraccha sutasaṃkalpe yuktāyuktaviniścayam
mahāśayo jagādātha samadarśī pitāmahaḥ
rājannadyāpi manye no vikriyāṃ samupāgataḥ
vitīrya tebhyo rājyārdham avijñātāntaraḥ paraiḥ
niṣparīvādaviṣadaṃ vibhavaṃ bhoktumarhati
ānṛśaṃsyena sabhaṭā bandhuprītyā kulādhikāḥ
vinayane ca śobhante yatsatyaṃ prabhaviṣṇavaḥ
ityuktavati gāṅgeye bhāradvājo 'bhyabhāṣata
śreyaḥ śāntanavenoktaṃ rājansvakulabhūtaye
prāptakālaṃ vacaḥ pathyaṃ pramādī na śṛṇoti yaḥ
dhikchandaṃ sa cireṇaiva naṣṭaśrīkaḥ śṛṇoti saḥ
yuktyā saṃvriyatām etad bandhuvairam upasthitam
kulabhede hi vivṛte prayāntyeva vibhūtayaḥ
etadākarṇya karṇo 'tha kiṃcid ākūṇitānanaḥ
uvāca bata jīvanti nijaiḥ puṇyaiḥ kṣitīśvarāḥ
asāmānyena mānena dānena ca dṛḍhīkṛtāḥ
prabhuṃ necchanti sacivā yattato 'nyatkimadbhutam
athavā bhūmipālānāṃ mithyaivāsthānujīviṣu
kevalaṃ bhāgyasaṃyogo vikalasyāpi bhūtaye
ambarīṣa iti khyāto babhūva pṛthivīpatiḥ
vikalaḥ karaṇairhīno niḥśvāsālakṣyajīvitaḥ
mantrī tasya mahākarṇiḥ sarvamāvṛtya maṇḍalam
cakāra rājyaharaṇe mano lobhena mohitaḥ
tato nṛpatipuṇyotthairadṛṣṭapuruṣairbalāt
hato 'sau sacivo rājñāmiti bhāgyānugāḥ śriyaḥ
iti śrutvāvadaddroṇaḥ sūtaputra hatā dhruvam
kuravaḥ karṇa darpāndhāḥ sarvajño 'tra tvameva ca
tataḥ provāca viduro dhṛtarāṣṭraṃ mahāmatiḥ
aho nu nāsti te rājanbheṣajaṃ vyasanāmaye
bhīṣmo droṇaśca yadvakti śreyase sunayocitam
tadanāyāsamamṛtaṃ bata kasya na rocate
samānāḥ svasutaireva dharmeṇa tava pāṇḍavāḥ
na teṣāṃ pṛthivīpāla dāyādyaṃ hartumarhasi
balinā bhīmasenena vijayena ca dhanvinā
ko hi sarvasvamādāya vītaśaṅkaḥ sukhaṃ vaset
prarocanakṛto manyuḥ sāmnā saralacetasaḥ
ajātaśatrorvīrasya hṛdayād apakṛṣyatām
ānīyantāmihaivādya te prasādya kulaśriye
ānandaḥ pauravṛndānāmastu taddarśanodyataḥ
ṛjuḥ karṇo navaiśvaryamūḍho duryodhanaḥ śiśuḥ
nṛśaṃsaḥ śakunisteṣāṃ kuto nu svahite matiḥ
vidurasyeti vacasā dhṛtarāṣṭro vibodhitaḥ
uvāca sādhu yuṣmābhiruktaṃ kīrtyai kulasya naḥ
gatvā vidura kaunteyānsānugaḥ kṣipramānaya
utkaṇṭhitaṃ mama manastatsaṃgamasudhārase
ityājñayā narapaterviduraḥ śīghravāhanaḥ
yathoktaṃ dhṛtarāṣṭreṇa hṛṣṭaḥ sarvaṃ nivedya saḥ
āgamyatāṃ nāgapuraṃ pāṇḍavānityabhāṣata
tataḥ pāñcālarājasya vacasā keśavasya ca
sānugāḥ pāṇḍutanayāḥ prayayurhastināpuram
atha taddarśanānandasudhāniṣyandacetasām
paurāṇāmabhavatko 'pi tatkīrtigaṇanādaraḥ
te baddharatnamukuṭāścārukeyūrakuṇḍalāḥ
jaṅgamā iva samāptā bhrejire rohaṇācalāḥ
rājadhānīṃ praviśyātha praṇipatya pitāmaham
sametya sakṛpadroṇaṃ dhṛtarāṣṭraṃ vavandire
sthitvā saṃpūrṇitāstatra kaṃcitkālaṃ sukhena te
prayayuḥ khāṇḍavaprasthamāmbikeyasya śāsanāt
uddiṣṭaṃ tatra rājyārdhaṃ te prāpya vyavasāyinaḥ
vicitragopurājālaṃ puraṃ cakrurmahādhanam
tatra tridivasaṃkāśe nandanodyānasundare
nanandurlokapālāste dikṣu viśrutakīrtayaḥ
tataḥ kadācidāsthānasthitaṃ tatra sahānujam
svayaṃ yudhiṣṭhiraṃ draṣṭum āyayau nārado muniḥ
taṃ praṇamya prabhāpuñjapiñjarīkṛtadiṅmukham
apūjayanpāṇḍusutāḥ prājyaratnāsanādibhiḥ
sa pṛṣṭvānāmayaṃ śrīmānsānujaṃ dharmanandanam
āśībhirvidadhe dhanyāṃ draupadīṃ nantumāgatām
tāṃ visṛjya jagādātha vijane pāṇḍavānmuniḥ
diṣṭyā kuśalino yūyaṃ punarāliṅgitāḥ śriyā
ekapatnīsamāsaktairbhavadbhiḥ sahatairmithaḥ
sthātavyamaprasādena bhedamūlaṃ hi yoṣitaḥ
sundopasundāvasurau nirjitāmaramaṇḍalau
abhūtāṃ tapasājayyau prajāpativarorjitau
na bhayaṃ sarvabhūtebhyo mithobhedaṃ vinābhavat
tayoḥ samaravīthīṣu satataṃ bhujaśālinoḥ
tatastadbhedanopāyaṃ mantrayitvā surairvidhiḥ
kāntāṃ tilottamāṃ nāma suranārīṃ vinirmame
ādāya sarvaratnebhyastilaṃ tilamaninditam
niyogādbrahmaṇaḥ kṣipraṃ sā kṛtā viśvakarmaṇā
tataḥ sā surakāryārthaṃ daityāṃllobhayituṃ śanaiḥ
surānpradakṣiṇīkṛtya jagāma gajagāminī
caturmukho 'bhavatkṣipraṃ tāṃ vīkṣya śaśiśekharaḥ
śakraḥ sahasranetraśca munayaśca śatānanāḥ
sā vindhyopavanāsīnau jñātvā tāvasurādhipau
tatraiva puṣpāvacayaṃ gatvā cakre sumadhyamā
tasyā vilāsavalitaṃ latāñcalavisaṃsthulam
kvacinmadhukarāpātakṛtasītkāravibhramam
kvacidbālānilāloladugūlacalanākulam
babhau manobhavābhogavibhāgasubhagaṃ vapuḥ
dṛṣṭvā tau madhusaṃmattau tāṃ kuraṅgavilocanām
mamaiveyaṃ mamaiveyamityuktvā bhedamāpatuḥ
tataḥ samudyatagadau samare yuddhadurmadau
mithaḥ prahāraiḥ sphuṭitāvabhūtāṃ gatajīvitau
ityevaṃ yoṣito rājanbhedasya vyasanasya ca
parābhavasya ca padaṃ sevetāśaṅkito 'tha tāḥ
bhrātṛbhedastvayā rājanrakṣaṇīyaḥ prayatnataḥ
asidhārāvratamidaṃ yadekastrīniṣevanam
nāradeneti kathitaṃ niśamya pāṇḍunandanāḥ
jāyāyāṃ samayaṃ cakrurmithobhedādviśaṅkitāḥ
kṛṣṇayā saṃgataṃ bhrātā bhrātaraṃ yo vilokayet
sa careddvādaśa samāstīrthasevī vanecaraḥ
iti saṃvidamādāya nāradasya puro muneḥ
rarakṣuḥ pṛthivīṃ vīrā dorbhirbhogīndrasannibhaiḥ
tataḥ prayāte devarṣau kadācicchakrasaṃbhavaḥ
śuśrāva kranditaṃ dūrādviprasyārtapralāpinaḥ
dasyubhiḥ pāpacaritairdurbalasya balādhikaiḥ
hriyate godhanaṃ me 'dya pārtho rakṣatu māṃ tataḥ
iti dvijanmanaḥ śrutvā pūtkṛtaṃ kṣipramarjunaḥ
na bhetavyamiti kṣipramavadatkārmukonmukhaḥ
sa vrajannāyudhāgāraṃ sthitaṃ tatra yudhiṣṭhiram
draupadyā sahitaṃ jñātvā kṣapāṃ cintākulo 'bhavat
apyāyudhārthī saṃsmṛtya pratijñāṃ na viveśa saḥ
brahmasvavipralopaṃ ca na sehe mānināṃ varaḥ
itaḥ samayabhaṅgo me dharmahānirataḥ parā
iti dhyātvā vivigno 'bhūtsaṃdehāt satyadharmayoḥ
ito me vanavāso 'stu dvijopekṣāṃ tu na kṣame
iti praviśya jagrāha sa niścityāyudhaṃ nijam
tato vidhāya dalaśaḥ sāyakairdasyumaṇḍalam
brāhmaṇāya dadau pārtho godhanaṃ yaśasāṃ nidhiḥ
yudhiṣṭhiramathābhyetya prāha prāñjalirarjunaḥ
rājansamayavibhraṃśātsvasti gacchāmyahaṃ vanam
prasthitaṃ tīrthasevāyai māmanujñātumarhasi
asatyaṃ notsahe rājandharmarāja tavānujaḥ
tacchrutvā vipriyaṃ rājā sabāṣpastamabhāṣata
purāsmābhiḥ kṛtaḥ pārtha samayo darśanānmithaḥ
na manyustvayi bhrāturme na cāhaṃ darśitastvayā
akilbiṣo hi madvākyānnāsmānsaṃtyaktumarhasi
tacchrutvā śakratanayo rājānamavadatkṛtī
dharmamācarati vyājātkathamasmadvidho janaḥ
ityuktvā nṛpamāmantrya pratasthe pāṇḍunandanaḥ
niyatairitihāsajñaiḥ sahito brahmavādibhiḥ
sa gatvā puṇyatīrthāni sevamānaḥ saha dvijaiḥ
gaṅgādvāraṃ samāsādya snātuṃ svayamavātarat
tatra taṃ manmathākāraṃ dṛṣṭvā nāgendrakanyakā
airāvatakule jātā cakarṣa smaramohitā
ulūpī nāma sā kāntā nivedyāsmai nijaṃ kulam
kṛtāgnikāryaṃ taṃ tatra bhaja māmityabhāṣata
sābhilāṣaṃ vacaḥ śrutvā tasyāstaralacakṣuṣaḥ
dhyātvā muhūrtaṃ provāca pārthaḥ pṛthulocanaḥ
kāntikallolavalitāṃ nayanāmṛtavāhinīm
bhajamānaṃ svayaṃ subhru kastvā na bahu manyate
kiṃtvahaṃ dvādaśa samā brahmacaryapradīkṣitaḥ
carāmi puṇyatīrthāni samayo 'yaṃ gurorgirā
ityarjunavacaḥ śrutvā bhujaṅgapatikanyakā
provāca lajjāvinamannetrāṃśuśabalastanī
ayaṃ kanyāviruddho me kramaḥ kamalalocana
tavāpi purato vacmi pragalbhalalaneva yat
jāne sarvamahaṃ nātha yuṣmatsamayasatkathām
kiṃtviyaṃ tvatpuretyuktvā yatkimuktena tena vā
rakṣa vā samayaṃ nātha jīvitaṃ vā prayaccha me
yoṣidvadhe ca satye ca cintyatāṃ gurulāghavam
iti tasyā mṛgadṛśaḥ śrutvā praṇayivatsalaḥ
vilāsamarasaṃ bheje tatsaṃgamamahotsavam
tato 'pare 'hṇi tāṃ bālāmāmantrya vinatānanām
unmajjya salilātpārthastīrthāni prayayau kṛtī
sa gatvā himavatpārśvaṃ dṛṣṭvāgastyataṭaṃ tathā
vasiṣṭhaparvataṃ puṇyaṃ bhṛgutuṅgaṃ ca pāṇḍavaḥ
nānātīrtheṣu puṇyātmā brāhmaṇebhyo yatavrataḥ
gobhūmihemalakṣyāṇi pradadau mandirāṇi ca
hiraṇyabindostīrthe ca snātvā prācīṃ diśaṃ yayau
nadīmutpalinīṃ gatvā naimiṣāraṇyamāyayau
nandāmaparanandāṃ ca kauśikīṃ ca gayāṃ tathā
atītyāṅgāṃśca vaṅgāṃśca prayayau jaladhestaṭīm
mahendraparvataṃ dṛṣṭvā maṇipūrapuraṃ gataḥ
sādaraṃ pūjitastasthau citravāhanabhūbhujā
tasya citrāṅgadāṃ nāma sutāṃ lāvaṇyaśālinīm
dadarśa harṣavikasallocanastatra phalguṇaḥ
tāṃ vīkṣya candravadanāṃ tanvīṃ valitalocanām
aśikṣito 'pyarthanāṃ sa yayāce citravāhanam
tenārthito 'bravītso 'pi prahṛṣṭo racitāñjaliḥ
dhanyo 'smi pārtha yasya tvaṃ svayaṃ saṃbandhamīhase
kiṃtvasmākaṃ kule śaṃbhorvarātsaṃtatirakṣayā
ekaputrakrameṇaiva dviḥ prasṛtirna vidyate
seyamekaiva me jātā kanyāpi tanayo yathā
asyāḥ suto me bhavitā rājye vaṃśavivardhanaḥ
putrapradānaśulkena gṛhāṇemāṃ madātmajām
iti pāṇḍusutāyāsau samayenaiva tāṃ dadau
ramamāṇastayā tatra trastasāraṅganetrayā
tisro vasantasubhagā ānināya samāḥ samā
tāmāmantrya tato yātaḥ smṛtvā samayamarjunaḥ
dakṣiṇe sāgarānūpe pañcatīrthānyavāptavān
tatraikasmin atha snāto jānulagnaṃ mahābalam
ujjahāra balādvīro grāhaṃ kuñjarasaṃnibham
tenoddhṛtaḥ sa mahasā kṣaṇena lalanābhavat
divyābharaṇarociṣṇuprabhāpallavitākṛtiḥ
pārthena sāvadatpṛṣṭā vayaṃ pañca surāṅganāḥ
kṛtvā tapasvino vighnaṃ tacchāpādgrāhatāṃ gatāḥ
kaściduddhṛtya vo vīraḥ śāpaśāntiṃ vidhāsyati
prārthiteneti tenaiva śāpamuktirudāhṛtā
sa pravīrastvameva prākkathito nāradena naḥ
adyāsmatpuṇyanivahaiḥ prāpto nātha mahīmimām
śāpānmahābhayādasmādahaṃ saṃtāritā tvayā
catasro 'nyāḥ samuddhartuṃ karuṇābdhe tvamarhasi
ityarthitaḥ śakrasutastayā tridivayoṣitā
śāpāduddhṛtya tāḥ prāyānmaṇipūrapuraṃ punaḥ
tatra citrāṅgadākelivilāsarasikaściram
bālacūtanikuñjeṣu vijahāra smaropamaḥ
tasyāmajījanatpārthaḥ kāle kamalalocanam
babhruvāhananāmānaṃ jayantaṃ maghavāniva
mātāmahāya taṃ dattvā sa yātaḥ paścimāṃ diśam
prabhāsaṃ tīrthamāsādya tasthau dātā yatavrataḥ
taṃ tīrthasevinaṃ dṛṣṭvā priyaṃ suhṛdamacyutaḥ
prītiṃ bheje samabhyetya sahasā tena saṃgataḥ
tāvanyonyaṃ pariṣvajya harṣavistāritekṣaṇau
svavṛttāntaṃ mithaḥ pṛṣṭvā tasthatuḥ premanirbharau
tatastau rathinau gatvā dṛṣṭvā raivatakaṃ girim
hṛṣṭau viviśaturvīrau dvārakāmutsavākulām
balabhadraprabhṛtibhiḥ pūjito vṛṣṇipuṃgavaiḥ
vijahārārjunastatra pradyumnapramukhaiḥ saha
atha raivatakaṃ yātrāmahotsavavibhūṣitam
vṛṣṇayaḥ saha kāntābhiryayuḥ sarve svalaṃkṛtāḥ
teṣāṃ madhye babhau sragvī kirīṭī bhogakuṇḍalaḥ
tamanveṣṭuṃ samāyāto manobhava ivāparaḥ
tasminmahotsave tatra prayāte lalanāgaṇe
kṛṣṇānujā babhau kanyā subhadrā lalitākṛtiḥ
karapallavinī śyāmā kaṭākṣabhramarākulā
sahāsakusumā bheje vasantamiva yauvanam
śuśubhe śaśiśubhreṇa hāreṇa hariṇekṣaṇā
sāhena valayeneva navayauvanavāhinī
tāṃ dadarśārjunaḥ kāmasadmavibhramaśālinīm
kurvāṇāṃ dṛgvibhāgena karṇotpalamivātmanaḥ
nijakāntivitānena saṃdehitavibhūṣaṇām
sudhāgarbhasamudbhūtāmiva śītāṃśudevatām
tāṃ vilokya vilāsārdrasaubhāgyatarumañjarīm
puṣpāyudhaśarāsāralakṣyatāmarjuno yayau
tadālokanasaṃjātavismayālolakaṃdharaḥ
so 'bravīdbata lolākṣyā lāvaṇyalalitaṃ vapuḥ
avibhāgam amaryādam asāmānyam anuttaram
aho nu locanollehyaṃ kimanyeṣāṃ rasāyanam
gaṇayanniti sotkaṇṭhaṃ sa dhīro 'pyagamanmuhuḥ
smarasaṃtāpakampānāṃ krīḍākandukatāmiva
tato mahotsavavyagrasamagrajanamaṇḍale
kṛṣṇasyānumato vīro rathī jiṣṇurjahāra tām
hṛtāṃ tāmatha vijñāya saṃhatāḥ sarvavṛṣṇayaḥ
cukṣubhuryuddhasaṃnaddhā didhakṣava ivāgnayaḥ
āmuktahemakavace paryāṇitaturaṅgame
āropitamahācāpe jāte teṣāṃ raṇodyame
bībhatsuṃ nindati krodhakampite lāṅgaladhvaje
vyāvalgikuṇḍalacchāyāracitendrāyudhatviṣi
ugrabhīmoṣmasaṃtaptamugrasene śvasatyalam
śambaraṃ śaṅkyamāne ca sāmbe 'mbaravilokini
cārudeṣṇe samākṛṣṭakhaḍgabhrājiṣṇudoṣṇi ca
vīrānutkaṇṭhite hantuṃ sāraṇe tarasā raṇe
aniruddhe 'pi saṃnaddhe vikṛte kṛtavarmaṇi
akrūre krūratāṃ yāte samudyatagade gade
muhūrtaṃ maunamālambya nirvikārānano hariḥ
ūce harṣakṣaṇe ko 'yaṃ yuṣmākaṃ kopaviplavaḥ
avaśyaṃ dīyate kanyā kasmaicidguṇaśāline
kathyatāṃ ca jagatyasminguṇavānko 'rjunādhikaḥ
pṛthvī rakṣāmaṇeryasya mūlyamalpaṃ narendratā
ākhaṇḍalabhuvā tena saṃbandhaḥ kasya na priyaḥ
dhanvinā kṣiprahastena samare bahubāhunā
arjunenārjunenaiva vairaṃ kasya jayaśriye
subhadrāpataye tasmai dāsīhayarathadvipaiḥ
preṣyantāṃ draviṇaṃ pūrvaṃ pakṣo 'yaṃ pratibhāti me
iti kṛṣṇasya mantreṇa dāśārhāstūrṇamatyajan
vicārapadamāsādya ruṣaṃ viṣamivāhayaḥ
atrāntare kṛtodvāhaḥ saṃpūrṇasamayavrataḥ
yudhiṣṭhirāntikaṃ prāyātsotkaṇṭhaḥ śvetavāhanaḥ
subhadrāsahitaṃ prāptaṃ dṛṣṭvā dharmasuto 'rjunam
jagatparimitaṃ mene harṣasampūrṇamānasaḥ
nṛpabhīmau praṇamyātha yamābhyāmabhivāditaḥ
kṛṣṇāṃ prasādayāmāsa pracchannerṣyāviṣolbaṇām
prauḍhā cābhyarthitā tena sā prītimadhikāṃ yayau
prema praṇayakopānte māninīnāṃ hi vardhate
subhadrāpi samabhyetya pṛthāyāḥ pādavandanam
kṛtvā drupadāṃ prītyā praṇanāma priyaṃvadām
snehavisphāritadṛśaḥ pāñcālyāḥ keśavasvasā
puro babhau praṇayinī rateḥ prītirivāgrataḥ
subhadrāṃ tatra pūrṇenduvadanāṃ madanāraṇim
yoṣito 'pyanimeṣeṇa cakṣuṣā suciraṃ papuḥ
tato yāte haladhare pārthānāmantrya sānuge
uvāsārjunasauhārdātsvayaṃ tatraiva keśihā
subhadrāpi smaravatī ramamāṇā kirīṭinā
asūta tanayaṃ kāntaṃ kāle kamalalocanam
bālo 'pyabhūnmanyumāṃśca so 'bhimanyuriti smṛtaḥ
kṛṣṇayoḥ sadṛśaḥ śaurye vyavardhata mahābalaḥ
sa pituḥ sarvavidyāsu mātulasya ca saṃgamāt
śāstreṣu cābhavadvīraḥ priyo rākendusundaraḥ
kṛṣṇāpi pāṇḍuputrebhyaḥ kālena tanayānkramāt
ajījanatpṛthuguṇānpṛthutulyaparākramān
prativindhyo narapateḥ sutasomaśca māruteḥ
arjunācchrutakarmā ca karmaṇā bhuvi viśrutaḥ
nakulācca śatānīkaḥ śrutasenaḥ kanīyasaḥ
ityete pañca pāñcālyā babhūvurbalaśālinaḥ
kṣitiṃ kṣitibhṛtāṃ dhurye saṃrakṣati yudhiṣṭhire
rāmādicarite loko babhūva śithilādaraḥ
śāsanālānasaṃlīnā rājagandhamataṅgajāḥ
uṣṇaṃ niḥśaśvasurnityaṃ tatpratāpavaśīkṛtāḥ
dānamānahṛtā lubdhāḥ paritrāṇahṛtāḥ prajāḥ
babhūvuryaśase tasya mānyāśca vinayāhṛtāḥ
guṇaiḥ saṃpattayā tyāgastena saṃpatsudhāsitā
tayorjanānurāgaśca sadā tasya vyavardhata
kadācidatha kṛṣṇena sahitaḥ śakranandanaḥ
prayayau yamunātīraṃ jalakelikutūhalī
tatrārdravañjulalatākuñjakūjadvihaṅgame
tīre bālānilālolavānīratarupallave
sa subhadrādibhiḥ kāmaṃ kāntābhiḥ kamalekṣaṇaḥ
hārīkṛtāmbudhārābhir vijahāra haripriyaḥ
tasya keyūraratnāṃśujātairindrāyudhairjalam
vibabhau prāvṛṣeṇyānāṃ meghānāṃ patitairiva
murāriṇā sahottīrya praviśyodyānamandiram
sukhāsīno 'tha śuśrāva gītaṃ hariṇacakṣuṣām
sa narmaparihāseṣu dantadīdhiticāmaraiḥ
babhau kelipariśrāntāḥ kāntā nirvāpayanniva
athāyayau dvijaḥ kaścitsvatejaḥpuñjanirbharaḥ
parameṣṭhīva vāsābjarajaḥpiñjaritākṛtiḥ
māhātmyamiva sākāraṃ hemādrimiva jaṅgamam
taṃ dṛṣṭvottasthatuḥ kṛṣṇau ratnapīṭhātkṛtāñjalī
sa copasṛtya śanakaiḥ svastivādaṃ vidhāya ca
uvāca bahubhugvipraḥ kṣudhito 'lpāśanādaham
yuvāṃ vadānyau samprāptaḥ śrutveti dvijabhāṣitam
ūcatuḥ pārthavārṣṇeyau priyaṃ bhojanamucyatām
tato 'bravītpunarvipraḥ pratyakṣīkṛtavigrahaḥ
pāvako 'haṃ vanamidaṃ dagdhumicchāmi khāṇḍavam
takṣako nivasatyatra śakrasya dayitaḥ sakhā
tatprītyā guptamindreṇa praveṣṭuṃ nāsti me gatiḥ
tasmādbhavadbhujotsṛṣṭaśarajālanivāritaiḥ
śakraprayuktameghaughairnirmuktaṃ vanamarthaye
iti kṛṣṇārjunau tatra yācitau kṛṣṇavartmanā
sādhviti kṛtvā saṃnaddhāvabhūtāṃ tatsamīhite
śvetakirnāma rājābhūdikṣvākukulanandanaḥ
sadā jajvāla yasyāgniḥ sattre dvādaśavārṣike
yājakāstasya bahubhirvitānaiḥ karmavistare
khinnā ghanājyadhūmena prayayurnaṣṭalocanāḥ
sa yājakaḥ parityaktastapasārādhya śaṃkaram
tasya trilocanādiṣṭe yajñe dvādaśavārṣike
avicchinnājyanivahair jāḍyaṃ prāpa hutāśanaḥ
sa mandadīdhitiḥ kṣīṇo jāḍyādarucimāśritaḥ
khāṇḍavaṃ brahmaṇādiṣṭaṃ sattvāḍhyaṃ dagdhumāyayau
ghṛtena jāḍyamutpannaṃ jāṅgalaireva śāmyati
ityāśayā prajajvāla khāṇḍave dahanastataḥ
taṃ kṣipraṃ karakāmeghairasakṛtpākaśāsanaḥ
śāntiṃ nināya tenāsau babhūva ciramāturaḥ
tataḥ kālena sa prāpya naranārāyaṇau bhuvi
hṛṣṭaścaturmukhādiṣṭo varṣavighnopaśāntaye
pārtho 'bravīttaṃ bhagavandivyāstrāṇi hi santi me
kiṃtu karmakṣamaṃ nāsti kārmukaṃ samarocitam
sāmānyena rathenātra kṣayibhiḥ sāyakaistathā
saṃyukto 'pi bhavatkārye sajja evāsmi kevalam
murārerapi dordaṇḍakhaṇḍasya dṛḍhakarmaṭham
pratāpasadṛśaṃ nāsti tvatkāryakṣamamāyudham
ityarjunavacaḥ śrutvā dadāmītyanalo 'vadat
sasmāra varuṇaṃ devaṃ sa ca dhyātaḥ samāyayau
vahninā preritaḥ so 'tha gāṇḍīvaṃ pāṇḍusūnave
akṣayyau ceṣudhī prādādrathaṃ ca nagaropamam
vipulāḥ prāṃśavo yasminhayāḥ pavanaraṃhasaḥ
vibabhuścandradhavalāḥ śaranmeghā ivāmbare
sudarśanaṃ ca kṛṣṇāya cakraṃ kaumodakīṃ tathā
dattvā kṛśānumāmantrya prayayau yādasāṃ patiḥ
somena rājñā vijitaṃ purā yena jagattrayam
arjunastaddhanuḥ prāpya tripurāririvābabhau
rathaṃ tataḥ samāruhya mahābhūtanināditam
suvarṇaratnadīptābhaṃ ghoravānaraketanam
dhanaṃjayo 'bravīdvahniṃ sajjastvaṃ khāṇḍavaṃ viśa
iti bruvāṇe sānande pāṇḍave sajanārdane
tābhyāmeva saha prāyātsaptārciḥ sa mahāvanam
dhūmaketustatastūrṇaṃ svayaṃ jajvāla khāṇḍave
jvālāvilolajihvābhirjagadvitrāsayanniva
dhūmāndhakāritaṃ vyoma babhūvāgniśikhākulam
pradīptaśmaśrukeśānāṃ rakṣasāmupamākṣamam
tiraścīnābhirabhito jvālābhiḥ kakubho babhuḥ
pratyagragalitasyeva meroḥ kāñcanavīcibhiḥ
kṣaṇena kānane tasmingṛhīte citrabhānunā
vikośakiṃśukāśokatulāṃ sarve yayurdrumāḥ
tataścaṭacaṭārāvo babhūvāghaṭṭitāmbaraḥ
brahmāṇḍasphuṭanārambhagranthibheda ivotkaṭaḥ
kvacidviracitotkārāḥ kvacidvallīvilāsinaḥ
śikhitāṃ kvacidājagmurvibhaṅgāḥ pāvakārciṣām
vipluṣṭavicaṭatkīṭapaṭalairāśuśukṣaṇiḥ
kakṣeṣvavāptavānkṣipraṃ pūrṇā iva tilāhutīḥ
vahneḥ śikhāgravicchedā gaganāṅganasaṅginaḥ
cakruḥ khacāriṇāṃ hemavimānavalanābhramam
tataḥ pravṛtte bhūtānāṃ medasā vimale tale
nirdhūme rociṣāṃ cakrairhaimaṃ jagadivābhavat
ghoraḥ kahakahāśabdo babhūvātha havirbhujaḥ
śikhābhir lihyamānānām ākrandaḥ kakubhāmiva
sphuliṅganicayā vahnervicerustaralatviṣaḥ
dagdhānāmiva sattvānāṃ jīvā gaganagāminaḥ
ardhavipluṣṭavapuṣo vidrutāḥ kānanaukasaḥ
cakrandurbhūtasaṃghāśca pralayānalaśaṅkinaḥ
siṃhānāṃ kesarasaṭā jvālāvalayitā babhuḥ
mattebhakumbhanirbhedeṣviva raktacchaṭāṅkitāḥ
dahyamānā mahākāyā muhūrtaṃ gajayūthapāḥ
pṛthukāñcanamudrābhiḥ saṃbhṛtā iva babhramuḥ
kṛṣṇārjunābhyāmabhitaḥ khaṇḍitāḥ śaramaṇḍalaiḥ
niruddhagatayaḥ petuḥ sarve vahnau vanecarāḥ
dahyamānaṃ tataḥ śrutvā devebhyastridaśeśvaraḥ
khāṇḍavaṃ svayamabhyetya dadarśa jaladairvṛtaḥ
taḍidghanākulaṃ vyoma jvālādhūmavṛtaṃ vanam
parasparopamāpātramabhūdbhūtabhayaṃkaram
hanyamāneṣu sattveṣu gāṇḍīvena kirīṭinā
prāgeva ca kurukṣetraprayāte takṣake bhayāt
tatputramaśvasenākhyaṃ jananī nāgavallabhā
nigīrya prayayau bhītā pucchaśeṣeṇa sūcitam
pāṇḍavo 'pi tamālokya pucchaṃ cicheda kovidaḥ
bhallena pṛthudhāreṇa māyayātyantakopitaḥ
bhaviṣyasya pratiṣṭhastvaṃ taṃ śaśāpeti cārjunaḥ
pāvakaṃ vāsudevaśca samuttīrṇamupāyayau
atha bāhupramāṇābhirdhārābhirmarutāṃ patiḥ
sphaṭikastambhasaṃbhāraṃ babhāreva nabhastale
niruddhā śarajālena muhūrtātsavyasācinā
ākhaṇḍalojjhitā vṛṣṭiḥ śaśāma dahanoṣmaṇā
śatamanyustataḥ kruddhastridaśairuddhṛtāyudhaiḥ
saha divyāstravarṣeṇa dhanaṃjayamapūrayat
tadastrāṇi nivāryāśu pratyastraiḥ śvetavāhanaḥ
ayodhayatsurānsarvānsāyakaiḥ pūrayannabhaḥ
tataḥ śakrasamutsṛṣṭaṃ śṛṅgaṃ mandarabhūbhṛtaḥ
cakāra tilaśaḥ pārtho jātajvālāśilaṃ śaraiḥ
athārjunena vijite suracakre sureśvaraḥ
airāvaṇastho vibabhau citrastha iva vismayāt
tamuvāca nabhovāṇī śakra mā sāhasaṃ kṛthāḥ
takṣakaste suhṛnnātra sthito yuddhena kiṃ vṛthā
naranārāyaṇau devau kṛṣṇau te viditau dhruvam
etau na jetuṃ samare śakyau śakraśatairapi
ityākarṇya yayau śakro lajjākuṭilakandaraḥ
hṛṣṭaśca sutamālokya svaprabhāvādhikaṃ raṇe
tato 'rjunaśarāsāraśakalīkṛtavigrahān
vanecarānbhūtayakṣadaityarākṣasapannagān
kavalīkṛtya bhagavānyāvakaḥ svāsthyamāyayau
jvālābhirnirvikārābhirharṣamāvedayanniva
bhavanāttakṣakasyātha mayaṃ daityendramutthitam
vitrāsavidrutaṃ vahnirjvālāyatabhujo javāt
sasarpāghaṭṭayanviśvaṃ saṃrambhagurugarjitaiḥ
kṛtānta iva dhūmālī kṛṣṇasarpo vyalokayat
mayo 'pi pāvakaṃ vīkṣya paścātkruddhamabhidrutam
cakriṇaṃ ca prahartāraṃ trāyasvetyabhyadhājjayam
taṃ pārthaḥ śaraṇaṃ yātaṃ rarakṣa karuṇānidhiḥ
āpannatrāṇavimukhaṃ caritaṃ na mahātmanām
evaṃ mayo 'śvasenaśca muktastasmānmahābhayāt
sāraṅgakāśca catvāro rakṣitāḥ svayamagninā
babhūva mandapālākhyo brahmacārī muniḥ purā
yasya śrutavido vidyā viviśuḥ svayamāśayam
dehaṃ saṃnyasya kālena prayātastridaśālayam
lebhe tapojitāṃllokānaputra iva naiva saḥ
devānāṃ śāsanādgatvā putrārthaṃ vasudhātalam
vihaṅgavadhvā saṃgamya prāpa putracatuṣṭayam
khāṇḍave vartamāneṣu sa suteṣu mahāmuniḥ
upasthitaṃ vahnibhayaṃ jñātvā tuṣṭāva pāvakam
tatstotratuṣṭo bhagavānanalo na dadāha tān
bhayānmātrā parityaktānsvayaṃ ca sthitikāriṇaḥ
mandapālasutānbālānparivarjyātha śārṅgikān
karmaṇā vismitastena sametyātha sureśvaraḥ
astrāṇi pārtha dāsyāmi kāle te rudradarśinaḥ
bhaviṣyatyakṣayā prītiḥ kṛṣṇapāṇḍusutena te
tayorvitīryeti varaṃ tuṣṭaḥ prāyāttriviṣṭapam
tato vahniṃ samāmantrya nirvṛtau kṛṣṇapāṇḍavau
jagāmābhimataṃ deśaṃ hemādreḥ śriyamāgataḥ
avatīrya rathābhyāṃ ca kṛṣṇau nirjhariṇītaṭe
viśrāntiṃ prāpaturbālaiḥ kadalīpallavānilaiḥ
śvetaketornarapaterbahuvatsarayājinaḥ
aviśrāntaṃ nipīyājyaṃ jāḍyaṃ yatprāpa pāvakaḥ
parākrameṇa tajjiṣṇoḥ prabhāvāccāsuradviṣaḥ
tatyāja khāṇḍavaṃ dagdhvā havyānāṃ cābhavatkṣamaḥ
iti hutabhugakāṇḍe prauḍhapārtheṣu pakṣānilabahulavilāsaḥ khāṇḍavaṃ nirdadāha
haṭhavidhuritalokaḥ kiṃca saṃkocya khaṇḍairvijayaśaravitānairvṛṣṭimākhaṇḍalasya
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
abhimanyoḥ pariṇaye saṃgatānekabāndhavāḥ
ratnojjvalā virāṭasya viviśuḥ pāṇḍavāḥ sabhām
hemāsane saṃniviṣṭairvṛṣṇipāñcālapuṃgavaiḥ
babhāse sā sabhā vīrair dyaur ivāmaraśekharaiḥ
ekāsanagatau tatra janārdanayudhiṣṭhirau
vaiḍūryahemarucirāṃ cakrāte svāṃśubhiḥ sabhām
ajātaśatrāvacirānmitre 'bhyudayaśālini
vikāśaṃ bhejire netraśatapatrāṇi bhūbhujām
athāvadadghanaśyāmaḥ kaustubhāṃśutaḍidghanaḥ
nartayanbhavanodyānanīlakaṇṭhānivācyutaḥ
sa babhau svacchadaśanacchāyāchuritadiṅmukhaḥ
pāñcajanyasya kiraṇānnipītānvikiranniva
viditaṃ rājasiṃhānāṃ yadetatpunarucyate
taddīrghasaṃbhṛtasyāntarmanyuvegasya jṛmbhitam
gaṇanā nṛpamadhye 'sminna śakyā kauravāgasām
kṛṣṇākacagraho yeṣāṃ ketubhūtaḥ prakāśate
tathāpi sāmasādhye 'rthe na daṇḍaḥ sadbhiriṣyate
ko hi hastāvaceyeṣu padmeṣu paraśuṃ kṣipet
śrutvaitadūce halabhṛtkailāsadhavalacchaviḥ
kṣīroda iva śītāṃśukalā dantāṃśubhiḥ kṣipan
yadāha jagatāmeṣa bāndhavaḥ kamalāghavaḥ
tadeva matamasmākaṃ kva vinā sāma siddhayaḥ
sādhyānsāmnā parānhatvā lakṣmīmaṇḍanadarpaṇam
paścāttāpaviniḥśvāsaiḥ kaḥ kuryānmalinaṃ yaśaḥ
svabandhuvadhalabdhā śrī pravṛttāpi na śobhate
svakapoloddhṛtairmāsaiḥ śliṣṭā kṛtteva nāsikā
krūrakarmājitā sthitvā śrīḥ śikhevāśuśukṣaṇeḥ
yāti paścādvidhāyāśu tamaḥ kaśmalakajjalaiḥ
ajātaśatrorgeheṣu nandantaḥ kurunandanāḥ
pārthāśca kauravendrasya modanto hastināpure
dhanyā bandhugṛhodyāne parasparam ayantritāḥ
yānti bhuktottarāsthāne sundarīnarmasākṣitām
mugdhāṅganā madhu rahastantrī madhuragītayaḥ
suhṛdbandhujanairgoṣṭhī puṇyakalpataroḥ phalam
kṣīṇakośasahāyānām upāyopakramadviṣām
nṛṇāṃ maraṇarūḍhānāṃ prathamaṃ samare rudhi
ityukte rauhiṇeyena sātyakiḥ satyapauruṣaḥ
kopāñcitamukhālolagaṇḍatāṇḍavikuṇḍalaḥ
uvācāsivraṇaluṭhanmuktāhāre 'tha vakṣasi
kurvansitottarīyasya punaḥ punarudañcanam
aho dūraparibhraṣṭamānaṃ masṛṇamucyate
kuto vā dīnadarpāṇāmākrāntivikaṭā giraḥ
vadhaikabheṣaje śatrau yatsnihyati mano nṛṇām
sā hyanāyāsitodagrakhaḍgānām atibhīrutā
pratiṣṭhāṃ chāditabhiyā hitavyājācchamaiṣiṇām
alagnauṣṭhākṣarā vāco na śṛṇvanti raṇapriyāḥ
mṛdavaḥ suhṛdāmagre māninīpraṇaye natāḥ
parāvamardakaṭhināḥ śauryādhmātā hi māninaḥ
anākṛṣṭāsicāpānāṃ vismṛtaprathitāgasām
yācñāvihitasāmnā śrīśchinnahastasya kaṅkaṇaḥ
mantrimantraparityaktamanyuhālāhalaḥ paraiḥ
vadhyate rājabhujagaḥ pramāṇaṃ yasya bhīravaḥ
rūḍhasnehāḥ parārtheṣu na te śāmyanti kauravāḥ
yāvat pāṇḍavadordaṇḍapīḍāṃ nāyāti gāṇḍivam
raṇalakṣmīkaṭākṣaiste yāvatkarṇāntagāmibhiḥ
na viddhāḥ pakṣmalairbāṇaistāvannāyānti raktatām
ete krodhāgnisaṃtāpajātatṛṣṇāḥ śarā mama
nāpītvā nirvṛtiṃ yānti śoṇitaṃ kauravorasām
kṛṣṇāparibhavakṣāntisphūrjallajjārajojuṣaḥ
vāñchantyasṛṅnadīsnānaṃ bhīṣmadroṇakṛpā dhruvam
uktveti sātyakistūrṇaṃ babhūva bhrakuṭīmukhaḥ
udbhūtakālakūṭasya bibhrāṇo rūpamambudheḥ
atha tadvacanāsvādalolamauliṣu rājasu
yudhiṣṭhiraṃ pratiṣṭhāya drupado 'pyādadhe vacaḥ
hariryadāha rāmaśca sa evādya satāṃ kramaḥ
sātyakiḥ śauryasadṛśaṃ dhanyaṃ kiṃ vā prabhāṣatām
ayatnasādhyaṃ śaṃsatsu yānti nirvācyatāṃ budhāḥ
vinā tu śatrukāntāstrairna tatkrodhāgninirvṛtiḥ
rājñā dūtā visṛjyantāṃ kṛtakaṃ sāma cārthyatām
dattvā sthānadvaye pādau vicintyaikaṃ samāśrayet
ānīyatāṃ dhṛṣṭaketuḥ senābinduśca bhūpatiḥ
bhagadattaḥ sa cendrasya daityasaṃgrāmabāndhavaḥ
śalyaśca śatruśalyābho jayatsenaśca māgadhaḥ
kekayā bhrātaraḥ pañca yudhāmanyūttamaujasau
ityuktvā drupado rājā virarāma dhiyā nidhiḥ
kṛṣṇasyānumate dūtā visṛṣṭāśca yayurnṛpān
tato murārervacasā purohitam analbaṇam
sākāramojasā rāśiṃ drupado nijamabravīt
dvijendra kauravendro 'sau gatvā sāma tvayārthyatām
avibandhena yāvanna sainyamāyāti pūrṇatām
vaktuṃ tvameva jānīṣe vicitraṃ laghu sāravat
iti pāñcālarājena visṛṣṭaḥ sa kurūnyayau
gate tasminmadhuripurvṛṣṇivīraiḥ sahāparaiḥ
āmantrya pāṇḍutanayānmātsyaṃ ca dvārakāṃ yayau
atṛptā darśane tasya pārthāḥ saṃstambhya mānasam
udyogaṃ bāndhavagirā cakrire balasaṃgrahe
atrāntare dhārtarāṣṭraḥ śvetāśvaśca raṇotsukaḥ
jagmatuḥ keśavaṃ tulyaṃ sāhāyyaṃ yācituṃ raṇe
tau dvārakāṃ samāsādya ratnairbhrājiṣṇumandirām
amātyaiḥ kauravasyeva samantādabhirājitām
antaḥpuraṃ viviśatuḥ śaureḥ kelīgṛhaṃ śriyaḥ
nīlaratnāṃśubhir vyāptaṃ dhūpadhūmaśikhāyitaiḥ
tau śayānaṃ dadṛśatustatra keśinisūdanam
svacchasphaṭikaparyaṅke kṣīrārṇava ivāpare
śanairnidrāyamāṇasya śīrṣānte tatra kauravaḥ
upāviśatphalguṇo 'pi caraṇāmbujayoḥ puraḥ
tataḥ prabuddho bhagavāndadarśāgre dhanaṃjayam
śliṣṭāñjalipuṭaspṛṣṭakirīṭaṃ vikaṭadyutim
kṛtābhivādanaṃ pṛṣṭvā kuśalaṃ savyasācinam
śayyopadhānalagnāṃsamapaśyacca suyodhanam
tābhyāmabhyarthito yuddhe sahāyo 'stu bhavāniti
parāvṛtyāvadaddevaḥ kauravābhimukhānanaḥ
prāptastāvadbhavānpūrvaṃ caramaḥ śvetavāhanaḥ
pūrvasaṃdarśanātkiṃtu pārtha eva vṛṇoti mām
akṣauhiṇī ca vṛṣṇīnāmayoddhā cāsmi bhūpate
dve bhāge vidite tulye gṛhāṇākṣauhiṇīmataḥ
ityuktaḥ śauriṇā hṛṣṭastathetyūce smitānanaḥ
manyamāno 'dhikaṃ bhāgaṃ vṛṣṇisenāṃ suyodhanaḥ
kṛtavarmamukhairguptāṃ tamādāya varūthinīm
keśavenābhyanujñātaḥ sa yayau hastināpuram
arjuno 'pi hariṃ labdhvā vacasā tyaktasaṃgaram
baddhapratijñaṃ sārathye pṛthvīlābhamamanyata
tataḥ kṛṣṇaṃ samāmantrya kṛṣṇaśca śvetavāhanaḥ
yudhiṣṭhirāntikaṃ prāyādalpaśīghrapadānugaḥ
atrāntare dharmasūnoḥ sāhāyye śalyamāgatam
jahāra kauravastulyacchannasanmānabhojanaiḥ
nṛtyagītairbahuvidhairmālyaratnavarāṃśukaiḥ
rājārhairupacāraiśca taistaiḥ pathiṣu kalpitaiḥ
ādau sa sevitastena pratipannaḥ sahāyatām
duḥkhaṃ yayau dharmasutaṃ lajjākuṭilakandharaḥ
yudhiṣṭhireṇa vinayātpūjitaḥ so 'bhyadhātpunaḥ
haraṇaṃ kauravendreṇa vyājasamānabhojanaiḥ
dyūte kṛṣṇāparikleśaṃ vanavāsādi yannṛṇām
śrutvā yudhiṣṭhirādduḥkhaṃ kathānte madrapo 'vadat
purā triśirasaṃ śakraḥ sutaṃ tvaṣṭuḥ prajāpateḥ
aghātayattapasyantamugraṃ tadvrataśaṅkitaḥ
tataḥ kruddho 'sṛjattvaṣṭā putraṃ vṛtrābhidhaṃ punaḥ
tapasā yena vijitāḥ surāḥ śarma na lebhire
samare vajriṇaṃ vīraṃ kavalīkṛtya helayā
nirvikārānanastasthau surasaṃhāradīkṣitaḥ
vidhātṛdiṣṭayā tasmiñjṛmbhayā vinatānane
saṃkocitāṅgaḥ sahasā niryayau tridaśeśvaraḥ
tataḥ śaraṇamabhyetya viṣṇuṃ jiṣṇuṃ suradviṣām
avāpa tadvadhopāye mantraṃ balanisūdanaḥ
sāmnā sakhyaṃ samādāya sa vṛtreṇa tarasvinā
acintayatsadā randhraṃ gūḍhaṃ tasya nipātane
atha saṃdhyāsamādhisthaṃ śakro viṣṇoranujñayā
vajragarbheṇa phenena so 'vadhīdvṛtramutkaṭam
tasminhate samākrānto ghorayā brahmahatyayā
na kvacitpratyayaṃ lebhe śakraścakrākulāśayaḥ
sa pāpaviparītātmā gatvātivipulaṃ saraḥ
mṛṇālabālanilayo babhūvānuśayākulaḥ
tataḥ śakrapade rājā nahuṣo vāsavādhikaḥ
suraiḥ sasiddhamunibhirvṛtaḥ śūnye surālaye
sa śacīṃ prārthayāmāsa navaiśvaryavimohitaḥ
labdhvā mahatpadaṃ mūrkhāḥ sevante nāśamātmanaḥ
sā satī balinā tena yācyamānā punaḥ punaḥ
guruṃ bṛhaspatiṃ patyuḥ prayayau śaraṇaṃ śacī
sā gatvā tadgirā dūramupasṛtya pradarśitam
sarastadantaḥ pracchannaṃ dadarśa marutāṃ patim
preyasyā viṣamastho 'sau dṛṣṭo niḥśvasya duḥkhitaḥ
uvāca jñānavṛttāntastāmasrululitekṣaṇām
durmado 'sau mahākopo nahuṣo rājakuñjaraḥ
na vināśayituṃ śakyo balātkamalalocane
gatvā tvaṃ yuktimāsthāya brūhi taṃ manmathāntaram
saptarṣisyandanārūḍhaḥ svairamāgaccha māmiti
iti bhartrā samādiṣṭā paulomī channacāriṇī
tāmeva vidadhe tūrṇaṃ nahuṣeṇaitya saṃvidam
tato munirathaṃ kṛtvā vrajannahuṣadevarāṭ
sarpeti caraṇāgreṇa tvarito 'gastyamaspṛśat
kopānmahāmunestasya śāpena patito 'tha saḥ
avāpa sarpatāmeva yastvayā mocitaḥ purā
nadīstrīvṛkṣaśaileṣu guruvākyātpuraṃdaraḥ
utsasarja tataḥ svastho brahmahatyām anākulaḥ
abhyarthito 'tra tridaśairguruvākyādakalmaṣaḥ
nijaṃ rājyamavāpyendro nananda dayitāsakhaḥ
ākhyānamindravijayaṃ śrutvedaṃ vijayodyame
jayaṃ labhante niyamādataste kathitaṃ mayā
ityuktaṃ madrarājena niśamya vijayaiṣiṇā
vinayāvanataḥ svairaṃ vyājahāra yudhiṣṭhiraḥ
kurupakṣāśritenāpi kāryaṃ saṃpādyatāṃ tvayā
kurvatā sūtaputrasya tejovadhavigarhaṇām
tathetyatha pratiśrutya śalyaḥ prāyātkurūnprati
diśanbhuvanasaṃnāhaṃ gajagaṇḍālikhaṇḍalaiḥ
atrāntare pāṇḍusutānāyayau garuḍadhvajaḥ
sātyakiścekitānaśca jayatsenaśca māgadhaḥ
kekayā dhṛṣṭaketuśca kuntibhojaśca bhūpatiḥ
kurvanto vipulānīkairniḥsaṃcārāṃ vasuṃdharām
vāhinyastā gajagrāhāḥ śastravīcīviśṛṅkhalāḥ
praviśya pārthasainyābdhiṃ yayurdurlakṣyatāmiva
śanaiḥ pravṛddhasainyeṣu pāṇḍaveṣu pareṣu ca
kururājasabhāṃ dhīro viveśa sa purohitaḥ
bhīṣmakarṇakṛpadroṇaśalyabāhlikasevitām
praviśya lebhe satkāraṃ rājasiṃhaguhāṃ sabhām
sa pṛṣṭvānāmayaṃ sarvānkramāvāptavacaḥkramaḥ
provāca pratibhonmeṣanirviśaṅkamatirdvijaḥ
dhṛtarāṣṭrasya pāṇḍośca kramaprāptā yathā mahī
tannāma viditaṃ loke yathā cātmā tathātmajaḥ
bhavadbhiḥ svecchayā dattāmapi pārthaḥ kṛśāṃ śriyam
nināya pūrṇatāṃ śuklapakṣaścandrakalāmiva
yathāsya sā hṛtā naiva tadvaktuṃ matameti naḥ
avismṛtanikārāṇāṃ na hi māmasamarthatā
vanavāsāvadhiḥ pūrṇaśchannavāso 'tivāhitaḥ
pitāmahapitṛvyairno vṛttiḥ svāṃśena kalpyatām
iti yaudhiṣṭhiraṃ vipraḥ saṃdeśaṃ vinivedya saḥ
iṅgitajño narendrāṇāṃ vaktreṣu dṛśamādadhe
tataḥ śāntanavo dhīmānuvācānandanirbharaḥ
diṣṭyā śamārthinaḥ pārthā diṣṭyā necchanti saṃgaram
diṣṭyā gāṇḍīvadahanaṃ na praviṣṭā mahārathāḥ
diṣṭyā sarve kṛtāntasya vismṛtāḥ pṛthivībhujaḥ
iti bruvāṇe gāṅgeye karṇaḥ kopādabhāṣata
saṃrambhasrastavastrāgraniyamāloladordrumaḥ
vijitāścānukampyāśca yācante yadi pāṇḍavāḥ
gambhīraghoṣagarbhaḥ kiṃ praharṣaste pitāmaha
uccaiḥ kriyante stutibhiḥ sarvadā pāṇḍavāstvayā
tatsahasraguṇāḥ santi deśe deśe mahārathāḥ
iti karṇavacaḥ śrutvā bhīṣmaḥ smitamukho 'bravīt
aho nu vallabho mantrī hitamābhāṣase prabhoḥ
na śaktāḥ samare sthātuṃ na cecchanti śamaṃ khalāḥ
bhraṣṭobhayapadā nūnaṃ paiśunyaikāntavṛttayaḥ
citraṃ necchasi sauhārdamapi dṛṣṭaḥ parākramaḥ
rādheyaghoṣayātrāyāṃ gograhe ca svayaṃ tvayā
iti vādini gāṅgeye prajñācakṣurnareśvaraḥ
vimṛṣyovāca vinayādanumānya pitāmaham
amīṣāṃ bhūmipālānāṃ kṛtsnasya ca kulasya naḥ
śreyaḥ śāntanavenoktaṃ satyamāyatidarśinā
gaccha saṃjaya rājānaṃ dharmātmānaṃ yudhiṣṭhiram
āsādya madgirā brūhi yena sauhārdamicchati
na yasya cintayitvāpi kiṃcitpaśyāmi kilbiṣam
sa dhīmāndharmatanayastattadvācyastvayocitam
iti vaicitravīryeṇa gāvalgāner udāradhīḥ
ādiṣṭaḥ pāṇḍutanayānprayayau sapurohitaḥ
upaplavavinaṣṭānsa rathena javaśālinā
pāṇḍavānprāpya śanakaiḥ sabhābhavanamāviśat
sa yudhiṣṭhiramabhyetya kṛṣṇabhīmadhanaṃjayaiḥ
cedisṛñjayapāñcālamatsyamāgadhakekayaiḥ
virājitāṃ sabhāṃ bhāsvatsvaprabhābharaṇānanām
praṇanāma nijaṃ nāma saṃjayaḥ parikīrtayan
kuśalaṃ bāndhavakule pṛṣṭvovāca tato nṛpaḥ
apyasmākaṃ sabhāryāṇāṃ smaranti kurupuṃgavāḥ
api saṃjaya vairāgneḥ pravṛddhasya śamāmbubhiḥ
pratīkāraparo rājā sāmajyeṣṭho hyupakramaḥ
api nārabhate karma yenānuśayatāpitaḥ
mlānīkaroti niḥśvāsaiḥ kīrtimuktāvalīṃ muhuḥ
mādyadgajaghaṭābhogavistīrṇāṃ śriyamātmanaḥ
api vīkṣya na tādṛśi vetyāyūṃṣi vahantyasau
apyasmānbandhubhāvena vīkṣamāṇo 'mbikāsutaḥ
kulaikanāśapiśune na putravacane sthitaḥ
śrutvaitatsaṃjayo rājñaḥ prasannamadhurā giraḥ
uvāca sādhu sarvatra vartate kauraveśvaraḥ
kṣamāvaravadhūhārāḥ kuravo gatakilbiṣāḥ
vartante yadyayuddhena bhavānsaṃtoṣameṣyati
na mahāntaḥ praśaṃsanti yuddhaṃ saṃśayapañjaram
mitrabandhukṣayātprāpto jayo 'pyatra parājayaḥ
athavā manyunā vyāpto vartase yadi niṣkṛpaḥ
tadvṛthaivānubhūtāḥ kiṃ vanavāsādiyantraṇāḥ
yadi dharmaḥ pramāṇaṃ te na syātsaralacetasaḥ
tadaiva kuravaḥ sarve na syurbhīmārjunakrudhā
sarvakṣayaphale yuddhe vibhūtyai mā kṛthā matim
alobhābharaṇā eva śobhante tvādṛśāṃ śriyaḥ
saṃjayenetyabhihite dharmasūnurabhāṣata
dantatviṣā prakaṭayansvacchaṃ nijamivāśayam
yuddhaiṣiṇī kadā vācamasmākaṃ śrutavānasi
lokasaṃhāracakito naivaṃ tadabhibhāṣase
nijā śrīr aparityājyā rakṣaṇīyāśca bāndhavāḥ
asmindolācale kārye pramāṇaṃ no janārdanaḥ
ityukte dharmarājena babhāṣe kamalādhavaḥ
yuṣmadāyattamadhunā yuddhaṃ saṃjaya vā mama
apyayuddharuco yāvadgrāmaiḥ pañcabhirarthinaḥ
pāṇḍavā yadi nāmīṣāṃ samyagvarteta kauravaḥ
ato 'nyathā tu gāṇḍīvaniḥsṛtaiḥ śaramaṇḍalaiḥ
kabandhatāṇḍavoccaṇḍāṃ nijāṃ drakṣyasyanīkinīm
iti śaurervacaḥ śrutvā sānujasya ca bhūpateḥ
kurūnprati yayau tūrṇamanujñāṃ prāpya saṃjayaḥ
sa gatvā hāstinapuraṃ dhṛtarāṣṭrasya mandiram
dinānte 'dhvapariśrānto dvāḥsthenāvedito 'viśat
nivedya kuśalaṃ tasmai pāṇḍavānāṃ mahaujasām
prātarvaktāsmi tadvākyamityuktvā svagṛhaṃ yayau
tasmingate śaṅkamāno vinidro 'nuśayākulaḥ
ānāyya viduraṃ rājā papraccha hitamātmanaḥ
gatvā pāṇḍusutānvīrānpratyāyāto 'dya saṃjayaḥ
jāne naitadvacaḥ prātaḥ sabhāyāṃ kiṃ nu vakṣyati
etacchrutvāvadatkṣattā rājankiṃ paritapyase
dhīmato vibudhasyāpi kiṃ te vyasanamāgatam
nākṛtārtho labhennidrāṃ kāmīvādurlabhāṅganaḥ
durbalo balinākrāntaścauro vā gaṇitāntaraḥ
niḥsaṃtoṣaḥ parasveṣu na kaścitkurute matim
gāḍhatṛṣṇāprataptānāṃ durvāro hi prajāgaraḥ
kalyāṇaśīlāḥ saṃgharṣaharṣakrodhena cojjhitāḥ
cintājvareṇa spṛśyante na hi nāma manīṣiṇaḥ
vikāro lakṣyate yena na saṃpatsu vipaścitā
kṛcchrāṇi saṃtaredyena tatpāṇḍityaṃ pracakṣate
samastasaṃśayāvāsam anarthāyatanaṃ mahat
tamaḥprasādanaṃ ghoraṃ prapadyante na paṇḍitāḥ
mantre matirbhaye dhairyaṃ vyavahāre pragalbhatā
pāṇḍityametaducitaṃ śukapāṭhastato 'nyathā
guṇānurāgo vinatirvivekaḥ sādhusaṃgamaḥ
asaṃmohaśca kāryeṣu svabhāvo 'yaṃ vipaścitām
vṛttihīno 'pi nākāryaṃ na darpaṃ balavānapi
na duḥkhito 'pi saṃtāpaṃ bhajate yaḥ sa paṇḍitaḥ
pratibhāvānsamunnīya yuktaṃ vadati saṃsadi
anindyaṃ kurute yaśca sa vidvāniti gaṇyate
paropakāracaturāḥ parāyāsāsahiṣṇavaḥ
durlabhāḥ kila loke 'sminpriyavāco vipaścitaḥ
dhiktānmūrkhānmadakrodhalobhamohamanobhavaiḥ
ye nṛtyante yathākāmaṃ yantraputrakavatsadā
kiṃ tairvivekarahitairnipatadbhiḥ pade pade
āyāso jīvitaṃ yeṣāṃ nidhanaṃ ca priyāśiṣaḥ
mūrkhaḥ sarvajñatāmānī vittahīno mahāśayaḥ
aprabhuḥ kopakaṭuko mūḍhaḥ kairna viḍambyate
ye cānimittapiśunā ye ca doṣāvalokinaḥ
apraśastānkhalānkastānghūkāniva visarjayet
vṛddhiṃ yadyāti sahasā mūḍhānāṃ viddhi tadgatam
paryantakāle dīpasya bahulībhavati śrutiḥ
asatyamalinā vāṇī kārpaṇyamalinaṃ manaḥ
mātsaryamalinā dṛṣṭirna bhavatyadurātmanām
kulāntakaṃ tyaja sutaṃ mā svadharmādvyanīnaśaḥ
dharmātpriyataraṃ nānyatsatyācca satataṃ satām
purā virocano daityaḥ sudhanvā cāṅgiraḥsutaḥ
keśinyā devakanyāyā mandiraṃ saha jagmatuḥ
nyaste hemāsane tatra tayoḥ saṃgharṣaśālinoḥ
vayaṃ śreṣṭhā iti mitho vivādaḥ samajāyata
jīvitaṃ paṇamādāya tatastau jātamatsarau
virocanasya pitaraṃ prahlādaṃ draṣṭumāpatuḥ
tābhyāṃ nivedya vṛttāntaṃ dṛṣṭaḥ saṃspṛṣṭasaṃśayam
prahrādaḥ putramavadanna satyaṃ hartumutsahe
ityukte daityarājena praśaṃsansatyaśīlatām
tuṣṭo 'sya vijitaṃ putraṃ sudhanvā svayamatyajat
svayaṃ paṇīkṛtaprāṇamapi putraṃ nirasya saḥ
rarakṣa dharmamaryādāṃ prahlādaḥ satyabhūṣaṇaḥ
vinayābharaṇā lakṣmīrārjavābharaṇaṃ manaḥ
vāṇī ca satyābharaṇā na hi nāmākṛtātmanām
na satyaṃ pṛthivīpāla bhūmyarthe hātumarhasi
satyameva hi pātheyaṃ saṃsāraviṣamādhvani
yathā yathā matiḥ puṃsāṃ kalyāṇābhiniveśinī
tathā tathā pratipadaṃ sūte nikhilasaṃpadaḥ
hatā sabhā vṛddhahīnā vṛddhāścādharmavādinaḥ
dharmaśca satyarahitaḥ satyaṃ ca kalisaṃśrayam
janmāntare 'pyasukhadaṃ ghoramāyatidarśinaḥ
na paścāttāpajananaṃ vibudhāḥ karma kurvate
haṃsarūpaḥ purātreyaḥ sādhyaiḥ pṛṣṭo mahīśvaraḥ
uvāca saṃpadāṃ pātraṃ dhīrā vijitamanyavaḥ
na giro marmabhedinyaḥ sabhrūbhaṅgāśca no dṛśaḥ
na vikārāśca kaṭukā bhavantyamalacetasām
kartavyamiti yatkṛtyaṃ saṃkṣepeṇa samāpyate
na teṣāṃ rajjudīrgheyaṃ prasaktānuprasaktikā
na sevyā dhanino nīcā nānugamyā madoddhatāḥ
na kāryāḥ suhṛdo lubdhā nākṣepyā balaśālinaḥ
rājansuyodhanasnehātkilbiṣe mā manaḥ kṛthāḥ
tamo hi maraṇādūrdhvaṃ lambamānam anaiśikam
anāgateṣu doṣeṣu yo na jānāti saṃvṛtim
vyasane saṃnipatito vivaśaḥ sa karoti kim
vidureṇetyabhihite niḥśvasyovāca bhūpatiḥ
jayaṃ dharmānujaṃ jāne kiṃtu tyājyo na me sutaḥ
vidhātṛvihitaṃ nāma ko 'tivartitumīśvaraḥ
bhavitavyatayādiṣṭaṃ satyaṃ na na bhaviṣyati
purā na mṛtyurastīti śrutaṃ gūḍhaṃ vaco mayā
kathaṃ tadapi me kṣattaḥ saṃśayaṃ chettumarhati
tacchrutvā viduro 'vādīcchūdro 'haṃ kathamīśvaraḥ
vaktuṃ guhyavidāṃ guhyaṃ śrutigarbhamavaidikaḥ
sanatsujāto yogīndro bāla eva sanātanaḥ
matsuto 'dya samabhyetya tvadvākyaṃ pratibhāṣatām
abhidhāyeti taṃ kṣattā sasmāra dhyānamāsthitaḥ
dhyātamātraśca so 'bhyetya pṛṣṭaḥ provāca bhūbhujam
krodho 'ntakaḥ sarvamidaṃ nihanti ya eṣa puṃsāṃ vadanādudeti
vimohakāmāñjalinā janaughaṃ pibannaśeṣaṃ maraṇaṃ na mṛtyuḥ
prauḍhāriṣaḍvargamayo 'ntarastho mṛtyurnarāṇāṃ śamano na mṛtyuḥ
janmaiva mṛtyuḥ sa yato 'sti tasmiñjanmanyapete na hi mṛtyurasti
jayanti viprā maraṇaṃ na nāma śuṣkakriyāmātraniṣaṇṇacittāḥ
chandāṃsi tatraiva nivārayanti na tīrthasevā na tapo na yajñaḥ
niratyayaṃ nirvṛtidhāmaśokaharṣātiriktātiguṇatrayaṃ ye
bhajanti teṣāmamṛtaṃ svasaṃvitkrodhastu mūrkhānsamupaiti mṛtyuḥ
krodhaspṛhāśokatṛṣābhimānalobhābhyasūyāḥ sajugupsiterṣyāḥ
kāmo vivitsā ca vimohayuktā doṣā nṛṇāṃ dvādaśaghoramṛtyuḥ
tapo vratejyāniyamānibandhaḥ parākṣarasyādhigamena mokṣaḥ
pratiṣṭhitaṃ na kvaciditsutārā sūryāgnitoyātparamākṣaraṃ tat
yacchukrato brahmamahatprakāśaṃ yāte mṛte dyaur vidiśo diśaśca
yat prāṇito rājati khe vivasvānsanātano yogivaraiḥ sa mṛgyaḥ
janmanyudaste yadupaiti mṛtyuḥ pṛṣṭe ca śukroccaritaḥ prakāśe
yogīndradṛśye 'mṛtamāpnuvanti tasmānna mṛtyuḥ kurupuṃgavāsti
uktveti bhāsvarākāraḥ pīyūṣakiraṇānanaḥ
sanatsujāto nṛpatiṃ samāmantrya tirodadhe
atha prabhāte vipulāṃ ratnāsanavatīṃ sabhām
dhṛtarāṣṭro 'viśad bhīṣmakṛpadroṇādibhiḥ saha
tataḥ praviviśurbandigīyamānaparākramāḥ
bhagadattādayo bhūpā maulipiñjaritāmbarāḥ
vibabhuste marakatastambhaśyāme sabhātale
nalinīvanasacchāye rājahaṃsā vilāsinaḥ
sphuratkaṅkaṇaratnāṃśunakharāste cakāśire
rājasiṃhāḥ sitoṣṇīṣasphārakesaravibhramāḥ
tataḥ karṇāntasaṃsarpi cāmaro madamantharaḥ
śrīmān suyodhano mattaḥ kuñjarendra ivāviśat
hemāsanādhirūḍheṣu teṣu bhrājiṣṇumauliṣu
merukūṭopaviṣṭeṣu rājasu tridaśeṣviva
saṃjayaḥ kururājasya praviśyopāviśatpuraḥ
smayamāno muhuḥ paśyansamājaṃ jagatībhujām
pratyāgataḥ pāṇḍavebhyaḥ kiṃ nu vakṣyati saṃjayaḥ
ityabhūdbhūmipālānāṃ ko 'pi kautukavibhramaḥ
dhṛtarāṣṭraḥ kṣaṇaṃ dhyātvā vivakṣumatha saṃjayam
papraccha pārthasaṃdeśaṃ jātanetraḥ śrutāviva
pūrvaṃ gāvalgane brūhi kimāha sa dhanaṃjayaḥ
yaśaḥ khāṇḍavatuṣṭo 'gniryasya bandīva gāyati
kālikeyavadhe yasya svargodyānaśikhaṇḍiṣu
gāṇḍīvadhvanir uccaṇḍatāṇḍavācāryatāṃ gataḥ
iti pṛṣṭo nṛpatinā saṃjayaḥ pratyabhāṣata
śrūyatāṃ suhṛdāṃ madhye kirīṭī māṃ yadabhyadhāt
pitāmahasya droṇasya kṛpasya kṛtavarmaṇaḥ
drauṇermadrādhināthasya śakunerbāhlikasya ca
mantriṇaḥ sūtaputrasya sarveṣāṃ ca mahībhujām
saṃnidhau pituragre ca śrāvayethāḥ suyodhanam
kṛpālordharmarājasya rājyaṃ tvaṃ cenna muñcasi
tadayaṃ tava gāṇḍīvapraṇayī madbhujo guruḥ
gadānibhinnamattebhakumbhakūṭasamudgate
dustare rudhirāvarte bhīmaṃ drakṣyasi saṃgare
rathodbhūtarajaḥpuñjaiḥ prasarpanmahiṣāviva
kariṣyataste senāsu yamavikrīḍitaṃ yamau
rajasvalāḥ kampamānā dārayanpṛtanāstava
kṛṣṇākopapratikṛtaṃ dhṛṣṭadyumno vidhāsyati
dhanuḥśikhaḥ sphuradbāṇasphuliṅgavalayākulaḥ
yāsyatyevārigahane śikhaṇḍī dhūmaketutām
bhagne mahārathaghaṭābandhe sātyakisāyakaiḥ
vidrutāḥ kuruvāhinyo yāsyantyeva sahasradhā
vīravaktrābjapatitāḥ saubhadrasya śilīmukhāḥ
bhaviṣyanti kurustrīṇāṃ vyaktaṃ vaidhavyasākṣiṇaḥ
sthāsyanti te kathaṃ nāma yeṣāṃ yuddhamupasthitam
caidyena kuntibhojena matsyena drupadena ca
drakṣyanti me rathe dṛptaṃ kuravaḥ kapikuñjaram
viśvakarmakṛtāṃ māyāṃ bhūtasaṅghe bibharti yaḥ
ghoraḥ kahakahaḥ śabdaḥ śrūyate yasya garjitaḥ
kalpānte jṛmbhamāṇasya vahneriva didhakṣataḥ
sārathiryasya bhagavānsvayaṃ kaiṭabhasūdanaḥ
sa rathastūrṇamāyāto vāryatāṃ yadi śakyate
bhagnaṃ karṇarathaṃ dṛṣṭvā manorathamivātmanaḥ
hitānāṃ bāndhavagirāṃ saṃsmartāsi suyodhana
iti phalguṇasaṃdeśe saṃjayena nivedite
tadabhūdbhūmipālānāṃ kapolapulakadyutiḥ
bhīṣmastato nadanmeghagambhīrāṃ giramādade
pūritāmiva tadvaktrairbimbitairmaṇibhittiṣu
duryodhana na jānīṣe ghoraṃ vyasanamāgatam
manye kālakaṭākṣeṇa lakṣitāḥ kṣitivallabhāḥ
kṛṣṇāvekarathe ko nu draṣṭumutsahate pumān
lokasaṃhārapiśunau tulyau sūryāvivodyatau
naranārāyaṇāvetau viriñcipreritaiḥ suraiḥ
arthitau pārthagovindau jātau bhūbhāraśāntaye
kālakhañjāḥ sapaulomā hiraṇyapuravāsinaḥ
hatā narāvatāreṇa pārthenetyāha nāradaḥ
karṇasya karṇamadhurāḥ samākarṇya giro muhuḥ
jāto 'yaṃ darpamohaste yena pṛthvī vinaṅkṣyati
tiṣṭhanti vibhaveṣveva rājñāṃ dhūrtāḥ priyaṃvadāḥ
vyasanānilapāte tu tūlavadyānti te diśaḥ
yaireva pātyate mugdhaḥ svāmī durnayasaṃkaṭe
jaḍo 'yamiti taireva dūrasthairupahasyate
lakṣmīḥ kamalinīḥ bhṛṅgā rājyacandanabhoginaḥ
nāvasāneṣu dṛśyante sukhakānanabarhiṇaḥ
haniṣyāmi raṇe pārthāngiraṃ karṇo bravīti yat
dṛṣṭaṃ taddhopayātrāyāṃ gograhe ca svayaṃ tvayā
iti śāntanavenokte śvasanvaikartano 'bravīt
samaye 'sminna me vaktuṃ yujyate kṣamamātmanaḥ
kiṃ kurmaḥ samarārambho na syādyadi mahīpateḥ
tatkaḥ saheta viṣamāṃ marmavicchedinīṃ giram
ityuktvā caraṇāgreṇa saṃrambhānmaṇikuṭṭimam
gāḍhāvalekhinā śāṇakoṇaghṛṣṭamivākarot
yadā tvayā virahitaṃ sainyaṃ rājño bhaviṣyati
bhīṣma yotsye tadetyuktvā niryayāvaṅgabhūpatiḥ
dhṛtarāṣṭrastato dhyātvā punaḥ saṃjayamabravīt
api dharmasuto rājā śamamicchati kauravaiḥ
yoddhārastatra ke prāptāḥ kiyacca vipulaṃ balam
iti vaicitravīryeṇa pṛṣṭaḥ provāca saṃjayaḥ
śamamicchatyabhinno 'sau dharmarājo yudhiṣṭhiraḥ
vīro yuddhaṃ ca yenāsya vipulo balasaṃgrahaḥ
ityuktvā mohamagamatsaṃjayo vihvalāśayaḥ
muhūrtācca samāśvasya punarbhūpālamabhyadhāt
sā senā pāṇḍuputrāṇāṃ mattadviradadurgamā
śastrāstravarṣagahanā kaṃ nāma na vimohayet
bhuvi santi gajā naiva hayāśca vanakuñjarāḥ
na gajāśca rathā naiva tatretyahamacintayam
sātyakirdrupadaḥ śaibyaḥ śikhaṇḍī pañca kekayāḥ
cekitāno jayatseno yudhāmanyūttamaujasau
dhṛṣṭadyumno virāṭaśca dhṛṣṭaketurghaṭotkacaḥ
ārjunirdraupadeyāśca sthitā vīrā yuyutsavaḥ
vaicitravīryaḥ śrutvaitadviṣaṇṇaḥ punarabravīt
bhīmādbhayaṃ me nānyasmāttanayānāṃ bhaviṣyati
bhīmasenagadāghātanirbhinnabhujavakṣasām
paśyāmīva punaḥ prāptaṃ putrāṇāṃ nidhanaṃ raṇe
kimanyadarjunaśarairniruddhe vyomamaṇḍale
hatā api na śakṣyanti manye gantuṃ divaṃ nṛpāḥ
ityāmbikeye vadati prauḍhāmarṣaḥ suyodhanaḥ
samājarājasiṃhānāṃ paśyansotsāhamabhyadhāt
vaktuṃ na yuktamucitaṃ nindyaṃ hyātmapraśaṃsanam
tulyakulyānsutānpāṇḍoradhikānkena manyase
akṣauhiṇyaḥ sapta teṣāmekādaśa mama sthitāḥ
atha kasmādanālocya śaṅkase na parābhavam
lakṣāṇyakṣauhiṇīnāṃ vā dīptānāṃ śastracetasām
gajastho bhagadatto vā tulyaṃ manye raṇe na vā
yeṣāṃ śāntanavo goptā droṇaśca sasuto yudhi
teṣāṃ śaṅkāspadaṃ sākṣādapi manye na vajrabhṛt
gaṇyo bṛhadbalaḥ śalyaḥ saindhavaśca sabāhlikaḥ
senāgragā mamaiteṣāṃ tulyaḥ pārtheṣu mṛgyatām
ityukte dhārtarāṣṭreṇa sakhedo viduro 'vadat
aho svajanavaireṇa vinaṣṭaṃ bhārataṃ kulam
pāśabaddhau khagau pūrvaṃ paśyataḥ pāśajīvinaḥ
balinau jagmatustūrṇaṃ kṛtvā jālaṃ vihāyasā
vyādho 'pi tāvanuyayau dūramālokayannabhaḥ
mitho vibhedātpatanaṃ śaṅkamānastayorbhuvi
tataścirārtau kalahe jāte cañcunakhāyudhe
saha jālena patitau gṛhītau tena dhīmatā
evaṃ kurūṇāṃ bhedena vināśo 'yamupasthitaḥ
kimucyate kālarātryāḥ pratyāsanno mahotsavaḥ
vidureṇeti kathite pārāśaryaḥ svayaṃ muniḥ
uvācābhyetya kāruṇyādgāndhārīṃ ca suyodhanam
putra dattvā nijaṃ rājyaṃ pārthebhyo rakṣa jīvitam
mā gamaḥ svakule kṣipraṃ vināśātaṅkaketutām
kimanyatra śṛṇoṣi tvaṃ dhṛtarāṣṭraḥ śṛṇotu te
dhruvamabhyudayastatra yatra devo janārdanaḥ
tatprabhāvaṃ vijānīhi saṃjayena niveditam
ityuktvāntardadhe tūrṇaṃ paśyatāṃ bhūbhujāṃ muniḥ
tato nṛpatinā pṛṣṭo gāvalganirabhāṣata
rājansvayaṃ madhuripuḥ pāṇḍavārthe samudyataḥ
yasyādbhutāni karmāṇi kathayanti manīṣiṇaḥ
icchāmātramidaṃ yasya jagatsarvaṃ carācaram
vāsudevo hṛdāvāso viṣṇurvaśitayā ca yaḥ
janārdano 'ridalanāddamāddāmodaraśca yaḥ
saṃjayenetyabhihite prajñācakṣurnareśvaraḥ
praśaṃsanmanasā devaṃ vavande garuḍadhvajam
atrāntare dharmasuto vyājahāra hareḥ puraḥ
viśannivāśaye prītyā kaustubhe pratibimbitaḥ
viśvātmanastava vibho yadagre kiṃciducyate
anuktamapi tadvyaktaṃ prayāti punaruktatām
tadā yatsaṃjayo 'bhyetya bahvarthaṃ svalpamuktavān
jāyate nāmbikāsūnoradyāpi vimalaṃ manaḥ
svarājyadānena śamaṃ putrasnehānna vāñchati
svadhane kathamasmākaṃ dharmye yuktamupekṣaṇam
araṇye jambukatyakte kīṭaniṣkuṣitodare
śave 'pyāsthāṃ jano datte na punardhanavarjite
ekākī sakuṭumbo 'pi kule jāto 'pyaviśrutaḥ
vidvānapi nirācāro bhavatyevādhano naraḥ
hīnajanmāpyabhijanaṃ jarājīrṇo 'pi yauvanam
mūrkho 'pi pratibhodbhedaṃ dhanena labhate naraḥ
artho garīyānsatataṃ mūlatvāddharmakāmayoḥ
dāne viṣayabhoge ca dhanahīnaḥ karoti kim
nādaridro bhavetpāpī nāpāpī nirdhano bhavet
abhidhāmātrabhedo vā manye pāpadaridrayoḥ
nirdhanā nirdhanā eva bhraṣṭaiśvaryastu śocyate
yasya duḥkhena loko 'yaṃ niḥśvasyordhvamudīkṣate
kathaṃ nu kṣatriyo bhūtvā rājyaṃ nijabhujārjitam
tyaktvā virāṭanirdiṣṭāṃ bhajennamrānanaḥ śriyam
paricyuto 'yaṃ guṇavāneva śrīmānpurābhavat
iti dattaṃ kṛpāviṣṭairbhuñjate na hi māninaḥ
lubdhaḥ suyodhano rājyaṃ nāyuddhena pradāsyati
bhoge pariṇatāṃ lakṣmīṃ kastyaktuṃ svayamīśvaraḥ
bahvayāyam amaryādaṃ dhigyuddhaṃ mānasaṃśayam
jayo yatra suhṛdbandhubhṛtyajīvitavikrayaiḥ
ayuddhena yathā rājā dhṛtarāṣṭraḥ prayacchati
rājyāṃśaṃ nijamasmākaṃ tathā tvaṃ kartumarhasi
kuśastūlam athāmandīṃ vāraṇāhvamapi sthalam
ekaṃ cānyamapi jñātaṃ grāmānpañca dadātu naḥ
ityukto dharmarājena kaiṭabhārirabhāṣata
evametannarapate śamaṃ śaṃsanti sādhavaḥ
svayaṃ vrajāmyahaṃ tatra śreyase sarvabhūbhujām
jāne mama vaco rājā kuruvṛddhaḥ kariṣyati
atha so 'pi sutasnehamohādutpathameṣyati
kuleṣu na bhaviṣyāmo vācyāḥ saddharmavartinaḥ
etadākarṇya kaunteyaḥ punaḥ keśavamabravīt
gamanaṃ tatra te kṛṣṇa na mahyamabhirocate
kṣudraḥ suyodhanaḥ pāpo mitrairghoratarairvṛtaḥ
yenāsmadarthaṃ vipulāḥ patitāḥ saṃnipātitāḥ
iti bruvāṇaṃ rājānamavadanmadhusūdanaḥ
mā kṛthāḥ saṃśayaṃ rājanmayi nāsau pragalbhate
tāḥ senāḥ kururājasya matkopakavalīkṛtāḥ
muhūrtānna bhaviṣyanti yadi kuryurasāṃpratam
ityuktavati saṃrambhād viśvaksene yudhiṣṭhiraḥ
abhyadhādbhagavāneva pramāṇaṃ saṃśaye punaḥ
jagannivāsalokānāmudyatasyānukampayā
saṃdeśaśikṣāgurutāṃ kaste yāti jagadguroḥ
gamyatāṃ tatra kuntī tu samāśvāsyā tvayā prabho
kṛtārthaṃ punarāyātaṃ drakṣyāmastvāmanāmayam
ityukte bhūbhujā bhīmaphalgunau nakulastathā
avadaṃllokasaṃhāracakilāḥ kamalādhavam
bhagavanbhūbhujāṃ madhye tattadbrūyāḥ suyodhanam
nirvikāraṃ sahāsmābhiryathā praśamamicchati
etacchrutvāgrajairuktaṃ sahadevo 'bhyabhāṣata
kṛṣṇāṃ tattadbravīthāstvaṃ yathā saṃdhirna no bhavet
vikāraṃ ko hi vismṛtya parākramadharo naraḥ
pratikriyāvikuṇṭhena manasā mānamarhati
ityukte sahadevena kṛṣṇā kṛṣṇamabhāṣata
bāṣpāddurdinamādāya kṛṣṇasārāyatekṣaṇā
tathā sabhāyāmālokya kṛṣṭāṃ duḥśāsanena mām
paśya mādhava nirvairāḥ saṃdhimicchanti pāṇḍavāḥ
ajñātasamayottīrṇā manye śatruparābhavam
garbhavāsavinirmuktā iva naite smaranti tam
lobhātpravāsāddainyādvā yadyeṣāmasmi vismṛtā
tatkiṃ duḥśāsanamukhairdhṛṣṭadyumno na yotsyate
kimanyadarthito gatvā saṃdhiṃ duryodhanastvayā
vismartavyā tu neyaṃ me veṇī manyuniketanam
uktvetyudagraduḥkhāgnidhūmenevākulekṣaṇā
cakārāsrakṣaṇaughena chinnahāralatābhramam
drakṣyasi kṣatriye kṣipraṃ nihatārikulastriyaḥ
pratyagrabhagnavalayāḥ kṛṣṇāstāmityathābravīt
tataḥ pārthānsamāmantrya muhūrtaṃ mitradaivate
sūryodaye prasannātmā hemantārambhavāsare
revatyāṃ maṅgalodāraṃ sukhī sātyakinā saha
rathena meghanādena prayayau garuḍadhvajaḥ
tasminvrajati durvārarajaḥpihitadiṅmukhāḥ
sanirghoṣāḥ vavurvātāścakampe ca vasuṃdharā
taṃ vrajantaṃ sametyāhurmunayo bhārgavādayaḥ
tvāṃ kauravasabhāsīnaṃ drakṣyāmaḥ kautukāditi
bṛhatkūlaṃ samāsādya dinānte muktavāhanaḥ
sahasramātrānucaro niśāmekāmathānayat
dūtairathāgataṃ jñātvā dhṛtarāṣṭraḥ svayaṃ harim
hṛṣṭo 'bravīdbhīṣmamukhānsutaṃ ca smayanirbharaḥ
bhagavānkaiṭabhārātirdevaḥ kāliyasūdanaḥ
asmānsameṣyatītyeṣa pravādo bhuvi viśrutaḥ
ratnānyādāya bhūrīṇi hastyaśvasyandanaṃ tathā
mantriṇo vartmani hariṃ pratyudyantu madājñayā
iti bruvāṇaṃ rājānaṃ praśaṃsati pitāmahe
vidure ca kṣaṇaṃ dhyātvā hasanduryodhano 'bravīt
pūjāmato 'dhikāṃ tāta satyamarhati keśavaḥ
kiṃtu yuddhasamārambhabhītānasmānsa manyate
matimāneka evāsau pāṇḍavānāṃ parāyaṇam
baddhvainaṃ tānsameṣyāmi gūḍho 'yaṃ me manorathaḥ
tacchrutvā vipriyaṃ rājñi kampamāne 'mbikāsute
uvāca bhīṣmo nāstyeva bharatānāmidaṃ kulam
durnimittaikapiśunastanayaḥ śalabhastava
na kṛṣṇakṛṣṇakarmānamāsādyaivaṃ bhaviṣyati
ityuktvā bhrakuṭībhīmavyaktakopāgnivibhramaḥ
niryayau niḥśvasanbhīṣmaḥ saṃrambhaśithilāṃśukaḥ
atha prabhāte kaṃsāriḥ śrīmānbhrājiṣṇukaustubhaḥ
nagaraṃ kururājasya ratnākara ivāviśat
nibiḍagajaturaṅge kautukālokakāntānayanakuvalayālīlālitottālasaudhe
maṇikanakavitānālaṃkṛte rājamārge vapuramṛtamanojñaṃ kaiṭabhārerbabhāse
lakṣmīpatikṣaṇanirīkṣaṇalālasāni prāpurmukhāni valabhīṣu bhujaṅgamānām
vaiḍūryamaṇḍitagavākṣavibhaktabhāṃsi śevālajālavalitāmbujapuñjaśobhām
rukmiṇīramaṇaśāradāmbaraṃ śubhaśaṅkhaśaśibimbacumbitam
hāratārakamavekṣya yoṣitāmullalāsa vilalāsa mānasam
kaustubhāgraruci bālapallavaṃ gātradīdhitipalāśabhūṣitam
śaṅkhakāntikusumaṃ pade pade kāntivṛkṣamavaropayanniva
śyāmakuñjarakapolasaṃmilallolabhṛṅgavalayāndhakāritam
dvārametya pṛthuratnatoraṇaṃ draṣṭumāśu dhṛtarāṣṭramāviśat
kalpitārpitayathārhasatkṛtiḥ sādaraḥ sa nṛpateḥ purodhasā
ambikāsutamavāpya sānugaḥ śvo bhaviṣyati kathetyabhāṣata
atha kurukulavṛddhāṃstūrṇamāmantrya kṛṣṇo viduraśibiramāpadbhaktimātraikatoṣaḥ
sutakuśalakathābhiḥ svairamāśvāsya kuntīṃ punaraviśadudagraṃ dhāma duryodhanasya
bhoktuṃ tena nimantritaḥ praṇayitāṃ mithyā dadhānena sa bhuktiḥ prītipuraḥsarā vipadi kā prauḍhoktirityabravīt
kṣatturmandirametya nirvṛtipadaṃ bhuktvā priyārho 'nayattenaivākhiladharmanītividuṣā kurvankathāḥ śarvarīm
atha bhīṣmakṛpadroṇaśalyasindhunṛpāśrite
sadasyabhyāyayau śauriḥ puraḥsarasuyodhanaḥ
praviśadrājamukuṭaprabhāśakrāyudhākulam
kakṣyāmbudamatikramya sa rarājāṃśumāniva
tataḥ sakalabhūpāladhavaloṣṇīṣahāsinīm
āyāntaṃ puṇḍarīkākṣaṃ dṛṣṭvā śrīvatsavakṣasam
kuruvṛddhāḥ samuttasthurbhūpāścānye sahasraśaḥ
atrāntare samājagmurnāradādyā maharṣayaḥ
nijaprabhāvitānena sevyamānā ivāgninā
teṣu prāptāsanārghyeṣu bheje harirathāsanam
ratnapratimitāśeṣalokaṃ jagadivāparam
sanīlamaṇipīṭhāgranyastapādo vyarājata
darśayankāliyasyeva punaśca raṇagauravam
maṇikuṭṭimanīlāṃśuśriyāśritapado babhau
bhruveva dṛśyarūpāṇāmupālambhāya yācitaḥ
svacchāmbarasuhṛtphenarājasāgaragāminīm
vyadhātpādanakhadyotaiḥ punaḥ svargāpagāmiva
sa pāñcajanyapūrṇenduprītyā tārakapaṅktibhiḥ
sevyamāna iva sphāratārahāro vyarājata
taptahemāṅgadacchāyāvyāptaḥ sa vapuṣājayat
bālātapajuṣo lakṣmīmindranīlamahībhṛtaḥ
śobhāṃ pītāṃśukodārairbabhāra śyāmalairbhujaiḥ
kanakapravibaddhāntavaiḍūryastambhavibhramaiḥ
so 'bhavanmauktikasmerakeyūrakiraṇāṅkuraiḥ
śeṣāhiśayanābhyāsān nirmaukāṃśairivācitaḥ
sakaustubhaṃ prabhācakraṃ bibhrāṇaḥ pallavāruṇam
reje caturmukhotpattikamalaṃ kalpayanniva
śoṇairnayanakoṇāṃśunivahairvidadhe muhuḥ
kamalālālanavyagrāḥ phullāḥ kamalinīriva
uvāha kuṇḍalacchāyāṃ karṇābhyāṃ mauktikojjvalām
stokāvalīmiva svacchāṃ śvetadvīpanivāsinām
kirīṭapadmarāgāṃśuvalayaiḥ kalayandivi
mitrasya rāhuvitrāmatrāṇaṃ cakramivāsṛjat
sa babhāra sitoṣṇīṣamaṭṭahāsamiva śriyaḥ
āvartamānaṃ brahmāṇḍe mūrtaṃ śaṅkhamivādhunim
indranīlamaṇistambhānghaṭṭayandehakāntibhiḥ
bāṇabāhuvanacchedaṃ punaḥ kurvannivābabhau
śuśubhe sphāṭikasabhābhittiṣu pratibimbitaḥ
svaśaktipraṇatākārāndikpatīnpraviśanniva
lakṣmīpatiṃ sabhāsīnaṃ nirnimeṣadṛśo nṛpāḥ
vīkṣya puṇyairiva prāpuściraṃ tridaśatulyatām
atha manthāvasānābdhimūke tasminsabhātale
kiṃ vakṣyatīti sotkeṣu bhūpāleṣu jagadguruḥ
mūrtitāṇḍavavisphūrjanmurajadhvānamantharām
samādade mahāmeghagarjitāḍambarāṃ giram
tasya dantāṃśunivahāḥ śubhrāḥ kṣaṇamasūcayan
haṃsā iva vimānena śrotuṃ prāptaṃ caturmukham
vaicitravīryabhīṣmeṇa droṇena ca vivecyatām
jagadvināśacakitairyadasmābhirihocyate
hitaṃ tāvadvacaḥ prītyā niḥśaṅkamabhidhīyate
na yāti yāvatsaṃsatsu pratyākhyānavikuṇṭhatām
guṇānāṃ kila sāmrājye kulameva pratiṣṭhitam
kulābhimānābharaṇāḥ śobhante hi satāṃ śriyaḥ
bharatasya kuroḥ pūrvaṃ jāto 'si nṛpa satkule
tanayasnehamohena kathamutpathamāsthitaḥ
tṛṣṇāmukhaṃ sukhaṃ duḥkhaṃ tyajyatāṃ mahatāṃ kule
na hi vismārasaṃsāravikārāḥ prabhaviṣṇavaḥ
vinayānamraśirasāṃ karuṇāpūrṇacetasām
praśāntavairarajasāmavandhyā rajanī nṛṇām
prītivisrabdhamanasāmalobhavibhavārthinām
satpakṣapātasaktānāṃ jaganti suhṛdaḥ satām
nivṛttabāndhavagaṇā lubdhānāṃ jvalitāḥ śriyaḥ
udvejayanti hṛdayaṃ śmaśānāgniśikhā iva
yadbhujyate na nijavadbāndhavaiḥ sasuhṛjjanaiḥ
svayogyamāsasampūrṇaṃ na gehaṃ pakkaṇaṃ hi tat
bandhubhogo vibhūtīnāṃ priyabhogo mṛgīdṛśām
vidvadbhogaśca sūktīnāṃ satataṃ navayauvanam
vivekālaṃkṛtaṃ ceto rūpaṃ guṇavivardhitam
suhṛdbandhuvṛtā lakṣmīrlakṣaṇaṃ puṇyakarmaṇām
mittrabandhuvipakṣāṇāṃ jaḍasaṃgrahakāriṇām
meghānāmiva pāpānāṃ vibhūtiraciradyutiḥ
mitrāṇi sādhavo yasya śatruḥ putro 'pyanātmavān
jagadvibhūṣyate tena vasanteneva kānanam
vinayo ratnamukuṭaṃ sacchāstraṃ maṇikuṇḍale
tyāgaśca kaṅkaṇaṃ yeṣāṃ kiṃ teṣāṃ jaḍamaṇḍanaiḥ
vināśo bhūmipālānāṃ bhrātṝṇām ayamutthitaḥ
upekṣito dahellokānveṇusaṃghaṭṭavahnivat
sadābhaktaparityāgaḥ svajaneṣu nṛśaṃsatā
virodho balavadbhiśca vipadaḥ prathamāṅkuraḥ
yaśaḥ sudhā sudhāmbhodhau kamalā kamalākare
vinaṣṭe rājacakre 'sminko guṇo 'nuśayādṛte
parasvaharaṇāyaite hanyante kiṃ mahīdharāḥ
kaiścūtacampakavanaṃ dahyate [... au3 letterausjhjh] kāraṇāt
balavadvadhalabhyā śrīrduḥkhāya vyasanodayā
prātiveśyābhimānena daridrāṇāmivotsavaḥ
vijayodyogasaktānāṃ mūlamarthā mahībhujām
bāndhavānāṃ sasuhṛdāṃ saṃgraho dhanamucyate
ataḥ pūjyataraḥ ko 'sau dharmātmā snehayantritaḥ
ajātaśatruryasyājñā vīrairmūrdhnābhinandyate
kumbhikumbhastanīṃ khaḍgāveṇikāṃ cāmarasmitām
bhīmasenamanāśritya ko nu prauḍhāṃ śriyaṃ bhajet
adyāpi yasya geheṣu hiraṇyapuravāsinām
śaṅkhena śāmyati prauḍhagāṇḍīvanibiḍadhvaniḥ
śatakratubhuvā tena śaṅkitaḥ ko nu rājate
yatparākramasārāṇāṃ pramāṇaṃ tripurāntakaḥ
prajñānayana tāṃ satyāṃ kuru rājannito diśam
vrajanto balarūpeṇa punarjātā nareśvarāḥ
bhāratīṃ bhāratahitāmakṛṣṇāṃ kṛṣṇabhāṣitām
manasā pūjitāṃ sabhyaiḥ śrutvābhāṣata bhārgavaḥ
yathāttha bhagavansatyaṃ śṛṇoti yadi kauravaḥ
rājñāṃ hitāvadhāneṣu pramādyanso 'parādhyati
purā dambhodbhavo nāma madāndho rājakuñjaraḥ
jagaccacāra yuddhārthī mūrto darpa ivākhilam
sa badaryāśramaṃ prāpya naranārāyaṇau nṛpaḥ
ayācata raṇaṃ mūḍhā na hi śāmyantyapātitāḥ
tato naradhanurdaṇḍapracaṇḍeṣīkakhaṇḍitaḥ
kṛpayā rakṣitastena nirmadaḥ samapadyata
evaṃ nāmāśanirdarpaḥ kauraveśvaramāgamaḥ
rājan nijayaśaścandrasaṃkṣayāsitapakṣatām
jāmadagnyavacaḥ śrutvā kaṇvo 'pi munirabravīt
rājanbharatavaṃśe 'sminyāto 'si kṣayaketutām
purā surapateḥ sūto mātalirduhituḥ patim
guṇakeśyāḥ samucitaṃ draṣṭuṃ babhrāma bhūtalam
yadṛcchāsaṃgatenātha nāradena surarṣiṇā
saha yāsyāva ityuktaḥ pātālaṃ tatsakho 'viśat
sa praviśyātha pātālaṃ dṛṣṭvā devamumāpatim
dadarśa ruciraṃ sadma daityadānavabhoginām
svaprabhābhāsvarair divyairjanairyuktaṃ rasātalam
puṣkaro nāma putro 'yaṃ varuṇasyāmbujekṣaṇaḥ
jyotsnāvalīpriyaṃ prāpa yaṃ putrīsaṃmatadviṣaḥ
āpo gāṇḍīvayatatā yatastadgāṇḍivaṃ dhanuḥ
somena rājñā samprāptaṃ trailokyajayaśālinā
acchācchanirjharasyandicchatram etajjalaprabhoḥ
candrakāntamayaṃ hāri dhārāgṛhamiva śriyaḥ
ayam salila bhakṣaḥ agniḥ
devaiḥ atra amṛtam vṛtam
asmin praviṣṭaḥ śītāṃśuḥ kṣīṇaḥ kṣīṇaḥ abhivardhate
ito dīptaṃ hayaśiraḥ samudgacchati parvasu
etaddaṇḍaṃ mahaddīptaṃ kālavahniryadantare
hiraṇyapurametacca daityānāṃ balaśālinām
nivātakavacā yatra kālakhañjaiḥ saha sthitāḥ
ayaṃ sauparṇalokaśca yatraite garuḍātmajāḥ
bhānti meruprabhāḥ sarve narāḥ śrīvatsalāñchanāḥ
surabhīṇāmayaṃ loko rudrāṇāṃ yatra mātaraḥ
dhārayanti diśaḥ sarvāścatasraḥ kāmadhenavaḥ
iyaṃ bhogavatī nāma bhogināṃ subhagā purī
vāsukipramukhā yatra bhāsante bhogināṃ varāḥ
nāma nāgo 'yaṃ kāntaḥ kandarpavigrahaḥ
pitāsya dikcaro nāma vainateyena bhakṣitaḥ
tacchrutvā mātaliḥ prītastaṃ rājīvavilocanam
yogyaṃ duhiturālokya jāmātāramamanyata
āryakaṃ nāma bhogīndraṃ sumukhasya pitāmaham
nārado mātaligirā samabhyetyāvadattataḥ
mātaliḥ surarājyasya yuddheṣu dayitaḥ sakhā
guṇakeśīṃ sutāṃ dātuṃ tvatpautrāya samīhate
tadākarṇyāryako 'vādītsaṃbandhaḥ ślāghya eṣa naḥ
sumukhasya vayaḥ kiṃ tu pratijñāto garutmatā
āryakenetyavihite svayaṃ mātalirabravīt
vṛta eva mayā putryai sumukhaḥ sadṛśo varaḥ
paśyatveṣa surādhīśaṃ so 'sya śreyo vidhāsyati
ityuktvā taṃ samādāya mātalirnāradānugaḥ
svargaṃ gatvā dadarśendramupendreṇa saha sthitam
tato mātalivṛttānte nāradena nivedite
uvāca śakraṃ vātsalyādviṣṇuḥ kāruṇyanirbharaḥ
sūtaste mātaliḥ śakra rakṣyo 'sya tanayāpatiḥ
pīyūṣaṃ dīyatāmasmai devo 'yaṃ kriyatāṃ varāt
ityukto viṣṇunā śakrastaṃ cakāra girāmaram
bhujaṅgamo 'tha labdhāyur guṇakeśīmavāptavān
taṃ vṛttāntamatha jñātvā kupito bhujagāntakaḥ
pakṣavātair vighaṭayan dikkuṭīr divam āyayau
so 'bravīdvajriṇaṃ vīro viṣṇuṃ ca surasaṃnidhau
kathaṃ me vṛttivicchedo bhavadbhyāṃ krīḍayā kṛtaḥ
viṣṇorbhṛtyo 'hamityeṣā nūnamasti vimānanā
varado'haṃ gato yasya vāhanaṃ svecchayākalaḥ
mayāpi nihatā daityā jāto 'hamapi kaśyapāt
athāha nyūnatāṃ kena yuṣmadabhyarthako gataḥ
vahāmi pakṣaprāntena trailokyaṃ viṣṇunā saha
iti vādinam uddarpaṃ taṃ hasanviṣṇurabhyadhāt
savyetaraṃ vaha sakhe bāhuṃ me balināṃ vara
satyamitāṃ tataste 'haṃ jāne vāṇīṃ dhṛtiṃ tathā
ityuktvāsya bhujaṃ skandhe nidadhe sa hi līlayā
adarpaśikṣāguruṇā guruṇā tena so 'patat
vadanodgīrṇarudhiraḥ suptapakṣo 'timūrtitaḥ
saṃrakṣito bhagavatā dayārdreṇa dhṛtiṃ yayau
iti darpo 'vamānāya vināśāyaiva durnayaḥ
duryodhana vṛthā darpaṃ mā kṛthā vyasanodayam
yaśaḥsitajaṭābhārāḥ pṛṣaṅkanakhadanturāḥ
nṛsiṃhā hi mahārāja nṛpabhīmadhanaṃjayāḥ
śrutveti kaṇvavacanaṃ niḥśvasanvalitānanaḥ
spṛśankarikarākāram ūrum ūrīkṛtānayaḥ
gūḍhābhipātairviṣamaṃ lakṣmīsopānavibhramaiḥ
vakṣo vilokya rādheyaṃ tiryaksaṃbhāvayandṛśā
kṛtakasmerakiraṇaiḥ kurvan aparacāmare
pādenovāca vilikhanpādapīṭhaṃ suyodhanaḥ
yāce vadāmi viharāmi harāmi śatrūnpremṇā bhaje nanu parāniti mūḍhavāñchā
daivaṃ hi janmalikhitālikapaṭṭalekhāṃ dṛṣṭvā muhurmuhurudeti śubhāśubheṣu
ityukte dhārtarāṣṭreṇa viṣaṇṇo nārado 'vadat
api kelikalālokaḥ kalahaikakutūhalī
nirbandhāddurgrahāndhānāṃ duḥkhātaṅkaviṣadrumāḥ
svayamuptaiḥ prajāyante hṛdi bījairivānayaiḥ
gālavākhyo muniḥ śiṣyo viśvāmitraṃ guruṃ purā
dadāmi dakṣiṇāṃ tubhyamityavocatpunaḥ punaḥ
pratyākhyāto 'pi bahuśastadeva sa yadāvadat
tato nirbandhakupito viśvāmitrastamabravīt
dakṣiṇāvartaśuddhānāṃ śatānyaṣṭau prayaccha me
hayānāṃ śyāmakarṇānāṃ himakundenduvarcasām
tacchrutvā durlabhānmatvā gālavastadvidhānhayān
dinairevāsthiśeṣo 'bhūccintāśokaparāyaṇaḥ
sa vayasyaṃ samabhyetya garuḍaṃ patatāṃ varam
tamartham anuvedyāsmai śuśocānuśayākulaḥ
tatastamabravīttārkṣyo māmāruhya mune diśaḥ
vicitya śyāmakarṇāṃstān aśvān gurvarthamāpnuhi
ityuktaḥ pakṣirājena tamevāruhya gālavaḥ
udvegamūrchitaḥ prāyādardhamīlitalocanaḥ
sa paśyanvividhāścaryānnāgāngaganasaṅginaḥ
pūrvaṃ pūrvā diśaḥ prāpa devānāṃ pūrvamālayam
purā yamena gurave dakṣiṇāyai niveditām
dakṣiṇāṃ ca tataḥ prāyātpitaro yatra somapāḥ
paścimāṃ ca tato gatvā paścādyatra raviḥ karān
visṛjya vāsarasyānte praviśatyambhasāṃ nidhim
uttarāṃ diśamāsthāya pāpāduttīryate yayā
yasyā viṣṇupadaṃ puṇyaṃ maruttaṃ makhabhūstathā
bhrāntvā diśastā ṛṣabhaḥ prāṃśuṃ bhūdharamāptavān
tasyopaviṣṭau śikhare cirādgaruḍagālavau
tataḥ siddhāṃ dadṛśatuḥ śāṇḍilīṃ nāma bhāsurām
kṛtātithyau tayā tatra bhuktvā nidrāmavāpatuḥ
garuḍo vītanidro 'tha manorathamacintayat
evaṃvidhā munivadhūryogyā brahmaniketane
viṣṇoḥ śakrasya vā dhāmni dhyātveti virarāma saḥ
tataḥ prabhāte visrastapakṣaḥ śīrṇakarānanaḥ
praklinnamāṃsakūṭābho babhūva bhṛśavihvalaḥ
niveditānvayaṃ paścātpraṇataṃ karuṇākulā
sapakṣaṃ śāṇḍilī cakre taṃ dṛśā balavattaram
tāmāmantrya tato yātastārkṣyeṇa saha gālavaḥ
gurvarthacintāvidhuro na dhṛtiṃ pratyapadyata
taṃ vrajantaṃ pathi munirviśvāmitro yadṛcchayā
āyātaḥ sasmito 'vādīnnūnaṃ lajjānatānanam
kva te mahyaṃ pratijñātāḥ śyāmakarṇā hayāstvayā
ityuktvā kauśike yāte gālavaṃ bhṛśaduḥkhitam
uvāca garuḍo dhyātvā tasya kāryasya niścayam
dhanena labhyate sarvaṃ tacca śakradhanādhipau
divyaṃ premṇā mudā yuktau rakṣataḥ pṛthusaṃcayau
prāpyante draviṇenaiva śyāmakarṇāsturaṅgamāḥ
eka eveśvaro rājā yayātiramitānugaḥ
ityuktvā garuḍo gatvā yayātiṃ muninā saha
yajñavyayīkṛtāśeṣadhanamaśvānayācata
so 'bravīdarthitastena śulkadeyāsti me sutā
mādhavī nāma tāmeva vitīryāpnotu vājinaḥ
ityābhāṣya dadau kanyāmarthibhaṅgabhayānnṛpaḥ
gālavastāṃ samādāya visṛjya garuḍaṃ yayau
haryaśvaṃ nāma sa nṛpaṃ vīraṃ matimatāṃ varam
uvāca rājankanyeyaṃ tvayā śulkena gṛhyatām
hayānāṃ śyāmakarṇānāṃ dehi tena nṛpātmajām
ātmajaṃ janayitvaikaṃ dāsyāmyenāṃ punastava
iti saṃvidamādāya sa tāṃ jagrāha vājibhiḥ
tatastasyāṃ sa kālena jayantamiva vāsavaḥ
putraṃ vasumanaḥsaṃjñaṃ vasuvīryamajījanat
atha tasmātsamādāya yayātitanayāṃ muniḥ
tayaiva saṃvidā prāyāddivodāsāya bhūbhuje
pratardanābhidheyasya jāte putre punarmuniḥ
samādāyāśvaśeṣārthī vrajanprāpa khagādhipam
tamabravītturaṅgānāṃ mayāptāni śatāni ṣaṭ
śeṣaṃ saṃprāptyupāye me sauhārdāccintyatāṃ tvayā
iti pṛṣṭo viṣaṇṇena muninā vinatātmajaḥ
uvāca ṣaṭ śatānyeva pṛthivyāṃ santi vājinām
sahasraṃ śyāmakarṇānāmṛcīkatapasā purā
prāptaṃ vivāhaśulkārthaṃ vāruṇaṃ hayato 'rthataḥ
kālena tāvatā teṣāṃ kasmiṃścidrājasagare
vaitastena pravāhena hṛtaṃ śatacatuṣṭayam
hayānāṃ ṣaṭśatānyeva tasmātsanti mahītale
aśvasaṃpūraṇaṃ kanyāṃ dehyenāṃ gurave sakhe
garuḍenetyabhihite gālavastāṃsturaṅgamān
dattvā kanyāṃ ca tāṃ prādādgurave tanayāvadhi
viśvāmitras tatastasyāṃ turyaṃ tanayamaṣṭakam
janayitvendrasadṛśaṃ gālavāyaiva tāṃ dadau
gālavaḥ śubhakṛtyo 'tha tanayāṃ tāṃ yayātaye
varād abhraṣṭakaumārāṃ dadau padmasamānanām
tato yayātirduhitustasyāścakre svayaṃvaram
carācarāṇāṃ bhūtānāṃ samāje parikalpyate
vicārya mādhavī tatra surānsiddharṣibhūmipān
viviktaṃ kānanaṃ vavre varaṃ tīrthatapodhiyā
tatra śaṣpāṅkurāhāramṛgasabrahmacāriṇī
sā cacāra paritrastā lokaśaṅkābhayādiva
yayātiratha kālena yajvā prāpya surālayam
sarvabhūtāvamānena kṣīṇapuṇyo 'pataddivaḥ
sa patanneva dauhitraiḥ svapuṇyenāṣṭakādibhiḥ
punarāropitaḥ svarge putryā ca tapasā tayā
prāptavānatinirbandhādgālavo duḥkhavikriyām
yayātiścātimānena nipapāta mahītalam
nāradeneti kathitaṃ dhṛtarāṣṭraḥ suyodhanam
kṛṣṇaśca bhīṣmadroṇau ca gāndhārī cedamūcire
duryodhanahitaṃ vākyaṃ budhyasva svakulaśriye
mā gamaḥ pārthakopāgnau mohādbālapataṅgavat
saṃdhāya pāṇḍutanayairvasudhāṃ vasudhāmabhiḥ
pravardhamānavibhavairbhuktvā kīrtimahāpayan
śrutvaitadgāḍhasaṃrambho jagāda dhṛtarāṣṭrajaḥ
avaśyaṃbhāvino bhāvā bhavantyevānivartinaḥ
jayo vā saṃśayo lakṣmyā vadho vā svargado yudhi
na hyekamanayoḥ pakṣamahaṃ paśyāmi nirmalam
aśikṣitapraṇāmānāṃ pṛthvīmūlyaṃ manasvinām
ta eva praṇatāḥ śatrau labhante na varāṭikām
pravṛttadarpā vairāktāḥ pāṇḍavā mānino bhuvi
sūcyagraparimāṇe 'pi kimanyanme na bhāginaḥ
ityuktvā kauravaḥ kṛṣṇagrahaṇe jātaniścayaḥ
nirgatya karṇapramukhaiḥ saṃmantrya punarāviśat
teṣāṃ tadiṅgitaṃ jñātvā sātyakirdhīmatāṃ varaḥ
nyavedayadasaṃrambhāt kṛṣṇāyākṛṣṇakarmaṇe
tataḥ kopānalajvālā jaṭābhiriva pūrayan
tāṃ sabhāṃ kaiṭabhārātirghoraṃ vapuradarśayat
sarvadevamaye tasya śarīre bhāsvaratviṣaḥ
rūpaṃ tasyogramālokya mumuhuḥ pṛthivīśvarāḥ
anantamaprameyaṃ tadviśvarūpamadhokṣajaḥ
darśayitvā munīnsarvānsamāmantrya viniryayau
rathena ghanaghoṣeṇa bhāsvadgaruḍalakṣmaṇā
vidurāvasathaṃ gatvā sa kuntīṃ draṣṭumāviśat
taṃ bhrātuḥ putramāyātaṃ pariṣvajya hariṃ pṛthā
putrāṇāṃ kuśalaṃ śrutvā babhāṣe sāśrulocanā
kṛṣṇa madvayasā vācyastvayā dharmasuto ghṛṇī
ārjavaṃ brahmasulabhaṃ na te kṣatriya śobhate
parārdhyavacano rājā yācase vibhavaṃ nijam
pāpānpāpasahāyāṃśca kiṃ na jānāsi kauravān
ajñātaparamārthānāṃ vyavahāraparāṅmukham
aṣṭākapālaviprāṇāṃ jāḍyamevaṃvidhaṃ kṣamam
vidurā svasutaṃ pūrvaṃ rājānaṃ śatrubhirjitam
uvācārambhavimukhaṃ na rājābharaṇaṃ kṣamā
kṣamate vismṛtakrodho nikāraṃ yaḥ kṛtāgasām
gaṇanāpūraṇaṃ loke sa puṃsāṃ dharmaputrakaḥ
varaṃ kaṇṭakavānvṛkṣo na śamī saralāśayā
spṛhaṇīyā varaṃ vandhyā na mātā śāntatejasām
mātrā vidurayetyuktaḥ saṃjayo nāma bhūpatiḥ
jayodyogakṛtotsāhaścakārārinibarhaṇam
gāṇḍīvadhanvā bhagavānvācyastadrakṣaṇocitam
uttejanaṃ tu bhīmasya na vīrasyopayujyate
iti bruvāṇāmāmantrya tāṃ pāṇḍutanayānprati
dārukapreritairaśvairjagāma garuḍadhvajaḥ
tasminprayāte saṃtrasto dhṛtarāṣṭro 'tha saṃjayam
papraccha cārairanviṣya caritaṃ kaiṭabhadviṣaḥ
śrutaṃ saṃjaya kaṃsāreḥ vrajato nayaśālinaḥ
kāpi mantrakathā svairaṃ rādheyena sahābhavat
ekastvaṃ dhīmatāṃ dhuryo yadi jānāsi kathyatām
iti pṛṣṭo narendreṇa saṃjayaḥ pratyabhāṣata
śrutaṃ kathayatorgūḍhaṃ karṇakeśavayormayā
anumānya muhuḥ karṇamidamūce janārdanaḥ
devena raviṇā kuntyāṃ jātastrailokyacakṣuṣā
pāṇḍostvaṃ tanayaḥ karṇaḥ kṣetrajo dharmajāgrajaḥ
tadehi kauravāṃstyaktvā sodarānpāṇḍunandanān
sahitastairvasumatīṃ bhuṅkṣva śakra ivāmaraiḥ
śrutvaitatsādaraṃ vīraḥ karṇaḥ kṛṣṇamabhāṣata
bhagavansarvamevāhaṃ jāne saṃbhavamātmanaḥ
kiṃ tu bhuktaṃ ca pītaṃ ca visrabdhaṃ yasya mandire
duryodhanasya tasyāhaṃ droheṇa suhṛdo vibhoḥ
sahasraraśmestanayaḥ karṇo 'haṃ kathamacyuta
mitradrohaparīvādakalaṅkāṃ kāmaye śriyam
kirīṭinā mayi hate bhīmena ca suyodhane
avaśyaṃ pṛthivīṃ kṛtsnāmavāpsyati yudhiṣṭhiraḥ
matkathāṃ naiva vācyo 'sau jñātvā māṃ bhrātaraṃ hi saḥ
prāpyamapyakhilaṃ rājyaṃ nijaṃ naiva labhiṣyate
asminvidhātṛvihite kṣatrakṣetrakṣaye yudhi
pārthāndrakṣyasi vaikuṇṭhavīrānvijayaśālinaḥ
bhuñjānaḥ pāyasaṃ svapne saghṛtaṃ dhavalāmbaraḥ
asthisaṃcayamārūḍho mayā dṛṣṭo yudhiṣṭhiraḥ
sahasrapāde prāsāde bhrātṛbhiḥ parivāritaḥ
śuddhamālyo mahotsāhaḥ sa evālokitaḥ punaḥ
atyuccagiriśṛṅgastho dṛṣṭaḥ śrīmānvṛkodaraḥ
kirīṭī tvatsahāyaśca pāṇḍuradvipamūrdhani
sānugaḥ kauravapatiḥ śoṇamālyānulepanaḥ
dakṣiṇāśāṃ vrajandṛṣṭo mayā gardabhavāhanaḥ
dṛṣṭāśca dhavaloṣṇīṣā drauṇihārdikyagautamāḥ
tānvinā dhruvamasmāsu kṛtānto vicariṣyati
dṛśyante durnimittāni yathā ghorāṇi keśava
tathā jāne na naḥ śeṣo gāṇḍīvena bhaviṣyati
iti karṇena kathite svairaṃ vinayaśālinā
taṃ samāmantrya bhagavāñjagāma garuḍadhvajaḥ
kṛṣṇe prayāte viduraḥ kuntīṃ tanayavatsalām
uvācābhyetya kuṭilaṃ duryodhanaviceṣṭitam
anunīto 'pi bahuśo mumūrṣurdhṛtarāṣṭrajaḥ
asmadvaco na gṛhṇāti pathyaṃ bāla ivāturaḥ
amānite gate kṛṣṇe kurupāṇḍavasaṃgare
dhruvaṃ pravṛtte nikhilā pṛthivī na bhaviṣyati
śrutvaitadvidureṇoktaṃ kuntī cintākulāśayā
karṇaṃ japaparaṃ prāyātsthitaṃ bhāgīrathītaṭe
āpṛṣṭhatāpād udyantaṃ taṃ bhāskaramupasthitam
pratīkṣamāṇā sā tasthau prauḍhatāpaklamārditā
japānte tāṃ samālokya karṇo viracitāñjaliḥ
rādheyaḥ sūtaputro 'haṃ kiṃ karomītyabhāṣata
sā taṃ babhāṣe vātsalyāt kanīnastvaṃ suto mama
janakaste sahasrāṃśurna sūtaḥ pṛthutejasaḥ
yudhiṣṭhireṇa saṃgamya bhrātrā vinayaśālinā
bhuṅkṣva vīra mahīṃ kṛtsnāṃ mā pāpānkauravānbhaja
iti mātrārthitaḥ karṇastadevodīritaṃ divaḥ
sākṣāddevena raviṇā śuśrāva vipulāśayaḥ
so 'vadatpraṇataḥ kuntīṃ mātarjāne tvayoditam
vṛddhasyādhiratheḥ kiṃtu nāsthāṃ hātumahaṃ vibhuḥ
ājanmasaṃbhṛtas tasya snehānmayi manorathaḥ
kathamekapade yāntu nīcasauhārdavadvṛthā
bahiścaraṃ jīvitaṃ ca na tyājyo mama kauravaḥ
sarvāvasthāsu yasyāhaṃ bandhuḥ svāmī guruḥ suhṛt
kasminsamaye mātastava putrānvinārjunam
na haniṣyāmi mā te 'stu praṇayo 'yaṃ vṛthā mayi
mayā hate phalgune vā hate pārthena vā mayi
pañcaputraiva bhavatī kimanyadvicariṣyati
ukte vaikartaneneti muhuḥ kampitamānasā
tamāmantrya yayau gūḍhaṃ vidurāvasathaṃ pṛthā
bhagavānatha samprāpya pāṇḍavānkaiṭabhāntakaḥ
nyavedayatkauravāṇāmabhiprāyaṃ durantaram
tato babhūva saṃrambhaḥ sattvotsāhasamuddhataḥ
senāsu pāṇḍuputrāṇāṃ vijayārambhavibhramaḥ
kṛṣṇasyānumate vīraṃ dhṛṣṭadyumnaṃ mahābhujam
pāṇḍavāḥ pāvakājjātaṃ senāpatimakalpayat
abhiṣikte tatastasminprahṛṣṭe vipulaujasi
yudhiṣṭhiraḥ kurukṣetraṃ pratasthe vipulairbalaiḥ
tasya rājasamudrasya sotsāhaṃ parisarpataḥ
nirghoṣo vāhinīsaṅghasaṃgharṣaprabhavo 'bhavat
gajavājirathoddhūtasārdradhūlīkadambakaiḥ
jvaliṣyataḥ śatruvahner dhūmotpīḍāyitaṃ puraḥ
divākarakaraspṛṣṭaratnābharaṇarociṣaḥ
vicerurbhūbhujāṃ hemanārācanicayā iva
bandibhirgīyamānāste yaśovikramalāñchanaiḥ
nāmabhirmenire vīrā devānapi na durjayān
karṇatālāniloddhūtagajasindūrareṇavaḥ
cakrire rudhirāvartapūrṇāmiva nabhastaṭīm
kurukṣetramathāsādya sakṛṣṇāḥ pāṇḍunandanāḥ
nadyāstīre hiraṇvatyā rājñāṃ sthānānyakalpayan
parikhāparirūḍhāni śibirāṇi nareśvarāḥ
kṛṣṇārjunopadiṣṭāni sādaraṃ bhejire narāḥ
saṃniviṣṭe kurukṣetre rājabhiḥ saha pāṇḍave
nanādeva mahī kliṣṭā śaṅkhadundubhiniḥsvanaiḥ
atrāntare kurupatiḥ sahasrairbhūbhujāṃ vṛtaḥ
niryayau pṛthivīṃ kurvandhvajacchatramayīmiva
sa daśaikādhikāḥ śrīmānkarṣannakṣauhiṇīrbabhau
prabhā iva sahasrāṃśuḥ saritpatirivāpagāḥ
karavālā babhustasya gajaśailākule bale
bhūpīḍitā iva vyālāḥ pātālavivarotthitāḥ
sa vilokya mahīpālāndroṇakarṇakṛpādibhiḥ
sahito 'bhyetya vinayāddevavratamabhāṣata
astu naḥ śaktimānvīraḥ kārtikeya ivāparaḥ
mahatyasminraṇārambhe vāhinīnāṃ vibhurbhavān
ityarthitaḥ kauraveṇa vyājahāra pitāmahaḥ
eṣo 'haṃ tava senānīr yotsye pāṇḍusutāniti
sadāvaropayiṣyāmi yoddhāyutavadhādapi
na cāpametadityetāṃ viddhi me yudhi saṃvidam
iti vādini gāṅgeye dhārtarāṣṭrena sādaram
abhiṣikte jagatkṛtsnaṃ cakampe sāśanisvanam
kurukṣetramathāsādya duryodhanagirā śanaiḥ
rasavanti vibhaktāni śibirāṇyabhajannṛpāḥ
śrutvā yudhiṣṭhiro bhīṣmaṃ kṛtaṃ senāpatiṃ paraiḥ
uvāca bhūmipānsarvānanujāṃśca hareḥ puraḥ
pūrvaṃ bhīṣmeṇa no yuddhaṃ bhaviṣyati mahaujasā
jambhārirapi no yasya samare gaṇanāspadam
caritaṃ vikramodāraṃ gāyanti tridaśāṅganāḥ
yattā bhavantastiṣṭhantu śakyate na sa helayā
yudhi dhairyanidhirvaktuṃ dhaureyaḥ sarvadhanvinām
ityuktvā vidadhe dhīmānkṛṣṇasyānumate nṛpaḥ
patīnsaptasu senāsu saptaśakraparākramān
mātsyadrupadaśaineyadhṛṣṭaketuśikhaṇḍinaḥ
māgadhaḥ pārṣataśceti tatsenāpatayo 'bhavan
ino babhūva teṣāṃ ca dhṛṣṭadyumnastarasvinām
tasyopari paridraṣṭā pārtho 'bhūtkṛṣṇapālitaḥ
atrāntare haladharastulyo bhīmasuyodhanau
priyau śiṣyau sadā matvā śanaistaṃ deśamāyayau
sa dharmarājamāmantrya sānujaṃ sajanārdanam
bandhuyuddhaviraktātmā draṣṭuṃ tīrthānyagātkṛtī
tasmingate samabhyāyātpāṇḍavānbhīṣmakātmajaḥ
rukmī nāma kare yasya māhendravijayaṃ dhanuḥ
akṣauhiṇyā vṛtaḥ śrīmānvijitākhilabhūmipaḥ
so 'bhyetya madasaṃrabdhaḥ savyasācinamabravīt
karomi tava sāhāyyaṃ samare 'sminviśaṅkaṭe
bhīṣmadroṇau haniṣyāmi yadi bhīto 'si phalguna
śrutvaitadarjuno 'vādīd asaṃrambhaḥ smitottaram
bata bhītaparitrātā paribhrāmyasi bhūtale
nivātakavacocchede gandharvavijaye 'pi vā
gograhe vā sakhā kaścitko bhavenme bhavadvidhaḥ
yathāgataṃ vrajetyuktaḥ sa sāvajñaṃ kirīṭinā
tadeva gatvā darpāndho duryodhanamabhāṣata
tenāpi māninā tyaktaḥ sa jagāma nijāṃ purīm
tasminprayāte balayorārambho vipulo 'bhavat
asmin avasare rājā dhṛtarāṣṭraḥ sutapriyaḥ
papraccha saṃjayaṃ ceṣṭāṃ kurupāṇḍavasenayoḥ
sa tena pṛṣṭaḥ provāca saṃniviṣṭe baladvaye
ulūkaṃ śakuneḥ sūnumādideśa suyodhanaḥ
gaccha kauravya kaunteyaṃ brūhi bhūmipālasaṃsadi
mā vilambasva samare dīrghadīrghaparāśrayaḥ
iṣṭebhyo dattasarvasvaḥ kuruṣva priyasaṃgamān
upasthitaṃ nātidūrādyuddhaṃ śāntanavena vaḥ
iti duryodhanenokto gatvā saubalasaṃbhavaḥ
tadevovāca bhūpālamadhye bhīmārjunāgrajam
tamūcatuḥ krudhā tāmranetrau kṛṣṇadhanaṃjayau
ulūka kālapakvo 'sau prātardraṣṭā suyodhanaḥ
manyate yaśca gāṅgeyaṃ samare 'sminparāyaṇam
tameva drakṣyati śaraiśchinnaṃ gāṇḍīvanirgataiḥ
iti pratisamādiṣṭastābhyāṃ gāndhāranandanaḥ
gatvā taddhārtarāṣṭrāya rājamadhye nyavedayat
suyodhanena pṛṣṭo 'tha rathasaṃkhyāṃ pitāmahaḥ
uvāca kalpayanvīravaktreṣu pulakaśriyam
śṛṇu senāniveśe 'sminpareṣāmātmanastathā
saṃgame sarvavīrāṇāṃ mahāratharathāntaram
pravarastvaṃ ratho rājanbhrātṛbhiḥ sahito rathaiḥ
ātmanaśca guṇānvaktuṃ pragalbhante na mādṛśaḥ
hārdikyo 'tiratho vīro madrarājaśca tatsamaḥ
bhūriśravā rathāgryāṇāṃ pravaro yūthapādhipaḥ
rathaḥ sudakṣiṇo rājā saindhavo dviguṇo rathaḥ
vindānuvindau nīlaśca prakhyātāḥ syandanottamāḥ
suśarmā sānujo vīro ratho vīrataro mama
lakṣmaṇastava putraśca bhrātā duḥśāsanaśca te
khyātau rathottamau vīrau daṇḍadhāraśca bhūpatiḥ
rathottamau mahāvīrānugrāyudhabṛhadbalau
śāradvataḥ kṛpo vīro yūthapānāṃ tu yūthapaḥ
ratho gāndhāranṛpatiḥ śakunirmātulastava
rudrasya tejasā yukto drauṇiḥ śataguṇo rathaḥ
droṇaśca rathayūthānāṃ praṇetā triguṇo rathaḥ
satyaśravā rathodāro vṛṣaseno mahārathaḥ
jalasaṃdho rathavaro māgadho 'tirathaḥ smṛtaḥ
bāhlikastatsamo vīraḥ satyamān uttamo rathaḥ
alabuṣo rākṣasendraḥ prakhyāto rathasattamaḥ
prāgjyotiṣo bahuguṇo bhagadatto rathādhipaḥ
ratho gāndhāratanayau bhrātarau vṛṣakācalau
ghṛṇī prasādanirato varmakuṇḍalavarjitaḥ
puruṣaḥ katthano nīcaḥ karṇa eva rathottamaḥ
śrutvaitatkrodhatāmrākṣaḥ karṇo nāga ivāśvasan
uvāca bata vṛddho 'pi bhīṣma bālāyase dhiyā
mohādakāraṇadveṣāddarpādvā marmadāraṇam
satataṃ pāpa kaṭukaṃ bhāṣamāṇo na lajjase
upasthiteṣu yuddheṣu mahatsu nayavedibhiḥ
api mithyāstutipadaiḥ kriyante bhīravo bhaṭāḥ
voḍhavye rājakārye 'sminmahatāṃ yadvimānanam
kuruṣe tadahaṃ jāne parairnyasto 'si bhedakaḥ
na taccitramidaṃ manye rathasaṃkhyā yaducyate
śauryaṃ tejaśca śūrāṇāṃ vacasā gaṇyate katham
yadi duryodhano rājā sahate kāryagauravāt
tadasmākaṃ kimāyātaṃ nyakkāraṃ yatkṣamāmahe
ahaṃ jeṣyāmi pārthānāṃ vipulaṃ balamāgatam
uccaiḥ kṛto 'si mithyaiva kiṃ kurmo bhīṣma bhūbhujā
mayā jite 'thavā śatrau yaśastvā pratipadyate
ahate tvayi gāṅgeya tasmādyotsye na pāṇḍavaiḥ
ityukte sūtaputreṇa vīraḥ śāntanavo 'bravīt
viśrānte yudhyamāne vā kā nāmāsyā raṇe tvayi
asmin upasthite kārye rājñaḥ suciracintite
bhedaḥ saṃrakṣyate 'smābhiryena karṇa na hanyase
iti bruvankauraveṇa pṛṣṭaḥ śāntanavaḥ punaḥ
uvāca pāṇḍavabale rathānāṃ sāraphalgutām
svayaṃ yudhiṣṭhiro rājā yamau ca balināṃ varau
mahārathā mahotsāhāścariṣyanti bale tava
rathastvaṣṭaguṇo bhīmaḥ śūro rathaśatādhipaḥ
viditaḥ sarvavīrāṇāṃ yādṛśaḥ phalguno rathaḥ
draupadeyā rathāḥ pañca tathā vairāṭiruttaraḥ
abhimanyuḥ pitustulyo devasya ca suradviṣaḥ
pravaro rathayūthānāṃ sātyakiḥ satyavikramaḥ
rathau mama matau vīrau yudhāmanyūttamaujasau
virāṭadrupadau vṛddhau dṛṣṭasārau mahārathau
dhṛṣṭadyumnaḥ śikhaṇḍī ca khyātāvatirathau bhuvi
kṛtavarmā tvardharatho dhṛṣṭadyumnasutaḥ śiśuḥ
dhṛṣṭaketuḥ kṣatradevo jayantaś citrajijjayaḥ
kuntibhojaścekitānaḥ pañca vīrāśca kekayāḥ
śaibyaśca kāśirājaśca matāḥ sarve rathottamāḥ
śaṅkhādayo matsyaputrā vārakṣemaśca bhūpatiḥ
citrāyudhaḥ satyadhṛtiḥ senābinduśca pauravaḥ
purajiccandrasenaśca śreṇimāṃśca mahārathāḥ
rocamānaśca tattulyo vasudānaśca sātmajaḥ
draupadaḥ satyajidvīro mato me 'ṣṭaguṇo rathaḥ
ghaṭotkaco bahuguṇo yūthapapravaro rathaḥ
anye tvardharathā vīrāḥ pārthivāḥ pāṇḍunandanāḥ
etānsarvānahaṃ yotsye guptāngāṇḍīvadhanvanā
apyudyatāstraḥ strīrūpamekaṃ muktvā śikhaṇḍinam
purā vicitravīryasya bhrāturarthe mayā puraḥ
rājño hṛtāḥ kāśipatestisraḥ kanyāḥ svayaṃvare
ambāmbikāmbālikā ca tā narendra pramāthinaḥ
rathe me yudhyamānasya latā iva cakampire
prasthitaṃ māṃ tato dṛṣṭvā nirjitāśeṣabhūmipam
uvācāmbābhidhā jyeṣṭhā tāsāṃ kamalalocanā
sālvarājo mayā pūrvaṃ manasā dayito vṛtaḥ
nākāmāmabalāṃ vīra balānmā hartumarhasi
etadākarṇya sahasā tāmahaṃ jvalitāmiva
atyajaṃ bhāratakule kalaṅkaparihāradhīḥ
sā gatvā sālvanṛpatiṃ saṃkalpaṃ vinivedya tam
uvāca bhaja māṃ nātha praṇayātsvayamāgatām
ityukto mṛgaśāvākṣyā tayā sālvamahīpatiḥ
hṛtānyeneti tāṃ mānī na jagrāha kulodgataḥ
sā daivādubhayabhraṣṭā gatvā duḥkhāttapovanam
munīnyayāce pravrajyāṃ svavṛttāntaṃ nivedya tam
tasyā evātha rājarṣistatra mātāmahaḥ sthitaḥ
viṣaṇṇastatkathāṃ śrutvā babhāṣe hotravāhanaḥ
mahendraparvate putri rāmo bhṛgukulodvahaḥ
vartate karuṇāsindhurgaccha taṃ śaraṇaṃ vibhum
śiṣyo hi tasya vacasā guroḥ śantanunandanaḥ
grahīṣyati parityaktāmapi tvāṃ mā śucaṃ kṛthāḥ
ityukte jāmadagnyasya jyeṣṭhaḥ śiṣyaḥ kṛtavrataḥ
yadṛcchayā samabhyāyāttaṃ deśaṃ munisevitam
sa śrutvā pūjitaḥ kanyākathāṃ tāṃ hotravāhinīm
uvāca prātarāgantā rāmaḥ svayamidaṃ vanam
ukte kṛtavrateneti tasminyāte 'tha vāsare
prātaḥ śrīmānsvayaṃ rāmo bhāsvaraḥ pratyadṛśyata
taṃ pūjitaṃ munivaraiḥ praṇamyālaṃkṛtāsanam
rājaputrī kṛpāsindhuṃ sabāṣpā śaraṇaṃ yayau
tasyā vṛttāntamākarṇya so 'vadatsaralāśayaḥ
putri madvacasā bhīṣmo na tvāṃ tyakṣyati gauravāt
eṣo 'haṃ kauravakṣetraṃ gatvā śāntanavaṃ svayam
anuśāsya vidhāsyāmi dakṣiṇaṃ tvatsamīhite
ityuktvā śiṣyasahitastāṃ samādāya bhārgavaḥ
kurukṣetraṃ yayau tejaḥpuñjairāpūrayandiśaḥ
sākṣādabhyāgataṃ jñātvā muniṃ mānyaṃ divaukasām
pratyudgato 'haṃ sahasā puraskṛtya purodhasam
rāmo māmāgataṃ dṛṣṭvā pūjāmādāya sānugaḥ
uvāca bhīṣma kanyeyaṃ hṛtā tyaktā ca kiṃ tvayā
tvadvisṛṣṭā parityaktā sālvenāpi durātmanā
gṛhāṇaināṃ mama girā bhrāturarthe manasvinīm
etadgurorniśamyāhaṃ vacanaṃ karuṇānidheḥ
avadaṃ naḥ kule neyamucitā bhāvadūṣitā
svayaṃ yātāṃ sālvapatiṃ tena tyaktāṃ ca madbhayāt
kathaṃ kulakalaṅkāya gṛhṇāmyenāṃ bhavadgirā
prasīda bhagavannaitadvaktumarhasyasāṃpratam
mayetyabhihito rāmaḥ kopādākulito 'vadat
śiṣyo bhūtvā kathaṃ bhīṣma mohānmāmavamanyase
upasthito vināśaste madājñābhaṅgakāriṇaḥ
aho bata na jānīṣe navarājanyavaṃśajaḥ
triḥ saptakṛtvaḥ kṣapitakṣatraṃ mā hehayāntakam
ityahaṃ tadvacaḥ śrutvā punaḥ punarudīritam
avocaṃ kiṃcid udbhinnakopasvedārdravigrahaḥ
upadeṣṭā satāṃ vṛtte gururityucyate budhaiḥ
sa evotpathamāpannaḥ parityājya iti śrutiḥ
sa tvaṃ dharmādapete 'rthe mā niyoktumihodyataḥ
arho 'si mama bāṇāgre kṣatriyācārasaṃgare
aśūrāste purā sarve nihatāḥ kṣatriyāstvayā
manye 'haṃ jātavānkaścinna tadā mādṛśo janaḥ
yatheṣṭaṃ vīra yudhyasva śiṣyairanugato nṛpaiḥ
cāpadvitīyaḥ sajjo 'haṃ tvaddarpocchittaye yataḥ
mayetyukte gururgarvāt tejasvī bhṛgunandanaḥ
udatiṣṭhatkurukṣetre vīraḥ samarasaṃmukhaḥ
tasmindivyarathārūḍhe dīptāstre bhāsuratviṣi
yuyutsuṃ jāhnavī devī mātābhyetya jagāda mām
kṣatrakandāgninā putra mā kṛthā bhṛgusūnunā
virodhaṃ yāvadenaṃ te prasādamahamarthaye
iti mātrāpyabhihito nātyajaṃ svakulavratam
vīrā bhayapraṇāmeṣu bharatā na hi śikṣitāḥ
kṛṣṭacāpaṃ praṇamyāhaṃ taṃ guruṃ sarvadhanvinām
tatpūrvaśarapātārthī muhūrtaṃ niścalo 'bhavam
tatastadastravalayajvālāvalayitāmbare
agamaṃ śarasaṅghānāṃ madhye kṣaṇamadṛśyatām
athāha śaṅkhanādena paripūrya diśo daśa
ayodhayaṃ raṇe rāmaṃ virāmaṃ kṣatratejasām
tena me yudhyamānasya niṣkampasya dinatrayam
apūjayansurāḥ sarve vikramaṃ puṣpavarṣiṇaḥ
vasubhirbrāhmaṇākārairjāhnavyā ca muhurmuhuḥ
dhṛto 'haṃ jāmadagnyāstrapātamūrchitamānasaḥ
tato mahāstranivahairahaṃ śiṣyaṃ pinākinaḥ
nirjitya bhārgavaṃ yatnādyuddhe ślathamanoratham
tasmātsamarasaṃmardādvirato vismito 'tha saḥ
kāśirājasutāmūce kiṃcidābhugnakandharaḥ
durjayo yudhi gāṅgeyaḥ kiṃ karomi nṛpātmaje
kṣatrajātiratikrūrā guruṃ māṃ nābhimanyate
adhunā kṣattriyaḥ śiṣyo mayā varjya iti bruvan
mahendraṃ prayayau rāmaḥ svapuraṃ cāhamāviśam
tataḥ kāśipateḥ putrī manyuduḥkhānalākulā
āśrameṣu maharṣīṇāṃ cakre ghorataraṃ tapaḥ
bhūyānmānavihīnāyā janma bhīṣmavadhāya me
ityāśayā sā tīrtheṣu nirāhārā śanairabhūt
dṛṣṭvā tīvratapaḥkṣāmāṃ tāmuvāca surāpagā
dehānte kuṭilācārā vatsadeśe bhaviṣyasi
tumbīti taṭinī khyātā ghorasattvaniṣevitā
ityuktā svargasaritā kālena vṛṣabhadhvajam
niyatārādhya varadaṃ varaṃ prāpa manogatam
putrārthinaḥ sā kālena rājño raudratapojuṣaḥ
ajāyata sutāṃ pūrvaṃ drupadasyeśvarecchayā
bhāvī pumānasau kanyā bhagavānityabhāṣata
yasmāttasmānnṛpastasyāḥ khyāpayāmāsa putratām
śikhaṇḍītikṛtābhikhyaḥ sā kanyā kūṭaputrakaḥ
dāśārṇādhipateḥ putrīṃ bhāryāṃ lebhe sulocanām
sā yauvanavatī dṛṣṭvā śayyāyāṃ tāṃ śikhaṇḍinīm
striyaṃ duḥkhārditā pitre dūtyā sarvaṃ nyavedayat
vitīrṇāṃ kūṭaputrāya sutāṃ dāśārṇabhūpatiḥ
hiraṇyavarmā vijñāya drupadaṃ yoddhumāyayau
tasminsuvipulānīke pratyāsanne tarasvini
drupadaścintayāviṣṭo na lebhe kāryaniścayam
viṣaṇṇaṃ pitaraṃ dṛṣṭvā mātaraṃ ca śikhaṇḍinī
ātmānaṃ kāraṇaṃ matvā yayāvekākinī vanam
sā śokārtā nirāhārā sthūṇākarṇena pālitā
tasminvane mahadveśma dadarśa maṇiveṣṭitam
praviśya sahasā tasthau nirāhārā ciraṃ śucā
yakṣaśca vīkṣya tāṃ śrutvā tadvṛttāntamabhāṣata
puruṣavyañjanaṃ prāpya mayā dattaṃ sumadhyame
gatvā trāyasva pitaraṃ nijaṃ rūpaṃ prayaccha me
kṛtakāryā ca na cirātpunaryoṣā bhaviṣyasi
iti saṃvidamādāya visṛṣṭā tena sā yayau
dattaṃ vinimayāttena sā rūpaṃ prāpya pauruṣam
pitre svapuramāsādya vṛttāntaṃ svaṃ nyavedayat
hṛṣṭo jāmātaraṃ dṛṣṭvā dāśārṇaḥ prītiśālinam
āmantrya drupadaṃ prāyādvitīrya draviṇaṃ bahu
atrāntare dhanapatiḥ sthūṇākarṇagṛhaṃ svayam
yāto dadarśa strīrūpaṃ taṃ hriyā nodgataṃ puraḥ
tato viditavṛttāntaḥ kuberastamabhāṣata
strīrūpa eva pāpa tvaṃ narastvastu śikhaṇḍinī
tajjīvāvadhi madvākyādityastu vyatyayaściram
abhidhāyeti kupite yāte vaiśravaṇe svayam
kṛtakṛtyastamabhyāyādyakṣaṃ drupadanandanaḥ
dātuṃ prāptaṃ nijaṃ rūpaṃ satyavādinamārjavāt
dṛṣṭvā śikhaṇḍinaṃ yakṣo viṣaṇṇavadano 'vadat
gaccha pāñcālya nedaṃ me strīrūpaṃ yujyate svayam
tyaktaṃ śāpāddhanapatermadrūpaṃ tvaṃ ca rakṣitā
iti yakṣavacaḥ śrutvā śikhaṇḍī svapuraṃ yayau
sarvāstraśastrakuśalo yakṣatulyaparākramaḥ
evaṃ na strī na puruṣaḥ strīpūrvo drupadātmajaḥ
varjyo yudhi mayā nityamiti me kṣatriyavratam
palāyamāne nyastāstre muktakeśe vivarmaṇi
strīpūrve śaraṇaṃ yāte na śūraḥ śantanoḥ sutaḥ
niśāyāmityabhihite bhīṣmeṇa nṛpasaṃsadi
duryodhano 'vadatprātaḥ praṇipatya pitāmaham
kālena kiyatā sainyaṃ pāṇḍūnāṃ sāgaropamam
śaktaḥ kṣapayituṃ kiṃ vā droṇaḥ karṇaḥ kṛpo 'thavā
ityuktaḥ kururājena hasañśāntanavo 'bravīt
mahāstradarśī satataṃ hantu māsena tadbalam
śakto'hamiti tenokte tadeva gururabhyadhāt
kṛpo māsadvayeneti drauṇiśca daśabhirdinaiḥ
pañcabhirdivasaiḥ karṇaḥ pratijajñe ripukṣayam
tato vihasya sotprāśaṃ bhīṣmaḥ karṇaṃ vigarhayan
nābhyanandatpṛthubalaṃ kathayansavyasācinam
atrāntare dharmasuto babhāṣe śvetavāhanam
apārāḥ pārtha manye 'haṃ kururājavarūthinīḥ
kālena kiyatā tāsāṃ kṣayaṃ phalguṇa manyase
iti pṛṣṭo nṛpatinā babhāṣe śakranandanaḥ
yoddhāhaṃ sārathiḥ kṛṣṇo gāṇḍīvaṃ dhanurūrjitam
astraṃ pāśupataṃ ghoraṃ priyaṃ devasya dhūrjaṭeḥ
āsthā kā tatra martyeṣu yatraitattulyamudyatam
ityuktavati kaunteye praharṣādbhujaśālinām
babhūvurvigrahā rājñāṃ spaṣṭaromāñcakañcukāḥ
asminkṣaṇe nṛpagirā kṛpasaumadattimadrādhināthabhagadattajayadrathādyāḥ
agresaraṃ tripathagātanayaṃ vidhāya yuddhāṅgaṇaṃ viviśurāśu vimuktadhāma
puṇye bhārgavabhinnabhūpanidhane kṣetre tataḥ kaurave kaunteyasya samantapañcakataṭe senāniveśo babhau
tvaṅgattuṅgaturaṅgakuñjaraghaṭāvyālolitakṣmātaṭīghṛṣṭavyākulaśeṣamastakamaṇijvālānibhair āyudhaiḥ
karṇāṭāśvakarūṣikādhipatayo matsyāṅgavaṅgādhipāḥ śailāḥ saindhavasālvamālavaśakaprāgjyotiṣakṣmādharāḥ
suhmakrāthakirātacīnayavanā gauḍetraparyantajāḥ kṛcchreṇa kṣitipālalakṣanibiḍaṃ tatrāntaraṃ lebhire
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
āsūryakiraṇākrāntājjagato janagocarāt
puṇyadhāmni kurukṣetre samāyāteṣu rājasu
ekībhūteṣu sainyeṣu kurupāṇḍavasaṃgare
vṛddhabālāvaśeṣāsu dikṣu yātāsu śūnyatām
dāruṇeṣu nimitteṣu prādurbhūteṣu sarvataḥ
mitho dṛṣṭipathaṃ yāte patākābhirbaladvaye
sotsāhaṃ dadhmatuḥ śaṅkhaṃ hṛṣīkeśadhanaṃjayau
yayorgambhīraghoṣeṇa bhuvanāni cakampire
viṣamastho na hantavyo na ca senāvinirgataḥ
na nivṛtte raṇe ceti maryādāṃ cakrire nṛpāḥ
atrāntare samabhyetya pārāśaryo munīśvaraḥ
viṣaṇṇaṃ mandiragataṃ dhṛtarāṣṭramabhāṣata
vīrāṇāṃ bhūmipālānāmaśeṣe 'sminsamāgame
kṣatrasya saṃkṣayo rājanviṣamaḥ samupasthitaḥ
divyaṃ gṛhāṇa nayanaṃ svayaṃ yuddhaṃ vilokaya
ityukte muninā rājā jagādākulitāśayaḥ
bhagavānbandhunidhanaṃ nāhaṃ draṣṭuṃ samutsahe
bhāvyasyāvaśyabhāvitvānna ca vārayituṃ kṣamaḥ
ityuktavati bhūpāle saṃjayaṃ varado muniḥ
vidhāya divyanayanaṃ punaḥ kṣitipamabhyadhāt
ayaṃ te nikhilaṃ yuddhaṃ kathayiṣyati saṃjayaḥ
nāsya kiṃcidavijñātaṃ divyadṛṣṭerbhaviṣyati
kṛtānto jṛmbhate rājñāṃ dhṛtarāṣṭra tavānayāt
dṛśyante durnimittāni kṣayakarṇejapāni yat
saureṇa pīḍitā gāḍhaṃ rohiṇī jvalitā diśaḥ
viparītā prasūtiśca kabandhenāvṛto raviḥ
kravyādairāvṛtaṃ vyoma meghā varṣanti śoṇitam
kimanyadrājamahiṣī hā mahī na bhaviṣyati
pradakṣiṇaśikho vahniḥ prasādo manasastathā
lakṣavyaktaṃ jayasyaitaddharmo yatrāsti tatra saḥ
śatānyekena jīyante naiko jeyaḥ śatairapi
taralā hyasidhāreyaṃ niścayo nātra gaṇyate
ityuktvāntarhite kṣipraṃ munīndre saṃjayaṃ nṛpaḥ
papraccha dvīpasaṃsthānaṃ sa ca pṛṣṭho 'bhyabhāṣata
rājanviśāle śītāṃśormaṇḍale darpaṇākṛtau
sphāraṃ sudarśanaṃ dvīpaṃ nikhilaṃ pratibimbitam
ekataḥ pippalācchāyam anyataḥ śaśakākṛti
dvīpe 'smin maṇḍalākāre lavaṇāmbudhiveṣṭite
karṇikevāmbuje prāṃśurmadhye kanakaparvataḥ
śayānā bhūdharāścānye pārśvayostasya bhūbhṛtaḥ
sthitā himālayamukhāḥ spṛśantaḥ pūrvapaścimam
himavānhemakūṭaśca niṣadaśceti dakṣiṇe
uttare śṛṅgavānnīlaḥ śvetaśceti mahābalāḥ
eṣāṃ ratnavicitrāṇām antare varṣabhūmayaḥ
karmabhūrbhārataṃ varṣamanyāśca phalabhūmayaḥ
harivarṣamukheṣveva prajāsargaḥ smaropamaḥ
sthānaṃ sukṛtināṃ yatra vikhyātā gaṇḍikā iti
jambūkhaṇḍaṃ tathā meroradho yatphalavisrutā
jātā jambūnadī śubhrā jāmbunadavidhāyinī
uttarāḥ kuravaḥ pītvā tāmeva gatamṛtyavaḥ
divaspṛśastarestasya nāmnedaṃ dvīpamucyate
ityuktvā saṃjayo gatvā kurukṣetre raṇāṅgaṇe
sametya dhṛtarāṣṭrāya śaśaṃsa svabhaṭakṣayam
śṛṇu rājanhatānantasāmantaḥ śantanoḥ sutaḥ
vidadhe pāṇḍuputrāṇāṃ yathā vijayasaṃśayam
vajrasūcīmukhākhyābhyāṃ vyūhābhyāṃ rājakuñjaraiḥ
mitho vyūḍheṣvanīkeṣu gāṅgeyenārjunena ca
tasminkṣattrakṣayakṣetre sarvakṣattrasamāgame
duryodhane 'tisaṃrabdhe pṛthusainyābhimānini
gāṅgeyaśaṅkhanādena samudbhūte balārṇave
śaṅkhaśabdena pārthānāṃ pāñcajanyānuyāyinā
pūrite bhuvanābhoge dikṣu visphūrjitāsviva
sarvasenāśrayaḥ śrīmānvijayo 'cyutasārathiḥ
dadarśa kurusenāsu gurusaṃbandhibāndhavān
nijapratāpadahane sa teṣāṃ śalabhāyitam
matvā jagāda govindaṃ viṣaṇṇaḥ karuṇānidhiḥ
aho bata vimūḍhānāṃ rājyaleśe sukhāya naḥ
kṛṣṇa bandhuvadhe 'pyasminsasaṃrambho 'yamudyamaḥ
avatīrya sadācārastutikramyakulasthitim
kathaṃ guruvadhaprāpyāṃ bhajedasmadvidhaḥ śriyam
ityuktvā sāsrunayano bībhatsuḥ kṛpayā rathe
karādutsṛjya gāṇḍīvaṃ niṣasāda viṣādavān
taṃ dṛṣṭvā śokavivaśaṃ jagāda madhusūdanaḥ
akāṇḍe dhairyasārasya keyaṃ kātaratā tava
tarasvī kṣatriyo mānī prāṇairapi yaśaḥkrayī
nijāṃ kulasthitiṃ pārtha na dharmyāṃ hātumarhasi
saṃyuktaṃ vā viyuktaṃ vā nityaṃ dehena dehinam
viśvamāyāprapañce 'sminko 'nuśocati tattvadhīḥ
sukhādyavasthā dehasya kāle kāle yathāvidhāḥ
dehino 'sya tathā dehāḥ sataḥ sattāvivarjitāḥ
viṣayendriyasaṃyogānkṣayino harṣaśokadān
sahate yo viluptātmā nirvāṇaṃ tasya śāśvatam
ajasya purāṇasya dehino 'syāvināśinaḥ
jīrṇaparṇaparāvṛttitulyeyaṃ dehakalpanā
ādimadhyāvasāneṣu vyaktāvyaktasvarūpiṇaḥ
sata evāsya satataṃ na virāmaḥ śarīriṇaḥ
ayaśasyamatastyaktvā saṃkocaṃ vipulāśayaḥ
jayājayau samaṃ matvā viśa svargonmukho raṇam
āsthāya yaugikīṃ buddhiṃ karmabandhavivarjitaḥ
śuṣkavedakriyāhīnaṃ guṇātītaṃ padaṃ bhuja
sarvavedeṣu viduṣāmetadeva prayojanam
jalāśayeṣu pūrṇeṣu yathā salilahāriṇām
niḥsaṅgaḥ phalasaṃnyāsī kuru karma sadoditaḥ
parameśvaramevāhivāṇijyaṃ hi phalārthinām
yadā te vītamohasya buddhiryāsyati nirvṛtim
kṛtī bhaviṣyasi tadā śruteṣvartheṣvanādaraḥ
iti bruvāṇaḥ pārthena sthitaprajñasya lakṣaṇam
pṛṣṭaḥ samādhisaktasya bhagavānityabhāṣata
īśvarādaparo nāhamiti svānandanirbharaḥ
nirastākhilasaṃkalpaḥ sthitaprajño 'bhidhīyate
āste kūrma ivāṅgāni kāmānsaṃvṛtyayaḥ śrayam
viṣayādhyānavirahātsthitadhīrna sa naśyati
kaṣṭaistapobhirviṣayāḥ śuṣyantyeva rasaṃ vinā
anādaraviraktānāṃ sadāpyadhyātmadarśinām
nidrālurbhūtakāleṣu prabuddhastimireṣu yaḥ
sa mahābdhirivākṣobhyaḥ sthitiṃ brāhmīṃ prapadyate
śrutvaitadarjunaḥ kṛṣṇamuvācākulitāśayaḥ
kathamevaṃ vadanghore samare 'sminyunakṣi mām
karmaṇaḥ śreyasī buddhirityuktvāpi svayaṃ vibho
karma durmatiyogyaṃ māṃ praśaṃsasi vimohayan
śreyo vadetyuktavati śvetāśve keśavo 'bravīt
niṣṭhā prajñānakarmabhyāṃ mayoktā sāṃkhyayogayoḥ
anārambhānna ca tyāgātkarmaṇo mucyate janaḥ
śrotrādayo balādasya dhāvantyeva svakarmasu
smaranti manasā sarvaṃ ruddhakarmendriyā api
mithyācārānatvasaktāḥ karmiṇo niyatāntarāḥ
śreyo hyakarmaṇaḥ karma na yajñaḥ karmaṇā vinā
yajñaśeṣāśinaḥ puṇyadrumāḥ kevalabhoginaḥ
karmasthito 'pi niḥsaṃjño yadā prāpnoti mānavaḥ
ātmārāmadaśāstuṣṭhas tadā kāryānnivartate
karmaṇaiva gatāḥ siddhiṃ janakapramukhāḥ purā
tanmā kāryānnivartasva lokastvāmanuvartatām
mamāpi kṛtakṛtyasya karmedaṃ sthitirakṣiṇaḥ
vinaśyatyanyathā loko matpramāṇaviśṛṅkhalaḥ
pātraṃ sarvajñayogyeṣu nādareṣu pṛthagjanaḥ
tasmānnotsāhayedetānpaṅgūnvegagatāniva
yudhyasva sarvakarmāṇi mayi saṃnyasya nirvṛtaḥ
taranti hi tamo ghoraṃ nityaṃ manmatavartinaḥ
prakṛterucitaṃ sarvaṃ svadharmanirataḥ kuru
rāgadveṣau parityajya priyāpriyasamudbhavau
śrutvaitadarjuno 'vādītpreritaḥ kena pātakam
caratyanīśvaraḥ prāṇī balādiva vaśīkṛtaḥ
iti pṛṣṭo hṛṣīkeśo jagāda jagatāṃ patiḥ
rajoguṇasamutthena harṣaśokādidāyinā
lokasaṃhāraśīlena kāmena krodhabandhunā
ahaṃkāreṇa balinā ghoreṇānena vairiṇā
śevālenaiva salilaṃ rajasevāmalaṃ nabhaḥ
āvṛto malinenātmā meghenaivodito raviḥ
manobuddhisamāyuktaṃ sthānamindriyapañjaram
yasya taṃ duḥsahaṃ śatruṃ kāmarūpa vināśaya
sūryeṇāptaḥ purā matto yogo 'yaṃ manunā tataḥ
ya eva kālenotsannastubhyamadya mayoditaḥ
anekajanmasākṣī tvaṃ bhaktaḥ sahacaro 'pi me
na tatsmṛtipathaṃ yātaṃ kiṃtu te prāktanaṃ vapuḥ
ahaṃ tu nityadharmasya sthitaye guptaye satām
yuge yuge bhavāmyeṣa vināśāya durātmanām
akṛtaṃ dharmakartāraṃ karmaitannāvṛṇoti mām
tvamapyasakto niṣkāmaḥ kuru karma kulocitam
durjñeyaḥ pravibhāgastu karmākarmavikarmaṇām
svocitaṃ phalahīnaṃ ca viruddhaṃ ceti bhedataḥ
karmaṇaḥ phalasaṃnyāsādyo 'nupaśyatyakarmatām
jānātyakarmaṇaḥ pāpātkarma yaśca sa buddhimān
jñānāgninā dagdhakarmā nityānando nirāśrayaḥ
nirāśīrnirahaṃkāro yajvā brahmaṇi līyate
brahmārpaṇena brahmāgnau hutvā brahmamayaṃ haviḥ
prāṇayajñarato yāti brahma brahmasamādhinā
saṃyamāgnāvindriyāṇi viṣayānindriyānale
tatkarmāṇyātmayogāgnau hutvā yānti parāṃ gatim
ye 'pi dravyatapoyogasvādhyāyajñānayājinaḥ
prāṇāpānādiha viṣo dhṛtvā nāḍīṣu dhāraṇam
samarpayanti nikhilaṃ jñānaṃ vigatakalmaṣāḥ
te prayānti paraṃ dhāma yajñaśiṣṭāmṛtāśinaḥ
tadvidhāḥ praṇipātena sevitā jñāninastvayā
ayatnāttvāṃ vidhāsyanti svātmanyakhiladarśinam
jñānāgninā dagdhapāpaḥ pavitreṇa bhaviṣyasi
kālena śraddadhānānāṃ svayaṃ jñānaṃ prasīdati
naśyanti saṃśayajuṣo mūḍhā na tvastasaṃśayāḥ
jñāninaḥ saṃśayaṃ tvasmātsthitvottiṣṭha vibhūtaye
niśamya tatpunaḥ pārthaḥ papraccha madhusūdanam
saṃnyāsakarmayogābhyāṃ śreyo brūhi janārdana
iti pṛṣṭo 'vadacchaurirubhāvetau vimuktaye
karmayogastu saṃnyāsādviśiṣṭa iti me matiḥ
śṛṇvanto 'pi vadanto 'pi spṛśanto 'pi svakarmaṇi
saktā api na sajanti paṅke ravikarā iva
tadeva vihitaṃ kiṃcitpuṃsāṃ sukṛtaduṣkṛtam
ajñānapihite jñāne kiṃ tveṣā karmavāsanā
jñānenotsāritājñānāḥ parāṃ niṣṭhāmupāgatāḥ
brāhmaṇe vā śvapāke vā vibudhāḥ samadṛṣṭayaḥ
bāhye sukhe viraktānāṃ duḥkhajanmani naśvare
antaḥsukhārāmatayā paraṃ jyotiḥ prasīdati
bahiḥ sparśānsamutsṛjya bhrūmadhyanihitekṣaṇaḥ
nāsāntare samau dhṛtvā prāṇāpānau vimuktaye
kāmarāgamadadveṣabhayakrodhavivarjitaḥ
ahantā jñānatamasāṃ śāntiṃ vindatyamatsaraḥ
kriyāvān aphalākāṅkṣī nijaṃ karma karoti yaḥ
ārurukṣudaśātīto yogārūḍho vimatsaraḥ
kūṭastho jñānatṛptaśca paśyatyātmānamātmanā
samāsanaḥ samākāro nistaraṅga ivodadhiḥ
ghrāṇāgradarśī śāntātmā māmupaiti samādhinā
yuktāhārādiceṣṭasya nityaṃ niṣkampacetasaḥ
ātmalābho bhavatyeva tyaktakāmasya yoginaḥ
manaḥ saṃyamya paśyanti sravatyetadyato yataḥ
ātmānaṃ māṃ ca sarvatra mamātmani tathākhilam
manasaścañcalasyāsya vairāgyeṇaiva saṃyamaḥ
tathābhyāsena balinā vātasyeva pramāthinaḥ
etadākarṇya kaunteyaḥ punaḥ papraccha keśavam
lolatvānmanaso deva yogādbhraṣṭasya kā gatiḥ
arjuneneti bhagavānpunaḥ pṛṣṭo 'bhyabhāṣata
yogabhraṣṭo 'pi puruṣaḥ śubhakṛttu bhaviṣyati
ciraṃ bhuktvā sukhaṃ divyaṃ sa kalyāṇapuraḥsaraḥ
bhogināṃ yogināṃ vāpi sambhūto mahatāṃ kule
pūrvābhyastaṃ punardhīmāñjanmabhiḥ pratipadyate
tapo jñānādhikaṃ yogaṃ tasmādyogī bhavārjuna
mayi nyastamanā nityaṃ bhaktyā māṃ vetti mānava
aṣṭamūrtirahaṃ sarvaṃ jīvabhūtaścarācare
utpattisthitisaṃhārakāraṇaṃ māṃ vidurbudhāḥ
sarve matprāṇitā bhāvā mayi sarvaṃ pratiṣṭhitam
devīṃ māyāṃ dadhānaṃ māṃ na jānāti vimohitaḥ
ye tu jānanti māṃ māyāṃ bhavanti kṛtinaḥ sadā
arthī jijñāsurārto vā jñānī vā māṃ prapadyate
priyaḥ priyasya satataṃ jñāninastvasmi gocare
ananyadevatābhaktāḥ śraddhāvanto visaṃśayāḥ
vāsudevaḥ sarvamiti yajante māṃ mumukṣavaḥ
te brahmādhyātmakarmākhyaṃ sādhibhūtaṃ vidanti mām
sādhidaivādhiyajñaṃ ca dehavyuparameṣvapi
acyutenetyabhihite śakrasūnurabhāṣata
kimetadbrahma bhagavannadhiyajñaḥ kimucyate
iti pṛṣṭo hṛṣīkeśo babhāṣe śvetavāhanam
anaśvaraṃ parabrahma bhāvo 'dhyātmā tathātmanaḥ
niḥsaṅgo bhavakṛtkarma naśvareṣvadhibhūtatā
adhidaivo 'hamevātra hyadhiyajño 'pyahaṃ vibhuḥ
antakāle smaranto māṃ praviśantyeva bhāvitāḥ
paryante bhāvatulyā hi nṛṇāṃ janmāntarasthitiḥ
kaviṃ purāṇaṃ śāstāramaṇīyāṃsamaṇorapi
parastāttamaso nityaṃ ye smaranti raviprabham
bhrūmadhye vihitaprāṇā brahmarandhravibhedinaḥ
omityekākṣaraṃ brahma japanto yānti te param
brahmādibhirbhūtasargaścakravatparivartate
paraṃ māṃ pratipannāste na bhavanti bhave punaḥ
vairañce 'smin ahorātre bhavanti na bhavanti ca
bhūtānyekastu bhagavānavyakto na vinaśyati
tejomayamahaḥ śuklo mokṣāyaivottarāyaṇam
rājaguhyamidaṃ cānyatpavitraṃ śṛṇu phalguṇa
aśraddadhāno nāpnoti māṃ saṃsāravaśīkṛtaḥ
sarvakartari bhūtāni mayi santi na teṣvaham
lokāḥ sthitā na sthitāśca mayi vyomnīva vāyavaḥ
adhiṣṭhitaiṣā prakṛtirmayā sūte carācaram
asaktaṃ māṃ na jānanti malināmoghadarśinaḥ
sarvaṃ sarvagataṃ yajñaṃ vedyaṃ bījaṃ bhavābhavam
vidanti māṃ sukṛtinaḥ sarvakāraṇakāraṇam
trayīdharmajuṣaḥ svargabhogalābhakṣayākulāḥ
na prāpnuvanti māṃ śuṣkakriyāpāśavaśīkṛtāḥ
madekaśaraṇā nityaṃ kṛtino 'nanyayājinaḥ
apyanyayonisambhūtāḥ svayamāyānti yatpadam
bhūyo 'pi me śṛṇu sakhe prītyā yatpratibodhyase
na tattvenāmaragaṇā munayo vā vidanti mām
carācare 'sminpravaraṃ yadyatpaśyasi bhūtimat
tadahaṃ sarvabhūtātmā na hi kiṃcinmayā vinā
ahaṃ viṣṇurahaṃ sūryaścandro 'haṃ maghavānaham
śaṃkaro 'haṃ dhaneśaśca vahniḥ suragurustathā
akṣaro 'hamahaṃ kālo jayo 'haṃ bhūtirapyaham
śrutvaitadavadatpārtho jāne tvāṃ sarvamacyuta
kiṃtu viśvamayaṃ rūpaṃ draṣṭumicchāmi te vibho
ityuktaḥ pāṇḍuputreṇa bhagavānkaiṭabhāntakaḥ
viśvāviṣkārakalayā viśvarūpamadarśayat
tasyānantaśironetrasahasrabhujaśālinaḥ
dehe jagannivāsasya līnaṃ viśvamadṛśyata
atisūryāgnimahasā tejasā pūritāmbaram
dṛṣṭvā pulakitaḥ pārthastamuvāca kṛtāñjaliḥ
paśyāmyudagragīrvāṇagrāmavyāptoruvigraham
tvāṃ yena pūritaṃ sarvam anavacchinnavarṣmaṇā
brahmarudramarudvahnimunīndrabhujagākulam
draṣṭuṃ tadeva paryantarahitaṃ notsahe vapuḥ
bhīṣmadroṇamukhānvīrānpraviṣṭānvadanāni te
daṃṣṭrotkaṭāni paśyāmi kālasyeva yugakṣaye
ko bhavānsarvasaṃhāraraudreṇa vapuṣāmunā
akāṇḍe dagdhumakhilānsvayaṃ lokānsamudyataḥ
ityuktavati kaunteye jagāda madhusūdanaḥ
ahaṃ jagatkṣayotkṣepadīkṣitaḥ kṣitipāntakaḥ
kurusenāgragānvīrānpūrvaṃ vinihatānmayā
hatvā yaśaḥśriyā juṣṭam avāpnuhi kulocitam
tacchrutvā kāliyārātervacaḥ pārthaḥ kṛtāñjaliḥ
uvāca kampitamanāḥ praṇato gadgadasvanaḥ
kīrtyā jaganti hṛṣyanti stutayā siddhacāraṇaiḥ
dīptyā dravanti rakṣāṃsi sthāne tava janārdana
naumi tvāṃ jagadāvāsaṃ viśvarūpamadhokṣajam
anantaṃ śāśvataṃ dhāma sarvātmānaṃ punaḥ punaḥ
kṣamyatāṃ tatsuhṛditi svayaṃ yatpraṇatapriyaḥ
ukto 'si kṛṣṇa govinda yādaveti purā mayā
ugraṃ tadevaṃ bhagavandṛṣṭvā rūpamahaṃ mahat
cakrārūḍhamivāśeṣaṃ paśyāmi nikhilaṃ jagat
prasīda darśaya vibho vapuḥ saumyaṃ tadeva me
śāntiṃ me yāti sahasā nānyathā vyathitaṃ manaḥ
iti prasāditaḥ kṛṣṇaḥ praṇatena kirīṭinā
adarśayannijaṃ rūpaṃ tadevātha caturbhujam
devā api na paśyanti mamedaṃ sarvagaṃ vapuḥ
ityuktvāśvāsayāmāsa kaunteyaṃ kamalādhavaḥ
athārjuno 'vadatkṛṣṇaṃ ye bhaktāstvāmupāsate
avyaktamakṣaraṃ ye ca teṣāṃ ke 'dhikayoginaḥ
pārtheneti hariḥ pṛṣṭo vihitānugraho 'vadat
madbhaktāḥ śraddhayopetāḥ sarvathā yogino 'dhikāḥ
kleśenaiva tu matprāptiravyaktākṣarasevanāt
sūkṣmasthūlagatirduḥkhaṃ tattvajñairapyavāpyate
madbhaktāstvacirādeva prāpnuvanti paraṃ padam
atastvaṃ manmanā nityam ananyanirato bhava
vaśe yadi na te cittam abhyāsena gṛhāṇa tat
tatrāpyaśakto matkarmā satataṃ śreyase bhava
athavā phalasaṃnyāsaṃ karmaṇāṃ kuru matparaḥ
jñānaṃ hi paramābhyāsājjñānāddhyānamihottamam
dhyānācca phalasaṃnyāsastataḥ śāntirviśiṣyate
adveṣṭā karuṇāsindhuḥ sukhaduḥkhasamaḥ śamī
udāsīnaḥ śucirdakṣaḥ kṣamī bhaktaḥ priyo mama
śarīraṃ kṣetramityāhuḥ kṣetrajñaṃ māṃ vidurbudhāḥ
kṣetraṃ tatsavikāraṃ tu māyā bhūtādi ca sthitam
śāntānāṃ dṛṣṭadoṣāṇāṃ jñānināṃ na vimohanam
mānadambhamadakrodhatyāgo guruniṣevaṇam
asaktir naśvare nityaṃ jñānam ajñānamanyathā
jñeyaṃ tu manmayaṃ brahma śuddhaṃ sadasatoḥ param
sarvataḥ pāṇivadanaṃ sarvākāramanāmayam
prakṛtiḥ puruṣaśceti kṣetrakṣetrajñasaṃgamaḥ
prakṛtiḥ karaṇe heturbhoktā tu puruṣaḥ smṛtaḥ
ekasthānaṃ pṛthagbhāvaṃ bhūtānāṃ yo 'nupaśyati
tatsaṃgamācca vistāraṃ sa yāti brahma śāśvatam
paramātmā guṇātīto nityatvādayamavyayaḥ
bhautike 'pi sthitaḥ kāye sarvavyāpī na lipyate
sarvajñānamidaṃ bhūyaḥ śrūyatāṃ surasevitam
yadyogo brahmagarbhe 'sminsambhavanmūrtisaṃbhavaḥ
sattvādayastadudbhūtā vibhāntyete guṇāstrayaḥ
vaicitryādaniśaṃ yeṣāṃ saṃsaranti śarīriṇaḥ
sattvaṃ prakāśakaṃ jñeyaṃ yadutthaiḥ stambhakaṃ rajaḥ
tamo hyāvaraṇaṃ mohapramādādyasya saṃbhavaḥ
satataṃ saṃkareṇaiṣāṃ nyūnādhikyavibhedataḥ
guṇadoṣāśca dṛśyante te te kila śarīriṇām
madbhaktāḥ śāntamanaso jīvanmuktidaśāṃ śritāḥ
guṇairetaiḥ parityaktā bhajante sukhamakṣayam
ūrdhvamūlaṃ bhavāśvattham ābrahmasadanoditam
lokāntarānekaśākhaṃ vicitraviṣayāṅkuram
guṇakarmaprabuddhānāṃ śubhāśubhaphalodayam
svabhāvabhūmāvavṛtaṃ jānīte yaḥ sa vedavit
tamasaṅgakuṭhāreṇa chittvā yānti padaṃ mama
nirastamohaṃ vaimalyādatisūryendupāvakam
yadaṃśo jīvaloke 'smiñjīvaścarati sarvagaḥ
vāyurgandhamivādāya yo yātīndriyavāsanāḥ
tadvidhaṃ guṇayuktānāṃ sarvāvasthāsu nirguṇam
paśyanti jñāninaḥ sarvajagatāṃ jīvanaṃ param
bhūtasargam ivāgatya akṣaro 'haṃ sanātanaḥ
manmayā dhṛtimanto māṃ bhajante puruṣottamam
abhīḥ sattvaṃ śucirjñānaṃ damo dānaṃ tapaḥ kratuḥ
ahiṃsāyā guṇāścānye jāyante divyasaṃpadām
dambhamānamadakrodhapāruṣyājñānacāpalaiḥ
āsurī sūcyate saṃpanmohaśokavivardhinī
yukto 'pi satataṃ divyasaṃpadā mā śucaḥ sakhe
āsuraṃ bhāvamāpannā bhajante yonimāsurīm
sattvādibhirguṇairbaddho jñāyate ceṣṭitairjanaḥ
manobhojanamācāro guṇatulyo hi dehinām
ākarṇyaitadathovāca phalgunaḥ punaracyutam
saṃnyāsatyāgayos tattvaṃ jñātumicchāmyahaṃ vibho
ukte pāṇḍusuteneti bhagavānabhyabhāṣata
kāmyakarmaphalatyāgaṃ saṃnyāsaṃ sampracakṣate
sarvakarmaphalatyāgas tyāga ityabhidhīyate
matkarma na parityājyaṃ tyājyaṃ tu vidhigarhitam
nityakarmaparityāgo mohāttāmasa ucyate
kleśaduḥkhabhayāttyāgo rājaso niṣphalaḥ smṛtaḥ
kurvatāmapyasaktānāṃ tyāgaḥ sattvocito mataḥ
karma kartā ca buddhiśca trividhā guṇabhedataḥ
dhṛtiḥ sukhaṃ ca traiguṇyāttrividhaṃ dehināṃ matam
yathoktasevī niḥsaṅgaḥ kuru karma nijaṃ sakhe
madbhakto matstutiparaḥ paraṃ padamavāpsyasi
idaṃ bhaktāya te jñānamupadiṣṭaṃ mayā svayam
yaḥ śroṣyati sa saṃsāraduḥkhānyatitariṣyati
kaccinmoho vinaṣṭaste kaccidetacchrutaṃ tvayā
keśaveneti kathite babhāṣe śakranandanaḥ
bhagavanvītamoho 'haṃ kariṣye tava śāsanam
uktveti vīro gāṇḍīvamācakarṣa raṇotsukaḥ
athodatiṣṭhadgambhīrajaladadhvānamantharaḥ
yuyutsuṃ pārthamālokya sainyānāṃ harṣaniḥsvanaḥ
pūrvaṃ tataḥ subhaṭakaṅkaṭapātikhaḍgaṭāṅkāranādamukhareṣu baleṣu rājñām
dharmātmajaḥ kavacacāpaśarānvimucya devavratābhimukhamutsukadhīḥ sasarpa
dhigdhiṅnṛpaṃ kṛpaṇaceṣṭa manuṣyasaṃjñaṃ bhīruṃ yudhiṣṭhiramalīkakṛtābhidhānam
yācñā kṛtāñjalirupaiti parānyadeṣa śūrāstadiṅgitajaḍāḥ pṛthagityavocan
so 'pyacchakīrtiratha bhīṣmamukhānupetya prahvaḥ śarīrapaṇasaṃśritadhārtarāṣṭrān
tatpādalagnamukuṭaḥ prakaṭaṃ praṇamya lebhe tadāśiṣamaśeṣamahīpajaitrīm
abhyāhate ca raṇaraṅgamṛdaṅgatūrye pārthānguṇaikarasiko guṇavānyuyutsuḥ
abhyāyayau tava sutaḥ svakurūnnirasya dhāvanti tulyaguṇameva nṛṇāṃ manāṃsi
asminmahākṣayamukhe karavālapaṭṭasaṃrakṣitapratimukhe raṇaraṅganāṭye
vyākīrṇakīrtikusumāñjalir arjunāgre nāndīmivāpaṭhadamandadhanurninādaiḥ
atrāntare nṛpaticakrakirīṭakoṭisaṃpātajātabahuśākulavisphuliṅga
jaitrī triśūlakaraśiṣyamunerudagrā gāṅgeyaśātaviśikhāvalir ullalāsa
saṃtrāsasaṃkucitaniścalakarṇatāladikkuñjarākalitakampitasarvalokam
kṣubhyatkṣayāmbudharabhairavabhīmanādaṃ bhīmaṃ niśamya bhayamāvirabhūdbhaṭānām
atha bhīmaṃ samabhyāyāt svayaṃ rājā suyodhanaḥ
bhrātṛbhiḥ sahito vīrairdhunāno vipulaṃ dhanuḥ
tataḥ pravṛtte saṃgrāme durlakṣye śaravṛṣṭibhiḥ
svayaṃ śāntanavaḥ śrīmānabhyadhāvaddhanaṃjayam
sātyakiṃ kṛtavarmā ca hyabhimanyuṃ bṛhadbalaḥ
duḥśāsano 'pi nakulaṃ sahadevaṃ ca durmukhaḥ
yudhiṣṭhiraṃ tathā śalya ācāryo drupadātmajam
somadattaśca vairāṭiṃ bāhlikaścedibhūpatim
rakṣasāṃ pravaraṃ vīraṃ ghaṭotkacam alumbusaḥ
śikhaṇḍinaṃ droṇasuto matsyaṃ prāgjyotiṣeśvaraḥ
kṛpaḥ kekayabhūpālaṃ drupadaṃ ca jayadrathaḥ
sutasomaṃ vikarṇaśca bhīmasenasutaṃ balī
cekitānaḥ vikarṇaśca prativindhyaṃ ca saubalaḥ
irāvataśca vikrāntaṃ śatāyuḥ phalguṇātmajam
vindānuvindāvāvantyau kuntibhojaṃ yaśasvinam
kauravo vīrabāhuśca virāṭasutamuttaram
anye ca vīrā rājāno rājasiṃhāḥ prahāriṇaḥ
utsāhasattvasampannāḥ sasainyāḥ yamupādravan
teṣāṃ kaṅkaṇaratnāṃśupaṭalāḥ karanirgatāḥ
hemapuṅkhāḥ śarāścakrurvahnivyāptaṃ digantaram
athoddhatena rajasā gajavājirathākulam
vīrāṇāṃ tumulaṃ yuddhaṃ nirmaryādamavartata
tataḥ śirobhirvīrāṇāṃ patitotphullitair muhuḥ
amandakandukakrīḍā babhūveva raṇaśriyaḥ
tataḥ pāṇḍavasainyeṣu bhīṣmacāpacyutaiḥ śaraiḥ
vidāriteṣu bahuśaḥ samuttasthau mahāravaḥ
athābhimanyurabhyetya śatamanyusutātmajaḥ
bhīṣmamabhyādravadvīro miṣatāṃ sarvabhūbhujām
kṛtavarmaprabhṛtibhiḥ sahitaṃ bhīṣmamojasā
ayodhayatsa viśikhairdhvajamasya cakarta ca
hematāle nipatite saṃrabdho 'tha pitāmahaḥ
divyāsravarṣī sāvegaṃ saubhadraṃ samupādravat
tato vṛkodaramukhā vinadanto mahārathāḥ
sānugaṃ śantanusutaṃ samantātparyavārayan
bhīṣmo 'pi sātyakiṃ viddhvā dhvajaṃ pavanajanmanaḥ
unmamātha śarāgreṇa haimaṃ kesariṇaṃ rathāt
atrāntare giriprāṃśumāruhya madakuñjaram
ayodhayanmadrarājaṃ hṛṣṭo vairāṭiruttaraḥ
sa kuñjarendraḥ śalyasya pādena caturo hayān
jaghānākṛṣya hastena garjañjaladaniḥsvanaḥ
tato madrādhipaḥ kruddhaḥ śaktiṃ śaktimatāṃ varaḥ
pradīptāṃ prāhiṇodvegāduttarāyeṣuvarṣiṇe
sa tayā bhinnahṛdayaḥ papāta galitāyudhaḥ
karṇikāra iva bhraṣṭaḥ karīndrācalaśekharāt
uttaraṃ nihataṃ dṛṣṭvā śaṅkhastasyānujaḥ krudhā
cakāra śalyamabhyetya śarairjaṭilavigraham
tasya śalyo 'tha gadayā vidārya dalaśo ratham
unnanādābhavanyena diśaḥ śakalitā iva
śaṅkho hatāśvaḥ sahasā phalguṇasya rathaṃ yayau
bhīṣmo 'tha pāṇḍavacamūṃ vyagāhata nṛpāntakaḥ
matsyakekayapāñcālacedisenāsu sarvaśaḥ
bhīṣmabāṇavibhinnāsu sūryo 'staśikharaṃ yayau
tato nivṛtte saṃgrāme śibirāṇi nareśvarāḥ
bhejire pratiśaṃsanto vipulaṃ bhīṣmavikramam
dinānte dīrṇapṛtanaḥ śokārto dharmanandanaḥ
saṃhāraṃ nijasainyānāṃ pradadhyau bhīṣmavikramam
sa rājamadhye govindamuvāca karuṇākulaḥ
kṣīyamāṇasya samare satyaṃ śreyastapo mama
alaṃ yuddhena me kṛṣṇa pṛthivīkṣayakāriṇā
ko mucyeta raṇe prāpya bhīṣmaṃ bhīṣmaparākramam
iti bruvāṇaṃ rājānamuvāca madhusūdanaḥ
dhruvaste vijayo rājanyasya yoddhā dhanaṃjayaḥ
sātyakirdrupadaḥ śaibyaḥ śikhaṇḍī pañca kekayāḥ
saubhadraśca raṇe kruddho hanyādeva gaṇānapi
ukte janārdaneneti tīvraṃ bhīṣmaparākramam
mithaḥ kathayatāṃ teṣāṃ sā jagāma vibhāvarī
athodite sahasrāṃśau vihite pāṇḍunandanaiḥ
kruñcavyūhe mahotsāhair vyūhamanye 'pi cakrire
tataḥ pravṛtte samare tīvre bhīrubhayaṃkare
hṛdayākampane nājñāṃ tālaketuradṛśyata
gambhīradhīrasaṃrambho varjayansa pṛthagjanam
cakarta bhūbhujāmeva śirāṃsi laghuvikramaḥ
bhīṣmeṇālolite vyūhe vātoddhūta ivārṇave
tamabhyadhāvatsaṃrabdhaḥ śvetāśvo 'cyutasārathiḥ
tamāpatantaṃ viśikhairbhīṣmaḥ kṣipramapūrayat
droṇaduryodhanamukhāḥ sarve cānye mahārathāḥ
pārtho 'pi sāyakaiścakre samantātkuruvāhinīm
tatpakṣapavanasphārairdīrṇāmiva sahasradhā
duryodhanaprerito 'tha svayaṃ śantanunandanaḥ
nindannijaṃ kṣatradharmam abhyadhāvad dhanaṃjayam
nirviśeṣaṃ tayostatra suciraṃ yudhyamānayoḥ
niruddhāḥ śarajālena nādṛśyanta diśo daśa
na dadarśa tayoḥ kaścidantaraṃ kṣipatoḥ śarān
dhārāsāraprabalayornadatoriva meghayoḥ
tato droṇamukhā vīrā dhṛṣṭadyumnapurogamaiḥ
ayudhyantābhavanyena surāḥ pulakitā divi
bhīmasenaḥ kaliṅgānāṃ praviśyātha varūthinīm
pātayankuñjarāṃścakre niḥsaṃcārāṃ vasuṃdharām
bhīmanirbhinnamattebhakumbhodbhūtāsṛgambhasām
pravāhairyayurākaṇṭhaṃ turaṅgāḥ kṛcchragāminaḥ
nihatya kuñjarānīkaṃ kaliṅgānāṃ prahāriṇām
ketumantaṃ narapatiṃ jaghāna sapadānugam
niḥśeṣitakaliṅgasya bhīmasenasya nādataḥ
ghanagambhīranādena pṛthivī samakampata
tato bhīṣmaḥ samabhyetya dṛṣṭvā dīrṇāmanīkinīm
vidhāya virathaṃ bhīmaṃ śaineyāśvānapothayat
duryodhanasutaṃ vīraṃ lakṣmaṇaṃ śauryalakṣaṇam
abhimanyuḥ śitairbāṇaiḥ kṣiprahastamapothayat
gocare patitaṃ putraṃ saubhadrasya pramāthinaḥ
dṛṣṭvā duryodhano rājā sānugaḥ svayamādravat
kuruvīraiḥ parivṛtaṃ vilokya sutamarjunaḥ
maṇḍalīkṛtagāṇḍīvastūrṇaṃ pratyudyayau parān
lāghavādabhitastasya sāyakāścitrayodhinaḥ
jahnuḥ śirāṃsi śūrāṇāṃ phalānīva mahīruhām
ākhaṇḍalabhuvā caṇḍagāṇḍīvapreritaiḥ śaraiḥ
vidāriteṣvanīkeṣu vidhvastarathasādiṣu
rudhireṇeva gagane saṃdhyārāgeṇa pūrite
avahāraṃ raṇe cakre vāsarānte pitāmahaḥ
anyedyurgāruḍaṃ vyūhaṃ dṛṣṭvā bhīṣmeṇa kalpitam
ardhacandraṃ prativyūhaṃ cakrire pāṇḍunandanāḥ
tataḥ pravṛtte samare bhīrūṇāṃ dhṛtikhaṇḍane
ārūḍheva mahīvyoma rajasā samalakṣyata
asṛkpravāhaiḥ sahasā praśānte reṇumaṇḍale
sughoraḥ saṃprahāro 'bhūnnṛpāṇāṃ tridaśekṣitaḥ
bhīṣmadroṇamukhairvīraiḥ phalguṇapramukhā raṇe
saṃsaktāḥ samadṛśyanta pūrvadevairivāmarāḥ
bāṇajālena mahatā saṃhatānāṃ samantataḥ
arjunena niruddhāsu ripūṇāṃ śastravṛṣṭiṣu
akampitau kuruvyūhe bhīmasenaghaṭotkacau
praviśya cakraturvīrau vyākulāṃ paravāhinīm
tāvabhyadhāvatsaṃrambhādamarṣī dhṛtarāṣṭrajaḥ
kurvanrājasamājena mauliratnāruṇā diśaḥ
haiḍambabāṇanihatā vīrāstasya padānugāḥ
mahāvātasamākrāntā drumā iva cakampire
duryodhanapreritānāṃ śarāṇāṃ dīptatejasām
vṛṣṭimabhyudgatāṃ ghorāṃ cichedāśu vṛkodaraḥ
bhīmotsṛṣṭena pṛthunā pṛṣatkenātha kauravaḥ
hṛdi viddho nimagnena mumoha bhṛśavihvalaḥ
tasminsārathinā nīte rathenākulaketunā
dudrāva sainyaṃ tatsarvaṃ paśyatordroṇabhīṣmayoḥ
mahārathairvārite 'pi kīrṇe tasminbalārṇave
pratyudyayau samāśvasya tūrṇaṃ rājā suyodhanaḥ
pārthasātyakisaubhadraiḥ sa dṛṣṭvā bahuśaścamūm
vidrāvitāṃ samabhyetya pitāmahamabhāṣata
dāritaṃ paśya me sainyaṃ labdhalakṣairarātibhiḥ
pāṇḍuputreṣu kṛpayā tvayi mādhyasthyamāśrite
alaṃ droṇasahāyasya paristhātuṃ purastava
madabhāgyavaśānna syādyadi pārtheṣu vaḥ kṛpā
etatsuyodhanenoktaṃ śrutvā surasaritsutaḥ
īṣatsmitasudhādhautakapolaphalako 'vadat
ukto 'si bahuśo rājannajeyāḥ pāṇḍavā iti
yattu śakyaṃ mayā kiṃcidvṛddhenādya karomi kim
ityuktvā cāpamākṛṣya tālamātraṃ mahābhujaḥ
mandāyamāne divase samamabhyudyayau parān
tato bhīṣmarathodīrṇaiḥ śaraiḥ sūryakaraprabhaiḥ
vidāritānyanekāni tamāṃsīva kṣayaṃ yayuḥ
tomareṣvātapatreṣu śarīreṣu ca bhūbhujām
petuḥ punarabhāvāya bhīṣmanāmāṅkitāḥ śarāḥ
adṛṣṭapuṅkhavadanairghanaśreṇīkṛtairmuhuḥ
tatsāyakair adṛśyābhūt pāṇḍavānām anīkinī
taṃ yudhyamānaṃ dīptāstraṃ varjayanto 'pi saṃgare
dikṣu bhīṣmasahasrāṇi dadṛśuḥ sarvapārthivāḥ
vrajatsu rājacakreṣu bhīṣmānalapataṅgatām
ekenaikena bāṇena bhinneṣu triṣu dantiṣu
yāte sahasradhā sainye pāṇḍavānāṃ tarasvinām
anayatphalguṇarathaṃ gāṅgeyāntikamacyutaḥ
tato 'bhavadbhīṣmaśarairbhāsvaraiḥ savyasācinaḥ
kṣaṇaṃ pañcānanasyeva cārukāñcanapañjaraḥ
niruddhaśarasaṃcāro yatnena śatamanyujaḥ
vicitrairvicaranmārgairyuyudhe kṛṣṇasārathiḥ
tasyātimānuṣaṃ dhairyamāsthitasya pitāmahaḥ
sādhu putreti saṃhṛṣṭaḥ parākramamapūjayat
tatkaṅkapattrinirbhinnau kṛṣṇāvekarathe sthitau
raktāśokāvivotphullau babhatuḥ kṣatajokṣitau
tato nirantarairbāṇairbhīṣmakārmukanirgataiḥ
ākrāntabhuvanābhogairnādṛśyanta diśo daśa
bhīṣme pṛthuśarajvāle kālānala ivodyate
dudrāva pāṇḍavacamūḥ paścādabhisṛtā paraiḥ
bhagneṣu bhaṭamukhyeṣu babhāṣe kaiṭabhāntakaḥ
kva nu mānadhanā yūyamapārayaśaso raṇe
parityajya kulācāraṃ yātāḥ kātaratāmimām
ityuktvā tānsamālokya vidrutāneva keśavaḥ
uvāca sātyakiṃ vīraṃ yudhyamānaṃ prayatnataḥ
tiṣṭhantu yāntu vā sarve sātyake pṛtanāgragāḥ
eṣa svayaṃ nihanmyadya sānugaṃ śantanoḥ sutam
ityuktvā caṇḍamārtaṇḍamaṇḍalāgraṃ sudarśanam
svayamudyamya kaṃsāriḥ syandanāgrādavātarat
kruddhasya tasya kalpāntakarālānalarociṣaḥ
na rūpaṃ sehire draṣṭuṃ surā api divi sthitāḥ
saṃrambhodbhrāntadordaṇḍavilasatpītavāsasā
śobhāṃ bheje sa nīlādreḥ sarpatsaṃdhyābhraśālinaḥ
tamantakamivāyāntaṃ jagatsaṃhāradīkṣitam
dhīraḥ śāntanavo dṛṣṭvā dhunāno dhanurabhyadhāt
ehyehi bhagavanviṣṇo jiṣṇo tridaśavidviṣām
cakreṇa me śiraśchinddhi bhavakleśakṛśānunā
bhavatā nābhijāmbhojasamuddhūtasvayaṃbhuvā
hato jagannivāsena dhanyatāṃ yātvayaṃ janaḥ
siddhasindhusuteneti bhāṣite natamaulinā
avaruhya rathāttūrṇam arjunaḥ kṛṣṇamanvagāt
sa niṣpīḍya balātpādau purastātkāliyadviṣaḥ
uvāca saṃhara vibho kopaṃ viśvakṣayocitam
kṣapayāmi ripūnsarvānyudhi satyena te śape
iti prasādya taṃ pārtho rathamāropayatpunaḥ
tato gāṇḍīvaghoṣeṇa pāñcajanyaraveṇa ca
cakrāte rājacakrāṇāṃ kṛṣṇau kṛṣṇāmbudabhramam
tato nirvivarairbāṇaiḥ śalyabhūriśravaḥśalāḥ
avākiranbhīṣmamukhāḥ phalguṇaṃ śastravṛṣṭibhiḥ
tāmāyudhamahāvṛṣṭiṃ chittvā sapadi pāṇḍavaḥ
māhendramastraṃ vidadhe sarvalokakṣayakṣamam
tasmin udīrṇe sahasā mahāstre dīptatejasi
caṇḍavātavikīrṇeva cakampe kuruvāhinī
vadhyamāneṣu sainyeṣu kṣipraṃ gāṇḍīvadhanvanā
naranāgāśvadehotthā sasarpa rudhirāpagā
chattrācchaphenapaṭalāṃ calaccāmarasārasām
keśaśevālaśabalāṃ piśācāstāṃ siṣevire
ghore nṛpakṣaye tasminvartamāne raṇotsave
saṃdhyayā dikṣu jātāsu śoṇitena bhṛtāsviva
yāte 'staṃ caṇḍakiraṇe pratyagrarudhiratviṣi
māṃsapiṇḍa iva graste ghoreṇa dhvāntarakṣasā
vidhvastacāpakavacā viprakīrṇarathadhvajāḥ
avahāramakurvanta pāṇḍavāḥ śastravikṣatāḥ
punaḥ prabhāte saṃrabdhā niryayuḥ kurupāṇḍavāḥ
vinadanto mahotsāhā vyāḍavyūhāgravartinaḥ
atha pravṛtte samare pṛthivīkṣayaśaṃsini
saubhadrapramukhā vīrānbhīṣmamukhyānayodhayan
tataḥ śaraśatāsārasampūritadigantaraḥ
mahārathān atītyānyān bhīṣmo 'rjunamupādravat
nirviśeṣaṃ tayoḥ kṣipraṃ vīrayor yudhyamānayoḥ
eko droṇimukhānvīrānabhimanyurayodhayat
chinnavarmadhvajarathānsa vidhāya mahārathān
śiraḥprakaramucchinnaṃ rājñāṃ kṣipramapātayat
droṇaprabhṛtibhiḥ sarvairdṛṣṭvā saubhadramāvṛtam
dhṛṣṭadyumnaścamūnāthaścakartābhyetya kauravān
sa hatvā cāmaraṃ śūraḥ pauravyatanayaṃ nṛpam
śiraḥ saṃyamaneḥ kāyājjahārākulakuṇḍalam
atrāntare gajānīkairvipulaiśca gajādhipaḥ
bhīmaduryodhanādiṣṭo gadāpāṇiḥ samādravat
bhīmaseno 'tha rabhasādavaruhya rathādgajān
garjannurugadāghātairjaghāna ghanavikramaḥ
gadāprahārābhihatairvajrabhinnairivācalaiḥ
patadbhirmattamātaṅgaiścakampe cakiteva bhūḥ
nihate kuñjarānīke bhīmena bhayadāyinā
tamabhyadhāvansaṃkruddhāḥ sarve duryodhanādayaḥ
suyodhanaśarāghātamūrchito 'tha vṛkodaraḥ
samāśvāsya parānīkaṃ rathena kupito 'viśat
viśvasaṃhārasaṃkruddhaṃ taṃ kṛtāntamivotthitam
prāpyānujāḥ kurupateścaturdaśa yayuḥ kṣayam
senāpatiṃ suṣeṇaṃ ca jayasaṃdhaṃ sulocanam
bhīmamugraṃ bhīmarathaṃ bhīmabāhumalolupam
samaṃ vivitsuṃ kaṭakaṃ durmukhaṃ duṣpradarśanam
hatvaināmakarotsenāṃ kauravāṇāṃ sahasradhā
tamabhyadhāvanmattena supratīkena dantinā
gambhīraghoraghoṣeṇa bhagadattaḥ sahānugaiḥ
gajodayācalaraveḥ śaraistīkṣṇairivāṃśubhiḥ
pratāpadhāmnastasyārātsa ca kopārivāhinī
tatsāyakena viddho 'tha hṛdi marmāvabhedinā
dhvajayaṣṭiṃ samālambya tasthau bhīmo 'timūrchitaḥ
tato ghaṭotkacaḥ kruddho dṛṣṭvā janakamākulam
bhagadattamabhidrutya ghorāṃ māyāṃ samādade
airāvaṇagataḥ so 'tha prabhinnairdigdvipaiḥ saha
apīḍayatsupratīkaṃ dīptābhiḥ śastravṛṣṭibhiḥ
tasya nirbhidyamānasya kuñjarendrasya garjataḥ
śabdena tasthurālīya sarve saṃkucitā gajāḥ
ghaṭotkacena saṃsaktaṃ dṛṣṭvā prāgjyotiṣeśvaram
saha droṇādibhirvīrairbhīṣmastaṃ deśamādravat
ghaṭotkacaṃ kālarūpaṃ nadantaṃ vīkṣya bhairavam
saṃdhyāyāṃ durjayaṃ matvā bhīṣmastaṃ bhīmavikramam
avahāraṃ susainyānāṃ vidadhe dhīmatāṃ varaḥ
yenābhavankālavaktrānniṣkrāntā iva kauravāḥ
tato niśāyāmabhyetya kururājaḥ pitāmaham
papraccha pāṇḍuputrāṇāṃ duḥkhito jayakāraṇam
tamabravīcchāntanavo rājannukto 'si sarvadā
devena viṣṇunā guptā na jeyāḥ pāṇḍavā iti
purā bhūbhāraśāntyarthaṃ svayaṃbhūrmunisaṃsadi
prādurbhūtaṃ svayaṃ viṣṇuṃ tuṣṭāva sahasāṃ nidhim
jaya viśveśa viśvātmanviśvaksena sudhānidhe
amandaciddhanānanda saṃvitsamarasadyute
namastubhyaṃ jagatsargasthitisaṃhārakāriṇe
trivikramāya mahate triguṇāya trimūrtaye
namaḥ pracaṇḍacakrāgraprabhābhāsurabāhave
daityāndhakārasaṃhārakāriṇe mohadāriṇe
avatīrṇā bhuvaṃ nātha dānavā ye hatāstvayā
teṣāṃ vadhāya dṛptānāṃ mānuṣīṃ tanumāviśa
iti stutāḥ padmabhuvā devo nārāyaṇaḥ prabhuḥ
nareṇa sākaṃ bhūbhāraśāntyai kṣitimavātarat
sa eṣa kṛṣṇo bhagavāñjāto yādavanandanaḥ
naraśca vijayo dhīraḥ pravaraḥ sarvadhanvinām
devau kṛṣṇārjunāvetau na jeyau tridaśairapi
iti jñātvā śamaḥ putra kriyatāṃ pāṇḍunandanaiḥ
atha prabhāte makaraśyenavyūhāgravartinaḥ
bhīṣmabhīmamukhā yuddhaṃ cakrire pāṇḍunandanāḥ
hatānāṃ hanyamānānāṃ ghnatāṃ ca samare mithaḥ
patatāṃ tatra vīrāṇāṃ svanastumulo 'bhavat
bhīmaphalguṇasaubhadramatsyasātyakipārṣataiḥ
bhīṣmamukhyaiśca te sene bhinne saṃśayamāpatuḥ
kabandhatāṇḍavaścaṇḍe mattavetālasaṃkule
tasmin āyodhane ghore bhūtānāmutsavo 'bhavat
dhanvināṃ śarajālena divamutpatatāṃ muhuḥ
ravau saṃchādite rājñāṃ vyartho 'bhūcchastrasaṃgrahaḥ
vīreṇa bhūriśravasā saṃsaktaṃ vīkṣya sātyakim
abhyādravan dhanvinastaṃ deśaṃ sātyakisūnavaḥ
teṣāmāpatatāṃ pūrṇaṃ sṛjatāṃ śaradurdinam
bhūriśravāḥ śirāṃsy ārād uccakarta śitaiḥ śaraiḥ
hateṣu teṣu kupitaḥ pradīptāstro dhanaṃjayaḥ
cakāra kurusenānāṃ saṃhāraṃ harisārathiḥ
hate lakṣacaturbhāge bhūbhujāmanivartinām
gāṇḍīvadhanvanā sainyaṃ vāsarānte nyavartata
punaḥ prabhāte saṃnaddhā niryayuḥ kurupāṇḍavāḥ
alakṣyabhedāvyūhābhyāṃ krauñcena makareṇa ca
tataḥ pramathya sahasā bhīmaseno 'rivāhinīm
viveśa bhṛśasaṃkruddhaḥ samaṃ drupadasūnunā
tābhyāṃ vidārite vyūhe kupitāḥ kurunandanāḥ
vimukhaiḥ kuñjarānīkaistau tūrṇaṃ paryavārayan
bhīmasenagadāghātaniṣpiṣṭavapuṣāṃ raṇe
abhūdvyatikaro ghoraḥ patatāṃ gajayodhinām
yudhyamāneṣu sainyeṣu bhīmena bhujaśālinā
abhyādravatsānugastaṃ svayaṃ rājā suyodhanaḥ
chāditaṃ kauravairdṛṣṭvā bhīmaṃ viśikhavarṣibhiḥ
vimohaṃ vidadhe teṣāṃ mohanāstreṇa pārṣataḥ
droṇena svayamabhyetya jñānāstreṇa vināśite
mohanāstre kurupatiṃ bhīmastūrṇamupādravat
madāndha kvādhunā jīvanmayi jīvati yāsyasi
ityuktvā te śaraśatairvajravegairavākiran
bhīmacāpacyutairbāṇaiḥ so 'tha kṛttarathadhvajaḥ
hṛdi nirdārito bheje mūrchāṃ vyathitamānasaḥ
atrāntare bhīṣmaśarairhanyamāneṣu rājasu
ghoro babhūva saṃmardaḥ kṛtāntasamarotsavaḥ
draupadeyeṣu vīreṣu yudhyamāneṣu kauravaiḥ
avartata raṇo ghoro gajavājirathakṣayaḥ
athāvahāraṃ sainyānāṃ cakre śantanunandanaḥ
rājasevāvṛte sūrye yāte 'staṃ rudhirāruṇe
anyedyurmaṇḍalavyūhe bhīṣmeṇa vihite svayam
yudhiṣṭhiraḥ sa durbhedyaṃ vajravyūhamakalpayat
tataḥ pravṛtte samare bhīṣaṇe bhīṣmapārthayoḥ
virāṭa ādravaddroṇaṃ gariṣṭhaṃ sarvadhanvinām
droṇastaṃ bāṇavarṣeṇa saṃchādya śaravarṣiṇam
unnanāda dhanadhvāno rathamasya jaghāna ca
sa hatāśvaṃ samutsṛjya rathaṃ putrasya saṃbhramāt
āruroha hatānīkaṃ śaṅkhasyārūḍhadhanvinaḥ
droṇo 'tha tau pitāputrau vilokyaikarathe sthitau
śaṅkhāya prāhiṇodghoraṃ mṛtyudaṇḍopamaṃ śaram
sa tena bhinnahṛdayaḥ papāta kṣatajokṣitaḥ
vātenonmathitaḥ śailādutphulla iva kiṃśukaḥ
tataḥ śikhaṇḍinaṃ droṇaḥ śarairviśikhavarṣiṇam
hatāśve sātyakirathaṃ samārūḍhe śikhaṇḍini
alambuso rākṣasendraḥ krūrakarmā tamādravat
māyayā yudhyamānaṃ taṃ garjantaṃ rākṣaseśvaram
cakāra vimukhaṃ kopādraudreṇāstreṇa sātyakiḥ
śaineyena jite tasmin irāvān arjunātmajaḥ
vindānuvindāvabhyāyājjambhārisamavikramaḥ
ghaṭotkacamathāyāntaṃ kṛtāntamiva bhairavam
avārayadgajendreṇa bhagadatto nṛpāgraṇīḥ
vīraṃ sa hatvā haiḍambaṃ pāṇḍavānāmanīkinīm
darpādviloḍayāmāsa gajendro nalinīmiva
mādrīsutau tataḥ śalyaṃ vidhāya virathaṃ śaraiḥ
cakraturvimukhaṃ saṃkhye rājacakrasya paśyataḥ
svayaṃ yudhiṣṭhiro rājā nṛpaṃ jitvā śrutāyudham
vigāhya kauravānīkaṃ vidadhe vimukhaṃ śaraiḥ
cekitānena vijite gautame dhanvināṃ gurau
bhīṣmaścakāra kadanaṃ rājñāmanyatra cārjunaḥ
yudhiṣṭhiragirā vīkṣya bhīṣmāya samabhidravat
śikhaṇḍinaṃ madrarājo divyairastrairavārayat
bhīṣmeṇa hanyamāneṣu bhūpāleṣvanivartiṣu
pārthena ca trigarteṣu jagāmāstaṃ divākaraḥ
tamobhirāvṛte loke raṇe raktāsavākule
pramattairiva vetālaiḥ śibirāṇi yayurnṛpāḥ
bhīṣmeṇa sāgaravyūhe prātarviracite punaḥ
śṛṅgāṭakaṃ mahāvyūhaṃ cakre drupadanandanaḥ
vidīrṇeṣviva sainyeṣu bhīṣmacāpacyutaiḥ śaraiḥ
babhūvābhimukhaḥ kopādeka eva vṛkodaraḥ
sa hatvā sārathiṃ bāṇaistūrṇaṃ śantanujanmanaḥ
droṇasya ca samudbhrāntapatākaṃ vidadhe ratham
labdhalakṣyastato bhīmaḥ sapta duryodhanānujān
jaghāna madasaṃrabdhānpañcānana iva dvipān
bahvāśinaṃ kuṇḍadhāraṃ viśālākṣaṃ sudurjayam
mahodaraṃ maṇḍitakaṃ sunābhaṃ ca nihatya tān
vidrāvya kauravacamūṃ nanādāsphālayandiśaḥ
kṣayāya sarvajagatāṃ devai rudra ivoditaḥ
irāvānatha vikrānto viveśa kuruvāhinīm
ulūpī nāgalalanā phalgunādyamajījanat
kāryaṃ samarasāhāyyaṃ svayamityarjunena saḥ
uktaḥ purā surapure tāṃ yuddhabhuvamāyayau
ratnakāñcanasaṃnāhaiḥ sa pātālaturaṅgamaiḥ
uhyamānaḥ śaraiścakre phaṇilokamivāparam
sa gatvā vipulānīkāngāndhārānhayayodhinaḥ
śakunestanayānsapta jaghāna ghanavikramān
tato duryodhanādiṣṭo māyāvī rākṣasādhipaḥ
alambusaḥ samabhyāyādirāvantaṃ raṇotkaṭaḥ
irāvānatha khaḍgena chittvā sapadi rakṣasaḥ
sa niṣaṅgaṃ dhanurdīptaṃ nanāda balināṃ varaḥ
tato māyāṃ samāśritya mahatīṃ mohanīṃ nṛṇām
yuyudhāte samāviśya tau nabho bhīmavikramau
irāvatā nijāstraughairhanyamānasya rakṣasaḥ
ghoraḥ samudabhūnnādaḥ sarvaprāṇibhayaṃkaraḥ
atha sāhāyyakaṃ cakrurbhujaṅgā bhujagībhuvaḥ
tadvamanto viṣaṃ tīkṣṇaṃ bhogānbhogabhṛtāṃ varāḥ
rākṣaso 'tha bhṛśaṃ kruddho rūpamāsthāya gāruḍam
bhakṣayitvākhilānsarpānbhīmaṃ svaṃ vapurādade
māyāvimohitasyātha khaḍgenārādirāvataḥ
jahāra rākṣasaṃ kāyācchirastalakuṇḍalam
hate dhanaṃjayasute haiḍambaḥ krodhamūrchitaḥ
rurāva yena vasudhā cacāla sakulācalā
tamabhidrutamālokya rājā duryodhanaḥ svayam
saha sarvair nijānīkair mahāmāyam ayodhayat
vidyujjihvaṃ vegavantaṃ mahāraudraṃ pramāthinam
haiḍimbānucarānghorānsa jaghāna niśācarān
śaktiṃ ghaṭotkacenātha preritāṃ kurubhūbhuje
mahāgajena jagrāha vaṅgānāmadhipaḥ puraḥ
nāge nipatite tasminrakṣite ca suyodhane
saṃhāraṃ purusainyānāṃ cakāra piśitāśanaḥ
bhagadatto 'tha vidrāvya pāṇḍavānāmanīkinīm
supratīkena nāgena ghaṭotkacamayodhayat
tanayaṃ nihataṃ śrutvā kupitaḥ śatamanyujaḥ
śirobhirbhūmipālānāṃ durgamāṃ vasudhāṃ vyadhāt
bhīmo 'pi krodhasaṃtapto bhrātuḥ putre nipātite
suyodhanānujānvīrānprāhiṇodyamamandiram
anādhṛṣṭiṃ kuṇḍalinaṃ kuṇḍabhediṃ sulocanam
virāṭaṃ dīrghabāhuṃ ca subāhuṃ kanakadhvajam
hatvaitānkauravānīkaṃ kabandhaśatasaṃkulam
vidadhe mattavetālanandane dinasaṃkṣaye
visrastacāpakavace bhagnasyandanakuñjare
raṇe 'vahāraṃ sainyānāṃ tataścakrurmahārathāḥ
tato niśāyāmanujaiḥ saha rājā suyodhanaḥ
karṇam ānāyya pārthānāṃ parābhavamacintayat
vaikartanastamavadatkriyatāṃ madvacaḥ sakhe
śastraṃ nyāsaya gāṅgeyamahaṃ jeṣyāmi pāṇḍavān
eṣa vṛddho nirīhaśca sapakṣaśca dhanaṃjaye
tvayā nyasto 'tibhāro 'smin avicāryaiva kevalam
etadākarṇya karṇoktaṃ harṣātkarmaśatairiva
utthāya bhīṣmaśibiraṃ pratasthe bhrātṛbhiḥ saha
maṇidīpasahasrāṃśupiṅgīkṛtadigantaraḥ
naktaṃ dīptauṣadhivanaḥ sakulādririvābabhau
ratnakuṇḍalakeyūrakirīṭadyutinirjitāḥ
puro niṣpratibhā dīpāstasyāsaṃllajjitā iva
praṇatāndṛktribhāgena bhūmipālānvilokayan
nāmabhir vikramodāraiḥ sūcitānvetrimaṇḍalaiḥ
sa babhau gatilolena hāreṇa tuhinatviṣā
sudhākallolajālena pādadāreṇa manmathaḥ
śrīmānsamprāpya śibiraṃ śubhraṃ śantanujanmanaḥ
śayānaṃ ratnaparyaṅke praṇanāma vilokya tam
rājñeti pūjitastena kṛtāsanaparigrahaḥ
duryodhanaḥ kṣaṇaṃ dhyātvā pitāmahamabhāṣata
ayaṃ jetā bhṛgubhuvaḥ kārmukapraṇayī tava
bhujastrailokyavijaye paryāpta iti me matiḥ
kāruṇyādānṛśaṃsyādvā rakṣyāste yadi pāṇḍavāḥ
tatkarṇamanujānīhi yuddhāya raṇakarkaśam
ityuktaḥ kururājena marmaṇīva samāhataḥ
prabhāte drakṣyasītyuktvā niḥśvasankṣmāmalokayat
kauravo 'pi tamāmantrya nijaṃ śibiramāyayau
diśaḥ śabalayankṣiptaṃ dīpadīptair vibhūṣaṇaiḥ
atha prabhāte bhīṣmeṇa droṇadrauṇimukhaiḥ saha
vihite sarvatobhadre vyūhe vyūhāgravartinā
prativyūheṣvanīkeṣu nadadbhiḥ pāṇḍunandanaiḥ
abhimanyuḥ kurucamūragre vīro vyadārayat
śarāṃśuśataduṣprekṣyaṃ nidāghārkamivodyatam
na sehire taṃ bhūpālā māninaḥ saṃhatā api
duryodhanaprerito 'tha rakṣaḥpatiralambusaḥ
tamabhyadhāvadbibhrāṇo māyāṃ trailokyamohinīm
tasya nādena mahatā jagatpralayaśaṃsinā
nipetuḥ sahasā yodhā bahavo vigatāsavaḥ
draupadeyaiḥ puraḥ prāptaiḥ sa vidhāya raṇaṃ kṣaṇam
abhimanyuratha bāṇaiḥ samaṃ dehamivākarot
śaranirdāritenātha vihitāṃ tena rakṣasā
saubhadrastāmasīṃ māyāṃ cichedārkāstratejasā
atha drauṇiprabhṛtibhiḥ sātyakipramukhā yudhi
saṃsaktā gaganaṃ cakrurdivyāstradahanākulam
arjuno droṇamabhyetya mahāstragrāmaduḥsaham
vāyavyāstreṇa vidadhe jagatāṃ kṣobhavibhramam
samudīrya ca śailāstraṃ drauṇena kṣapite 'nale
dhanaṃjayaḥ kurucamūṃ śarajālairapūrayat
bhīmabhīmagadāghātanirbhinne gajamaṇḍale
susrāva śoṇitanadī patākāphenamālinī
tasmin ākulasaṃgrāme vartamāne bhayaṃkare
vetāladattatāleṣu nṛtyatsu chinnamūrdhasu
bhīṣmaḥ pṛthuśarajvālāduḥsahaḥ subhaṭendhanaḥ
jajvāla cāpakreṅkāramantrapūta ivānalaḥ
tadbhujapreritāḥ kṣipraṃ sāyakā viviśurnṛpān
vihaṅgā iva sāyāhne ghanacchāyānmahīruhān
khadyotā iva vṛkṣeṣu śalabhā iva śāliṣu
bhīṣmabāṇā narendreṣu peturhaṃsāḥ sahaḥsviva
nikṛttaiścāmaroṣṇīṣaiśchannāśca pṛthivībhujām
cakāra samare bhīṣmaḥ svayaśoviṣadā diśaḥ
rājñāṃ śirobhiḥ pṛthivīmāstīrya pulakojjvalaḥ
raṇalakṣmyāḥ sa vidadhe kelipadmākarāniva
śirastraśaranirgharṣajātā vahnikaṇā babhuḥ
rājñāṃ hatānāṃ bhīṣmeṇa jīvā iva nabhaścarāḥ
ghanena śarajālena grastā lokena sarvataḥ
sa cakre sarvasainyānām akāṇḍarajanībhramam
vidīrṇe pāṇḍavabale chinnavarmarathadhvaje
gajānīkeṣu bhagneṣu bhāgaśeṣeṣu rājasu
lajjāmutsṛjya yāteṣu tyaktacāpeṣu keśavaḥ
satyasaṃdhaṃ raṇe bhīṣmaṃ jahītyarjunamabravīt
dhanaṃjayo 'tha niḥśvasya viṣaṇṇavadanāmbujaḥ
nindanmuhuḥ kṣattradharmaṃ pitāmahamupādravat
dṛṣṭvā gāṇḍīvadhanvānamudyataṃ śaravarṣiṇam
bale tūrṇamupāvṛtte punaryuyudhire bhaṭāḥ
bhīṣmacāpacyutairbāṇaiśchāditaṃ vīkṣya phalguṇam
rathamutsṛjya kaṃsāristamadhāvadbhujāyudhaḥ
vilokya kupitaṃ bhīṣmaḥ svayaṃ kṛṣṇamabhidrutam
uvāca dhanyatāmānī pulakālaṃkṛtākṛtiḥ
puṇyabhājāmahaṃ dhuryo bhagavankṛtināṃ varaḥ
yasya tvaṃ jagatāṃ nātho vadhāya svayamudyataḥ
iti vādini gāṅgeye rathāttūrṇaṃ dhanaṃjayaḥ
avaruhya tataḥ kṛṣṇamānināya rathaṃ punaḥ
athārjunaśarāsārairākīrṇe kurukānane
punaḥ śāntanavaścakre saṃhāraṃ pṛthivībhujām
ghore vyatikare tasminbhagne subhaṭamaṇḍale
avahāramakurvanta dinānte pāṇḍunandanāḥ
tato rajanyāṃ vijane dharmarājo janārdanam
jagāda rājakaṃ dṛṣṭvā bhinnaṃ bhīṣmeṇa duḥkhitaḥ
paśya kṛṣṇa prabuddhena gāṅgeyavaḍavāgninā
sainyāmbudhiraparyante mama nīto 'lpaśeṣatām
maṇḍalīkṛtacāpasya sahasrāṃśuśatatviṣaḥ
bhīṣmasyākhaṇḍalo 'pyagre satyaṃ paribhāvāspadam
alaṃ rājyena me tāvaditi vādini dharmaje
uvāca śauriryotsye 'haṃ svayaṃ śantanunandanam
nākārya me bhavatkāryamutsṛṣṭasamayo 'dhunā
pālayāmi raṇe bhīṣmaṃ paśyatāṃ jagatībhujām
etadākarṇya kṛṣṇoktaṃ babhāṣe pāṇḍavāgrajaḥ
na mithyāvādinaṃ kāmāttvāṃ kuryāmahamacyuta
jayopāyamito gatvā bhīṣmaṃ pṛcchāmi bhūtale
sa hi māmāśiṣā pūrvaṃ vātsalyātsamayojayat
iti niścitya kṛṣṇena bhrātṛbhiśca sahāśu kṛt
jagāma bhīṣmaśibiraṃ gūḍhacārī yudhiṣṭhiraḥ
sa praṇamyānujasakhaḥ śauryarāśiṃ pitāmaham
papraccha vijayopāyaṃ sa ca pṛṣṭastamabravīt
na taṃ paśyāmi lokeṣu vīro māṃ vijayeta yaḥ
jayalābhe ca yuṣmākaṃ mayi jīvati kā kathā
na viśastrena saṃtraste na strīpūrve mameṣavaḥ
patanti tasmātklībena māṃ ghātaya śikhaṇḍinā
ukte devavrateneti lajjāvinamitānanaḥ
akāma iva duḥkhena yayau svaśibiraṃ nṛpaḥ
tataḥ prabhāte vyūheṣu sainyeṣu subhaṭairmithaḥ
śikhaṇḍipramukhā vīrāḥ parānīkamupādravan
tato bhīṣmaśaraśreṇīlulite rājamaṇḍale
śikhaṇḍī dhutakodaṇḍaścaṇḍakopastamabhyadhāt
tamabravīcchāntanavaḥ kāmaṃ prahara pārṣata
nanāma bhīṣmaviśikhāḥ patantyanujane jane
iti vādinamabhyetya maṇḍalīkṛtakārmukaḥ
śikhaṇḍī niḥśvasankopādāpageyamabhāṣata
jetāraṃ bhārgavasyāpi jānāmi tvāṃ mahaujasam
yudhi yudhyasva vā mā vā na me jīvangamiṣyasi
uktvaitadbāṇajālena pārṣataḥ samapūrayat
rakṣyamāṇaḥ samabhyetya paścādgāṇḍīvadhanvanā
bhīṣmo 'pi tam anādṛtya viddhvā kṛṣṇārjunau śaraiḥ
viveśa pāṇḍavacamūṃ rājaveṇuvanānalaḥ
dhṛṣṭadyumnamukhairvīraiḥ kauravāṇāṃ tarasvinām
dāruṇo 'tha prahāro 'bhūd rajaḥpihitadiṅmukhaḥ
tato droṇiprabhṛtayo vīrā droṇasya śāsanāt
rakṣantaḥ samare bhīṣmaṃ dhanaṃjayamayodhayan
tataḥ śāntanavo rājñāṃ śarairaśanigauravaiḥ
mauliratnāṃśuśabalaṃ samunmathya virocanam
ākrīḍamiva kālasya vidhāya kadanaṃ raṇe
abravītkūṇitamanā dūrādeva yudhiṣṭhiram
vadhāya kuru kaunteya yatnaṃ me nṛpatikṣayāt
viṣaṇṇo 'haṃ bhṛśaṃ putra raudreṇānena karmaṇā
iti vādini gāṅgeye śithilīkṛtakārmuke
sṛñjayāḥ saha pāñcālaiḥ somakaiśca sahādravan
tataḥ kurucamūvīrāḥ pāṇḍavānāṃ mahārathān
āvārya bhīṣmarakṣāyai dvandvaṃ yuddhāni cakrire
atha gāṅgeyaviśikhairaprayatnojjhitairapi
avartata mahāraudro rājajīvitasaṃkṣayaḥ
tamabhyadhāvad ākarṇākṛṣṭakodaṇḍamaṇḍalaḥ
śikhaṇḍī khaṇḍaparaśuprabhāvaṃ phalguṇeritaḥ
svayaṃ duryodhanenātha preritāṃ vīkṣya vāhinīm
tasminsvabhaṭasaṃhāre vartamāne pitāmahaḥ
udīrya ghoraṃ divyāstramabhyadhāvaddhanaṃjayam
athārjunasyāgrametya śikhaṇḍini puraḥsthite
vimānā iva gāṅgeyo mahāstraṃ saṃjahāra tat
brahmalokābhikāmeṣu yudhyamāneṣu rājasu
vīrāṇāṃ bhīṣmaviśikhairayuteṣu patatsu ca
dārayantaṃ parānīkaṃ tametya vasavo 'bruvan
bhīṣma saṃnyāsakālo 'yaṃ tavāsmadabhikāṅkṣitaḥ
tataḥ ślathodyame tasminprasanne bhuvanatraye
arjunapramukhāḥ sarve sāyakaistamapūrayan
chidyamāneṣu bāleṣu tasya tūrṇaṃ kirīṭinā
śikhaṇḍī prāhiṇottasmai hemapuṅkhaśarāvalīm
śaikhaṇḍīṃ śaramālāṃ tāṃ śairīṣīm iva peśalām
jagrāha prahasanbhīṣmaḥ kṣaṇaṃ sthagitakārmukaḥ
duryodhanasamādiṣṭānbhīṣmasya ratharakṣiṇaḥ
mohayanbāṇajālena phalguṇastamavākirat
vidāryamāṇo nīrandhrairgāṇḍīvānniḥsṛtaiḥ śaraiḥ
duḥśāsanaṃ pārśvagataṃ bhīṣmaḥ sasmitamabravīt
naite śikhaṇḍino bāṇāḥ śilāsaṃghātabhedinaḥ
viśanti mama marmāṇi bilaṃ viṣadharā iva
ete te vajrasaṃsparśā nivātakavacacchidaḥ
śarīrahāriṇo ghorāḥ kirātaraṇasākṣiṇaḥ
ityuktvā pāṇḍuputrāya śaktiṃ cikṣepa śaktimān
tāṃ ca śakrasutastūrṇaṃ cakāra viśikhaistridhā
sarvāyudheṣu chinneṣu tato gāṇḍīvadhanvanā
kṣaṇādbabhūva durlakṣyo bhīṣmo nirvivaraiḥ śaraiḥ
yudhyamāneṣu vīreṣu bhūtāviṣṭeṣvivākulam
dāruṇe tumule tasminnirvibhāge baladvaye
aparāhṇe rathādbhīṣmaḥ sahasrāṃśurivāparaḥ
aspṛṣṭabhūmir viśikhaiḥ papāta mahasāṃ nidhiḥ
tasminnipatite vīre ketau sarvadhanuṣmatām
mahatāmapi vīrāṇāṃ hṛdayāni cakampire
tato nivṛtte saṃgrāme hāhākāre nabhaḥspṛśi
divyaṃ bheje nijaṃ bhāvamaluptātmā pitāmahaḥ
ākampamāne bhuvane vāguvācāśarīriṇī
bhīṣma kālaṃ pratīkṣasva yogavānuttarāyaṇam
sarvajña dhāraya prāṇānsvacchandanidhano hṛdi
śrutvaitatparamaṃ yogamāsasāda suravrataḥ
tatastridaśavāhinyā visṛṣṭā haṃsarūpiṇaḥ
tamevārthaṃ samabhyetya munayo bhīṣmamabruvan
sthito 'smīti ca gāṅgeyo nigadya yaśasāṃ nidhiḥ
śaratalpe gataḥ sarvānkurūnbhītānasāntvayat
praṇatānatha samprāptānpunaḥ kauravapāṇḍavān
aśrupūrṇekṣaṇānūce saṃbhāvya kurupuṃgavaḥ
dhāraṇaṃ lambamānasya śiraso me vidhīyatām
śrutvaitadupadhāneṣu samānīteṣu rājabhiḥ
jagrāha śāsanāttasya tribhiḥ pārthaḥ śaraiḥ śiraḥ
bhīṣmastatkarmatuṣṭo 'tha praśaśaṃsa dhanaṃjayam
pāṇḍavaiḥ kriyatāṃ saṃdhirityuvāca ca kauravam
tato rajanyāṃ yātāyāmupāviṣṭeṣu rājasu
sevyamāno munijanairbhīṣmo jalamayācata
maṇikāñcanacitreṣu kalaśeṣvamalāmbhasaḥ
samānīteṣu bhūpālairvyadhānmeghāstramarjunaḥ
tadudbhūtena payasā gāṅgeyastena tarpitaḥ
narāvatāraṃ prītātmā sādaraṃ tamapūjayat
mahāratheṣu yāteṣu samāmantryāpagāsutam
karṇaḥ prasādayāmāsa tadabhyarcya kṛtāñjaliḥ
tamuvāca prasannātmā vītamanyuḥ pitāmahaḥ
bhajasva pārtheṣu śamaṃ vīrāste bhrātarastava
vaikartanastadākarṇya jagāda vinatānanaḥ
jāne sarvamavaśyaṃ tu bhavitavyamidaṃ prabho
kiṃtu duryodhanasyārthe suhṛdo mānakāriṇaḥ
anujānīhi māṃ tāta samarāya samudyatam
iti bruvāṇo bhīṣmeṇa so 'nujñāto varūthinīm
prayayau kuruputrāṇāṃ rathena ghananādinā
atha kuruvṛṣabhāṇām aṅgarājotsukānāṃ paraparibhavadīkṣābhagnamānādarāṇām
patihitamanīkaṃ sāmyamāpa drutānāṃ sarayapavanapālīkampitānāṃ vanānām
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
suravrataṃ hataṃ śrutvā dhṛtarāṣṭro 'tiduḥkhitaḥ
muhurmuhuryaśorāśiṃ tamaśocadariṃdamam
punaḥ saṃgrāmamālokya samāyāto 'tha saṃjayaḥ
pṛṣṭo vaicitravīryeṇa vīrasaṃhāramabhyadhāt
tato bhīṣme hate rājankuravo bhṛśaduḥkhitāḥ
abdhau bhagne pravahaṇe vaṇijaḥ patitā iva
vāñchitaṃ samare śarma dadṛśuḥ karṇamāgatam
vikrītāḥ paradeśeṣu snigdhaṃ bandhumivāpadi
tato duryodhanaḥ śokaṃ saṃstambhya dhṛtisāgaraḥ
karṇasyānumate cakre droṇaṃ senāsu nāyakam
tenābhiṣikto vidhivadguruḥ sarvadhanuṣmatām
sa babhau śaktimānvīro mahāsena ivāparaḥ
vṛddhasya svayaśaḥśubhraṃ chattraṃ tasya vyarocata
dugdhodadheriva śrīmaccandramaṇḍalamudyatam
āmuktahemakavacaḥ sa dīptaḥ kiraṇairbabhau
upasthitaiḥ kṛtyakāle divyāstrairiva sevitaḥ
praṇetā sarvavīrāṇāṃ sadṛśaḥ prājyatejasā
sākṣādiva dhanurvedaḥ saṃhārasyāgamāvadhiḥ
reje rathena raukmena śoṇāśvena patākinā
saṃdhyājuṣā nirjhariṇā meruṇeva divākaraḥ
virarāja rathe tasya śātakaumbhaḥ kamaṇḍaluḥ
śauryoṣmaṇā pratigataḥ pratāpa iva piṇḍitaḥ
ākarṇapalitaḥ śyāmo dhaureyaḥ sarvadhanvinām
dadau varaṃ śriyā juṣṭaḥ sa rājñā svayamarthitaḥ
jīvagrāhaṃ samādāya rājānaṃ te yudhiṣṭhiram
hate 'rjune pradāsyāmi paśyatāṃ sarvabhūbhujām
etadguruvaco rājā pratigṛhya kṛtāñjaliḥ
viśrāvya nijasenāsu tūryanādotsavaṃ vyadhāt
tacca dharmasuto jñātvā saha gāṇḍīvadhanvanā
krauñcavyūhaṃ samādhāya saṃnaddho yoddhumudyayau
droṇena śakaṭavyūhe nirmite bhṛśasaṃhate
avartata mahadyuddhaṃ vīrāṇāṃ dehaśātanam
tataḥ sṛñjayapāñcālamatsyasenāsu duḥsahāḥ
śarīrahāriṇaḥ petur droṇanāmāṅkitāḥ śarāḥ
bhidyamāneṣu sainyeṣu nipatadgajavājiṣu
raktakallolinīvegairnīteṣu syandaneṣvapi
yudhiṣṭhiramukhānvīrānkopāddroṇamabhidrutān
avārayansusaṃrabdhāndroṇikarṇakṛpādayaḥ
abhimanyurathākṛṣya rathātkeśeṣu pauravam
apātayatkṛpāṇena paśyatāṃ sarvadhanvinām
tatkopāt khaḍgamādāya jayadrathamupāgatam
śalyaṃ ca virathaṃ vīro vidadhe balināṃ varam
tataḥ śalyo gadāpāṇiḥ padbhyāṃ saubhadramādravat
gadayā vīravārinyā bhīmaśca tamavārayat
tayoḥ parasparāghātakīrṇavahnikaṇākulam
nṛṇāṃ vimohanaṃ ghoraṃ gadāyuddhamavartata
maṇḍalāni carantau tau samadāviva kuñjarau
abhipatya padānyaṣṭau gadābhyāṃ jaghnaturmithaḥ
gāḍhaprahārasaṃjātamūrchāvihvalamānasau
tau dṛṣṭvā patitau vīrāḥ saṃnipetuḥ prahāriṇaḥ
nīte madrādhipe tūrṇaṃ rathena kṛtavarmaṇā
bhīmasenaḥ samādāya kurusenāmadārayat
karṇasūnoratha śarair dṛṣasenasya pāṇḍavāḥ
ākīrṇāndraupadīputrānvilokya tamupādravan
tato rukmaratho droṇaḥ svayaṃ pāñcālavāhinīm
praviśya bāṇairvidadhe viprakīrṇāṃ sahasradhā
śikhaṇḍisātyakimukhānsa vidārya mahārathān
yudhiṣṭhiram abhiprekṣuḥ kurvannarapatikṣayam
yugaṃdharaṃ vyāghradattaṃ siṃhasenaṃ ca pārthivam
nināya mṛtyusadanaṃ śarairaśanidāruṇaiḥ
tiṣṭha sthito 'haṃ yudhyasva hato 'sīti muhurmuhuḥ
droṇāgre yudhyamānānāṃ bhūbhujāmabhavadraṇaḥ
droṇena yudhyamānānāṃ niśamya śvetavāhanaḥ
kolāhalaṃ svasainyānāṃ tūrṇaṃ taṃ deśamāyayau
sa nihatyāstrajālena vīraḥ kuruvarūthinīm
vidadhe raktataṭinīmāvartahṛtakuñjarām
tato 'vahāraṃ sainyānāṃ pārthasāyakapīḍitāḥ
yāte 'staṃ tigmakiraṇe cakrire kurupuṃgavāḥ
niśāyāṃ saṃniviṣṭeṣu śibire sarvarājasu
lajjamāna ivācāryo duryodhanamabhāṣata
uktameva mayā rājanrahitaṃ savyasācinā
yudhiṣṭhiraṃ grahīṣyāmi durjayo hi dhanaṃjayaḥ
iti bruvāṇe vailakṣyādācārye rājasaṃnidhau
trigarvarājaḥ provāca kṛtavairaḥ kirīṭinā
vayaṃ saṃśaptakagaṇairmālavaistuṇḍilaistathā
vīrairmadrakakāmbojalalitaiśca prahāribhiḥ
rathāyutaistribhiḥ pārthamāhūya pṛthagāsthitaḥ
yotsyāmahe suprakṛtairiti satyaṃ śapāmahe
ityukte śapathaṃ kṛtvā trigartā vahnisākṣiṇaḥ
pratyūṣe niryayurvīrāḥ suśarmapramukhā nṛpāḥ
te turaṅgakharoddhūtadhūligrastanabhastalāḥ
cakrire phalguṇāhvānaṃ nādaiḥ pralayaśaṃsibhiḥ
tānvyūhenārdhacandreṇa same deśe vyavasthitān
dṛṣṭvā pārthastadāhūto yudhiṣṭhiramabhāṣata
anujānātu māmāryastrigartānāṃ vadhaṃ prati
ete māmabhivāñchanti yoddhuṃ saṃgharṣaśālinaḥ
ayaṃ te satyajidvīraḥ pāñcālyaḥ pravaro rathaḥ
goptā droṇābhisaraṇe śakratulyaparākramaḥ
ityuktvā caṇḍagāṇḍīvaghoṣaghaṇṭitadiktaṭaḥ
pralayāmbhodasaṃrabdhastānyayau kapiketanaḥ
te 'pi pāṇḍavamāyāntaṃ dṛṣṭvā pramadanirbharāḥ
phullasālamivādṛśyaṃ cakruḥ kṣipraṃ śilīmukhaiḥ
tataḥ śauryāmbudheḥ phenamaṭṭahāsaṃ raṇaśriyaḥ
dadhmau dhanaṃjayaḥ śaṅkhaṃ kandaṃ nijayaśastaroḥ
tasya śabdena mahatā tatsainyaṃ bhayakāriṇā
abhūnnivṛttamātaṅgaṃ stimitāṅgaturaṅgamam
atha sāyakajālena jīvamatsyāpahāriṇā
trigartavāhinīṃ pārthaḥ samantātparyavārayat
tataḥ saṃśaptakagaṇotsṛṣṭair avivaraiḥ śaraiḥ
pihite bhuvanābhoge babhūvākālaśarvarī
tataḥ pravidadhe tvāṣṭraṃ mahāstraṃ vajrinandanaḥ
yenārjunasahasrāṇi dadṛśuste sasaṃbhramāḥ
jahārākarṇakṛṣṭena bhallena ca mahaujasaḥ
sphuranmauliprabhājālaṃ śiraḥ kāyātsudhanvanaḥ
tatpreṣitāṃ śastravṛṣṭiṃ pavanāstreṇa hāriṇā
vidhūya tacchiraḥpuñjairadṛśyāṃ vidadhe mahīm
chinnacchattradhvajarathaṃ patadbhujabhaṭānanam
trigartakadanaṃ pārtho ghoramāyodhanaṃ vyadhāt
asminkṣaṇe vainateyavyūhe droṇena nirmite
vyūhena nirmitārdhena pāṇḍuputrāḥ samudyayuḥ
tataḥ pravṛtte saṃgrāme kṣaye caiva mahībhujām
dhṛṣṭadyumnaprabhṛtayo droṇamukhyānayodhayan
rajobhiḥ pihite vyomni dikṣu ruddhāsu sāyakaiḥ
avibhāgamamaryādaṃ ghoraṃ yuddhamavartata
abhidrute tato droṇe dharmarājajighṛkṣayā
ghoro halahalāśabdaḥ sainyānāmudabhūtkṣaṇam
kālāgnitejasaṃ vīraṃ dhaureyaṃ sarvadhanvinām
avārayitum abhyetya satyajitsatyavikramaḥ
yudhyamānaṃ tato hatvā vṛkaṃ rājasutaṃ guruḥ
śaraiḥ satyajitaṃ cakre kīrṇāṃśumiva bhāskaram
hemanāmāṅkitairbāṇairmuhūrtādatha satyajit
dīptairapūrayaddroṇaṃ khadyotairiva pādapam
tataḥ satyajitaḥ kāyādācāryaḥ śauryaśālinaḥ
śiro jahāra bhallena caṇḍatāṇḍavakuṇḍalam
nipātite satyajiti pravare sarvadhanvinām
vidrute dharmatanaye vyadīryata varūthinī
hṛtvānujaṃ virāṭasya śatānīkaṃ prahāriṇam
dṛḍhasenaṃ kṣatradevaṃ vasudānaṃ ca pārthivam
nighnanrukmarathaścedimatsyapāñcālasṛñjayān
vidadhe rudhirāvartaiḥ kṛtāntodyānavāhinīm
vidrute pāṇḍavabale pīḍite droṇasāyakaiḥ
karṇaduryodhanamukhā bhāradvājamapūjayan
punarāvartite sainye bhīmena bhujaśālinā
saṃhatāḥ pṛthivīpālāḥ kopāddroṇamupādravan
ṛṣyavarṇairhayairbhīmaḥ sātyakiḥ sphāṭikaprabhaiḥ
pārāvataprabhaiścāśvairdhṛṣṭadyumnaścamūpatiḥ
nakulaḥ sahadevaśca śukatittirisaprabhaiḥ
abhimanyuḥ piśaṅgābhaiḥ pāṇḍyaiśca tuhinaprabhaiḥ
dantaprabhaiḥ kṛṣṇavālaiḥ svayaṃ rājā yudhiṣṭhiraḥ
anye tu vividhacchāyaiścitravarmāmbaradhvajaiḥ
parivārya raṇe droṇaṃ cakrurbāṇamayaṃ jagat
mṛdaṅganādakau rājño dhvajo nandopanandakau
divyayantreṇa vihitau babhaturdharmajanmanaḥ
dharmānilendrāśvināṃ ca pratimā draupadībhuvām
tumule yudhyamānānāṃ rejire kāñcanojjvalāḥ
āvṛtaṃ droṇamālokya rājabhiḥ krūrayā dhiyā
duryodhanādayo vīrānbhīmamukhyānsamāpatan
teṣu śalyapradhāneṣu yudhiṣṭhirapurogamaiḥ
dvandvayuddhaniṣakteṣu samarotsavarājiṣu
kṛtabāhau subāhau ca hate vīre yuyutsunā
vaṅgarāje samātaṅge bhīmasenena pātite
vidrute kauravabale nihateṣvabhimāniṣu
nirālokeṣu lokeṣu rajastimiramaṇḍalaiḥ
prerito bhagadattena saṃvartakaghanaprabhaḥ
supratīko madoddāmaḥ pāṇḍusenāṃ vyagāhata
daityasaṃgrāmasāhāyye jambhāribhavanasthitaḥ
airāvaṇaghaṭābandhaḥ pramāṇaṃ yasya varṣmaṇaḥ
śaśiśubhrairnakhair udyād ekapāt sa kṣaṇaṃ babhau
svamahīpīḍanaruṣā daṣṭaḥ śeṣaśatairiva
itaścandrārkamukhyānāṃ prabhavaḥ sarvatejasām
iti nakṣatramālābhir udayādririvāśritaḥ
digvāraṇaraṇāvāptiṃ vinā vyarthamidaṃ balam
itīva pṛthuśūtkārairniḥśaśvāsa madālasaḥ
etā āyāntu vaiklavyaṃ matpratāpoṣmaṇā diśaḥ
itīva karṇatālābhyāṃ muhurmuhuravījayat
caṇḍīśaḍamaroccaṇḍaḍiṇḍimadhvānaniḥsvanaiḥ
helayonmīlayankiṃcillocane pracacāla saḥ
bhagadattāstraniṣkṛttavīravaktrāñcitāṃ mahīm
gatvā pade pade paśyansasmāra kamalākarān
sa vāhinīṃ pāṇḍavānāṃ praviśya nibiḍaṃ gajaḥ
gajavājirathān piṃṣan vasākardaminīṃ vyadhāt
mṛdyamānāḥ karīndreṇa tāḥ senāḥ kauravadviṣām
saṃkocamāpuḥ sahasā darpeṇeva vibhūtayaḥ
tena mandaratulyena gajenānīkavāridheḥ
samākrāntasya nistriṃśakālakūṭacchaṭā babhuḥ
kuṇḍalīkṛtaśuṇḍāgraḥ so 'bhyadhāvadvṛkodaram
ākṛṣṭaṃ pāśahastena yena taṃ menire janāḥ
saṃśaye patitaṃ bhīmaṃ dṛṣṭvā tūrṇaṃ yudhiṣṭhiraḥ
saha sarvairmahīpālairbhagadattaṃ samabhyadhāt
sa taiḥ parivṛto vīrairhatvā dāśārṇabhūpatim
unmamātha rathaṃ vegātsupratīkena sātyakeḥ
tasya śīkariṇā ghoraśītkṛtenātha dantinaḥ
bhīmasenamukhā dūraṃ jahrustrastāsturaṅgamān
sā senā bhagadattena kuñjarasthena pīḍitā
janatā kunṛpeṇeva na lebhe śaraṇaṃ kvacit
gajānāṃ patyamānānāṃ rathānāṃ sphuṭatāmapi
hāhākāraiśca bhītānāṃ niḥsvanastumulo 'bhavat
sveṣāmākrandamākarṇya vajrāstreṇendranandanaḥ
trigartānsānugānhatvā bhagadattamathāpatat
dṛṣṭvā gāṇḍīvadhanvānaṃ tārkṣyavat tūrṇamāgatam
prerito bhagadattena kruddho 'dhāvaddvipādhipaḥ
tamantakamivāyāntamapasavyena keśavaḥ
rathena moghasaṃrambhaṃ kṛtvā punarabhūtpuraḥ
viddhvā śarasahasreṇa pārthaṃ prāgjyotiṣeśvaraḥ
nārāyaṇāstramasṛjattacca jagrāha keśavaḥ
arjunaṃ rakṣatastūrṇaṃ tadastraṃ kaiṭabhadviṣaḥ
niṣaktaṃ vakṣasi prāpa hemasragdāmavibhramam
tasminviphalatāṃ yāte mahāstre dīptatejasi
vailakṣyādarjunaḥ kṛṣṇamuvācāsphālayandhanuḥ
nūnaṃ yuddheṣvayogyo 'haṃ yenāstraṃ dhṛtavānasi
śrutvaitadavadatpārthaṃ mānayangaruḍadhvajaḥ
caturmūrtibhṛtā pūrvaṃ pṛthivīvacasā mayā
vitīrṇaṃ narakāyaitannijāstraṃ bhūmisūnave
amoghamāptavāṃstasmād daityātso 'sau narādhipaḥ
gṛhītaṃ tanmayā divyaṃ jahyenamadhunā nṛpam
ukte janārdaneneti savyasācī sakuñjaram
ūrdhvavaktraiḥ śaraiḥ kṣipraṃ bhagadattamapūrayat
girivarṣmagajārūḍho bāṇaiḥ prāgjyotiṣeśvaraḥ
adūravidrutāmartyavimānam akaronnabhaḥ
tataḥ karṇāntakṛṣṭena kumbhayoḥ kuñjareśvaram
āpucchagāminā pārtho nārācenākulaṃ vyadhāt
sa phalguṇeṣunirbhinnaḥ patan dviradabhūdharaḥ
jaghāna mahatīṃ senāṃ patitāḥ pātayanti yat
kruddhastato 'rdhacandreṇa hṛdi viddhaḥ kirīṭinā
muktāṅkuśadhanurbāṇo bhagadatto 'bhavadvyasuḥ
tasminnipatite vīre kakude sarvabhūbhujām
vijaye kurusenānāmāśābandhaḥ ślatho 'bhavat
vidrute kauravānīke saubalau vṛṣakācalau
gāndhārau dhanvināṃ dhuryau dhanaṃjayamayudhyatām
tau bāṇavarṣiṇau pārthaśareṇaikena saṃhatau
syūtāvapātayatprītyā yāto bhāruṇḍatāmiva
anujau nihatau dṛṣṭvā śakuniḥ kopakampitaḥ
kalpayanvipulāṃ māyāṃ savyasācināmādravat
astraiśca krūrasatvaiśca tamobhiścābhito vṛtaḥ
nākampata raṇe pārthastasya māyāśatairapi
saureṇāstreṇa tanmāyāṃ chittvā kātaramohinīm
prāhiṇotsāyakānyena śakuniḥ prayayau bhayāt
yāte 'rjunamayaṃ lokaṃ manyamāne 'tha saubale
na lebhe śaraṇaṃ trāsādvidrutā kuruvāhinī
tato droṇaḥ sahānīkairyudhiṣṭhirajighṛkṣayā
haranvaktrāṇi vīrāṇāṃ pāñcālānsamupādravat
vadhyamāneṣvanīkeṣu śoṇāśvena sahasraśaḥ
raktāsavamadeneva cakampe vasudhāvadhūḥ
tūrṇaṃ praharata droṇaṃ tūrṇaṃ rakṣata saṃgare
pāṇḍavānāṃ pareṣāṃ ca babhūveti mahādhvaniḥ
pāñcāleṣvatha bhagneṣu sṛñjayeṣu ca sarvataḥ
ayodhayatkurucamūṃ nīlo māhiṣmatīpatiḥ
taṃ dahantamanīkāni divyāstrairvahnitejasam
pratyudyayau dhairyanidhir drauṇireko dhanurdharaḥ
ācāryasūnustasyātha vajrasāreṣuvarṣiṇaḥ
chattraṃ dhvajaṃ kārmukaṃ ca bhallaiścicheda nirvyathaḥ
avaruhya rathāttūrṇaṃ nīlaścitraparākramaḥ
kṛpāṇena śiro hartuṃ drauṇeḥ śyena ivāpatat
bhāradvājasutastasya bhallenojjvalakuṇḍalam
kāntaṃ śiro 'harattārāyugayuktamivoḍupam
nīle hate pāṇḍavānāṃ bhagne subhaṭamaṇḍale
hatvā saṃśaptakānpārtho javārtāṃ bhuvamāyayau
bhīmaphalguṇasaubhadramatsyacaidyamukhaistataḥ
bhidyamāne parānīke niḥsvanastumulo 'bhavat
tataḥ karṇaprabhṛtibhisteṣāṃ samaraśālinām
ghoro babhūva saṃmardaḥ sarvalokabhayaṃkaraḥ
nirmaryāde raṇe tasmin rudhirāvartadustare
bhinnāṃ kurucamūṃ dṛṣṭvā karṇaḥ pārthamayodhayat
so 'rjunaṃ pāvakāstreṇa sātyakipramukhāṃstathā
cakāra ghoradigdāhapiṅgalāniva bhūdharān
tato dhanaṃjayamukhā hatvāstrairastramutkaṭam
karṇaṃ śaraśataiścakrurghanavetravanopamam
śatruṃjayaṃ vipāṭaṃ ca vīraṃ cāvarajaṃ śaraiḥ
karṇānujānyamapuraṃ prāhiṇotkapiketanaḥ
atha droṇamukhāḥ sarve kauravāṇāṃ mahārathāḥ
karṇapārśvaṃ samājagmurdīptāstragrāmaduḥsahāḥ
te sātyakiprabhṛtibhiḥ saṃsaktā dhanvināṃ varāḥ
cakrire samaraṃ ghoraṃ gajavājirathakṣayam
tato 'rjunaśarāsārair bhinneṣu bhujaśāliṣu
vāsarānte nyavartanta pārthivā bhṛśapīḍitāḥ
tataḥ prātaḥ samabhyetya guruṃ duryodhano 'bravīt
karṇayan bhṛśasaṃtaptaḥ pāṇḍavānāṃ parākramam
aho nu puṇyahīnasya bhavatāpi pratiśrutaḥ
vīro niṣphalatāṃ yāto dharmajagrahaṇe mama
śaktimantaḥ praṇayināmabhijātā yaśasvinaḥ
vṛthā manorathaṃ kartuṃ śikṣitā na bhavadvidhāḥ
śrutvā suyodhanenoktaṃ jagāda kalaśodbhavaḥ
durgrāhyaḥ pāṇḍavo rājangupto gāṇḍīvadhanvanā
tathāpyadya karomyeṣa yathāśakti hitaṃ tava
saṃśaptakāḥ punaryāntu rathādākṛṣya phalguṇam
ācāryeṇeti gadite saṃśaptakagaṇāḥ punaḥ
samāhūyārjunaṃ ninyurdakṣiṇāśāṃ yuyutsavaḥ
rāmaśiṣyastato droṇaḥ kṣatriyakṣayadīkṣitaḥ
saṃsāracakradurbhedyaṃ cakravyūhaṃ vinirmame
arīṇāmayute tasminrājaputrāyutaṃ babhau
vyomanirjhariṇīsvacchapatākālaṃkṛtairbhujaiḥ
nābhimanye svayaṃ śrīmānrājā tasthau suyodhanaḥ
gajānīkena mahatā vṛtaḥ sarvairmahārathaiḥ
jayadrathena sahito droṇo vyūhamukho 'bhavat
triṃśatā tridaśākaraistathā duryodhanānujaiḥ
tadapāraṃ balaṃ dṛṣṭvā vyūhaṃ vikramaśālibhiḥ
droṇanirdāritānīkaḥ pradadhyau dharmanandanaḥ
sa saubhadraṃ raṇe matvā kaṃsārisamavikramam
babhāṣe saṃnidhau rājñāṃ trailokyavijayakṣamam
abhimanyo tava pitā yātaḥ saṃśaptakānprati
tadvoḍhurmahasi dhuraṃ tvamimāṃ tadguṇādhikaḥ
kṛṣṇo 'rjuno raukmiṇeyastvaṃ vā vajriparākramaḥ
pragalbhaḥ pañcamo nāsti cakravyūhavibhedine
śrutvaitadūce saubhadraḥ praharṣotphullalocanaḥ
eṣa vyūhaṃ vidāryādya praviśāmi tvadājñayā
nirgantumanabhijñaṃ māmanuyāntu mahārathāḥ
ukte 'rjunasuteneti yudhiṣṭhiramukhairnṛpaiḥ
tathetyabhihite sūtaṃ saubhadraḥ samacodayat
sa muktaśaiśavo vīraḥ kesarīva trihāyanaḥ
manyamāno raṇamukhe varākaṃ sarvarājakam
kāntaḥ kanakasaṃnāho baddhakhaḍgo vibhūṣitaḥ
kautukātkṣmāmivāyāto vīraḥ surakumārakaḥ
akaṭhoratarākāro vīro jaraṭhavikramaḥ
droṇānīkaṃ śaraiścakre kṣubhitāmbhodhivibhramam
tataḥ pravṛtte samare mahatāmapi mohane
vidārya vyūhamaviśatsaubhadrastīkṣṇavikramaḥ
lāghave sauṣṭhave citre yātamekamanekatām
dṛṣṭvā praviṣṭaṃ taṃ sarve kuruvīrāḥ samādravan
ayaṃ gṛhīto yāto 'yaṃ hato 'yaṃ hantyayaṃ bahūn
iti rājñāṃ ninādo 'bhūd abhimanyurathaṃ prati
saratnamukuṭaiḥ śīrṣaiḥ saprāsāsiśaraiḥ karaiḥ
sahemakavacaiḥ kāyaiḥ sakeyūrāṅgadairbhujaiḥ
turaṅgaiḥ kṛttasāraṅgairbhinnakumbhaiśca kumbhibhiḥ
nipatadbhiraviśrāntaśchannāṃ cakre sa medinīm
vadhyamānaṃ balaṃ dṛṣṭvā saubhadreṇa prahāriṇā
tamādravansasaṃrabdhāḥ drauṇikarṇakṛpādayaḥ
tānbāṇavarṣiṇo vīrānvidhāya vimukhāñśaraiḥ
śiro jahāra bhallena saubhadro 'śmakabhūpateḥ
bhagne tataḥ kurubale droṇakarṇakṛpāḥ punaḥ
drauṇihārdikyagāndhāraśaraśalyabṛhadbalāḥ
bhūribhūriśravaścitraduḥśāsanasuyodhanāḥ
anye cābhyetya bhūpālāḥ sāyakaistamavākiran
kṣipraiḥ śilīmukhaisteṣāṃ saṃchanno 'rjunanandanaḥ
vasantasamaye kāntaḥ karṇikāra ivābabhau
tasya pārthakumārasya kumārasyeva dānavāḥ
śaktyā śaktimato yuddhe nirjitāste pradudruvuḥ
madrarājānujaṃ hatvā sa tūrṇaṃ bhīmavikramam
karṇasya bhrātaraṃ śūraṃ jaghāna ghanagarjitam
krameṇaikaikaśo jitvā saṃhatāṃśca punaḥ punaḥ
karṇaduḥśāsanamukhānsa cakre bhūbhujāṃ kṣayam
parasainyāntarasthasya dikṣu sarvāsu bhūmipāḥ
hemacāpasahasrāṇi dadṛśustasya lāghavāt
gajavājirathānīke dārite tena pattribhiḥ
cāmaroṣṇīṣahāsāṅkā prasasarpāsravāhinī
utthiteṣu kabandheṣu bhagne subhaṭamaṇḍale
dadhmau pārthasutaḥ śaṅkhaṃ diśaḥ śakalayan iva
atrāntare pāṇḍusutānpraveṣṭuṃ vyūhamudyatān
avārayadbhargavarāddṛpto rājā jayadrathaḥ
sa kṛṣṇāharaṇe pūrvaṃ vijitastairmaheśvarāt
varaṃ tapaḥ kṛśo lebhe tajjayaṃ phalguṇaṃ vinā
sa babhau pāṇḍutanayānvārayansapadānugān
velācala ivoddhūtānvārivegānmahodadheḥ
haimaṃ varāhaṃ bibhrāṇo dhvaje vaiśvānaraprabham
dadāha pāṇḍavacamūṃ saindhavo rudratejasā
tenaikena niruddheṣu prasabhaṃ pāṇḍusūnuṣu
abhimanyurviśanrājñāmuccakarta śirovanam
vṛṣasenaṃ sa vidrāvya vīro vaikartanātmajam
jahāra lulitoṣṇīṣaṃ kāmbojanṛpateḥ śiraḥ
tasminvimarde tumule dikṣu ruddhāsu pāṃsubhiḥ
asūcyanta mahīpālā ratnābharaṇaraśmibhiḥ
tato vijayadāyādaḥ kesarīva madadvipam
jagrāha satyaśravasaṃ rājānamatulaujasam
abhimanyorvaśaṃ yāte tasminbhūmibhṛtāṃ vare
śalyātmajo rukmarathastaṃ garjansamupādravat
sa teṣāṃ bhrukuṭīdhūmalakṣyakopāgnisaṃpadām
gāndharvāstreṇa sahasā vidadhe kīrtiśeṣatām
tena tulyavayoveśe rājaputraśate hate
rambhākāṇḍavane bhagne prabhinneneva dantinā
vidrute bhūbhujāṃ cakre bhagnamānaḥ suyodhanaḥ
niḥśaśvāsa hriyā namraḥ saubhadraśaradāritaḥ
tato duryodhanasuto lakṣmaṇo lakṣmaṇopamaḥ
abhimanyuṃ samabhyetya prāhiṇodviśikhāvalīm
lakṣmīlatākisalayaṃ saṃbhogatarukandaram
taṃ rājaputraṃ saubhadraḥ kṣaṇaṃ tulyamayodhayat
tasya muktāvalītārāpaṅktisevitamānanam
śaśāṅkamiva bhallena kaṇṭhamūlājjahāra saḥ
kauravendrastataḥ kruddhaḥ priye putre nipātite
saubhadramādravadvīraḥ saha sarvairmahārathaiḥ
nṛpavaikartanadroṇadrauṇihārdikyagautamān
śarairvidrāvya tarasā vṛndārakamapātayat
kopādāpatataḥ so 'tha kosalādhipateḥ śiraḥ
bṛhadbalasya cicheda bhallenākulakuṇḍalam
tataḥ karṇamabhidrutya śarairaśanidāruṇaiḥ
nināya saṃśayatulāṃ mṛtyudaṃṣṭrāṅkurairiva
nipātya karṇasacivānrājaputrānprahāriṇaḥ
jaghāna mārttikaṃ bhojaṃ tathā kuñjaraketanam
dauḥśāsaniṃ tataḥ kṛtvā pṛṣatkena parāṅmukham
vidhāya virathaṃ śalyaṃ śarajālairamohayat
śatruṃjayaṃ meghavegaṃ candraketuṃ suvarcasam
sūryabhāsaṃ ca hatvaitāngāndhārāṇāṃ kṣayaṃ vyadhāt
vidrāvya bhinnasarvāṅgaṃ śakuniṃ kṣatajokṣitam
śiraḥphaloccayaṃ cakre rājacūtavaneṣu saḥ
hemapuṅkheṣujālena janakaspardhayeva saḥ
cakāra kauravānīkaṃ jvalatkhāṇḍavavibhramam
sa babhau bimbito rājñāṃ khaḍgeṣu kavaceṣu ca
eko viśvakṣayāyeva prayāto viśvarūpatām
taṃ dahantamanekāni dṛṣṭvā śaraśatārciṣam
ācāryametya rādheyo gāḍhaviddhaḥ samabhyadhāt
bālo 'pyabālacaritaḥ kākutstham avikramaḥ
aśeṣaṃ kṣapayatyeṣa sainyaṃ vajrisutātmajaḥ
vidhīyatāmatra nītirdurjayo 'yamupekṣitaḥ
tvadadhīnā hi yuddhe 'sminkauravāṇāṃ jayaśriyaḥ
śrutvaitatsasmito droṇaḥ sūtaputramabhāṣata
satyaṃ hinasti pṛtanāṃ muhūrtenārjunātmajaḥ
asya dhairyamamaryādaṃ dṛṣṭvā prauḍhaṃ ca vikramam
romāñcakañcukaḥ kāyaḥ kasya nāma na jāyate
sakārmuko na śakyo 'yaṃ sakhaḍgarathakaṅkaṭaḥ
sacakro vā raṇe jetuṃ bhāsvaraistridaśairapi
tadasya kriyatāṃ yatnaḥ sarvāyudhavināśane
paracakrāntarasthasya yuṣmābhiryadi śakyate
tato droṇaḥ samābhāṣya karṇena sahito yayau
saubhadraṃ drāvitānīkaṃ saha sarvairmahārathaiḥ
sa tānāpatato vīrānmaṇḍalīkṛtakārmukaḥ
śaraiścakāra vimukhānnadīvegānivācalaḥ
tataścicheda pārśvena karṇastasyānataṃ dhanuḥ
rathaṃ jaghāna hārdikyaḥ sārathiṃ tasya gautamaḥ
virathaṃ chinnadhanvānaṃ droṇamukhyāstamādravan
sa dīptaṃ khaḍgamādāya carma cānekatārakam
maṇḍalāni caranvīro durlakṣyaḥ samapadyata
carantaṃ vyomni bāhulyātsahasrāṃśumivābhitaḥ
patitaṃ menire mūrdhni tulyaṃ sarve mahārathāḥ
prahāriṇaḥ kṣurapreṇa droṇastasyākaroddvidhā
khaḍgaṃ bhinnebhakumbhāgrasaktamauktikadanturam
chinnakhaḍgaḥ samādāya cakraṃ vikramalāñchanaḥ
sa cakre rājacakrāṇāṃ kṣayaṃ cakrāyudhabhramam
tataste saṃhatāḥ sarve droṇamukhyā mahārathāḥ
taccakraṃ tilaśaścakruḥ śaraiḥ saṃhāraśaṅkitāḥ
hemāṅgadagadāpāṇiḥ so 'tha bhīma ivāparaḥ
subalasyātmajaṃ vīraṃ kālikeyaṃ jaghāna saḥ
gāndhārarājaputrāṇāṃ sa hatvā saptasaptatim
nṛpānbrahmavasātīyāngadayāpātayaddaśa
niṣpiṣṭakekayaratho gajānīkaṃ cakāra saḥ
vajrapātavinirbhinnaśailamaṇḍalasaṃnibham
rathaṃ dauḥśāsaneḥ sāśvaṃ sa niṣpiṣya sasārathim
gadayā gajaghātinyā gadāpāṇiṃ tamādravat
maṇḍalāni carantau tāvanyonyamabhijaghnatuḥ
gadābhyāṃ bhīṣaṇāghātajātavahnikaṇākulau
guruprahārābhihatau petatustau mahābhujau
saubhadraṃ patitaṃ dūrādbāṇairjaghnurmahārathāḥ
sāyakāñcitasarvāṅgaṃ vikīrṇākulakuntalam
dauḥśāsanistamutthāya gadayā mūrdhnyatāḍayat
tasminnipatite vīre bālacūta ivānilaiḥ
vītaśobhamabhūtsarvaṃ jagadudyānamākulam
praśāntamapi taṃ dṛṣṭvā kṣatraveṇuvanānalam
punaruttiṣṭhatītyāsīdbhūbhujāṃ hṛdayabhramaḥ
taṃ dṛṣṭvā candravadanaṃ kumāraṃ bhūmipātitam
vyomagā mumucurbāṣpaṃ suravidyādharāṅganāḥ
bālo lūnadhanuṣsvaṇḍaḥ śrānto vihatavāhanaḥ
hato mahārathaiḥ sarvairityabhūddivi nisvanaḥ
tataḥ prahṛṣṭaiḥ kurubhirlabdhalakṣyaiḥ samantataḥ
garjadbhirnirjitāḥ senā dudruvurdharmanandanam
sahasrapattranayane saubhadre yudhi pātite
śokārta iva raktāṃśuḥ papātāstādrikandarāt
tato yudhiṣṭhiramukhāḥ saṃmukhaṃ hatamāhave
aśocyaṃ śuśucuḥ snehājjambhāritanayātmajam
samāyayau tato jiṣṇuḥ śibiraṃ vimanā iva
prāyaḥ pūrvaṃ manāṃsyeva kathayanti śubhāśubham
sa nijaṃ sainyamālokya dhvastacchāyamadhomukham
bhrātṝṃśca viṣanārācanirbhinnāniva marmasu
divasaproṣitaṃ putraṃ draṣṭumutkaṇṭhitāśayaḥ
mūkībhūtāniva śucā tānapṛcchatsasaṃbhramaḥ
kaccinna droṇavihitaṃ cakravyūhaṃ mamātmajaḥ
praviṣṭo nidhanaṃ nītaḥ kurubhiḥ kūṭayodhibhiḥ
praveśaṃ śikṣito vyūhe mayā bālo na nirgamam
dhruvaṃ sa nihataḥ pāpairvīro rājīvalocanaḥ
uktveti śokadahanakvāthyamāno dhanaṃjayaḥ
śrutvā tanayavṛttāntaṃ mohātsthāṇurivābhavat
yaśomayīṃ praviṣṭo 'sau vīraḥ kalpasthirāṃ tanum
ityucyamānaḥ kṛṣṇena labdhasaṃjño jagāda saḥ
aho nu nābhavatkaścinmatputraṃ yo 'rimadhyagam
rarakṣa madhye yuṣmākaṃ mithyāśastraparigrahaḥ
taṃ samagraguṇārāmaṃ tanayaṃ rāmavikramam
drakṣyāmi kva punaḥ kāntaṃ svapnalabdhamivepsitam
vyaktaṃ ripubhirākīrṇaḥ patansasmāra māṃ sutaḥ
svasrīyaḥ keśava tvāṃ vā luptadhairyo 'thavā na saḥ
hatā subhadrā rahitā putreṇāmṛtavarṣiṇā
sarvātiśayalāvaṇyaguṇavikramaśālinā
manye taṃ manyate kāntaṃ tārāpatinibhānanam
navaṃ manmathamāyātaṃ divi devavadhūjanaḥ
pariṣvajasva hā putra kva yāto 'si vihāya mām
ityuktvā mūlanirlūno bhuvi tāla ivāpatat
pratilabhya punaḥ saṃjñāṃ śrutvā hetuṃ jayadratham
sutakṣayaprakopāgnipītaśokārṇavo 'vadat
hantāhaṃ saindhavaṃ pāpaṃ tridaśairapi rakṣitam
anastage tigmakare paśyatāṃ sarvabhūbhujām
ye caranti gurudrohaṃ sādhūnparivadanti ye
viśvastānghnanti ye svairaṃ nikṣepaṃ bhakṣayanti ye
nindanti ye striyaṃ bhuktvā ye ca śāstrārthavarjitāḥ
ācaranti niṣiddhaṃ ye vihitaṃ ca tyajanti ye
lokān vrajeyaṃ tattulyānhanyāṃ yadi na taṃ yudhi
asamāpte 'hni nikhile na hataścejjayadrathaḥ
tatpravekṣyāmi dahanaṃ dūṣaṇānṛtaśāntaye
bhuvi vā divi pātāle merumandarakandare
api sthitaṃ taṃ madbāṇā dārayiṣyanty avāritāḥ
ityuktvā kopatāmrākṣaḥ samaṃ kāliyavidviṣā
dadhmau śaṅkhaṃ mahī yena cakampe sakulācalā
asmin avasare cārairvijñāyārjunabhāṣitam
bhīto duryodhanāyaitya saindhavastannyavedayat
kauravastaṃ samādāya droṇamabhyetya sānugaḥ
pratijñāmavadadghorāṃ saindhave savyasācinaḥ
jayadratho vadatyeṣa dinamekamalakṣitaḥ
gacchāmi pārthivāḥ sarve māṃ vā rakṣantu saṃhatāḥ
iti duryodhanenokte bhāradvājastamabravīt
śvaḥ kartāsmi mahāvyūhaṃ durbhedyaṃ tridaśairapi
ahaṃ dhanaṃjayaṃ vīraṃ vārayiṣyāmi sāyakaiḥ
saindhavārthinamāyāntaṃ velāśaila ivodadhim
ukte śoṇahayeneti prahṛṣṭāḥ kurupuṃgavāḥ
hataṃ pārthamamanyanta pratijñābhaṅgavahninā
adhunaivākhilāṃ senāmekaḥ kruddho vināśayet
rātrāvityarjunabhayātkuravastasthurutthitāḥ
atrāntare putraśokavyathātāpralāpinīm
subhadrāṃ yājñasenīṃ ca śauriḥ sāntvayituṃ yayau
āśvāsitā keśavena subhadrā bāṣpagadgadam
vilalāpa muhuḥ kaṇṭhe snuṣāmālambya mūrchitām
hā putra nayanānanda mandirāmṛtadīdhite
kva nu te padmapattrākṣaṃ drakṣyāmi vadanaṃ punaḥ
iyaṃ te matsyaduhitā navoḍhā mahiṣī priyā
martumāhitasaṃkalpā rakṣyate garbhagauravāt
nāthe pitari kṛṣṇe ca bhīme ca balināṃ vare
raṇe reṇubhirākīrṇaḥ śeṣe kathamanāthavat
brahmaṇyānāṃ vadānyānāṃ yajvanāṃ puṇyakarmiṇām
sadācāravratajuṣāṃ gatimāpnuhi putraka
iti pralāpamukharāṃ tāṃ samāśvāsya mādhavaḥ
tūrṇaṃ gāṇḍīvadhanvānaṃ vītanidramupāyayau
kṛṣṇājñayā japaparo vidhivatparikalpite
pavitre śayane nidrāṃ lebhe śakrasutastataḥ
so 'paśyadvyomagaḥ svapne viṣṇunā saha saṃyutaḥ
divyaparvatamārūḍho devaṃ candrārdhaśekharam
taṃ govindasakho dṛṣṭvā praṇamya racitāñjaliḥ
bhaktyā tuṣṭāva varadaṃ vareṇyaṃ harṣanirbharaḥ
namo bhavāya bhuvanaprabhavāpyāyakāriṇe
namaḥ śarvāya niḥśeṣaduṣkarmaviṣahāriṇe
namo rudrāya daityendradrāvitendrabhayacchide
namaḥ śivāya bhīmāya śrīkaṇṭhāya kapāline
ugrāya śreyasāṃ dhāmne vāmārdhāyordhvaretase
vyālākulāya sevyāya niṣkalāya kalābhṛte
triguṇāya trinetrāya tryambakāya trimūrtaye
saṃkalpakalpavṛkṣāya namastubhyaṃ triśūline
iti rudraḥ stutaḥ svapne mahābhujagavigraham
dhanurastraṃ ca pārthāya sasthānakamadarśayat
pūrvalabdhaṃ mahāstraṃ taddṛṣṭvā pāśupataṃ jayaḥ
mantraṃ ca prāpya caṇḍīśātkṛtakṛtyo vyabudhyata
tataḥ prabhāte kṛṣṇāya tannivedya dhanaṃjayaḥ
pratijñābhāramakhilaṃ hṛṣṭaḥ svalpamamanyata
atha snātāḥ kṛtāvaśyakaraṇīyā hutāgnayaḥ
raṇāṅgaṇaṃ mahotsāhā niryayuḥ kurupāṇḍavāḥ
tato vyūhaṃ vyadhāddroṇaḥ pṛthucakrapariṣkṛtam
śakaṭaṃ vikaṭāṭopaṃ guptaṃ subhaṭakoṭibhiḥ
mahādalaṃ ca tanmadhye padmaṃ nṛpatikesaram
turaṅgarathamātaṅgasahasrāyutakarṇikam
kṛtavarmamukhaiḥ kṛtvā sūcivyūhaṃ tadantare
jayadrathaṃ vṛtaṃ vīraiḥ sūcīpāśe nyavedayat
evaṃ vyūḍheṣvanīkeṣu guruṇādbhutakāriṇā
gāṇḍīvadhanvā senāgre dīptaketuradṛśyata
tasya caṇḍakarasyeva śararaśmisahasriṇaḥ
sehire na mahīpālā draṣṭuṃ tejo mahaujasaḥ
ākampite 'tha bhuvane durnimittaśatākule
śvetāśve syandane kṛṣṇau śubhrau śaṅkhau pradadhmatuḥ
tayoḥ śabdena pavanaskandasaṃghaṭṭakāriṇā
akāṇḍapralayārambhasarvabhūtāni menire
tato militayostūrṇaṃ mithaḥ senāsamudrayoḥ
vyālanīlavalatkhaḍgātaraṅgaḥ saṃgaro 'bhavat
śirobhiratha śūrāṇāṃ bāhubhiśca sabhūṣaṇaiḥ
mahīmācchādayanpārtho droṇānīkamathāviśat
sa praṇamya guruṃ vṛddhamanumānya prasādya ca
pūrvotsṛṣṭaśaraṃ dīptaiḥ śarajālairavākirat
tato jayadrathākāṅkṣī tūrṇamacyutasārathiḥ
droṇaṃ pradakṣiṇīkṛtya praviśyānilaraṃhasā
lāghavāddroṇamutsṛjya praviṣṭe śvetavāhane
cakrarakṣau viviśaturyudhāmanyūttamaujasau
tato mandarasaṃrabdhakṣubhitāmbhodhivibhramaḥ
vyūhasyādīryamāṇasya nirghoṣastumulo 'bhavat
prasaktaṃ vrajatastasya puraḥ kuñjarabhedinaḥ
babhuḥ padmavanānīva patitairbhūbhujāṃ mukhaiḥ
vṛto gato hato labdho hantyeṣa patitā vayam
ityabhūddāruṇaḥ śabdo yatra yatra dhanaṃjayaḥ
tūrṇaṃ praviśatastasya sindhurājavadhepsayā
pralayāmbudharadhvānadhīro 'bhūtsyandanasvanaḥ
ajayyaṃ samare droṇaṃ tyaktvā dhīmati phalguṇe
praviṣṭe śaravarṣābhre cakampe kurukānanam
kṛtavarmamukhānvīrāṃstatastūrṇamabhidrutān
jitvā yavanakāmbojaṃ jaghāna śatamanyujaḥ
droṇaḥ paścādathābhyetya brahmāstreṇa dhanaṃjayam
rundhānaḥ samare cakre jvālājālajaṭaṃ nabhaḥ
brahmāstreṇaiva sahasā hatvāstraṃ śakranandanaḥ
parivarjya guruṃ prāyādbhojānīkaṃ manojavaḥ
vidhāya vimukhaṃ bhojaṃ prayāntaṃ savyasācinam
abhyudyayau vāripateḥ suto rājā śrutāyudhaḥ
śaraistenāyutotsṛṣṭairviddho dhairyamahodadhiḥ
rathaṃ hatvāsya vidadhe pārthaḥ sarvāyudhakṣayam
varuṇena purā pitrā sa dattāmādade gadām
ayodhe pātitā mohāttamevaitya nihanti yā
sa tayā keśavaṃ mūḍho mṛtyudūtyeva ghorayā
atāḍayanmahāvegī vicacāla na cācyutaḥ
tayā pratīpamabhyetya sa niṣpiṣṭo nareśvaraḥ
papāta bhagnakaṭako vajreṇeva kulācalaḥ
saritastanaye vīre varṇamāyāḥ śrutāyudhe
hate pārtharathasyābhūdabhagnapraṇayā gatiḥ
jayoddhūtapatākāgraṃ vrajantaṃ vānaradhvajam
vegadīrghīkṛtasmerakirīṭābharaṇaprabham
taḍitāṃ maṇḍaleneva piṅgaṃ gāṇḍīvatejasā
rājā sudakṣiṇo 'bhyāyātkāmbojaḥ kurudakṣiṇaḥ
tasyāstravarṣiṇastūrṇaṃ chittvā kārmukamarjunaḥ
cakarta śaktiṃ tanmuktāṃ ghanaghaṇṭāvirāviṇīm
so 'tha pārthaśarāsāraviśarārutanurnṛpaḥ
papāta hemamālāṅko vidyādhara ivāmbarāt
kāmboje nihate vīre bhajyamāne balārṇave
sahācyutāyuṣā rājñā śrutāyuḥ pārthamādravat
śrutāyuṣā tomareṇa śūlenānyena cāhataḥ
tulyaṃ bāṇasahasraiśca mumoha kapiketanaḥ
labdhasaṃjño 'tha śakrāstraṃ samudīrya dhanaṃjayaḥ
sāśvasūtau saputrau ca kathāśeṣau cakāra tau
aṅgānvaṅgānkaliṅgāṃśca dākṣiṇātyāṃśca pāṇḍavaḥ
hatvā jaghāna vipulaṃ kuñjarānīkamāśugaiḥ
daratturaṣkacīnānāṃ mlecchānāṃ ca varūthinīm
śarairnipātya vidadhe ghorāṃ raktataraṅgiṇīm
ambaṣṭhādhipateśchittvā mauliratnojjvalaṃ śiraḥ
avāritagatir vīro viveśācyutasārathiḥ
atha droṇaṃ samabhyetya babhāṣe kauraveśvaraḥ
ācārya paśya pārthena bhūbhujāṃ kadanaṃ kṛtam
kathaṃ nu laṅghayedvīra varākastvāṃ pṛthāsutaḥ
śiṣyānurodho yadi te na syātsaralacetasaḥ
dattābhayo 'dya bhavatā helayaiva jayadrathaḥ
praveśitaḥ svayaṃ kālakarālavadanodare
ko hi gāṇḍīvadhanvānaṃ tvayāpi samupekṣitam
carantaṃ mama sainyeṣu sāmānyo vārayiṣyati
ityukte kururājena bhāradvājo jagāda tam
tārkṣyavego yuvā pārtho vṛddhamullaṅghya cāgataḥ
vyūhadvāre mayā ruddhā bhīmasātyakipārṣatāḥ
praviśantyeṣa bībhatsuṃ vrajāmi yadi pṛṣṭhataḥ
idaṃ tu te karomyadya hitaṃ lokeṣu duṣkaram
bhaviṣyasi raṇe yena devānāmapi durjayaḥ
ghore vṛtraraṇe rudraḥ surendrāya dadau purā
divyaṃ mantramayaṃ varma durbhedyo yena so 'bhavat
tadetanmantrasaṃyuktaṃ prāptaṃ gurumukhānmayā
badhnāmi brahmasūtreṇa tava śatrunibarhaṇam
ityuktvā tasya mantreṇa bhāsvatkanakakaṅkaṭam
prasthitasyārjunaṃ jetuṃ babandha kurubhūpateḥ
āmuktadivyakavaco guruṇā kauraveśvaraḥ
gajavājirathānīkaiḥ prayayau pārthamojasā
asmin avasare yuddhe vyūhasya pramukhe 'bhavan
droṇaśalyaśalādīnāṃ dhṛṣṭadyumnapurogamāḥ
pāṇḍavā draupadeyāśca rākṣasaśca ghaṭotkacaḥ
sātyakirdrupado matsyaḥ kuntibhojaśca kekayāḥ
vīrāścānye mahīpālāḥ samabhidrutya saṃhatāḥ
divyāstravittamā vīrā jalasandhaṃ narādhipam
duḥśāsanaṃ vikarṇaṃ ca citrasenaṃ viviṃśatim
alāyudhaṃ rākṣasendram alambumam alambusam
bāhlikaṃ śakuniṃ droṇiṃ vṛṣasenaṃ ca gautamam
muhur mahārathāṃścānyān vyūhagarbhavinirgatān
avākiranhemapuṅkhairnijanāmāṅkitaiḥ śaraiḥ
mitho rathāgre kurvāṇā rudhirāvartadurgamam
te cakrurvikramodārā ghorābhiḥ śastravṛṣṭibhiḥ
kabandhatāṇḍavoccaṇḍasaṃrambhalalitā diśaḥ
atrāntare śvetahayaḥ praviśankuruvāhinīm
cakāra nipatacchatrurājahaṃsāvalīsitām
śarāṇām arjunabhujotsṛṣṭānām āśugāminām
krośadvayaṃ yayāvagre sa kṛṣṇaprerito rathaḥ
te hayā hemasaṃnāhā gāhamānā ivāmbaram
javadīrghaiḥ prabhājālaiścakruḥ pallavitā diśaḥ
hato gajo rathaśchinnaḥ patito 'yaṃ narādhipaḥ
ityabhūnniḥsvanastatra ceruryatrārjuneṣavaḥ
vindānuvindāvāvantyāvabhidrutyātha pāṇḍavam
adṛśyaṃ cakraturnānāśastravarṣaiḥ sakeśavam
tayoḥ pārtho rathau hatvā chittvā ca dhanuṣī śaraiḥ
jahāra śirasī yābhyāṃ dvicandrevābhavanmahī
sasainyo rājaputrau tau hatvā vipulavikramau
nijāśvānvyathitānvīkṣya babhāṣe kṛṣṇamarjunaḥ
kṛṣṇārtānvājinaḥ klāntāndasyuśastraśarakṣatān
pāyayoddhṛtaśalyāṃstvaṃ muktvaitānsalilaṃ vibho
uktveti so 'vatīryāśu pādacārī nareśvarān
idamantaramityāptānekaḥ sarvānayodhayat
tataḥ pārthāstrajālānāṃ tadastrāṇāṃ ca saṃghaśaḥ
nigharṣaniḥsṛtajvālākarālamabhavannabhaḥ
arjunena kṛte kṣipraṃ śarapañjaramandiram
tadastrabhinnavasudhāsaṃjātavimalodake
parivṛttānsamākṛṣṭaśalyānāghrātabhūtalān
pāyayitvā hayānkṛṣṇo hṛṣṭānpunarayojayat
te kṛṣṇāvavahanvāhā jātadviguṇaraṃhasaḥ
āruhanta ivākāśaṃ śakrāśvivijigīṣayā
atha svalpāvaśeṣe 'hni tūrṇaṃ saindhavakāṅkṣiṇaḥ
cakampe kauravacamūḥ sāyakaiḥ savyasācinaḥ
vidruteṣu narendreṣu bhagne gajaghaṭāvane
droṇānubaddhakavacaḥ kauravendraḥ samāyayau
vilokya vipulānīkaṃ tamāyāntaṃ mahaujasam
uvāca kaiṭabhārātirnivātakavacāntakam
ayaṃ sa kartā darpāndho nikārāṇāṃ sthavīyasām
prāpto mūlamanarthānāṃ jahyenaṃ kulakaṇṭakam
ityukte puṣkarākṣeṇa vīrau jiṣṇusuyodhanau
kṣaṇaṃ vilokya cakrāte surendranamuciprabham
preritā kururājena śubhrapakṣā kirīṭinam
krauñcādrimiva haṃsālī viveśa viśikhāvalī
gāṇḍīvadhanvano bāṇānvandhyāndṛṣṭvā suyodhane
kimetaditi govindo jagāda pṛthuvismayaḥ
dhanaṃjayastamavadatsmitadhautādharadyutiḥ
jñātaṃ kṛṣṇa mayā yena pāpo 'yaṃ pratibhāṃ śritaḥ
varmāsya guruṇā baddhaṃ vidyayā vajrasaṃnibham
pratiyogaṃ ca jāne 'haṃ kṛtsnametadvināśane
ityuktvāstraṃ mahaddivyaṃ kavacocchittaye vyadhāt
tacca dūrānmahāstreṇa droṇaputro vyadārayat
dviṣprayojyaṃ na divyāstramityuktvā pāṇḍunandanaḥ
cakre suyodhanaṃ chinnarathasārathikārmukam
hastayośca śarairasya cakārāprāptavarmaṇoḥ
lakṣyābhyāsamivāsaktaṃ yenāsau vimukho 'bhavat
tato drauṇiprabhṛtayaḥ pārthaṃ sarve mahārathāḥ
abhyādravansusaṃrabdhā vicitrakavacadhvajāḥ
śikhidhvajaḥ karṇasutaḥ sīrāṅko madrabhūpatiḥ
maṇināgadhvajaḥ śrīmānsvayaṃ rājā suyodhanaḥ
bhūriśravā yūpaketurante ca vividhadhvajāḥ
hemadīptāyudhadharā ghoraṃ yuyudhire nṛpāḥ
teṣāmāpatatāṃ tūrṇaṃ laghuhasto dhanaṃjayaḥ
cicheda bāṇairmarmāṇi chattrāṇi ca dhanūṃṣi ca
śarairvivarmaṇāṃ teṣāṃ padmagarbhanibhāni saḥ
bālātapāruṇānīva vapūṃṣi rudhirairvyadhāt
vadhyamāneṣu vīreṣu jiṣṇunā sarvarājasu
valatkhaḍgabhujaḥ kālo nanarteva nijotsave
atrāntare dharmasutaṃ droṇo vyūhamukhe sthitaḥ
mahārathaiḥ parivṛtaṃ jighṛkṣustūrṇamādravat
sa kṛtvā matsyapāñcālacedisṛñjayakekayān
alpāvaśeṣānrājānaṃ cakāra virathaṃ śaraiḥ
hatāśvaṃ kṛttacāpaṃ ca dṛṣṭvā sarve yudhiṣṭhiram
hṛto hṛto nṛpa iti sphāratāraṃ pracukruśuḥ
tataḥ pāṇḍusutaḥ śaktiṃ prāhiṇotprāṇahāriṇīm
brahmāstreṇa ca tāṃ droṇo bhasmasādakarotkṣaṇāt
chinnasarvāyudho viddhaḥ śaraiḥ kuliśadāruṇaiḥ
saha devarathenāśu muktvā droṇaṃ yayau nṛpaḥ
vidrute dharmatanaye bhāradvājo ruṣā jvalan
dadāha pāṇḍavacamūṃ śaraśreṇīśikhāśataiḥ
kekayo 'tha bṛhatkṣatraḥ pāṇḍavānīkanāyakaḥ
droṇānugaṃ kṣemadhūrtiṃ mahīpālamapātayat
traigartaṃ vīradhanvānaṃ dhṛṣṭaketuṃ mahāratham
vidhāya chinnamūrdhānaṃ kabandhaṃ vidadhe kṣaṇam
nirapatyaṃ hātamitraṃ sahadevo 'vadhīdyudhi
sātyakirvyāghradattaṃ ca rājaputramapātayat
vidhyamānaṃ balaṃ dṛṣṭvā bhāradvājasutaḥ paraiḥ
śiraḥkūṭāvaśeṣāṇi pāṇḍusainyānyakalpayat
rākṣaso 'tha bakabhrātā bhīmasenamalambusaḥ
yodhayitvā śaraśataistatsenāṃ māyayāvadhīt
pravartitāṃ rākṣasena bhīmo dṛṣṭvāsṛgāpagām
tvāṣṭreṇāstreṇa tanmāyāṃ chittvāram ajayatkṛtī
vadhāya bhīmasenasya rakṣastatpunarāgamat
avārayanmahākāyaṃ mahākāyo ghaṭotkacaḥ
sa rathādrathamutsṛjya kālaḥ kāla ivonnadan
ākṛṣyālambusaṃ vegānniṣpiṣya vidadhe vyasum
ghaṭotkacena nihate rākṣase jambhavikrame
bhayamāvirabhūdghoraṃ samare sarvabhūbhujām
atrāntare dharmasuto dūrasthasya kirīṭinaḥ
aśṛṇvañśaṅkhanirghoṣaṃ kimapyāśaṅkito 'bhavat
bhīto 'bhimanyuvṛktāntādviṣaṇṇo bhrātṛvatsalaḥ
uvāca sātyakiṃ matvā sa dhuryaṃ sarvadhanvinām
sātyake paśya bandhūnāṃ gurūṇāṃ suhṛdāṃ tathā
dordarpasya ca samprāptaḥ kālo 'yamucitastava
sa te guruḥ sakhā bandhuḥ kirīṭī śatrumadhyagaḥ
na jñāyate praṇaṣṭe 'tra śaṅkhaśabde kathaṃ sthitaḥ
ṛte tvāmujjvalācāraṃ pravaraṃ śauryaśālinām
bhāraḥ kasmin asahyo 'yaṃ dhuraṃdhara nidhīyatām
pātre vitaratāṃ pṛthvīṃ rakṣatāṃ śaraṇāgatam
mittrārthe tyajatāṃ prāṇānsamānaṃ śrūyate phalam
dhanyā bhavadvidhā eva kriyate yaiḥ sthiraṃ yaśaḥ
pavanākampikadalīdalālolair nijāsubhiḥ
tvayi yāte 'rjunaṃ draṣṭuṃ droṇagrahaṇajaṃ bhayam
bhīmapārṣataguptasya satyaṃ me na bhaviṣyati
ukte yudhiṣṭhireṇeti sātyakiḥ satvasāgaraḥ
sajjo 'bhavattathetyuktvā parānīkabibhitsayā
sa hemakavacaḥ sragvī śubhrāśvaṃ rathamāsthitaḥ
dīptasiṃhadhvajaḥ śrīmānghananirghoṣakārmukaḥ
dātā hutānalo hṛṣṭo nṛpamāmantrya sānujam
bhīme rakṣāṃ nidhāyāsya maṅgalālaṃkṛto yayau
sa bhāradvājamāsādya vainateya ivāśugaḥ
cakre rājabhujaṅgānāṃ kṣaṇam ākampavibhramam
tato yuddhamabhūdghoram ācāryayuyudhānayoḥ
mohanaṃ sarvalokānāṃ skandatārakayoriva
droṇaṃ sa durjayaṃ matvā dhīmānsātyakirabravīt
guro śiṣyaṃ tavānveṣṭuṃ phalguṇaṃ prasthitasya me
asmin alpāvaśeṣe 'hni na vighnaṃ kartumarhasi
śrutvaitaccāpamākṛṣya babhāṣe kumbhasaṃbhavaḥ
na praveṣṭuṃ tvayā śakyaṃ mayi jīvati sātyake
iti bruvāṇaṃ śaineyo manomārutaraṃhasā
rathena vañcayitvā taṃ parāhūtaṃ samāviśat
sa vrajandurjayāñjitvā kṛtavarmamukhānraṇe
ghorānmlecchānkirātāṃśca kāmbojāṃśca nyapātayat
sānugānpāṇḍutanayānbhettuṃ vyūhāgramudyatān
nirgatyāvārayansarvānkṛtavarmā dhanurdhanaḥ
javena praviśantaṃ ca sātyakiṃ subhaṭāśanim
bhindānaṃ kuñjaraghaṭā rundhānaṃ sāyakairdiśaḥ
śastravṛṣṭiṃ tadutsṛṣṭāṃ śarairvikṣipya sātyakiḥ
cicheda jalasaṃdhasya śakrāyudhanibhaṃ dhanuḥ
kupitaśchinnacāpāstraḥ kṛtvā sarvāyudhavyayam
sāvegaṃ preritagajaḥ so 'tha sātyakimādravat
javādāpatatastasya śaineyaścandanokṣitau
chittvā bhujau jahārāśu saratnamukuṭaṃ śiraḥ
tasminhate sa nāgendro yuyudhānaśarārditaḥ
vidrutaḥ kauravacamūṃ pipeṣālambi kaṅkaṭaḥ
vidārya māgadhānīkaṃ praviśanvṛṣṇipuṃgavaḥ
duryodhanamukhānvīrānayodhayadasaṃbhramaḥ
parāṅmukhīkṛtāśeṣasubhaṭaḥ so 'tha māninaḥ
sudarśanasya nṛpateścakarta ruciraṃ śiraḥ
śabarānyavanānbhojānbarbarāṃstāmraliptikān
śakānmuṇḍānkuvindāṃśca harandūrānmataṅgajān
dasyusaṃghāṃśca vividhānsa hatvā krūravikramān
cakre karabhakuṭṭākaḥ kṣitiṃ mastiṣkakardamām
duḥśāsano 'tha niśitairviddhaḥ sātyakinā śaraiḥ
vihāya samaraṃ tūrṇaṃ bhāradvājāntikaṃ yayau
taṃ dṛṣṭvā vihvalaṃ droṇo babhāṣe pārśvavartinam
ko 'yaṃ te saṃbhramo vīra gatvā rakṣa jayadratham
aho na sātyakiśarairbhinnāṃ dṛṣṭvā varūthinīm
kṛtavairaśca mānī ca yoddhavye vidruto 'si kim
etattāvatkṛtaṃ karma śaineyenātimānuṣam
ato bahuguṇaṃ vīrau bhīmapārthau kariṣyataḥ
naiṣā sabhā sā pāñcālīṃ yatra tvaṃ kṛṣṭavānasi
imāḥ prāṇapaṇaprāpyā yaśovikramabhūmayaḥ
adyāpi rocatāṃ saṃdhiryuṣmākaṃ pāṇḍunandanaiḥ
antaṃ na yātā vīrāṇāṃ saṃpratyarjunasāyakāḥ
yudhyasva tūrṇamathavā śātravair aparāṅmukhaḥ
bhagnapradhānā hi camūrvāryamāṇāpi dīryate
iti rukmarathenokto vailakṣyātkṣmāṃ vilokayan
nighnansāhāyyakaṃ cakre mṛtyoriva jagatkṣaye
vīraketuṃ sudhanvānaṃ citraketuṃ ca pārthivam
tathā citrarathaṃ vīraṃ pāñcālānavadhīdyudhi
dhṛṣṭadyumnastataḥ kruddhaḥ sarvābharaṇabhedibhiḥ
viddhvā droṇamasaṃbhrāntaḥ śaraiḥ senāmadārayat
ācāryaṃ bhṛśamākīrṇaṃ śarairmūrchāmupāgatam
khaḍgapāṇirabhidrāvya pārṣato hantumudyayau
labdhasaṃjñastato droṇaḥ śarairāsannapātibhiḥ
kiṣkupramāṇairvaitastairvaṃśotthaistamapūrayat
vṛścikairiva tairvyāpto dhṛṣṭadyumnaḥ parāṅmukhaḥ
prayayau guruṇā paścāddāritaḥ pṛthusāyakaiḥ
tataḥ śoṇahayaḥ kruddhaḥ pāṇḍavānāmanīkinīm
dārayanbhūmipālānāṃ śirobhiḥ kṣmāmapūrayat
duḥśāsanamathāyāntaṃ sātyakiḥ śaravarṣiṇam
cakāra chinnavarmāṇaṃ virathadhvajasāyakam
saṃtyaktaṃ vidrutairmlecchaiḥ prahāraśakalīkṛtaiḥ
rakṣanpratijñāṃ bhīmasya vimukhaṃ nāvadhīdgatam
atrāntare rukmaratho viśanpāñcālavāhinīm
droṇāya prāhiṇoddīptāṃ śiśupālasuto balī
tasya tūrṇaṃ śitairbāṇairguruḥ kṛtvā yudhi kṣayam
cakāra mauliratnāṃśucchuritoṣṇīṣamānanam
dhṛṣṭaketau vinihate jalasaṃdhasuto balī
bāṇavarṣī kṣaṇātprāpa droṇānalapataṅgatām
dhṛṣṭadyumnasutaṃ hatvā kṛtavarmāṇamāśugaiḥ
droṇo jaghāna pāñcālānhehayāniva bhārgavaḥ
bhagnāsu pāṇḍusenāsu ghore tasminmahāhave
nininda krūravarmāṇamācāryaṃ vyathito janaḥ
cirapraviṣṭe śaineye śaṅkito dharmajaḥ punaḥ
lambamāne ravau bhīmaṃ samabhyetyābhyabhāṣata
yathā na śrūyate bhīma śaṅkhaśabdaḥ kirīṭinaḥ
tathā manye kimapyasya kṛtaṃ sarvairmahārathaiḥ
taṃ vīramamarārātitamovidhvaṃsabhāskaram
vinā tavānujaṃ bhīma kathaṃ jīvitumutsahe
nirghoṣaḥ śrūyate ghoraḥ pāñcajanyasya duḥsahaḥ
jāne 'rjunavadhakrodhānmādhavo yoddhumudyataḥ
tadgatvā vīra jānīhi vṛttāntaṃ savyasācinaḥ
paśyāmi timirākrāntāḥ kaśmalābhihato diśaḥ
ukte yudhiṣṭhireṇeti taṃ jagāda vṛkodaraḥ
rājandhanaṃjaye śaṅkāṃ na mithyā kartumarhasi
ko nāma vibudhārātivadhūvaidhavyadāyinaḥ
pragalbhate dhuraṃ dhatte yudhi gāṇḍīvadhanvanaḥ
tathāpyadya gṛhītvāhaṃ śirasā tava śāsanam
carāmi padavīṃ jiṣṇordārayankuruvāhinīm
ityuktvā mārutasutaḥ syandanenābhranādinā
hemacitratanutrāṇaḥ pattrirāja ivādravat
sa rukmarathamāruhya rukmapuṅkhaiḥ śilīmukhaiḥ
apūrayatkuruvanaṃ ratnadīptairivāhibhiḥ
praveṣṭukāmam ācāryastam abhyetyābravīttataḥ
mām anirjitya kaunteya bhettuṃ śakyā na vāhinī
tvadvidhaiḥ kururājasya saṃrambhaṃ mā kṛthā vṛthā
ityuktvā pāṇḍavaṃ droṇaḥ śaravarṣairavākirat
tadbāṇajālanirbhinno babhāṣe ca vṛkodaraḥ
yathā tvaṃ manyase droṇa nedānīṃ no gururbhavān
pūjayatyarjuno mānyānbhīmo 'haṃ paśya māmiti
ityuktvā prāhiṇottasmai gadāmaśanigauravām
tayā droṇaparityakto rathaḥ śakalatāṃ yayau
apakrānte kṣaṇaṃ droṇe sānujaṃ kauraveśvaram
śarairapūrayadbhīmo bhīmasāyakavarṣiṇam
kṣuraprotkṛttavadanānsa jaghānātha kauravān
vṛndārakaṃ dīrghanetraṃ suṣeṇaṃ durvimocanam
raudrakarmāṇamabhayaṃ citrakāntiṃ sudarśanam
nipātyaitāngadābhinnasainyaścakre talasvanam
vidrutaṃ svabalaṃ dṛṣṭvā taṃ droṇaḥ punarādravat
rathenākālajaladadhvanigambhīranādinā
saṃprahārastataḥ kṣipraṃ dāruṇo droṇabhīmayoḥ
yayau bhārgavakākutstharaṇasmaraṇahetutām
syandanādavaruhyātha krūrakarmā vṛkodaraḥ
cikṣepa dorbhyāmutkṣipya dūradūre rathaṃ guroḥ
bhagnacakradhvajahayādvikīrṇayugakūbarāt
avaplutya yayau tasmāddroṇo garuḍavikramaḥ
athāntaraṃ samāsādya dārayanvaravāraṇān
pothayanraṇasaṃghātānviveśa pavanātmajaḥ
pātayanrājavaktrāṇi punaḥ sasmāra mārutiḥ
nirlūnanālanalināṃ kuberanalinīṃ muhuḥ
sa vrajanbhojakāmbojānvijitya vijayāgrajaḥ
viveśākulitaṃ tūrṇaṃ karṇānīkam anākulaḥ
karṇasya dalayanvīrānyudhyamānasya sātyakiḥ
ākarṇya kārmukaravaṃ nanāda pramadākulaḥ
tasya nādaṃ parijñāya dūrātkṛṣṇadhanaṃjayau
mandaroddhūtadugdhābdhighoṣau śaṅkhau pradadhmatuḥ
tena diktaṭasaṃghaṭṭapaṭṭaṭāṃkāraśālinā
śabdena sādhvasakṛtā bhuvanāni cakampire
ākarṇya kṛṣṇayostulyaṃ śaṅkhanādaṃ yudhiṣṭhiraḥ
hṛṣṭo mene samuttīrṇamarjunaṃ ripusāgarāt
bhajyamānaṃ balaṃ dṛṣṭvā bhīmena bhujaśālinā
kopādabhyāyayau karṇaḥ kurvanbāṇamayaṃ jagat
tamāyāntaṃ śarairviddhvā nadatpavananandanaḥ
cakāra vimukhaṃ kṛttadhvajasyandanakārmukam
bhagne samiti rādheye dhaureye dhairyaśālinām
uvāca droṇamāgatya mlānamānaḥ suyodhanaḥ
arjunaste priyaḥ śiṣyastvāmullaṅghya gato yadi
tatkiṃ praviṣṭau prasabhaṃ yuyudhānavṛkodarau
kimanyadvidhivaimukhyaṃ satyamasmāsu jṛmbhate
yatra velāmatikrānto bhavānvīryamahodadhiḥ
ityuktaḥ kururājena babhāṣe kumbhasaṃbhavaḥ
sainyaṃ puraśca paścācca gṛhītaṃ dhāryate katham
rakṣyamāṇamito yatnātpurataḥ pravidīryate
avāritā viśantyeva sarve pāñcālasṛñjayāḥ
sainyadvāramito yatnādrakṣyaṃ sarvātmanā mayā
bhavānkarṇamukhaiḥ sārdhamebhiḥ sarvairmahārathaiḥ
pārthasātyakibhīmānāṃ paryāptaḥ kiṃ na vāraṇe
asminmuhūrtaśeṣe 'hni gatvā rakṣa jayadratham
adhunā tatpaṇāveva raṇadyūte jayājayau
ityukto guruṇā rājā gatvā pāñcālanandanau
sarvaiścakāra virathau cakrarakṣau kirīṭinaḥ
atrāntare punaḥ karṇaḥ samāgatya vṛkodaram
hemapuṅkhaiḥ śaraiścakre jvalitānalasaṃnibham
tato bhīmabhujotsṛṣṭaiḥ pattribhirgiribhedibhiḥ
viddhaśchinnāyudharatho raṇaṃ tatyāja sūtajaḥ
tato bhagne kurubale nadantaṃ vāyunandanam
karṇo mānī samāśvasya rathena punarādravat
ghore pravṛtte samare suciraṃ karṇabhīmayoḥ
babhūva viśikhavrātairnaranāgarathakṣayaḥ
bhīmo 'tha sūtaputrasya chittvā tālopamaṃ dhanuḥ
jaghāna ghananirghoṣaṃ rathaṃ saha manorathaiḥ
virathaṃ karṇamālokya yudhyamānaṃ prayatnataḥ
ādiṣṭaḥ kururājena durjayastamupādravat
duryodhanānujaṃ vīramāyāntaṃ śaravarṣiṇam
taṃ hatvā vinadanbhīmaḥ śaraiḥ karṇamapūrayat
punaḥ syandanamāsthāya sūtaputro vṛkodaram
abhyadhāvatpṛthuśarajvālājaṭilakārmukam
tadbāṇadāritatanuḥ pāvaniḥ kopakampitaḥ
gurvīṃ gadāṃ visṛjyāsya niṣpipeṣa rathaṃ javāt
bhuvi sthitaṃ śarairbhinnaṃ karṇaṃ dṛṣṭvā suyodhanaḥ
ādideśānujaṃ kopāddurmukhaṃ karṇaguptaye
vegātkauravamāyāntaṃ taṃ śastrāśaniduḥsaham
rathādapātayadbhīmo nirbhinnahṛdayaṃ śaraiḥ
āruhya durmukharathaṃ karṇo duḥkhānalākulaḥ
bhīmāya prāhiṇodbāṇāñjvalitāniva duḥsahān
tato bhīmabhujotsṛṣṭāḥ saniḥśvāsā ivoragāḥ
aṅgarājaṃ vinirbhidya śarāḥ pātālamāviśan
sa gāḍhaviddho dudrāva javavyālolaketunā
rathena kurusenānāṃ dhṛtimunmūlayanniva
abhyadhāvaṃstato bhīmaṃ pañca duryodhanānujāḥ
jagaduḥ śalyadurgrāhyāḥ sadurdarśanaduṣprabhāḥ
yudhyamānānsa tānbāṇairmahārhābharaṇojjvalān
apātayanmahāvāta iva sendrāyudhānghanān
hateṣu teṣu rādheyo dhunāno vipulaṃ dhanuḥ
ayodhayatpunarbhīmaṃ mahākāle 'pyasaṃbhramaḥ
tasya bhīmo dhanuśchittvā rathaṃ ca guruvikramaḥ
nardankarebhyo vīrāṇāmāyudhāni nyapātayat
viṣame vartamānasya rādheyasya suyodhanaḥ
saptānujānsahāyārthaṃ preṣayāmāsa satvaram
citrākṣaścitravarmā ca citrabāṇaḥ śarāsanaḥ
upacitraḥ sacitraśca cārucitraśca te samam
āyānta eva vimukhāstulyābharaṇavāsasaḥ
śarairbhīmabhujotsṛṣṭaiḥ pretāḥ peturmahītale
tānvīkṣya patitānvīrānkṣīṇapuṇyāniva grahān
karṇo 'srupūrṇanayano rathamanyaṃ samādade
krodhādadhikasaṃrambho yudhyamāno vṛkodaraḥ
taṃ nirvikāro viśikhairvajravegairapūrayat
karṇamācchāditaṃ dṛṣṭvā bhīmacāpacyutaiḥ śaraiḥ
vyādideśānujānsapta tadguptyai kauraveśvaraḥ
citrāyudhaḥ śatrusahaḥ śatruḥ śatruṃjayastathā
citrāsuścitrasenaśca vikeśaśceti tāndrutam
vīrānabhimukhānbāṇaviddhānpavananandanaḥ
unmamātha rathāgrebhyaḥ śailebhyaḥ pādapāniva
hateṣu rājaputreṣu teṣu vikramaśāliṣu
bhīmakarṇaśaraiḥ kṣipraṃ babhūva janasaṃkṣayaḥ
bhīmabāṇavinirbhinnaḥ saṃstambhyādhirathirvyathām
maṇḍalīkṛtakodaṇḍaścakre bāṇamayaṃ nabhaḥ
tataḥ karṇaśarāścakrurvyaśvasūtadhanurdhvajam
ekībhūtā iva javādbhīmaṃ vismayakāriṇaḥ
sarvāyudhāni saṃrabdho virathasyopasarpataḥ
vaikartanaścakartāsya saṃvartaka ivonnadan
kṣīṇāyudho 'tha dviradānhayāṃśca pavanātmajaḥ
prāhiṇotsūtaputrāya śaraiścicheda tāṃśca saḥ
viṣamasthaṃ raṇe karṇo na jaghāna vṛkodaram
vīraḥ kuntīvacaḥ smṛtvā satyaśīlā hi sādhavaḥ
taṃ spṛśanniva cāpena provāca vinadannṛpaḥ
mahadbhirmūḍha mā yuddhamakṛtāstraḥ punaḥ kṛthāḥ
haṃho bahubhujo neyamucitā tava yuddhabhūḥ
māṃsāsthikūṭakuṭṭāka sūdaśālāsu śobhase
athavā bhārayogyasya śarīrasyāsya te paśoḥ
yuktāstūbarakāḥ sphītāḥ kānane labdhavṛttayaḥ
iti bruvāṇe rādheye bhīmaṃ kṛcchradaśāśritam
vilokya dūrātkaṃsāriḥ phalguṇāya nyavedayat
tato muhūrtagaṇane hemarekhānukāriṇī
tūrṇaṃ bāṇāvalī karṇaṃ gāṇḍīvapatitāviśat
khāṇḍavānalasaṃkrāntaśikhayeva bhṛto bhṛśam
vyāpto dudrāva rādheyo jayoddhūtadhvajāṃśukaḥ
ārūḍhe sātyakirathaṃ kopatapte vṛkodare
karṇāya prāhiṇotpārtho nārācaṃ vyomavartmanā
vajratulyaṃ tamāyāntaṃ dāruṇaṃ sarvabhūbhujām
dūrādalakṣito drauṇiścichedāśu patatribhiḥ
athārjuno bāṇaśatair droṇātmajamapūrayat
so 'pi tatsāyakairbhinnaḥ senāsaṃgaramāviśat
tataḥ kanakapṛṣṭhānāṃ śarāṇāṃ dhanuṣāṃ tathā
raśmibhiḥ koparacanā raṭantamiva rājakam
vidārayannāsasāda sūcivyūhaṃ dhanaṃjayaḥ
āste mahārathairgupto yatra pāpo jayadrathaḥ
atrāntare śarajvālālīḍhakṣitipakānanam
alambiṣo ghanadhvāno garjansātyakimādravat
taṃ rājavaramāyāntaṃ pūrayantaṃ śarairdiśaḥ
avārayanmahānīkaṃ sātyakiḥ satyapauruṣaḥ
tayoḥ kāñcanapuṅkhābhiḥ śaramālābhirāvṛtāḥ
siktā vīraraseneva diśaḥ pallavitā babhuḥ
tataścakarta bhallena śirastasyāśu sātyakiḥ
mauliśoṇamaṇicchāyācchuritena samāharan
nihatyālambiṣaṃ vīraṃ pravarāṇāṃ prahāriṇām
śatāni rājaputrāṇāṃ nyavadhītpañca sātyakiḥ
kṣapayantaṃ kurucamūṃ taṃ raṇe dīptavikramam
abhyadhāvadvīraketurvīro bhūriśravāḥ svayam
tayorvicitradhanuṣoḥ śaradurdinameghayoḥ
garjitaṃ cakitāḥ sarve rājahaṃsā na sehire
tau mithaḥ śarasaṃpātanirgharṣaṇasamutthitaiḥ
virejatuḥ sphuliṅgaughaiḥ kīṭaratnairivācalau
chittvā parasparaṃ cāpaṃ syandanaṃ sampramathya ca
khaḍgacarmadharau vīrau yuyudhāte cirāya tau
javādalakṣyavapuṣościtramaṇḍalacāriṇoḥ
tayoḥ sthagitasaṃgrāmā vīrāḥ prekṣakatāṃ yayuḥ
tataḥ sātyakimākṛṣya mālyavadbhiḥ śiroruhaiḥ
hatvā vakṣasi pādena saumadattirapātayat
khaḍgena sātyakiśiraśchettuṃ dṛṣṭvā tamudyatam
uvāca sahasā pārthaṃ saṃbhrāntaḥ kaiṭabhāntakaḥ
preṣitaṃ dharmarājena tvadarthaṃ vṛṣṇipuṃgavam
paśya śatruvaśaṃ yātaṃ śrāntaṃ sātyakimāhave
anityau sarvathā nūnaṃ subhaṭānāṃ jayājayau
yadimāṃ sātyakirapi prāptaḥ klībocitāṃ daśām
eṣa bhūriśravāstūrṇaṃ khaḍgenākhaṇḍavikramaḥ
samudyataḥ śiro hartuṃ śiṣyasya tava sātyakeḥ
ukte janārdaneneti prahārābhimukhaṃ bhujam
bhallena bhūriśravaso jahāra kapiketanaḥ
kṛtte dūrādadṛśyena bhujastambhe kirīṭinā
kālavaktrānnipatitaṃ sātyakiṃ menire janāḥ
patansa bhuvi dordaṇḍaḥ kaṅkaṇāvaliniḥsvanaḥ
ninādairiva kaunteyaṃ tāratārairatarjayat
tasmiñjayadvipālāne viśrāntisadane kṣiteḥ
pratāpamandirastambhe bhuje bhuvi nipātite
tyaktvā vāmakarākṛṣṭāṃ sātyakermūrdhajāvalīm
uvācānalpasaṃkalpo yūpaketurdhanaṃjayam
aho vīravrataṃ pārtha kīdṛśaṃ darśitaṃ tvayā
yenānyaraṇasaktasya chadmanā me hato bhujaḥ
ucitaṃ vā tavaivaitanmantrī yasya janārdanaḥ
jātā hṛdyārthalobhena kūṭayuddhavidagdhatā
ityuktvā vāmahastena śaraśayyāṃ vidhāya saḥ
upaviśya viśannantaḥ sahitaḥ sparśavṛttibhiḥ
hutvā prāṇānalaṃ bāṇairbhrūmadhye nihitekṣaṇaḥ
tejaḥ pravidadhe mūrdhni śaśisūryānalottaram
tato bībhatsuravadannindāmukharitānnṛpān
vihvalo viṣamātmā ca rakṣitaḥ sātyakirmayā
hantā śiṣyasya sakhyuśca kṛttahastaḥ kṛto yadi
tatra kiṃ nāma manyadhvaṃ nirdoṣā yūyamāhave
eko 'bhimanyurnihataḥ samāyaiḥ sarvapārthivaiḥ
śrāntaśchinnadhanuḥkhaḍgastatkiṃ nāma vadanti naḥ
ityuktavati kaunteye labdhasaṃjño 'tha sātyakiḥ
yayāce praṇataḥ pūrvaṃ raṇaṃ prāyajuṣo ripoḥ
khaḍgena yajñaśīlasya vīrasya yaśasāṃ nidheḥ
vaktraṃ muktāvalībhābhirjātahāsamivāharat
sa kṛṣṇena ca bhūpālairvāryamāṇena saṃbhramāt
krodhādajñātavṛttena tasminsātyakinā hate
dhikśabdaḥ sarvavīrāṇāmuttasthau sthagitāmbaraḥ
saumadatteśca caritaṃ praśaśaṃsuḥ surā divi
sa tena nirjitaḥ pūrvaṃ somadatto 'timanyunā
ārādhya tapasā devaṃ rudraṃ tripuradāraṇam
lebhe sātyakijetāraṃ bhūriśravasamātmajam
śekharaṃ sarvavīrāṇāṃ vadānyaṃ bahuyājinam
tasminnipatite vīre jayadrathavadhotsukaḥ
tūrṇaṃ viveśa śvetāśvo nibiḍaṃ rājamaṇḍalam
astādricūḍāmaṇitāṃ gantumicchati bhāskare
dadarśa saindhavaṃ pārtho guptaṃ sarvairmahārathaiḥ
ākarṇāñcitagāṇḍīvastaṃ dūrādduḥsahāgamam
dṛśaiva kopāruṇayā tasya dāhamivākarot
tato vilulite sainye parāvṛtta ivāmbudhau
hato hataḥ sindhurājo babhūveti mahāsvanaḥ
atha karṇakṛpadrauṇiduḥśāsanasuyodhanāḥ
saha sarvairmahīpālairdhanaṃjayamayodhayat
tānvidhāya śaraistūrṇaṃ dhvastavarmarathadhvajān
pātayanrājavaktrāṇi jiṣṇuḥ saindhavamādravat
jayadratho 'pi vijayaṃ vilokyācyutasārathim
sa niṣkṛṣyāsakṛttaistaiḥ sāyakaistamapūrayat
tato 'bravīnmadhuripurdinānte savyasācinam
chinddhi sindhupateḥ kṣipraṃ śiro divyena patriṇā
vṛddhakṣattraḥ pitā prādādvaramasya kṣitau śiraḥ
pātayiṣyati yastulyaṃ tasyāpi nipatiṣyati
samantapañcakābhyarṇe pitāsya tapasi sthitaḥ
tadaṅke pātaya ripoḥ śirastasmātprayātu gām
ityukte śauriṇā jiṣṇuśchittvā sindhuśiro javāt
śareṇa saṃdhyādhyānasthajanakāṅke nyapātayat
aṅkād ajñāsavṛttasya kṣipatastacchiraḥ kṣitau
vṛddhakṣattrasya sahasā papātāgre nijaṃ śiraḥ
tasminnipatite vīre trailokyāścaryakāriṇā
gāṇḍīvadhanvanā kṛṣṇo nanādāsphoṭayandiśaḥ
tato vighaṭite vyūhe kururājavarūthinī
naurivābdhermahāvātairbabhrāmāvartanartitā
bhīmo nanarda taṃ nādaṃ hataṃ matvā jayadratham
prahṛṣṭaḥ pratijagrāha nānāvādyaṃ yudhiṣṭhiraḥ
akṣauhiṇīḥ sapta hatvā hataḥ pārthena saindhavaḥ
nūnaṃ na durgaṃ daivasya kiṃcidityūcire janāḥ
nirvibhāge tato yuddhe pravṛtte nṛpatikṣaye
droṇaṃ kṛpaṃ ca vidadhe śarairjiṣṇuḥ parāṅmukham
bhīmasāyakanirbhinnajihvākarṇaṃ ca sātyakiḥ
āruroha rathaṃ vīro vitīrṇaṃ hariṇā nijam
māruteravamānaṃ ca kalayañśatamanyujaḥ
punaḥ pratijñāṃ karṇasya vṛṣasenavadhe vyadhāt
tato yudhiṣṭhiraṃ prāpya tau ca sātyakiphalguṇau
mithaḥ śaśaṃsuḥ pramadādabhinandya parākramam
kṛṣṇāvatha pariṣvajya mānandaṃ dharmanandanaḥ
tuṣṭāva jagatāṃ nāthaṃ viṣṇuṃ vijayakāraṇam
bāṣpākulastato rājā droṇametya suyodhanaḥ
ūce tvayā kṛtāśvāso nihataḥ sa jayadrathaḥ
śrutvaitadavadaddroṇo nidhanāyaiva dīkṣitaḥ
tyakṣyāmi kavacaṃ rājannāhatvā tava vairiṇaḥ
ācāryeṇetyabhihite sarve duryodhanānugāḥ
prāṇahavye raṇamakhe tasthurābaddhaniścayāḥ
athāṃśumati yāte 'staṃ dinakṛtkamalatviṣi
śoṇachatra ivākṛṣṭe saṃdhyāraktasaritplavaiḥ
nakṣatraistārataralaiḥ kopakampajuṣāṃ raṇe
hatānāṃ bhūbhujāṃ jīvairiva vyāpte nabhastale
tamobhirāvṛte vyomni kṛpāṇavanamecakaiḥ
divyāstradagdhairmātaṅgairiva tridivagāmibhiḥ
visphuranmaulikeyūrahemasāyakakārmukāḥ
cakrire samaraṃ ghoraṃ duryodhanamukhāḥ paraiḥ
arjunadhvānagarjābhiḥ siṃhanādaiśca māruteḥ
droṇakārmukanirghoṣaiḥ pṛthivī samakampata
aśrāntaṃ yudhyamānānāṃ kurupāṇḍavabhūbhujām
babhau sākṣādivāyātā kālarātrirvibhāvarī
prāpustamāṃsi vaipulyaṃ khaḍgeṣu dviradeṣu ca
prāpustamāṃsi dāridryaṃ chattreṣu vyajaneṣu ca
gṛdhrabhūtotsave tasminvikarālā vasuṃdharā
avartamānamānena tamaseva vidāritā
dattavetālatālo 'bhūdakāṇḍadhṛtikhaṇḍanaḥ
kabandhoddaṇḍadordaṇḍatāṇḍavāḍambarotsavaḥ
śirastrakaṅkaṭāpātiśastrajvālājaṭā babhuḥ
tamaḥpiśācasaṃghānāṃ piṅgāḥ śmaśrusaṭā iva
tatra droṇo mahāstraughaiḥ kṣapayanrājamaṇḍalam
ādīptaratnamukuṭaṃ proccakarta śineḥ śiraḥ
bhīmaseno 'pi kāliṅgaṃ rājaputraṃ tarasvinam
rathādrathamabhiplutya nijaghānāśu muṣṭinā
tasya muṣṭihatasyājau peturasthīni bhūtale
phalgunyaśmahatasyeva cirapakvasya śākhinaḥ
kaliṅgakulasaṃhāraṃ kṛtvā tūrṇaṃ vṛkodaraḥ
dhruvaṃ ca jaladhāraṃ ca rājaputrāvadārayat
vidhāya vimukhaṃ karṇaṃ bhīmo duryodhanānujam
niṣpipeṣa padā hatvā vīro duṣkaradurmadaḥ
somadattasya tanayaṃ śalaṃ hatvātha sātyakiḥ
taṃ putraśokavidhuraṃ cakāra vimukhaṃ śaraiḥ
dārayantaṃ kurucamūṃ sātyakiṃ śaravarṣiṇam
diśaḥ sampūrayan bāṇairaśvatthāmā samādravat
kṣapayantamanīkāni dṛṣṭvā rudramivāparam
niśīthe dviguṇotsāhastamadhāvadghaṭotkacaḥ
tasya nādena mahatā diśaḥ samabhipūritāḥ
sphuṭitā yatra dalaśastadāścaryamivābhavat
aśvatthāmni prabhādhāmni bāṇograkiraṇe raṇe
kurvanghaṭotkaco reje rāhujṛmbhāvijṛmbhitam
śarāṇāṃ drauṇimuktānāṃ divyānāṃ samare rucaḥ
na kūṇitāni netrāṇi rātrau bhūtāni sehire
akṣauhiṇīṃ rākṣasānāṃ haiḍambavaśavartinām
taṭāyudhāni dalayanneko drauṇirayodhayat
chittvā ghaṭotkaco hṛṣṭaṃ cakraṃ kālānalaprabham
jaghānāñjanaparvāṇaṃ tatputraṃ ghoravikramam
tato vimohinīṃ māyāṃ drauṇiḥ kruddhasya rakṣasaḥ
chittvā jaghāna viśikhairdhṛṣṭadyumnānujān raṇe
kuntibhojasutānhatvā sahasrāṇi prahāriṇām
jaghāna rājaputrāṇāṃ drauṇiḥ kāla ivākulaḥ
atrāntare bhīmaseno bāhlikādhipateḥ śiraḥ
gadayā vīraghātinyā niṣpipeṣāśu maulinaḥ
tato jaghāna saṃrabdhāndaśa duryodhanānujān
vīrabāhuṃ dṛḍharathaṃ nāgadantam ayobhujam
pramāthinaṃ virajasaṃ suhastaṃ sudṛḍhaṃ tathā
hatvaitānsapta gāndhārānavadhītsubalātmajān
nighnantaṃ kauravacamūṃ svayaṃ yudhi yudhiṣṭhiram
aindravāruṇavāyavyair astrairdroṇo 'pyayodhayat
tataḥ prayuktaṃ brahmāstraṃ guruṇā tajjihīrṣayā
avārayad asaṃrambho brahmāstreṇaiva dharmajaḥ
sānugaiḥ pāṇḍutanayairgajairiva sarojinīm
mṛdyamānāṃ camūṃ dṛṣṭvā karṇamūce suyodhanaḥ
karṇākarṇaya saṃgrāme jayibhiḥ pāṇḍusūnubhiḥ
virāvaṃ vadhyamānānāṃ sainyānāṃ ca tarasvinām
tumule 'sminnirāloke viṣame samupasthite
tejasāmāśrayaḥ śūra tvamevaikaḥ parāyaṇam
praṇayāditi rādheyo bhūbhujā svayamarthitaḥ
uvāca pāṇḍusenāsu kṣipanniva śarāvalīḥ
vīraśayyāsthite bhīṣme śekhare sarvadhanvinām
rājanbhāraḥ kramāyāto mamaivāyaṃ kimucyate
adya vīravrataharaṃ harasyāpi kirīṭinam
pātayāmyeṣa samare śaktyā vāsavadattayā
ityukte sūtaputreṇa provāca prahasankṛpaḥ
loke satyam avīre 'smin ekastvaṃ vīratāṃ gataḥ
aho nu mithyā rādheya kathitena tavāmunā
satataṃ sarvavīrāṇāṃ śravaṇau badhirīkṛtau
kutastvam aśrutodanta ivāyātaḥ parākramī
yadā hataḥ sindhupatiḥ kṛtavānna bhavāṃstadā
dṛṣṭasārā vayaṃ sarve tava pāṇḍusutasya ca
balānusāraṃ yudhyasva vṛthā ślāghāṃ tu mā kṛtāḥ
iti śāradvatenokte kopādvaikartano 'bravīt
garjanti saphalaṃ vīrāḥ prāvṛṣeṇyā ivāmbudāḥ
tvaṃ tu vṛddha nirācāro mohādevaṃ prabhāṣase
anyapakṣāśrayaḥ ko hi bandīvānyānpraśaṃsati
brahmabandho punardveṣādyadyevamabhidhāsyati
chetsyāmi jihvāṃ kaṭukāṃ tadanenāsinā tava
iti karṇena saṃrambhātkopitaṃ vīkṣya mātulam
karavālamathākṛṣya krudhyaṃstaṃ drauṇirādravat
rudratulyaṃ tamāyāntaṃ trijagatpralayakṣamam
nyavārayatsvayaṃ rājā nayavāgbhiḥ sagautamam
droṇikarṇau prasādyātha kururāje raṇonmukhaḥ
viveśa pāṇḍavacamūṃ saha sarvairmahārathaiḥ
ākarṇāñcitakodaṇḍamuktaiḥ karṇaśaraistathā
abhūdyaudhiṣṭhiraṃ sainyaṃ viprakīrṇaṃ samantataḥ
śarajvālākarālaṃ taṃ karṇapāvakamutkaṭam
abhyetya pārthajalado bāṇadhārābhirāvṛṇot
kṣaṇādathārjunaśaracchinnacāparathadhvajaḥ
karṇaḥ kṛpasyāruroha rathaṃ bhagnamanorathaḥ
dṛṣṭvā duryodhanaṃ vīraṃ yudhyamānamarātibhiḥ
jaghāna pāñcālacamūṃ drauṇirāhavadurmadaḥ
sahasraśo vadhyamānāḥ kṣatrakānanavahninā
pāñcālā droṇaputreṇa hataśeṣā diśo yayuḥ
dhṛṣṭadyumnaṃ tato jitvā vīraṃ hatvāsya cānugān
drauṇirāyodhanaṃ cakre kṛtāntodyānavibhramam
bhīmārjunābhyāṃ sahitaḥ svayaṃ rājā yudhiṣṭhiraḥ
vidrāvya kauravīṃ senāṃ droṇaśeṣāmivākarot
somadattamathāyāntaṃ sātyakiḥ pṛthuvikramam
ayodhayad asaṃbhrāntaḥ kumāra iva tārakam
tadbāṇaśatanirbhinno vyathāṃ saṃstambya sātyakiḥ
śareṇāśanitulyena vidārya tamapātayat
tato droṇārjunaraṇe divyāstragrāmaduḥsahe
babhau raktāmbaravatī kālarātrīva śarvarī
tataḥ kirīṭipramukhair drauṇikṛperitaiḥ
sainyānāṃ bhajyamānānāṃ babhūva bhayado ravaḥ
tato duryodhanādeśādgāḍhe tamasi saṃtataiḥ
dīpairyuyudhire vīrā gajāśvotsaṅgasaṅgibhiḥ
te sene dīpanikarairabhito babhatuḥ kṣaṇāt
hatānāṃ kaṇaśo yātaistejobhiriva bhūbhujām
virejustānyanīkāni dīpaiḥ khaḍgeṣu bimbitaiḥ
jvalitāni vanānīva naktamoṣadhimaṇḍalaiḥ
dīpadīptā narendrāṇāṃ ratnābharaṇarociṣaḥ
tamaḥkaṣaṇapāṣāṇe hemalekhā ivābabhuḥ
tato vimardanaṣṭeṣu teṣu dīpeṣu saṃgare
niśītho yauvanaṃ prāpa vairāṇyapanayairiva
nirvibhāge tato yuddhe pravṛtte śauryaśālini
svayaṃ jite dharmajena sānuge kauraveśvare
mṛtyuvīthīmapi prāptaṃ sahadevamavārayat
na jaghāna raṇe karṇaḥ smarankuntīvaco muhuḥ
tataḥ karṇasuto vīro vṛṣaseno 'rivāhinīm
viveśāstrāvalījvālālīḍhakṣattriyakānanaḥ
vidrāviteṣu vīreṣu vṛṣasenena sāyakaiḥ
kupito draupado roṣātkurusainyaṃ vyadārayat
vartamāne raṇe ghore bhāradvājasya paśyataḥ
dhṛṣṭadyumno 'vadhīdvīraṃ drumasenaṃ narādhipam
tato duryodhanagirā droṇakarṇau mahībhujām
kṛttaiḥ śirobhiścakrāte bhuvi padmākarāniva
dhṛṣṭadyumnamukhāñjitvā kṣapitānīkanāyakaḥ
vidrāvya pāṇḍavacamūṃ karṇaścakre nṛpakṣayam
taṃ karṇaṃ sāyakāneva kirantaṃ tejasāṃ nidhim
na sehire pare draṣṭuṃ raṇe tapanasaṃbhavam
bhajyamāneṣvanīkeṣu karṇena raṇaśālinā
jayāśā pāṇḍuputrāṇāṃ sakalā tanutāṃ yayau
atha kṛṣṇasya vacanātkṛṣṇarātrau ghaṭotkacaḥ
avadhīttvaritaṃ karṇaṃ kṛṣṇākopa ivāpatan
tasmin abhyudgate dīptaśmaśrujihvāvilocane
vāhinyaḥ śatadhā jagmuḥ pratāpapatitā iva
sa tadā jaladacchāyo bhrukuṭīvidyudutkaṭaḥ
sphārābhiḥ śatadhārābhiḥ pārthaḥ karṇamapūrayat
āsthitastaptahemāṅgaṃ caturhastaśataṃ ratham
sarvākārasya lagnāgnernīlādrerupamākṣamam
daśahastaparīṇāhaṃ dadhāno bhāsuraṃ dhanuḥ
dāvānalaprajvalitaṃ mahāsālamivānalaḥ
visphuratsphāramukuṭo dīptajāmbūnadāṅgadaḥ
tamaḥśailaśikhāsajjo babhau vighaṭayanniva
aṭṭahāsapaṭurnādastasyābhūttamasāmiva
taṃ dṛṣṭvā vikaṭājvālaṃ pāṭitānāṃ vyathāravaḥ
vidruteṣvarisainyeṣu saṃbhogārheṣu rājasu
rādheyagirirevāsya jagrāha śaradurdinam
athāṅgarājarakṣāyai jaṭāsurasuto balī
kauraveśvaramāmantrya samabhyāyādalambusaḥ
tatastasyābhavadghoraḥ saṃprahāraḥ prahāriṇā
ghaṭotkacena śastrāstraśilāpāvakavarṣiṇaḥ
tayormāyāmayāścaryakūṭaprakaṭayodhinoḥ
ūrjitaiḥ śataśo yodhā garjitairvyasavo 'bhavan
rathādrathamabhidrutya tato bhaimiralambusam
dorbhyāṃ mittramivāliṅgya gāḍhagāḍhamapīḍayat
tasya niṣpīḍyamānasya niryayuḥ srotasāṃ mukhaiḥ
sadhūmāḥ sānalajvālāḥ saśabdaṃ śoṇitacchaṭāḥ
tato bhuvi viniṣpiṣya rāviṇaṃ taṃ ghaṭotkacaḥ
uddhṛtya tacchiro vegādduryodhanamathāyayau
tamuvāca hato 'yaṃ te mayā bandhurniśācaraḥ
priyasya pātaya śiraḥ punareva nṛpādhama
uktvaitatkarṇamabhyāyādvinadanrajanīcaraḥ
caṇḍānilasamuddhūtaḥ kālameva ivākulaḥ
tataḥ pravṛtte samare ghore rādheyarakṣasoḥ
rāmarāvaṇasaṃgrāmamasmaranvibudhā divi
stambhapramāṇair viśikhair jvalitairulmukairiva
viddho 'pi rakṣasā karṇo na cacāla mahāśayaḥ
atha krodhavinirmuktairvipulaiḥ karṇasāyakaiḥ
nirbhinno rākṣasaścakraṃ prāhiṇotkarṇapāvakam
prekṣya cāyatsahasrāraṃ tejaḥpiñjaritāmbaram
cakāra khaṇḍaśaścakraṃ karṇaḥ sāvegamāśugaiḥ
tato ghaṭotkacaḥ kopānmāyāṃ kṛtvā vimohanīm
piṣṭvā sūtadhvajarathaṃ viśālamaviśannabhaḥ
śāntatejomaye vahnau tārā tārāsthisaṃkule
vyoma śmaśāne tasyāsanmattavetālakoṭayaḥ
muhurgajo muhuḥ siṃhaḥ kṣaṇaṃ meghaḥ kṣaṇaṃ giriḥ
sarvabhūtamahākāyo varṣansa vipulāḥ śilāḥ
bhuvo vahniṃ divaḥ śastraṃ digbhyo rākṣasamaṇḍalam
visṛjankurusenāsu vaikartanamayodhayat
tato vidhūya tāṃ māyāṃ karṇo divyāstratejasā
nirdahanpāṇḍavacamūṃ rakṣo vivyādha sāyakaiḥ
haiḍimbānucarānhatvā yātudhānānsahasraśaḥ
karṇo dhanuṣmatāṃ dhuryo vibabhau rāmavikramaḥ
aṣṭāṣṭacakrāmaśaniṃ kālajihvāvibhīṣaṇām
bhaimaḥ sasarja karṇāya svayaṃ rudreṇa nirmitām
visṛṣṭā rākṣasendreṇa śailasaṃghapramāthinī
sā bhasmasānmahāghoṣā rathamādhirathervyadhāt
tato 'paraṃ samāsthāya syandanaṃ sūtanandanaḥ
piśācavadanānanyāñjaghāna piśitāśinaḥ
virathaḥ kopahutabhugjvālāvalayitekṣaṇaḥ
ghaṭotkaco mahāmāyaḥ punarantaradhīyata
atrāntare rākṣasendro bakasya dayitaḥ sakhā
suyodhanābhyanujñāto bhīmamāyādalāyudhaḥ
hayānāṃ hastikarṇānāṃ piśācamukhavarcasām
yukte śatena gambhīranirghoṣe syandane sthitam
taṃ bhīmaḥ pratijagrāha saṃrambhagurugarjitam
siddhamantra ivākampo vīro vetālamutthitam
ākīryamāṇo ghoreṇa śilāśastrāstravarṣiṇā
rākṣasena gadāṃ bhīmaḥ prāhiṇottadvadhāśayā
tāṃ gadāṃ gadayā rakṣo hatvā jāmbūnadāṅgadām
nadannakālajaladadhvānadhīraḥ khamāviśat
alāyudhena saṃsaktaṃ rajanyāṃ kūṭayodhinā
bhīmaṃ dṛṣṭvā kṣaṇaṃ kṛṣṇaḥ saṃdehākulito 'bhavat
tataḥ śaurergirā vīraḥ pravaro raudrakarmaṇām
alāyudhaṃ samabhyāyāttyaktvā karṇaṃ ghaṭotkacaḥ
tayoḥ saṃrabdhayorvyomni saṃnipāto ghanasvanaḥ
abhūdbhṛśaṃ śilāśastranirgharṣoddhūtapāvakaḥ
citāgnipiṅgalaśmaśrujaṭābhīṣaṇayostayoḥ
dantaniṣpeṣasaṃjātāḥ sphuliṅgā iva babhramuḥ
agnikuṇḍopamānābhyāṃ kuṇḍalābhyāṃ virājitam
alāyudhasyāśu śiraścicheda ca ghaṭotkacaḥ
taṃ hatvā vinadanghoraṃ haiḍimbo ghoravikramaḥ
drutaṃ karṇaṃ samabhyetya śilāvarṣairatāḍayat
vaikartano 'pi pārthānāṃ kṣapayitvā varūthinīm
ghaṭotkacasaṃbhrāntaḥ śarajālairapūrayat
athāstreṇa rathaṃ hatvā karṇasya rajanīcaraḥ
trijaganmohanīṃ māyāṃ samādāyāviśannabhaḥ
ulmukairāyudhairvṛkṣaiḥ śilābhiḥ parvataistathā
sa jaghāna mahāghoṣaḥ kauravāṇāmanīkinīm
niśīthe sarvavīreṣu yudhyamāneṣu rakṣasā
dudruvuḥ pṛthivīpālā bhagnasyandanakuñjarāḥ
saṃhāre sarvayodhānāṃ tasmin atibhayaṃkare
niṣkampaḥ samare karṇaḥ sāyakaiḥ khamapūrayat
gagane vidhyamānānāṃ śilānāṃ karṇamārgaṇaiḥ
jvālājālajaṭālānām abhūccaṭacaṭāravaḥ
tataḥ parighanistriṃśaśataghniprāsamudgarāḥ
satriśūlagadācakrabhusuṇḍiśaratomarāḥ
karṇānane rākṣasena prāstā viṣamayodhinā
cakrire kauravānīkaṃ hataṃ kālaśatairiva
vidrute ca tathā sainye raktakulyāvarohini
vidyamāne nirādhāre rādheye dhairyaśālini
svastītyuktvā prayāteṣu vyomnaḥ siddhasurarṣiṣu
akampata jagatsarvaṃ rākṣasendrasya māyayā
yudhyamānaṃ tato vīraṃ karṇamabhyetya kauravaḥ
avadatsarvasaṃhārasaṃtrāsāyāsakātaraḥ
tvayārjunavadhe śaktirdhāryate kimanarthakā
asminniśīthe ko hyasmānmucyate yaḥ punarjayet
etadākarṇya rādheyaḥ śakradattāṃ mahāprabhām
ekavīravadhāyattāṃ suciraṃ parirakṣitām
dāraṇīṃ daityasaṅghānāmutsasarja nabhastale
yasyā jvālāvalīdhāmnā sīmantitamivābhavat
tejasvino rākṣasasya dṛḍhaṃ vakṣo vidārya sā
jagāma tridivaṃ dīptā prāṇaśaktirivāparā
dagdhamāyastadā kṣipraṃ haiḍimbo mandarākṛtiḥ
patannirbhinnahṛdayaḥ pipeṣa kuruvāhinīm
hate ghaṭotkace vīre daśakaṇṭhaparākrame
prahṛṣṭāḥ kuravaḥ karṇaṃ rāmopamamapūjayan
śaktihīne tataḥ karṇe nadatkāliyasūdanaḥ
viṣaṇṇe pāṇḍavānīke nanartānandanirbharaḥ
valatpītāṃśukāstasya nṛtyato vibabhurbhujāḥ
sphūrjatkiñjalkapaṭalā vātalolā iva drumāḥ
tamūce nindayanpārtho haiḍimbavadhaduḥkhitaḥ
ko 'yaṃ viṣādasamaye praharṣaste janārdana
śrutvaitadabravītkṛṣṇo jitaḥ karṇo 'dhunā sakhe
haiḍimbavapuṣaḥ prāṇaścintācapalacetasaḥ
śaktiśca karṇadordaṇḍātsamaṃ yātā jayāya vaḥ
ekalavyajarāsaṃdhaśiśupālādayo mayā
purā yuddhamidaṃ jñātvā durjayāḥ śaktibhirhatāḥ
evameva raṇe karṇo na jeyastridaśairapi
kiṃ punarghorayā pārtha śaktyā vāsavadattayā
tvayi notsṛṣṭavāñśaktiṃ satataṃ mohito mayā
karṇaḥ pratiniśaṃ pāpaiḥ preryamāṇo 'pi kauravaiḥ
ityuktavati dāśārhe siddhavīravadhārditāḥ
nirvibhāgaṃ yuyudhire krodhāndhāḥ kurupāṇḍavāḥ
haiḍimbe nihate rājā śokatapto yudhiṣṭhiraḥ
āśvāsitaḥ keśavena kupitaḥ karṇamādravat
nṛpairanugataḥ sarvaiḥ praviṣṭaḥ kuruvāhinīm
abhyetya bhagavānvyāso dharmarājamabhāṣata
diṣṭyā nādhiratheḥ śaktyā kṛtaṃ jagadanarjunam
adhunā vīra yudhyasva niḥsaṃrambham anākulaḥ
itaścaturbhirdivasairna bhaviṣyanti bhūmipāḥ
dharmavīra tyaja krodhaṃ sadā dharmānugo jayaḥ
ityuktvāntarhite vyāse bhīmārjunayudhiṣṭhirāḥ
cakrire samaraṃ ghoraṃ droṇakarṇakṛpādibhiḥ
sā kālarātriḥ śūrāṇāmutsavo yakṣarakṣasām
sahasrayāmatāṃ yātā triyāmābhūnmahībhujām
tato nidrākule sainye śānte śastrakṛtakṣate
dṛṣṭvā jagāda kāruṇyācchvetāśvo yaśasāṃ nidhiḥ
muhūrte 'sminnirāloke khinnāḥ sarve mahārathāḥ
kṣaṇaṃ bhajantu viśrāntiṃ nidrāmukulitekṣaṇāḥ
ityukte sainikāḥ sarve praśaṃsanto dhanaṃjayam
kṣaṇaṃ gajarathaskandaniṣaṇṇāstatyajuḥ śramam
niḥsyandanāgaturagā niścalachatracāmarāḥ
aṅkanyastāyudhabhāṭāstāḥ senā niścalā babhuḥ
athodyayau vyomakṛpāṇapaṭṭadantatsaruḥ kāntisarinmarālaḥ
candro jagatkuñjarakarṇaśaṅkho digaṅganāmaṇḍanadarpaṇaśrīḥ
tataḥ samastavīrāṇāṃ saṃmukhāhavapātinām
yaśobhiriva śītāṃśuraṃśubhir dyām apūrayat
tuṣārahāraruciraiḥ kiraṇairamṛtatviṣaḥ
cāmarairiva bhūpālā vījyamānāḥ kṣaṇaṃ babhuḥ
śareṣvaṅkuritaścandraḥ sāndraṃ pallavitomiṃṣu
hāreṣu phullito rājñāṃ śaṅkheṣu phalito 'bhavat
pratibimbagato raktataṭinīṣu niśākaraḥ
babhau saṃdhyāsaveneva ghūrṇamānāruṇacchaviḥ
tataḥ kṣīṇe kṣapākāle dhvajinī rājayakṣmaṇi
udyayau śoṇitātāmro bhagavānvāsareśvaraḥ
duryodhanena vākyaśalyairarditaḥ kumbhasaṃbhavaḥ
tato dadāha divyāstrairanastrajñānapi krudhā
punaḥ pravṛtte samare nirmaryāde jagatkṣaye
droṇena vadhyamānānāmānandastumulo 'bhavat
tasmin akālakalpānte rudraḥ kiṃ vapuṣāmunā
saṃhartumudyato lokānityūcurvyomacāriṇaḥ
cedisomakapāñcālamatsyakekayasṛñjayāḥ
na śarma lebhire vīrāḥ pīḍitā droṇasāyakaiḥ
tato virāṭadrupadau bhāradvājaṃ śitaiḥ śaraiḥ
saṃchādya cakratuḥ kṣipraṃ vismayaṃ tava dhanvinām
droṇo 'tha pārṣatasutānhatvā vipulavikramān
kaṇṭhāñjahāra bhallābhyāṃ virāṭadrupadau samam
matsyapāñcālasenāsu bhagnāsu pavanātmajaḥ
dhṛṣṭadyumnamukhaiḥ sārdhaṃ droṇānīkamupādravat
karṇasaubalahārdikyaduḥśāsanamukhāstataḥ
bhīmapārṣatasaineyaphalgunādyān ayodhayan
saṃghaṭṭaḥ sarvavīrāṇāṃ tumule samprahāriṇi
āyātsollolakīlālakulyā kallolamālinī
pāñcālacedimatsyānāṃ kurvāṇāṃ kadanaṃ raṇe
droṇaṃ vilokya kaṃsārirbabhāṣe pāṇḍunandanam
jāmadagnyasya śiṣyo 'yaṃ pravṛddhaḥ kṣatriyānalaḥ
divyāstraduḥsahaśikhaḥ soḍhuṃ naḥ kena pāryate
sarvātmanā yudhyamāno durjayaḥ sāyudho guruḥ
udyataḥ kartumadyaiva jāne niṣpāṇḍavaṃ jagat
putraṃ tu nihataṃ śrutvā dhruvameṣa na yotsyate
tasmādyuktimupāśritya jaye nītirvidhīyatām
śrutvaitadarjune karṇau pidhāyādhomukhasthite
kathaṃcidabhyupagamānmūke pāṇḍavabhūpatau
aśvatthāmābhidhaṃ hatvā gadayā madakuñjaram
uccaiḥ putravadhaṃ bhīmo droṇamaśrāvayatpuraḥ
lajjamānena bhīmena vyāhṛtaṃ bhṛśamapriyam
durjayaṃ tanayaṃ matvā droṇo mene na tattathā
sa praviśyātha pāñcālāndhṛṣṭadyumnajighāṃsayā
jaghāna vīrayodhānāṃ rathānāmayutāni ṣaṭ
cedipāñcālamatsyānāṃ brahmāstreṇogravikramaḥ
prayutānyadahatkruddho droṇo rudra ivāparaḥ
nighnanprabhadrakānvīrānsomakāśca prahāriṇaḥ
caturvarṣaśato darpādyuveva vicacāra saḥ
ṛṣayo 'tha samabhyetya taṃ krūratarakāriṇam
tasmādavārayanghorāllokasaṃhāravaiśasāt
munisaṃghe gate vyomnā droṇo bhīmavacaḥ smaran
yudhiṣṭhiraṃ śaṅkitadhīrapṛcchatsatyavikramam
govindenārthito yatnāllokasaṃhāraśāntaye
yudhiṣṭhirastadevoktvā svairaṃ hastītyabhāṣata
aspṛśanto hayā bhūmimavahanye yudhiṣṭhiram
te nīcagāminastūrṇamasatyaguravo 'bhavan
tataḥ saviṣanārācairnirbhinna iva marmasu
niścityātmavadhaṃ droṇaścitrārpita ivābhavat
taṃ jihvādīptaviśikho dhṛṣṭadyumno 'vadaddrutam
aho nu brāhmaṇo bhūtvā piśitāśīva niṣkṛpaḥ
karoṣi kaluṣaṃ karma nihate 'pi priye sute
tacchrutvā sahasā droṇastyaktvā cāpaṃ saha krudhā
dattvā sarvābhayaṃ maunī dadarśa jyotirāntaram
tasya ṣaṭkośasaṃghasya saṃpuṭatrayapātanāt
brahmarandhraviniṣkrāntaṃ jyotirvyoma samāviśat
atrāntare samākṛṣya dhṛṣṭadyumnaḥ śiroruhaiḥ
krodhāndhaḥ pāṇḍutanayairvāryamāṇo 'pi saṃbhramam
guror akṛṣṭaśastrasya dhāmni saṃkrāntatejasaḥ
śiro jahāra khaḍgena dhikkṛtaḥ sarvarājabhiḥ
hate rukmarathe vīre gurau sarvadhanuṣmatām
saṃbhrāntā dudruvuḥ sarve kauravāṇāṃ mahārathāḥ
bhagnaṃ kurubalaṃ dṛṣṭvā śaṅkito droṇanandanaḥ
kimetaditi papraccha sāśrunetraṃ suyodhanam
tasmin adhomukhe duḥkhādghoraṃ vaktumanīśvare
tatpreritaḥ pitṛvadhaṃ gautamo 'smai nyavedayat
śrutvā sa vaiśasaṃ ghoraṃ chadmanā vihitaṃ gurau
pāñcālyena nṛśaṃsena jajvāla krodhavahninā
tasya niḥśvasataḥ kopātkālasyeva didhakṣataḥ
saṃrambhaḥ sarvabhūtānāṃ babhūvātibhayaṃkaraḥ
niṣpiṣya pāṇinā pāṇiṃ so 'bravītsāśrulocanaḥ
aho mamāpi janakaḥ keśagrahaṇamāptavān
ghātayitvā mṛṣāvādī guruṃ rājā bakavrataḥ
mayi jīvati kaunteyaḥ kathaṃ prāpsyati medinīm
adya matkopanirdagdhe pāṇḍuputre sarājake
bhārgavasya smariṣyanti vīrāḥ kṣattrakulacchidaḥ
kṛtvādya pārṣatapaśuṃ krodhāgnerupahāratām
akṛṣṇapārthāṃ pṛthivīmeṣo 'haṃ kartumudyataḥ
purā mahyaṃ pitā prādādastraṃ nārāyaṇoditam
tenādya saṃhṛtāṃllokānmayā paśyantu khecarāḥ
ityuktvā saṃdadhe dīptaṃ tadastraṃ niyataḥ śuciḥ
yenāśvatthadalālolā vicacāla jagattrayī
tato nanāda manthādrikṣubhitāmbhodhiniḥsvanam
drauṇiryena diśaḥ sarvā yayuḥ śakalatāmiva
tato vyathitamālokya svasainyaṃ śvetavāhanaḥ
jagāda dharmatanayaṃ śvasannanuśayākulaḥ
vyājādvibhavalubdhena śiṣyeṇa nihato guruḥ
iti pralāpamukhare surarājasute guroḥ
kopādātāmranayanaḥ provāca pavanātmajaḥ
na nāma munivatpārtha kṣattriyo vaktumarhasi
ghorāpakāre kaḥ śatrau raṇe nyāyamupekṣate
asminmama bhuje vīre gadāpraṇayini sthite
tvayi kṛṣṇe ca kiṃ nāma drauṇiślāghābhinandyate
ityukte bhīmasenena pārṣato 'rjunamabravīt
lokāntako vikarmastho brahmabandhurhato mayā
brahmāstreṇa hato yena muktavarmā pṛthagjanaḥ
sarvopāyaiḥ sa hantavyo 'suravadviśvakaṇṭakaḥ
tvayā hataḥ kathaṃ bhīṣmaḥ sa ca prāgjyotiṣeśvaraḥ
pituḥ sakhā kimetena gahanā vīravṛttayaḥ
dhṛṣṭadyumnavacaḥ śrutvā tiryagjihmīkṛtekṣaṇaḥ
niḥśvasya kopasaṃtapto dhigdhigityarjuno 'bravīt
lajjānate dharmasute mūkībhūteṣu rājasu
sātyakiḥ kopasaṃtapto dhṛṣṭadyumnamabhāṣata
bata pāpa vayaṃ sarve ye gurughnaṃ puraḥ sthitam
svastivatpratibhāṣante hantavyaṃ tvāṃ prayatnataḥ
ityuktavati śaineye jagāda drupadātmajaḥ
aho nu paradoṣajño nirdoṣa iva bhāṣase
bhūriśravāḥ prāyagataḥ kṛttabāhuḥ kirīṭinā
nṛśaṃsa patitācāra kenānyena nipātitaḥ
naitadvācyaṃ tvayā bhūpo bāṇaistvāmanyathā śitaiḥ
karomi śikṣāgurubhirvinayāvanivartinam
iti bruvāṇau saṃrambhāttau mitho hantumudyatau
nyavārayatkṛṣṇagirā bhīmasenaḥ sahānujaiḥ
tataḥ kṣaṇātsamāvṛtte kururājabalārṇave
droṇātmajāstrapihitā nālakṣyanta diśo daśa
nārāyaṇāstraniḥsṛtaiḥ pradīptāyudhamaṇḍalaiḥ
badhyamānālpaśeṣābhūtpāṇḍavānāmanīkinī
tasmin āyudhasaṃgharṣajātajvālāśatākule
ghore subhaṭasaṃhāre trasto rājā yudhiṣṭhiraḥ
uvāca pārṣatamukhānvīkṣamāṇaḥ kirīṭinam
palāyantāmitaḥ sarve mahadbhayamupasthitam
mādhyasthyamāsthito jiṣṇuḥ kopito nidhanādguroḥ
yenābhimanyurvṛddhena vyājādbālo nipātitaḥ
satyajitpramukhā yena hatāste te mahārathāḥ
durbhedyaṃ kavacaṃ prādāddivyaṃ duryodhanāya yaḥ
kriyatāṃ nādhunā yuddhaṃ svasti pārthāya dhīmate
evaṃ vahniṃ pravekṣyāmi drauṇiṃ kālaṃ saheta kaḥ
ityukte dharmarājena bhujāvutkṣipya keśavaḥ
uccairuvāca bhūpālāñjvalitānastratejasā
bho bhoḥ śastraṃ parityajya rathebhyo vrajata kṣitim
astreṇānena hanyante na viśastrā bhuvi sthitāḥ
iti bruvāṇe saṃrambhātsāvegaṃ kaiṭabhadviṣi
bhīmo babhāṣe bhūpālānabhayaṃ kartumarhatha
eṣo 'haṃ samayaprakhyāṃ gadāmādāya daṃśitaḥ
drauṇimabhyudyato hantuṃ paśyantu kurupāṇḍavāḥ
iti garjantamāyāntaṃ pāvaniṃ droṇanandanaḥ
hasanmūḍho 'yamityuktvā śarajālairapūrayat
tato nārāyaṇāstreṇa dahyamānāḥ samantataḥ
avātaranvāhanebhyaḥ śastrāṇyutsṛjya bhūmipāḥ
rathe sthitaṃ yudhyamānaṃ bhīmasenamasaṃbhramāt
astrajvālāvalīcakramekībhūtaṃ samāpatat
prajavāgniśikhākūṭasaṃghaṭṭāntaritaṃ kṣaṇāt
arjuno bhīmamālokya varuṇāstramavāsṛjat
nārāyaṇāstradahanaistadastramabhito hatam
moghīkṛtaṃ kṣaṇenābhūd aprayuktam ivāmbare
mahāstrasaṃkaṭe ghore vartamānaṃ vṛkodaram
avaruhya rathātkṛṣṇau drāgbhujābhyāṃ vikṛṣya tam
śastraṃ hṛtvā balādvīraṃ nītvāśu syandanādbhuvam
vīrau citrojjvalau hṛṣṭau tasthatuḥ kṛṣṇapāṇḍavau
astre tataḥ svayaṃ śānte prasanne bhuvanatraye
ūce duryodhano drauṇiṃ punarastraṃ prayujyatām
dviṣprayojyaṃ na divyāstramityuktvā drauṇirākulaḥ
śaraiścakāra pāñcālamatsyakekayasaṃkṣayam
sa sātyakiṃ pārṣataṃ ca jitvā vidrāvya vāhinīm
jaghāna pauravaṃ vīraṃ rājānaṃ ca sudarśanam
pāṇḍusainyeṣu bhagneṣu drauṇiṃ paścādabhidrutam
avārayatsvayaṃ kruddho bāṇavarṣairdhanaṃjayaḥ
prāduścakre tato ghoraṃ jvālāvalayitāmbaram
āgneyamastraṃ lokānāṃ kṣayāya drauṇirudyataḥ
atha kāñcanasaṃnāhairiva sarve samāvṛtāḥ
mahāstratejasā vyāptāḥ peturbhūmibhṛtāṃ varāḥ
astreṇākṣauhiṇīṃ dagdhāṃ vahnivyāpto dhanaṃjayaḥ
dṛṣṭvā prāduścakārograṃ brahmāstraṃ tatpraśāntaye
astre tirohite tasminvimuktau keśavārjunau
dṛṣṭvā droṇasutaḥ kruddho dhigastrāṇītyabhāṣata
atrāntare jñānasahasraraśmirapāravedāmṛtasindhusetuḥ
sarasvatīmānasarājahaṃsaḥ kṛṣṇo 'pyakṛṣṇo munirājagāma
rathaṃ samutsṛjya tamugrakarmā praṇamya papraccha gurostanūjaḥ
astrāṇi divyānyaphalāni kasmātpārthe sakṛṣṇe bhagavangatāni
pṛṣṭaḥ kopākuleneti tamuvāca munīśvaraḥ
vīrau kṛṣṇārjunāvetau naranārāyaṇāvṛṣī
ṣaṣṭiṃ varṣasahasrāṇi tapaḥ kṛtvā pinākinam
nārāyaṇastoṣayitvā lebhe tattulyatāṃ purā
sa eṣa durjayaḥ kṛṣṇaḥ svayaṃ liṅgārcanavrataḥ
drauṇe tvamapi rudrāṃśastasmānmā vikriyāṃ gamaḥ
etadvyāsavacaḥ śrutvā śāntamanyurguroḥ sutaḥ
dhiyā rudraṃ namaskṛtya devau kṛṣṇāvamanyata
tato 'vahāre sainyānāṃ vihite kurupāṇḍavaiḥ
nivṛttaḥ samarātpārthaḥ pathi vyāsaṃ vyalokayat
taṃ namaskṛtya papraccha bhagavansamare puraḥ
dṛṣṭo mayā śūlahastaḥ puruṣo dahanadyutiḥ
tacchūlinaḥsṛtairdīptairasaṃkhyaiḥ śūlamaṇḍalaiḥ
kurusenā mayā dṛṣṭā dahyamānā samantataḥ
krośārdhaspṛṣṭavasudho raudro rudra ivāparaḥ
pṛṣṭo dhanaṃjayeneti hṛṣye dvaipāyano 'bravīt
sa devastripurārātir gajāsuravimardanaḥ
rudraḥ kṛtāntadahanastrijagatpralayakṣamaḥ
yaṃ namaskṛtya varadaṃ rājante divi devatāḥ
astambhayadbhujastambhaṃ jambhārāteḥ smitānanaḥ
smaraharamasurāriṃ taṃ smara smerakāntiṃ haramajaramajayyaṃ śāśvataṃ viśvarūpam
viṣamadṛśamanīśaṃ śāntamīśānamīśaṃ taruṇataraṇimālāsphāratejaḥprakāram
kṣapitadinakarākṣaṃ dakṣadīkṣāvighātaṃ bhavamabhavamabhedaṃ svacchabhāvopalabhyam
śivamacalamacintyaṃ bālacandrāvataṃsaṃ giriparivṛḍhaputrīdyūtagoṣṭhīgariṣṭham
ityāgrahāt paramam āgrahamindrasūnoḥ prītyā vidhāya munimaulimaṇau prayāte
bhūpāḥ praviśya śibirāṇi dināvasāne cakruḥ kathāḥ pravaravīrakathānubaddhāḥ
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
hate droṇe kurukṣetre punarabhyetya saṃjayaḥ
rājñe nyavedayadyuddhamāścaryaṃ karṇapārthayoḥ
tato duryodhanaḥ karṇaṃ cittasaṃkalpaśālinam
cakre drauṇigirā hṛṣṭaḥ śūraṃ senāsu nāyakam
abhiṣikto maṇimayaiḥ kalaśairyaśasāṃ nidhiḥ
manorathasudhāvarṣī so 'bhavatkurubhūpateḥ
vidhāya makaravyūhaṃ sthito vairikuleṣu saḥ
cakrire pāṇḍavā vyūhamardhacandramatandritam
tataḥ śastrāstrasaṃgharṣakīrṇavahnikaṇākule
ghore pravṛtte samare nirghoṣastumulo 'bhavat
bhīmo 'tha kuñjarārūḍho mattamātaṅgamāsthitam
caturdantaṃ jaghānograṃ kulūtanṛpatiṃ raṇe
tataḥ karṇāntanirmuktaiḥ karṇacāpacyutaiḥ śaraiḥ
nirbhinnāḥ kuñjarāḥ petuśchinnapakṣā ivācalāḥ
pārthasātyakipāñcāladraupadeyaśikhaṇḍinaḥ
kṛpadrauṇimukhaiścakruḥ paraṃ navamivāharam
pārthaḥ saṃśaptakānhatvā nināya bhrātarau nṛpau
daṇḍādhāraṃ sadaṇḍaṃ ca daṇḍādhārapuraṃ śaraiḥ
atha pāṇḍyaḥ kurucamūṃ dārayañjagatībhujām
bhallaiḥ śirāṃsi cicheda labdhalakṣyaḥ prahāriṇām
bhīṣmadroṇārjunaspardhāṃ darpajvarabhavāṃ nayaḥ
sahate nityamātmānaṃ manyamāno balādhikam
dakṣiṇāpathanāthena karṇāṭīsmitakīrtinā
lāṭīnetraśitāstreṇa tena bāṇairnipīḍitā
drauṇinā sūtaputreṇa saubalena kṛpeṇa ca
vāryamāṇāpi dudrāva kururājavarūthinī
tamabhyetya javāddrauṇirviśikhāśanivarṣiṇam
ayodhayadasaṃbhrānto jambhāririva śambaram
tasya līlāvatīlolalocanabhramarāmbujam
drauṇiḥ śiro jahārātha bhallenāndolikuṇḍalam
pāṇḍyasaṃjñe hate vīre mauliratne mahībhujām
pāṇḍusenā na śuśubhe śaśihīneva śarvarī
tato gāḍhaniṣakteṣu śastravṛṣṭiṃ pibatsviva
āviṣṭeṣviva vīreṣu yudhi māneṣv avāritam
miśrībhūteṣu bhūpānāṃ ratheṣu ca gajeṣu ca
naṣṭālokeṣu lokeṣu vapurgāḍhena pāṃsunā
mleccharājaṃ mahānīkaṃ nakulaḥ krūrayodhinam
jaghāna rākṣasācāraṃ sarvāyudhaviśāradam
vimarde nibiḍe tasminnakulaṃ vadhagocaram
smarankuntīvacaḥ karṇo nāvadhītsatyavikramaḥ
tataḥ karṇamukhairvīraiḥ kīrṇāḥ pāñcālasṛñjayāḥ
na lebhire paritrāṇaṃ kuravaścārjunādibhiḥ
hatavīreṣu bhagneṣu chinnadhvajaratheṣu ca
gāḍhaviddhasravaddantighaṭāniṣpiṣṭapattiṣu
akāṇḍatāṇḍavāviddhakabandhākulavartmasu
viśālaśoṇitanadīmañjatkuñjaravājiṣu
hataśeṣeṣu sainyeṣu śrānteṣu kurupāṇḍavāḥ
avahāraṃ dināpāye cakruḥ śithilakārmukāḥ
atha prabhāte saṃnaddhe saṃnikṛṣṭe baladvaye
ūce duryodhanaṃ karṇaḥ pāṇḍusenāṃ vyalokayan
tvatprasādapraṇayino mānasya vibhavasya ca
adyāhamanṛṇo bhūtvā raṇe gacchāmi nirvṛtim
adya gāṇḍīvadhanvānaṃ hatvā sāraṃ bhavaddviṣām
saphalaṃ te karomyeṣa saṃkalpaṃ cirasaṃbhṛtam
nindyaṃ sarvātmanā loke satāṃ svaguṇakīrtanam
kiṃtu kartavyakāleṣu na praśaṃsanti mūkatām
ahamabhyadhikaḥ pārthādvidyayā vikrameṇa ca
etāvadadhikaṃ kṛṣṇo yadanargho 'sya sārathiḥ
kṛṣṇādabhyadhikaḥ śalyo viditaḥ sarvabhūbhujām
tena sārathinā jiṣṇuṃ vijetumahamutsahe
iti vaikartanenokte hṛṣṭo rājā suyodhanaḥ
tadevābhyetya vinayānmadrarājamabhāṣata
tato madrādhipaḥ kruddhaḥ saṃrambhalulitāṃśukaḥ
sāsūyaṃ vīkṣya rādheyaṃ kauravādhipamabhyadhāt
aho saralatā rājannavamānāya kevalam
yadahaṃ dīrghasaṃghābhyāṃ sārathye gaditastvayā
kimahaṃ pāṇḍavānsarvānhantuṃ śakto na saṃgare
nṛpaṃ māṃ sūtaputrasya sūtaṃ kartuṃ yadicchasi
uktveti sahasā śalye sānuge hantumudyate
prasādya taṃ kurupatirvaktuṃ samupacakrame
madrarāja na saṃrambhamasthāne kartumarhasi
adhikastvaṃ hi govindādato 'smābhirihārthyate
arjunādadhikaḥ kṛṣṇaḥ sārathirvihitaḥ paraiḥ
tvaṃ karṇādadhikastasmātsārathye mā haṭhaṃ kṛthāḥ
trailokyopaplave daityaiḥ prajāpativarorjitaiḥ
rājatāyasasauvarṇasvacchandapuravāsibhiḥ
vadhyamāneṣu lokeṣu devāḥ śakrapurogamāḥ
purā pinākinaṃ devaṃ śaṃkaraṃ śaraṇaṃ yayuḥ
viśvatrāṇāya viśveśastridaśairarthitastataḥ
sarvadevamayaṃ kṛtvā rathaṃ viṣṇuṃ ca sāyakam
uvāca devānsaṃnaddhaḥ sārathiḥ kalpyatāṃ mama
matprabhāvādhikaḥ kaścidyena hantāsmi dānavān
tataḥ śakramukhā devā vicārya suciraṃ dhiyā
brahmāṇaṃ viśvakartāraṃ sārathye paryakalpayan
tenoṅkārapratodena gṛhīte syandane haraḥ
ekībhūtānpure daityāndadāha viśikhāgninā
iti rudrasya dhātāpi svayaṃ sūto 'bhavatpurā
tathā tvamapi karṇasya nāvajñāṃ kartumarhasi
aiśvaryasyābhijanyasya guṇānāṃ vikramasya ca
santaḥ phalaṃ hi manyante mitrapraṇayapūraṇam
ukte duryodhaneneti madrarājaḥ smitānanaḥ
svacchandavādī sūto 'haṃ bhaviṣyāmītyabhāṣata
tataḥ svakalpitaiḥ śvetaisturaṅgairiva mātaliḥ
taptakāñcanasaṃnāhe karṇasya rucire rathe
jagrāha helayā śalyo raśmimālāṃ suśikṣitām
pratāpadhāmnaḥ sūryasya divīva garuḍāgrajaḥ
yuyutsuṃ karṇamālokya dhanvinaṃ śalyasārathim
jayaṃ hastagataṃ mene kururājaḥ sahānugaḥ
nadatsu kurusainyeṣu śaṅkhadundubhiniḥsvanaiḥ
maurvīmāsphālayankarṇo madrarājamabhāṣata
adya śakraḥ sutaṃ dṛṣṭvā mayā nihatamarjunam
divyāstreṣu dṛśaḥ śaṅke sāsūyaṃ kṣipati kṣaṇāt
adya madbāṇadalitaṃ pārthaṃ vīkṣya yudhiṣṭhiraḥ
bhīṣmadroṇavadhāyāsavaiphalyāt paritapyatām
iti bruvāṇaṃ rādheyaṃ karṇaṃ madrādhipo 'bravīt
mā sūtaputra mithyaiva pralāpaṃ śiśuvatkṛthāḥ
gandharvasamare pūrvaṃ tvayi dhīmati vidrute
yena trailokyavīreṇa kauravāḥ parirakṣitāḥ
mānināmāttaśastrāṇāṃ tasmingograhavigrahe
yuṣmadvidhānāṃ sahasā hṛtā yenāṃśukāvalī
ākhaṇḍalaḥ sānucaraḥ khāṇḍave yena nirjitaḥ
taṃ samutsahase jetuṃ karṇa karṇo 'si kiṃ na vā
iti śalyena sahasā śalyenevārdito muhuḥ
saṃstambhya kopaṃ rādheyo drakṣyasīti tamabhyadhāt
tato vyūheṣvanīkeṣu savyasāciraṇotsukaḥ
agresaro rathāgryāṇāṃ karṇaḥ papraccha sainikān
kvāsau jayadrathārātirvīro vānaraketanaḥ
taṃ vinā rabhasādete tāmyantyeva mameṣavaḥ
vidhatte locanapathaṃ mama yastūrṇamarjunam
dadāmi tasmai vāsāṃsi citrāṇyābharaṇāni ca
rathānsamattamātaṅgān gāḥ suvarṇaṃ purāṇi ca
kāntāśca vividhaṃ cānyaddraviṇaṃ yāvadicchati
etadākarṇya sotprāsaṃ babhāṣe madrabhūpatiḥ
hāso duḥkhāya jāyeta rādheya tvadviceṣṭitaiḥ
mumūrṣuriva niṣputro draviṇaṃ cirasaṃbhṛtam
avicāryaiva kiṃ mohātpareṣu tyaktumicchasi
svayamarjunamāyāntaṃ vaśaḥ sitasaṭābharam
draṣṭāsi bāṇanakharaiḥ kuraṅga iva kātaraḥ
śrutvaitatkupitaḥ karṇo jagāda bhrukuṭīmukhaḥ
nirguṇastvaṃ na jānīṣe na māṃ na ca dhanaṃjayam
ahamevārjunaṃ jāne pratimallaṃ pinākinaḥ
sa ca māṃ vetti tattvena tvaṃ mithyā tu pragalbhase
ayaṃ mitropadhiḥ śatruḥ kenāpi preṣito 'si naḥ
kudeśajasya vā naitattava kauṭilyamadbhutam
madrakāḥ kutsitācārāḥ satyaśīlārjavojjhitāḥ
mānaṃ pracakṣate loke sarvavedavido janāḥ
nirlajjāḥ sarvagāminyo lobhamohamadākulāḥ
anāryā madrikāyāstāḥ svasāro mātaraśca te
rādheyeneti saṃrambhādbhāṣito madrabhūpatiḥ
uvāca mūḍha bahuśo hitamuktaṃ na budhyase
smartāsi vigaladdarpo nirjitaḥ savyasācinā
hitopadeśavākyānāṃ śocannanuśayākulaḥ
samudrakūlanilayaḥ purā vaiśyo mahādhanaḥ
bahvapatyo 'bhavadrājñā rakṣito nirupadravaḥ
tatputrāṇāmabhūtkākaḥ satatocchiṣṭabhojanaḥ
puṣṭāṅgo yo dhanāḍhyānāṃ praṇayī putravatpriyaḥ
tataḥ kadācidāyātā haṃsā mānasagāminaḥ
so 'vadajjātasaṃgharṣastulyā yūyaṃ na me jave
jāne pātaśataṃ pūrṇaṃ viḍīnoḍḍīnabhedataḥ
jñāyate tulyapātānme yuṣmākaṃ ca tarasvitā
ityucchiṣṭabhujā tena rājahaṃsā vivalgitāḥ
āhūtā vihasanto 'ntarvīrā no kiṃcidūcire
ekastu haṃso jaladhau vrajāva iti saṃvidā
kākena sārdhaṃ śaravannipapāta smitānanaḥ
tena vātajavenābdhau vāyasaḥ khe vrajansamam
sa ca krośārdhamātre 'bhūddhastapakṣo 'tivihvalaḥ
tenaiva bhagnadarpo 'tha tīre nyastaḥ kṛpāvatā
raktaṣṭhīvī cirātprāpa saṃjñāṃ jñātakhagāntaraḥ
evaṃ tvamapi rādheya kauravaiḥ parivāritaḥ
arjunaṃ samare prāpya hīnadarpo bhaviṣyasi
śrutvaitanmadrarājena kathitaṃ marmadāraṇam
ūce vaikartano vīraḥ pṛthukopo 'pyavikriyaḥ
yuṣmadvidhānāṃ vacasā jāyate na bhayaṃ mama
paśyārjunaṃ mayā śalya samare vinipātitam
lakṣyābhyāse mayā vatsaḥ purā bāṇena dāritaḥ
pracchannastarukhaṇḍena homadhenordvijanmanaḥ
tacchāpādrathacakraṃ me paryantaṃ sādhayiṣyati
ityetacchidramekaṃ me durjayo 'hamato 'nyathā
tvaṃ tu kevalayānena nṛpeṇa vāhinā vṛtaḥ
mayā svayaṃ saṃnikarṣe dvijihvaḥ kuṭilo vṛtaḥ
madrakāṇāṃ kuvṛttānāṃ pāpadeśanivāsinām
tīrthācāravihīnānāmadhipo 'si kimucyate
abhakṣyaṃ bhuñjate nityam apātavyaṃ pibanti ye
agamyāsu ramante ca te madrāstava bāndhavāḥ
sarvasādhāraṇā yoṣāḥ sarvabhakṣyā dvijātayaḥ
sarvapātakasaṃpṛktā madrā yeṣu bhavānnṛpaḥ
iti karṇena gadite madrarājo 'pyabhāṣata
karṇa rājā tvamaṅgānāṃ mātulyatyāgapāpinām
vikrīyante sadā yatra dārāḥ putrāśca mānavaiḥ
tasminpraṇetā viṣaye naivaṃ me vaktumarhasi
ityukte madrarājena coditāste turaṅgamāḥ
dārayanta iva kṣoṇīṃ jātapakṣā ivodyayuḥ
athādṛśyata śubhrāśvo jiṣṇuracyutasārathiḥ
agre samagrasainyānāṃ vyagraḥ śatrunibarhaṇe
tataḥ pravṛtte vīrāṇāṃ samare prāṇahāriṇi
dhanuṣāṃ kūjatāṃ śabde chādite tūryaniḥsvanaiḥ
uvāca śalyo rādheyaṃ dhanaṃjayaraṇotsukam
paśya gāṇḍīvadhanvānaṃ bhindānaṃ kuruvāhinīm
ete saṃśaptakāḥ pārthaśaraśreṇīśatārditāḥ
hatadvipaghaṭākūṭakuṭīṣu nibhṛtaṃ sthitāḥ
paśyārjunaśarotkṛttakaṇṭhānāṃ mauktikāvalī
patitā bhūmipālānāmaśrumālā iva śriyaḥ
iti madrādhipenokte kva yāsyati dhanaṃjayaḥ
madbāṇagocaraṃ yāto harṣādityavadannṛpaḥ
tato vaikartanaśaraiḥ pūrite bhuvanodare
cakampe pāṇḍavānīkaṃ vātairiva mahadvanam
dhṛṣṭadyumnamukhānvīrānkurvāṇo virathānmuhuḥ
ayutāni kṣaṇātkarṇo vīrāṇāmavadhīddaśa
cedimāgadhapāñcālasainye bhagne yudhiṣṭhiraḥ
mahārathairanugataḥ svayaṃ rādheyamādravat
rājavallabha vāgyuddhaṃ nedaṃ yatra pragalbhase
ityuktvā dharmatanayaḥ śaraiḥ karṇamapūrayat
atha karṇo narapateścakrarakṣau mahārathau
hatvā śarairunmamātha dhvajaṃ cāpaṃ cakarta ca
tataḥ śaktiṃ niśātāgrāṃ kāladaṃṣṭrāmivotkaṭām
prāhiṇotsūtavṛtrāya sa nirhrādāṃ yudhiṣṭhiraḥ
bhittvā vaikartanaḥ śaktiṃ tāṃ ghaṇṭākrandinīṃ muhuḥ
jātarūpamayaṃ varma cakarta nṛpateḥ śaraiḥ
muhūrtaṃ taṃ samāpūrya chinnavarmāṇamāśugaiḥ
dantavarṇāñjaghānāsya kṛṣṇavālāṃsturaṅgamān
vidrutaṃ dharmatanayaṃ dṛṣṭvā krodhī vṛkodaraḥ
karṇaṃ parāṅmukhaṃ cakre śarairaśanidāruṇaiḥ
duryodhanānujānvīrānāyātānbhrāturajñayā
vidadhe vipulairbāṇairbhīmaḥ pretapurāśrayān
nandopanandau durdharṣaṃ dhanurgrāhaṃ mahābhujam
jarāsaṃdhaṃ śrutarvāṇaṃ durdinaṃ saniṣaṅgiṇam
pāśahastaṃ kavacinaṃ krodhaṃ ca sa mahābhujam
hatvā praviśya pṛtanāṃ nāgānīkamapothayat
tataḥ sātyakipāñcālamādrīsutayudhiṣṭhirāḥ
ayodhayankarṇamukhyāṃstasminsubhaṭasaṃkṣaye
vṛṣasenamukhairvīrairbhidyamāne balārṇave
udabhūccaṇḍagāṇḍīvadhvanirāghaṭṭitāmbaraḥ
hatvā saṃśaptakānsarvānpratyāvṛtte dhanaṃjaye
āvartanartitevābhūtsahasā kuruvāhinī
bhagne suśarmapramukhe pārthāstrairnṛpamaṇḍale
karṇaḥ pāṇḍavasainyeṣu kālalīlāyitaṃ vyadhāt
ayutāni gajendrāṇāṃ sapta hatvā tarasvinām
tāvantyeva rathānāṃ ca cakre bhūmibhujāṃ kṣayam
vyāghraketuṃ jayaṃ śaṅkuṃ rudramugrāyudhaṃ param
siṃhasenaṃ rocamānaṃ śuktaṃ citrāyudhaṃ harim
devāpiṃ jiṣṇukarmāṇaṃ śalabhaṃ citradaṇḍakau
anyāṃśca bhūmipānhatvā pāñcālakadanaṃ vyadhāt
vadhyamāne 'tha karṇena vidīrṇe ca sahasradhā
babhūva pāṇḍave sainye ghoro vyatikaro navaḥ
karṇena droṇaputreṇa kṛpeṇa kṛtavarmaṇā
kirīṭinā pārṣatena śaineyena śikhaṇḍinā
kupitena ca bhīmena te sene pravidārite
babhūvaturviprakīrṇe vidhvastakavacāyudhe
divyāstravarṣiṇaṃ drauṇiṃ divyāstreṇaiva phalguṇaḥ
jitvā dadarśa karṇena vadhyamānānmahārathān
tamabravīnmadhuripurvismitaḥ karṇavikramāt
paśya kaunteya karṇāstravahnidagdhāṃ varūthinīm
paśya kālakaṭākṣeṇa lakṣitaḥ sūtanandanaḥ
kaṭākṣeṇa madādhmātaḥ sārathye māṃ yadaikṣata
kṣaṇena nikhilāṃ syūtāṃ tāṃ senāṃ kurute nṛpaḥ
paśyāsya śarajālena nīrandhreṇāvṛtā diśaḥ
ityuktvā keśavastūrṇaṃ rathena ghananādinā
nināya śakratanayaṃ bhīmasenarathāntikam
tato bhīmagirā dhyātvā dharmarājaṃ dhanaṃjayaḥ
karṇasāyakanirbhinnaṃ prayātaṃ śibiraṃ śanaiḥ
niḥśvasanbhṛśasaṃtaptaḥ kesarīva talāhataḥ
prayayau bhrātaraṃ draṣṭuṃ saha kāliyavidviṣā
sa hemapuṅkhairnirbhinnaṃ karṇanāmāṅkitaiḥ śaraiḥ
śayānaṃ dharmatanayaṃ dadarśa chinnakaṅkaṭam
tasyābhivādya caraṇau niṣaṇṇau keśavārjunau
cintāsaṃtāpitatanū tasthatuḥ kṣaṇamākulau
yudhiṣṭhirastaṃ vijñāya karṇaṃ hatvā samāgatam
utthāya nirvyatho harṣājjayād apṛthuvismayaḥ
prāyo niḥśeṣitāḥ senā yenāstradahanena naḥ
sa diṣṭyā samare pārtha tvayā karṇo nipātitaḥ
vīrāḥ sa vidviṣāṃ hantā dhaureyaḥ sarvadhanvinām
rāmaśiṣyastvayā brūhi kathaṃ vaikartano hataḥ
iti pṛṣṭo nṛpatinā babhāṣe śvetavāhanaḥ
yudhyamānasya suciraṃ drauṇinā rudratejasā
saṃśaptakaiśca vighno 'bhūnmama karṇanipātane
bhīmasenamavasthāpya pratyanīke mahābhujam
prahāravikṣataṃ deva tvāmahaṃ draṣṭumāgataḥ
adhunā tvadanujñātaḥ kauravāṇāṃ parāyaṇam
kathāśeṣaṃ karomyeṣa karṇaṃ karṇāyataiḥ śaraiḥ
iti bruvāṇaṃ bībhatsuṃ moghasaṃkalpaduḥkhitaḥ
uvāca sāyakākīrṇaḥ kopatapto yudhiṣṭhiraḥ
bhāraṃ vinyasya vipulaṃ bhīmasene dhanurdharaḥ
apayāto 'si karṇasya satyaṃ dṛṣṭvā parākramam
mithyaiva kuntyā garbhe tvaṃ kṣatriyavyañjano dhṛtaḥ
pūrakaḥ putrasaṃkhyāyāṃ bāṇastṛṇamayo yathā
trayodaśa samāste te saṃkalpā vihitāstvayi
sarve prayātā vaiphalyamupakārā ivādhame
ka eva nāma jānīte karṇādbhīto dhanaṃjayaḥ
apayāsyati saṃgrāmādyo varteta tathā vidhim
etatprayaccha kasmaicidgāṇḍīvaṃ śauryaśāline
samare karṇasaṃtrāsaṃ yo 'smākamapaneṣyati
etadākarṇya bībhatsurmarmaṇīva samāhataḥ
etadgirā dadau khaḍge kruddhaḥ sāśrulavā dṛśaḥ
taṃ kopasaṃkaṭo ghore duḥkhāgnau ca nirantare
patitaṃ vīkṣya govindaḥ sarvavyāpī tamabhyadhāt
jāne te hṛdgataṃ pārtha yena dolāyase muhuḥ
gāṇḍīvaṃ vitarānyasmai tvāṃ brūyādyaḥ sa te dhruvam
vadhya ityucitācāra pratijñā tava viśrutā
tadarthamasi kopāndho nihantuṃ kiṃ svid agrajam
ātmānaṃ vā vratabhraṃśabhayātkhaḍgaṃ nirīkṣase
śrūyatāmatra satyena kevalena vimuhyase
dharmādharmau na jānīṣe satyamātradṛḍhavrataḥ
asatyaṃ dharmatāṃ yāti satyamāyātyadharmatām
kadācitkarmabhedena tadvicāryaṃ dhiyā budhaiḥ
dharmo 'pi gahanaḥ sūkṣmo jñāyate na yathā tathā
purā babhūva vipine balāko nāma lubdhakaḥ
ghorasattvaṃ kadācitsa gobrāhmaṇagaṇāntakam
hatvā śareṇa sahasā śakralokamavāptavān
kauśiko nāma vipraḥ prāksatyavākyakṛtavrataḥ
vidrutāndhanikānpṛṣṭo dasyubhiḥ kva gatā iti
adarśayatsatyavādī sa tānguṇadayāśrayān
dṛṣṭāṃśca dasyavo jaghnustūrṇaṃ tāndraviṇāśayā
kauśiko 'pyatha kālena patito narakaṃ yayau
ityevaṃ gahanā pārtha pravṛttiḥ satyadharmayoḥ
tasmāttvamagraje rājñi dharmaniṣṭhe yudhiṣṭhire
mohādasāṃprataṃ kiṃcinna cintayitumarhasi
śrutvaitatkhaḍgamākṛṣya hantumātmānamudyatam
pratijñābhaṅganirbhinnaṃ pārthaṃ kṛṣṇo 'bravītpunaḥ
avamānena nihato gururbhavati sarvathā
bhavatyātmā ca nihataḥ ślāghayā gurusaṃsadi
rakṣanpratijñāmajñānaṃ nirasya krodhasaṃbhavam
tasmādetadvadhāyādya nivṛtto bhava phalguṇa
ityuktavati dāśārhe tathetyuktvā dhanaṃjayaḥ
bhīruḥ pramādī krūrastvamityuvāca yudhiṣṭhiram
mayaikena hatāḥ sarve saṃhatā daityadānavāḥ
dhuryo 'haṃ kārmukabhṛtāmityātmānamuvāca ca
tato dharmasutaṃ duḥkhātkānanaṃ gantumudyatam
yatnātprasādayāmāsa gṛhītvā caraṇau hariḥ
pārthaṃ ca pādapatitaṃ sāśrunetraṃ yudhiṣṭhiraḥ
rurodha gāḍhamāliṅgya vigalanmanyuviplavaḥ
kṛtaśaucau tato vīrau dharmarājadhanaṃjayau
rathāvāruhya saṃnaddhau jagmatuḥ samarāṅgaṇam
athārjunaśaravrātakṛttavaktrairnareśvaraiḥ
kṣaṇaṃ babhūva patitaiḥ sā kabandhamayīva bhūḥ
atrāntare bhīmaseno hatvā duryodhanānujān
duḥśāsanaṃ yudhyamānamāsasādebhavikramam
niṣpiṣya gadayā tasya rathaṃ sāśvāyudhadhvajam
ācakarṣa raṇe dhvastaṃ taṃ hiḍimbāpatirbalāt
priyāparibhavaṃ ghoraṃ smarannatha vṛkodaraḥ
prakoparākṣasāviṣṭaḥ koṣṇaṃ śoṇitamāpapau
ghoraṃ tatkarma bhīmasya dṛṣṭvā srastāsikārmukāḥ
trastā mahārathāḥ sarve mīlitākṣāścakampire
asṛkprasaragarvitaḥ pulakadaṇḍagaṇḍānano madādativiśṛṅkhalaḥ skhalitapādacārakramaḥ
babhau bhayadavibhramabhramitabhīmabhāsvadgadaḥ priyācikurasaṃyamodyatamatiḥ samīrātmajaḥ
apūrveṇaiva vidhinā hate duḥśāsane tathā
mahatāmapi bhūtānāmabhūtkaṇṭakitā tanuḥ
atrāntare pāṇḍavānāṃ vṛṣasenaśarārdite
sainye babhūva nirghoṣaḥ patatāṃ gajavājinām
saṃhatā api bhūpālā bhīmasātyakirakṣitāḥ
na sehire raṇe dīptaṃ karṇasūnoḥ parākramam
sa sātyakiṃ bhīmasenaṃ mādrīputrau kirīṭinam
dhṛṣṭadyumnaṃ nṛpāṃścānyānvīrastulyamayodhayat
āścaryayodhinastasya smayamāna ivārjunaḥ
bhujau śiraśca cicheda kamalākamalopamam
vṛṣasene hate karṇaḥ puro gāṇḍīvadhanvanā
sasmāra sāśrunayanaḥ saubhadraṃ bahubhirhatam
athāmarṣājyasiktena bhrukuṭīdhūmaketunā
krodhāgninā dahyamānaḥ karṇo 'dhāvaddhanaṃjayam
manorathaśatābhyaste pravṛtte samare tayoḥ
babhūva kautukāyātasurasiddhākulaṃ nabhaḥ
karṇārjunaraṇe tasminsvaputrajayaśaṃsinoḥ
jāte vivāde sahasā divi sūryasurendrayoḥ
pṛṣṭo dvidhā sthitairdevairvṛṣāṅkakamalodbhavau
kṛṣṇo yatra jayastatretyūcaturniścitaṃ purā
atha gambhīranirghoṣau śaṅkhau karṇakirīṭinau
dadhmatuḥ śauriśalyau ca yaiścakampe jagattrayī
tato dhavalapakṣāgrāḥ svayaśobhirivāṅkitāḥ
vaikartanaḥ pāṇḍavāya prāhiṇodviśikhāvalīḥ
pārthadhvajenābhihataḥ karṇaketurakampata
kṛṣṇasya dṛktribhāgaśca śalyaṃ śalyamivāviśat
athārjunaśarairdikṣu pūryamāṇāsu saṃtatam
bāṇapātamatikramya tasthuḥ kauravasainikāḥ
duryodhanaprayuktānāṃ rādheyaratharakṣiṇām
mahārathānāṃ vaktrāṇi jahārātha kapidhvajaḥ
asaṃbhrāntastataḥ karṇo muṣṭimūle kirīṭinaḥ
prayujyamānamasakṛccicheda śaramaṇḍalam
tato bhīmo 'bravītpārthamacyutaścātivismitaḥ
durjayaḥ samare karṇaḥ sthiro yudhyasva phalguṇa
kairāte khāṇḍave vīra kālakeyavadhe 'pi vā
yo 'bhavattava saṃrambho gṛhāṇābhyadhikaṃ tataḥ
etadākarṇya vijayo vellanmukharakaṅkaṇaḥ
gāḍhamākṛṣya gāṇḍīvaṃ divyāstrair dyām apūrayat
bhārgavāstreṇa hatvā tāmastravṛṣṭiṃ kirīṭinaḥ
taṃ ca bhīmaṃ ca kṛṣṇaṃ ca karṇo bāṇairapūrayat
tataḥ karṇaśarāsārairarjunāstraiśca sarvataḥ
pāṇḍukauravasenāsu babhūva vipulaḥ kṣayaḥ
atha sarpamukhaṃ dīptaṃ kīrṇacandanaśālinam
astraṃ karṇo mahābhogaṃ prāhiṇotsavyasācinaḥ
visṛṣṭe bhujage tasminśalyo 'ṅgapatimabhyadhāt
nāyaṃ prāpnoti pārthasya kaṇṭhaṃ nāgastvayeritaḥ
punaḥ saṃdhānayogyaste rādheya yadi manyase
akarṇo 'syatha vā karṇahitavākyeṣu sarvadā
iti tejovadhāyoktaḥ śalyena tapanātmajaḥ
uvāca dvirna saṃdhatte karṇa ityamalāśayaḥ
karṇacyutaṃ mahāghoramāpatantaṃ viṣolbaṇam
vyālaṃ dṛṣṭvā hariścakre vapurmandaragauravam
jānubhirvasudhāṃ yāte tato hayacatuṣṭaye
phaṇī jagrāha namrasya kirīṭāgraṃ kirīṭinaḥ
kirīṭakhaṇḍe patite muktāratnāṭṭahāsini
so 'viśadvasudhāṃ sarpo vipralabdho viniḥśvasan
tataḥ kṛṣṇārjunau vidhyankāladaṇḍopamaiḥ śaraiḥ
karṇaḥ karṇāyatotsṛṣṭairunnanāda hasanmuhuḥ
atha śakrasutaḥ kopāddivyaratnavirājitam
varma cicheda karṇasya śaraiścāpūrayadvapuḥ
khāṇḍave kṛtavairaṃ taṃ khaṃ vrajantaṃ mahoragam
chittvā ṣaḍbhiḥ śaraiḥ pārthaḥ karṇaṃ punaratāḍayat
vaikartanena nihate brahmāstre śākramarjunaḥ
prāduścakre vighātāya vajrāśaniśatākulam
hatvā tamastraṃ rādheyo jyāṃ cicheda kirīṭinaḥ
kṣaṇādabhinavāṃ maurvīṃ vidadhe ca dhanaṃjayaḥ
tato raudraṃ sphurajjvālājaṭālaṃ saṃdadhe 'rjunaḥ
astraṃ yenābhavadvyoma ghoradigdāhabhīṣaṇam
atrāntare mahī svayaṃ rathacakraṃ vidhervaśāt
jagrāha samaye tasmin aṅgarājasya saṃgare
tatastaccakramuddhartumudyato viṣamasthitaḥ
uvāca karṇaḥ kaunteyaṃ muhūrtaṃ kṣamatāṃ bhavān
uddhṛte 'sminmayā cakre mahāstraṃ muñca phalguṇa
vyasanasthe viśastre ca nahi śūrā bhavādṛśaḥ
etacchrutvāvadatkarṇaṃ hasankāliyasūdanaḥ
diṣṭyādya karṇa jānīṣe dharmaṃ vīravrate sthitaḥ
bahubhirnihato bālaḥ saubhadraḥ kiṃ nu vismṛtaḥ
gaṇyatāṃ tacca yatkṛṣṇāṃ sabhāyāmuktavānasi
viṣavahnipradāneṣu chinnadharmaḥ smṛtastvayā
nūnaṃ vipadi nīcānāṃ nṛpāṇāṃ dharmavṛttayaḥ
ukte janārdaneneti manyunā prajvalanniva
brahmāstraṃ karṇavihitaṃ brāhmeṇa vijayo 'vadhīt
āgneyamarjunotsṛṣṭaṃ vāruṇenāṅgabhūpatiḥ
astreṇāstraṃ samāhṛtya grastacakro vyalambata
athonmamātha bāṇena dhvajaṃ kanakabhāsvaram
karṇasyākhaṇḍalasuto manorathamivonnatam
tato 'ñjalikamādāya śaraṃ kāñcanabhūṣitam
abhimantrya samākṛṣya mṛtyudaṃṣṭrāsitānanam
rudrādayo 'straguravastuṣṭā me tapasā yadi
tadanena ripuṃ hanyāmityuktvāsṛjadarjunaḥ
nirbhinnastena sahasā kaṇṭhe hārapariṣkṛte
rādheyaḥ krakacotkṛttahematāla ivāpatat
hate dhanuṣmatāṃ dhurye kauravānīkanāyake
karṇe drutaṃ yayau śalyaḥ śalyayanhṛdayānanam
prāptaṃ rathena śūnyena dṛṣṭvā madranareśvaram
hato duryodhanaḥ karṇo jīvatītyūcire nṛpāḥ
duryodhano 'rjunaśarairaṅgarāje nipātite
uttamāṅga ivājñāsīnna kiṃcidvihatendriyaḥ
tejastatastaraladīdhitikarṇadehādabhyudgataṃ taraṇimaṇḍalamāviveśa
yenāvakāśaviśarāruvimānamāsījjvālākalāpajaṭilaṃ kṣaṇamantarikṣam
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
evaṃ jambha ivendreṇa hate karṇe kirīṭinā
yuddhaṃ nyavedayadrājñe punarabhyetya saṃjayaḥ
śekhare sarvavīrāṇāmarthināṃ kalpapādape
hate vaikartane rājansarvāśārajanīkṛti
tadātmanā gate kvāpi nijajīva ivākulaḥ
duryodhano nirucchvāso mene śūnyā diśo daśa
cacāra rathināṃ madhye pāṇḍavānyoddhumudyataḥ
pareṇaiva śarīreṇa paralokagato naraḥ
tato drauṇigirā kṛtvā śalyaṃ senāpatiṃ nṛpaḥ
raṇaṃ vitararājyārthe viveśa tridaśālayam
rathānāmayutaṃ sāgraṃ tāvadeva ca dantinām
lakṣyadvayaṃ dvayānāṃ ca tisraḥ koṭyaḥ padātinām
sainyaśeṣamabhūdetatkururājasya saṃgare
ato 'rdhaṃ pāṇḍavānāṃ ca hataśeṣamabhūdbalam
asmin āyodhane ghore rājñāṃ saṃhāramaṇḍale
mastiṣkakardamaluṭhatpattisyandanakuñjare
ākīrṇavaktrakamale raṅgodbhaṅgarathāṅgake
visrastarājahaṃsaughe khaḍgakhaṇḍotpalākule
keśaśevālajambālaśeṣakīlālapicchile
akālakālakariṇā sarasīva viloḍite
srastavarāśvakarṇāṅke bhagnabāṇāsanāvṛte
kadalīśakalālole vane vajrairivāhate
utpalāvayavāpūrṇavyaktaśaktyāsavodite
udyāna iva kālasya kapālacaṣakākule
punaḥ pravṛtte samare śalyahārdikyasaubalāḥ
viviśuḥ pāṇḍavacamūṃ kṛpadrauṇisuyodhanāḥ
pārthapārṣataśaineyadraupadeyaśikhaṇḍinaḥ
jaghnustrigartagāndhārakapināthavarūthinīḥ
amaryāde raṇe tasminkṣībā iva mahārathāḥ
kruddhā yuyudhire ghoraṃ hatabandhusuhṛdgaṇāḥ
satyasenaṃ suṣeṇaṃ ca citrasenaṃ ca karṇajam
jaghāna nakulo vīrānkarṇatulyaparākramān
tataḥ śalyena balinā gajeneva sarojinī
mṛdyamānā sanirghoṣā cakampe pāṇḍuvāhinī
śalyena ripuśalyena vadhyamānāṃ varūthinīm
dṛṣṭvā bhīmo gadāpāṇirbhīmakopastamādravat
sa hatvā gadayā tasya rathaṃ rathaśatacchidaḥ
mumūrṣordaṇḍamudyamya tasthau kāla ivāgrataḥ
ādāya madrarājo 'pi gadāṃ cāmīkarāṅgadām
bhīmaṃ bhīmabalaḥ kopāddarpoddhatamayodhayat
maṇḍalāni carantau tāvabhipatya parasparam
ghātajātasphuliṅgābhyāṃ gadābhyāmabhijaghnatuḥ
tayormūrchitayoḥ kṣipraṃ mohātpatitayorbhuvi
sānugāstūrṇamājagmuḥ saṃrabdhāḥ kurupāṇḍavāḥ
saṃjñāmavāpya sahasā yathāvatsthitayostayoḥ
duryodhanamukhā vīrāḥ pārthamukhyānayodhayan
brahmalokābhikāmeṣu yudhyamāneṣu rājasu
suyodhanaścekitānamavadhīdbhūbhujāṃ varam
madrarājastataḥ kruddhaḥ pāṇḍuputrānsahānugān
avārayadbalādekaḥ pūjyamāno nabhaścaraiḥ
śastravṛṣṭiṃ tadutsṛṣṭāṃ chittvā bāṇairasaṃbhramaḥ
muhūrtādvidadhe śalyastānadṛśyānpatatribhiḥ
chādite śarajālena sainye madramahībhujā
kruddho 'vadhītsahasre dve rathānāṃ dharmanandanaḥ
dṛṣṭvānugānhatānrājñā śalyo yudhi yudhiṣṭhiram
śilīmukhaśataiḥ pūrṇamathāśokamivākarot
pīḍite dharmatanaye nakulaḥ kopakampitaḥ
bhīmasātyakimukhyāśca śaraiḥ śalyamavākiran
tataḥ śarāndhakāreṇa sthagayanbhuvanodaram
unmamātha ghanadhvānaḥ śalyaḥ pārthavarūthinīm
ākulaḥ samare tasmiñjiṣṇurdrauṇimayodhayat
duryodhanaṃ bhīmaseno nakulaḥ subalātmajam
kṣapitāśeṣanṛpateḥ śalyasyātha yudhiṣṭhiraḥ
chittvāyudhāni sarvāṇi tilaśo vidadhe ratham
aparaṃ rathamāsthāya madrarājaḥ krudhā jvalan
cakāra dharmatanayaṃ kṛttacāparathadhvajam
bhīmaseno 'tha virathaṃ dṛṣṭvā rājānamākulaḥ
cakarta madrarājasya rathaṃ sarvāyudhaiḥ saha
khaḍgahastastataḥ śalyo nighnansyandanakuñjarān
cacārālakṣitatanur mārgairgaruḍavikramaḥ
atha jvālāyamānena śoṇapaṭṭena guṇṭhitām
bhrājiṣṇuratnakhacitāṃ mṛtyordantāvalīmiva
etadantaṃ kurubalaṃ yuddhamevaṃvidhaṃ kutaḥ
itīva ghaṇṭāpaṭalaiḥ krośantīmaśanisvanām
yudhiṣṭhiraḥ sahasraghnīṃ dīptāṃ ṣaṇmukhavikramaḥ
prāhiṇonmadrarājāya śaktiṃ śaktimatāṃ varaḥ
sa tayā bhinnahṛdayaḥ papāta kṣmābhṛtāṃ varaḥ
śrotranāsāsyavivarasravadrudhiranirjharaḥ
śalye hate kauravāṇāmāśā śeṣāvalambane
rathino dudruvuḥ sarve bhagnamānamanorathāḥ
tataḥ śalyānujaḥ kruddho vicitrakavacābhidhaḥ
abhyāyayau dharmarājaṃ dārayantamanīkinīm
pṛṣatkavarṣiṇastasya citraratnojjvalaṃ śiraḥ
rohaṇādrerivottuṅgaṃ śṛṅgaṃ cicheda dharmajaḥ
tasminhate bhajyamānāṃ nāthahīnāṃ patākinīm
parāvṛtya kṛpadrauṇihārdikyāstūrṇamāyayuḥ
nadadbhiścedipāñcālairlabdhalakṣyairmahārathāḥ
te muhūrtaṃ yuyudhire prayātā bahutāmiva
tataḥ svāmivadhāmarṣādyudhiṣṭhiramabhidrutān
hatvā śeṣānaho madrānamadrāṃ pṛthivīṃ vyadhāt
atha bhīmo gadāpāṇirnipuṇaḥ kṣayakarmasu
niṣpiṣya mlecchānsarvāṃśca raṇaṃ śūnyamivākarot
tataḥ sātyakinā vīre satyarāje nipātite
svayaṃ duryodhano 'bhyetya pāṇḍuputrānayodhayat
na ratho na gajo nāśvo na yodhaḥ pāṇḍaveṣvabhūt
haimanāmāṅkitairvyāpto yo na duryodhaneṣubhiḥ
cakampe kuñjarakulaṃ tasya nārācavarṣiṇaḥ
maṇikāñcanajhāṅkāratāramaurvīravairmuhuḥ
duryodhane yudhyamāne labdhalakṣyairarātibhiḥ
āyayurdrauṇihārdikyasuśarmakṛpasaubalāḥ
ghore raṇavyatikare teṣāṃ nibiḍapātinām
nirāloko 'bhavalloko rajasā saṃvṛte ravau
kuñjarendrataṭāghātakṣame rajasi duḥsahe
vibhāgo nābhavatkaścitkalpāpāya ivāgate
kva drauṇiḥ kva ca gāndhāraḥ kva ca rājā suyodhanaḥ
ityabhūdvipulaḥ śabdaḥ pāṇḍusenāsu sarvataḥ
tasminmuhūrte pralayāvartasaṃkrāntagocare
jaghāna mārutasutaḥ śeṣānduryodhanānujān
mahābāhuṃ bhūribalaṃ jaitraṃ durdarśanaṃ śalam
sunādaṃ ca sa hatvā tānunnanāda kṣayocitān
tato māmagrahīdvīraḥ sātyakirvirale raṇe
saṃjayo 'yaṃ mayā labdho nigadyeti sasaṃbhramam
athārjunaḥ suśarmāṇaṃ saputraṃ sapadānugam
hatvā saṃśaptakānīkaṃ niḥśeṣaṃ viśikhairvyadhāt
dyūte raṇābhidhe tasminsāyakākṣānkṣipanmuhuḥ
sahadevo 'rdhacandreṇa jahāra śakuneḥ śiraḥ
ulūkaṃ tatsutaṃ hatvā gāndhārāṇāmanīkinīm
jaghāna mādrītanayo vanavāsadaśāṃ smaran
atha niḥśeṣite sainye śrānto nihatavāhanaḥ
apasṛtya raṇātprāyātpadbhyāṃ rājā suyodhanaḥ
kṛtavarmakṛpadrauṇiśeṣe tasminmahāraṇe
kṣaṇādaśeṣatāṃ yāte bhūtavetālamaṇḍale
dhṛṣṭadyumnasya vacasā māṃ nihantuṃ samudyate
śaineye bhagavānvyāso rarakṣa karuṇānidhiḥ
tato dinānte śokārtaḥ prasthito 'haṃ suyodhanam
apaśyaṃ vajrahṛdayaṃ prayāntaṃ cakravartinam
sa pādacārī māṃ dṛṣṭvā lajjākuṭilakandharaḥ
ūce saṃjayarājānaṃ brūyāstvaṃ janakaṃ mama
tena karṇena suhṛdā taiśca vīrairvinā kṛtaḥ
hradaṃ praviṣṭaḥ putraste hīno duḥśāsanādibhiḥ
māmityuktvā sa saṃstambhya salilaṃ daityamāyayā
hradaṃ viveśa vipulaṃ prauḍhaśokānalākulaḥ
taṃ stambhitorusalile sarasi praviṣṭaṃ jñātvā girā mama gurostanayaḥ kṛpaśca
bhojaśca bhūpatiśikhāmaṇilīḍhapādaṃ lakṣmīvilāsasadanaṃ śuśucustametya
akṣauhiṇīparivṛto 'tha visṛjya gehaṃ rātrau yuyutsumakhilaiḥ saha rājadāraiḥ
dharmātmajastamṛṇaśeṣamiva pradadhyau duryodhanaṃ saha dhanaṃjayabhīmamukhyaiḥ
yatpādapadmanakhacandramarīcimālā mālā iva kṣitibhṛtāṃ babhuruttamāṅge
so 'pyeka eva kururājasutaḥ padātiryāto dhigasthiravilāsavikāsi daivam
yasyā vaśādbata natonnatabhāñji bhāvacakrāṇi hanta viśarārudaśāṃ viśanti
saṃkrandanāni yativibhramamudritāni tasyai namo 'stu satataṃ bhavitavyatāyai
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
tato drauṇimukhā vīrāḥ samabhyetya rathāstrayaḥ
hradaṃ praviṣṭaṃ rājānamūcurmānadhanaṃ śaraiḥ
rājannuttiṣṭha saṃgrāme jahi śatruṃ dhanurdhara
sahāsmābhirayaṃ kālo vikramasya yaśobhuvaḥ
iti śrutvā kurupatiḥ praśaṃsaṃstatparākramam
ūce prātaḥ samāśvāsya mama kṣatrocitā gatiḥ
iti teṣāṃ samālāpaṃ śrutvā jñātvā suyodhanam
śaśaṃsurbhīmasenāya lubdhakā dhanalubdhakāḥ
bhīmasenagirā rājā sasainyo 'tha yudhiṣṭhiraḥ
kṛṣṇapradhānaiḥ sahitastaṃ deśaṃ tūrṇamāyayau
garjadgajarathānīkaiḥ pārthānvīkṣya samāgatān
narendrasūcanabhayātprayayurgautamādayaḥ
tasya kṛṣṇasya vacasā dharmasūnuḥ suyodhanam
tataḥ sa salilāntaḥsthamuvāca kṣmābhṛtāṃ varaḥ
rājanrajatakarpūrarajanīpatisundaram
aho vīra yaśaḥ śubhraṃ bhavatā malinīkṛtam
ghātayitvā narapatīṃllakṣmīkulagṛhānraṇe
prāṇarakṣāparo mānī kathaṃ jīvanna lajjase
uttiṣṭha yuddhe svāṃ lakṣmīṃ tridivaṃ vā samāpnuhi
lābhaḥ samo hi vīrāṇāṃ vijayo nidhanaṃ nu vā
iti yaudhiṣṭhiraṃ śrutvā vaco manyuviṣākulaḥ
prāha duryodhanastoye stambherama iva śvasan
evametadyathāttha tvaṃ śriyaṃ nidhanameva me
bandhusvajanahīnā tu lakṣmīḥ kasya manaḥ spṛśet
dhvajinī vīrahīneva goṣṭhīva budhavarjitā
svajanena vinā lakṣmīḥ kasya prīṇāti mānasam
sa karṇaḥ suhṛdāmagryaḥ sa guruḥ sa pitāmahaḥ
vinā tapovanamaho sumuneḥ kasya vismaret
bandhumittraviyuktānāṃ bhūtayo hi viḍambanāḥ
andhānāmiva saundaryavicitrāścitramālikāḥ
bhuṅkṣva bhuktāṃ mayā pṛthvīṃ vīraratnavivarjitām
vairāgyamuktābharaṇāṃ jaratīmiva yoṣitam
ityākarṇya pṛthāsūnurdhārtarāṣṭramabhāṣata
diṣṭyā tapovanaruciḥ śānto 'si vasudhāpate
sūcyagramapi na tyājyaṃ pāṇḍavānprati te bhuvaḥ
samagrāṃ pṛthivīmadya dātumicchasi kautukam
uttiṣṭha yuddhamekena tavāstu vijitaḥ sa cet
jitāḥ sarve tvayā rājanmā pralāpaiḥ kṛśo bhava
udatiṣṭhanniśamyaitatpārthavākyaṃ nṛpaḥ krudhā
sāvalepaṃ vacaḥ śrutvā na sahante hi māninaḥ
hemāṅgadagadāpāṇiḥ sumeruriva śṛṅgavān
utthitaḥ sa babhau rājā daṇḍadhāra ivāparaḥ
kṛṣṇavākyātsa saṃnaddho gadāpāṇirvṛkodaraḥ
tasya tasthau puraḥ kṛṣṇānikāragaṇanāparaḥ
atrāntare haladharaḥ kurupāṇḍavasaṃkṣaye
bandhunāśabhayodvignastīrthayātrāgataḥ śanaiḥ
tadābhyetya kurukṣetraṃ tāvapaśyadgadāyudhau
śiṣyayoḥ samaraṃ paśyañśṛṇvanniva giro mithaḥ
sa pūjitaḥ kṛṣṇamukhyaiḥ pārthaiḥ śaśiśatadyutiḥ
upāviśannīlavāsā himavāniva sāmbudaḥ
ityākarṇya kathāmadhye papraccha janamejayaḥ
tīrthayātrāṃ halabhṛto vaiśampāyanamādarāt
so 'bravītprastute yuddhe kurupāṇḍavabhūbhujām
āmantrya kṛṣṇaṃ prayayau kṣayāśaṅkī pralambahā
puṣpeṇa nirgato rāmo dvijebhyaḥ sarvakāmadaḥ
sarasvatīmavāpyātha prabhāsaṃ śayanena saḥ
yatra tārāpatiṃ tārā rohiṇīsaktamānasam
khinnā nyavedayatpitre tacchāpātso 'bhavatkṣayī
kṣaṇena śāpātprakṣīṇe śaśalakṣmaṇi yakṣmaṇā
sarvakṣayabhayodvignairdaivairdiṣṭaṃ tadā yayau
tatprabhāsaṃ hasaṃstūrṇaṃ tatrāpi prāpa pūrṇatām
tatra bhāradvājaḥ snātvā tritakūpaṃ samāyayau
upekṣitaḥ purā yatra bhrātṛbhyāṃ nṛpatistritaḥ
sa cakre mānasaṃ yajñaṃ tato devāḥ samabhyayuḥ
tato varātsakūpo 'bhūtsomapānaphalapradaḥ
tasminsarasvatītīre sasne rāmeṇa sādaram
tato vinaśanaṃ puṇyaṃ prāpa yatra sarasvatī
śūdrabhīrukavidviṣṭā vinaṣṭā duṣṭanāśinī
sa bhūmikaṃ tataḥ prāyādbalī yatrāpsaraḥsakhā
krīḍanti suragandharvā nṛtyagītavinodanaiḥ
durgasrotaḥ śaṅkhatīrthaṃ puṇyaṃ dvaitavanaṃ tathā
avāpya nagadhanvānaṃ vasatiryatra vāsukeḥ
viveśa naimiṣaṃ rāmo yatra prācī sarasvatī
munīnāṃ darśanaṃ yatra naimiṣāraṇyavāsinām
saptasārasvataṃ prāyādyatra caṅkaṇako muniḥ
nanarta gātrādālokya nijācchākarasaṃ srutam
nṛtyatastasya sāvegaṃ sakhelaṃ varakānanam
munestapaḥprabhāvena jagatsarvaṃ nanarta ca
devairathārthito 'bhyetya tasya śambaradarśanāt
svakarānniḥsṛtaṃ bhasma tenābhūnnirmado muniḥ
tasmai stutikṛte tuṣṭastapovṛddhiṃ dadau vibhuḥ
saptasārasvate tīrthe saṃnidhānaṃ ca śaṃkaraḥ
kapālamocanaṃ prāpa tīrthamauśanasaṃ balaḥ
yatra jaṅghāgrahānmukto munirghorānmahodaraḥ
rāghaveṣunikṛttasya rākṣasasya śiraḥ purā
mahodarasya jaṅghāyāṃ lagnaṃ kila visarpadam
sarvatīrthanimagno 'pi tatraiva svāsthyamāpa saḥ
uttaṅkāśramamāsādya pṛthūdakamavāpa ca
vasiṣṭhena jitaḥ pūrvaṃ dhenuhṛdbrahmatejasā
rājanyavaṃśyo yatrāpa brahmatāṃ kauśiko muniḥ
tatra rāmo dadau bhūri dhanaṃ vārṣṇeyanandanaḥ
tataḥ sārasvate kuñje yatrendro namucervadhāt
brahmahatyākulo muktastaṃ prāpa dāruṇaṃ śanaiḥ
somatīrthaṃ tataḥ prāpa yatreṣṭamamṛtatviṣā
tārakākhyo hato yatra ṣaṇmukhena mahāsuraḥ
skandābhiṣekātsnātvātha vahnitīrthaṃ samāyayau
yatrānalo bhṛgoḥ śāpānnaṣṭo 'bhūnnirvṛtaḥ punaḥ
kauberamindratīrthaṃ ca yāmunaṃ cācyutāgrajaḥ
devalasyāśramaṃ prāpya jaigīṣavyaḥ suyogavit
yatra sarvagataṃ brahma devalāya jagau muniḥ
tataḥ sārasvataṃ tīrthamāsasāda halāyudhaḥ
apsarodarśanātpūrvaṃ śukraṃ nipatitaṃ jale
dadhīcasya munestena putraṃ lebhe sarasvatī
dadhīcasyāsthinicaye mahendrāyudhatāṃ gate
anāvṛṣṭyāṃ sa tanayastayā matsyāśanairvṛtaḥ
sārasvataḥ suto vedānsa sasmāra mahāmatiḥ
durbhikṣakarṣitā nāma vismṛte 'dhyayane tataḥ
sarveṣāṃ munimukhyānāṃ babhūva gururarthitaḥ
tasmiṃstīrthe balaḥ snātvā yayau yatra purā vapuḥ
sanatkumārī tapasā svargāya tyaktumudyatā
nāradaḥ prāha nodvāhaṃ vinā svargo bhavediti
sā gālavasutāyaiva dinabhogyāṃ tanuṃ dadau
kṛtvā lalitamākāraṃ tridivaṃ ca yayau tataḥ
tatra snātvā ca dattvā ca plakṣaprasravaṇe tathā
avāpa kārapavanaṃ tīrthānyālokayañśanaiḥ
nāradāttatra śuśrāva kurukṣetre nṛpakṣayam
pṛṣṭo 'tha dhṛtarāṣṭreṇa saṃjayo yuddhamabravīt
bhīmasenasya virathaṃ kauravasya ca māninaḥ
samantapañcakaṃ gatvā padbhyāmeva suyodhanaḥ
tasthāvakampo mahatāmadhikaṃ dhairyamāpadi
tato duryodhano 'vādīddharmaputraṃ sahānugāḥ
upaviśya nirīkṣantāṃ bhavanto yudhyamānayoḥ
ajātaśatruḥ śrutvaitatsaha pāñcālasainikaiḥ
upāviśatkṛṣṇasakhaḥ parivārya halāyudham
atha bhīmaṃ gadāpāṇiṃ baddhakakṣastarasvinam
ājuhāva vacoyuddhe pravṛtte kurunandanaḥ
tatastayorgadāghātajātā vahnikaṇāvalī
vidadhe saṃbhramāvṛttahemābharaṇavibhramam
surairāpūrite vyomni yuddhadarśanalālasaiḥ
babhūva nākakāntānāṃ ko 'pi kautukavibhramaḥ
ākṣepe varjane mokṣe rājavṛttau nivartake
dhāvane samavasthāne viplute samaviplute
tau pragalbhatayā vīrau citramaṇḍalacāriṇau
sanirghoṣaṃ mahāvegaḥ pārśvadeśamatāḍayat
tato bhīmaḥ samādhūya gadāmaśaniniḥsvanām
bhrāmayāmāsa yenābhūdghoro gharagharāravaḥ
tatastāṃ prahiṇodbhīmo girigurvīṃ gadāṃ javāt
akampitastāḍito 'pi punarbhīmo 'sṛjadgadām
punarmoghīkṛtā rājñā sāpatatkampitāvaniḥ
atha vakṣastaṭe bhīmaḥ kauraveṇa samāhataḥ
na viveda kṣaṇaṃ kiṃcinmūrchāvyākulitāśayaḥ
pāñcālasṛñjayānīke saṃdehākulite tataḥ
śanairbhīmaḥ samāśvasya pārśve nṛpamatāḍayat
gāḍhaprahārābhihataḥ patitaḥ kauraveśvaraḥ
utthāya tūrṇamāhatya bhuvi bhīmamapātayat
athāpatatsurotsṛṣṭā puṣpavṛṣṭiryaśaḥsitā
sādhuvādāvalī mūrdhni sūnave kurubhūpateḥ
athotthite bhīmasene parimṛjyāśu śoṇitam
ko 'nayoradhiko yoddhā papracchetyarjuno harim
so 'bravīdbalavānbhīmo bhīmavīryaḥ kimucyate
upadeśe gadāyuddhe kiṃtu yuddhaparākrame
sa prayatnaḥ kurupatirbhīmasenādvilokyate
tasmānna dharmayuddhena bhīmaḥ śakto nipātane
māyayā nihatā daityā māyāvadhyā hi māyinaḥ
ūrubhaṅgamato bhīmo vidadhātvasya māyayā
anyathā durjayo rājā trayodaśasamāvyadhāt
eṣa lokabhayaṃ bhīme vidhāya gadayā śramam
vyāyāmacaturo vegādūrdhvacārī suyodhanaḥ
mahāśaileyabhaṅgo 'sminsukaraś chidradarśanāt
ukte janārdaneneti bhīmaścikṣepa bhīṣaṇām
gadāṃ tāṃ kururājo 'pi vilaṅghya tamatāḍayat
vyathāṃ saṃstambhya bhīmo 'tha ghūrṇamānatanuḥ kṣaṇam
gadāṃ randhraṃ vicintyāsmai prāhiṇotkanakāṅgadām
puṣpāyudhapurodārahemābharaṇavibhrame
ūruyugme bhujaṅgīva sā papāta mahīpateḥ
nirghātaghoraghanaghoṣagadānipātaniṣpeṣajarjarataratruṭitorusaṃdhiḥ
duryodhano 'tha nipapāta divaṃ vilokya vajrāvapātahatapakṣa ivādrirājaḥ
akṣauhiṇīpatinareśvaramauliratnaraśmicchaṭāpaṭalapāṭalapādapīṭhe
asminmahīparivṛḍhe patite ca bhūmau kairninditaṃ na bhavabhaṅgurabhaṅgi janma
tasmin ekādaśacamūnāthe bhuvi nipātite
cakampe lolataṭinīraśanā vasudhāvadhūḥ
babhūva bhayadairvyāptaṃ durnimittaśatairjagat
praśaṃsantaśca tadyuddhaṃ prayayurvyomacāriṇaḥ
bhīmo nikāragaṇanāṃ kurvankurupateḥ śiraḥ
caraṇenāspṛśallakṣmīvilāsasadanaṃ tataḥ
taṃ vilokya rurodeva patitaṃ cakravartinam
tvaṅgadgadāṅgadacchinnahāramuktāśrubhir mahī
bhīmaṃ nirasya garjantaṃ dharmarājaḥ suyodhanam
ūce rājaṃstavaivāyamanayātsuhṛdāṃ kṣayaḥ
dṛṣṭvā śiraḥ padā spṛṣṭaṃ bhīmena jagatībhujaḥ
prāhottālahalaḥ kopakarālastālalāñchanaḥ
pratāpatāpitaripor yaśaḥ śatruhṛtaśriyaḥ
śiro vyājahatasyāsya kaḥ spṛśed apaśuḥ padā
ityuktvā krodhaśikhinā taṃ bhīmaṃ dagdhumudyatam
śamayāmāsa kaṃsāristaistairvinayabhāṣitaiḥ
viṣadyūtāgnidoṣāṇāṃ prabhāvo 'sīti vādinam
kṛṣṇaṃ duryodhano 'vādītsaṃstambhya rujamutkaṭām
gopālabāla mūrkhāṇāṃ saṃjñāṃ kṛtvāsmi vañcitaḥ
tvayā bhīṣmamukhā vīrāste vyājaireva pātitāḥ
bhuktaṃ suhṛdbhirvihṛtaṃ kāntābhirhutamagryajaiḥ
vadhaḥ kṣatrocitaḥ prāptaḥ ko 'nyo 'sti sadṛśo mayā
bhrūbhaṅgena nivāsitā vanabhuvaṃ śuṣyanmukhāḥ śatravo dṛṣṭā śrīḥ svayamarpitāgryasuhṛdāmuṣṇīṣahārasmitā
saṃgrāme 'pyaparāṅmukhasya nidhanaṃ dikṣu prarūḍhaṃ yaśaḥ kartavyaṃ spṛhaṇīyam anyad ucitaṃ yuktaṃ kimastyāyuṣaḥ
ityākarṇya vacastasya lajjitā iva māninaḥ
nṛpaiḥ saha yayuḥ pārthā nādayanto rathairjayam
athāvaropya prathamaṃ phalguṇaṃ madhusūdanaḥ
rathādavātarat paścājjajvāla sa rathastataḥ
droṇakarṇāstradagdho 'yamatyantaṃ jvalito rathaḥ
iti pṛṣṭo 'vadatpārthaṃ vismitaṃ kāliyāntakaḥ
śrutveti saṃjayādrājā dāruṇaṃ mohavihvalaḥ
śuśoca putrānvākyāni vidurasya smaranmuhuḥ
tataḥ kṛṣṇamunau prāpte kuruveśma harirnṛpam
gāndhārīṃ cāvadatprāpya visṛṣṭo 'jātaśatruṇā
yācito 'pi śamaṃ naicchatkauravo nijadurnayāt
na ca dharmāccyutāḥ pārthāstena tena padaṃ ruṣaḥ
putrāste yuvayoradya pāṇḍuputrāḥ suratviṣaḥ
yuvābhyāmeva coktaṃ prāgyato dharmastato jayaḥ
iti prasādya tau yāte vṛṣṇivīre 'mbikāsutaḥ
munāvāśvāsya yāte ca śeṣaṃ papraccha saṃjayam
so 'bravīdatha putraste vepamāno mahītale
māmūce paśya sūdena māyayāhaṃ nipātitaḥ
atrāntare samabhyetya drauṇihārdikyagautamāḥ
dadṛśuḥ kauravapatiṃ nītaṃ kālena tāṃ daśām
tato gurusutaḥ kopādviniṣpiṣya kare karam
niḥśeṣaśatrunidhane pratijñāṃ niḥśvasanvyadhāt
atha vīraṃ tamāliṅgya cakre senāpatiṃ nṛpaḥ
na hyahaṃkāraśaithilyaṃ paryante 'pyabhimāninām
pralayāmbudanirghoṣaṃ vinadya droṇanandanaḥ
niśāyāṃ tāṃ rujā rājā viṣamāmagamaddaśām
tato gautamahārdikyaguruputrā mahāvanam
viviśuḥ kalayanto 'ntaḥ śriyaḥ kallolalolatām
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
pratāpadhāmni yāte 'staṃ ravau kamalinīpriye
śokāvakīrṇakeśena tamobhirabhavanmahī
kṣayaṃ kālena nīte 'hni śānte saṃdhyācitānale
asthiśeṣairivāpūrṇaṃ tārakābhirabhūnnabhaḥ
śyāmā pratyagraduḥkhena prasarattimirāñjanā
babhāra tārataralāṃ nakṣatrāśrukaṇāvalīm
ghore tasminniśāvaktre ghorasattvaghane vane
śramānnidrāmupagate kṛpe sa kṛtavarmaṇi
dhyāyanduryodhanavadhaṃ manyuhālāhalākulaḥ
pratijñāṃ śatrunidhane drauṇireko vyacintayat
atrāntare dadarśoccanyagrodhaśikharāśrayam
vadhyamānamulūkena vāyasānāṃ ca maṇḍalam
kākānkālabalenaitya dṛṣṭvā ghūkena pātitān
tāmeva pāṇḍavavadhe nītiṃ drauṇiracintayat
krudhā krūrāṃ dhiyaṃ kṛtvā kṛpabhojau vibodhya saḥ
uvāca niḥśvasandīrghaṃ dahyamāna iva krudhā
rājā rājasahasrāṇāmekākī viṣamasthitiḥ
vyājādasmāsu jīvatsu bhīmasenena pātitaḥ
śastraṃ vahadbhirmithyaiva dṛṣṭo 'smābhiḥ sa bhūtale
aśrupātapratīkārākṣamaiḥ klībatarairiva
deśakālau samāśritya vadhyaḥ sarvātmanā ripuḥ
tasmātprasuptānadyaiva sānugānhanmi pāṇḍavān
śrutvaitatkūṇitamanāḥ prasuptavadhapātakam
kṛpaḥ kṛpākulo nindannabhāṣata sutaṃ svasuḥ
dhigetatkutsitaṃ yuddhaṃ niśceṣṭo yatra hanyate
bhagnadhairye 'pi no vīrāḥ praharanti yaśasvinaḥ
bhavānahaṃ ca bhojaśca kartāraḥ prātareva tat
punaryena na yāsyāmo duryodhanavadhavyathām
surāṇāmapi paryāptāḥ saṃhatāḥ samare vayam
pravekṣyāmo vairivanaṃ jvalitā iva pāvakāḥ
gautamenetyabhihite saṃmate kṛtavarmaṇaḥ
niḥśvasansāśrunayanaḥ punardrauṇirabhāṣata
māyopamā vidagdheṣu nikṛtyāvicaratsu ye
spṛśantyadharmamaryādāṃ na te tatphalabhāginaḥ
arjunena hataḥ karṇaḥ sa ca śāntanavo yathā
tatkiṃ na viditaṃ loke śeṣaṃ vaktuṃ na pāryate
adhunā svasti dharmāya racito 'smai mayāñjaliḥ
parābhavamimaṃ tāvanna sahe marmadāraṇam
drauṇirdāruṇasaṃkalpamityuktvā kṛtaniścayaḥ
rathena tamasi prāyācchibiraṃ kauravadviṣām
kṛṣṇasya śāsanātpūrvaṃ yāteṣu śibirāntaram
saha sātyakinā yodhaiḥ pāṇḍaveṣu vinānugaiḥ
kṛpabhojāvatikramya javāddrauṇirupāgataḥ
śibiradvāramāsādya mahadbhūtaṃ vyalokayat
hariśmaśrujaṭānetraṃ jvālānāmiva saṃcayam
tamasāmiva saṃghātamañjanācalasaṃnibham
sahasraśīrṣanayanaṃ sahasracaraṇādbhutam
sarpayajñopavītāṅgaṃ sarpakeyūrakaṅkaṇam
bhayaṃkaraṃ bhayasyāpi kṛtāntasyeva daivatam
taddṛṣṭvā ghorasaṃrambho drauṇirdurjayavikramaḥ
sarvāyudhāvalīṃ tasmai prāhiṇoddhairyabhūdharaḥ
tānyāyudhāni sahasā jvalitānyeva tejasā
jṛmbhamāṇaṃ mahadbhūtaṃ tadāsādya kṣayaṃ yayuḥ
drauṇistatastadākāramarīcibhyo vyalokayat
cakrāyudhasahasrāṇi niḥsṛtāni sa vismayaḥ
kṣaṇādgrastāyudhastena gāḍhānuśayatāpitaḥ
prastutaṃ malinaṃ karma nininda svayamākulaḥ
sa rathādavatīryātha prayatastripurāntakam
śūlinaṃ śaraṇaṃ prāyāttatstotramukharānanaḥ
ātmopahāraṃ rudrāya tasmindātuṃ samudyate
jvālākulā hemavedī purastātpratyadṛśyata
tadudbhūtair gaṇair ghorair nānāprāṇimukhodaraiḥ
nānāpraharaṇairdīptairvyoma kṣipramapūrayat
tato vedyāṃ mahāvahnau jvalite droṇanandanaḥ
bhaktyātmānaṃ trinetrāya nivedyābhyapatatsvayam
tuṣṭo 'tha bhagavānetya svayamandhakasūdanaḥ
tamuvāca svamevāṃśamuttiṣṭhāṅgirasāṃ vara
saṃsthānāya mayaitāvatkṛtaṃ kaiṭabhavidviṣaḥ
ātmānaṃ viddhi me kṛṣṇaṃ sa me bahumataḥ sadā
kālapakvāstu pāñcālā naiṣāṃ rakṣāsti kutracit
gṛhāṇa khaḍgametena dārayaitānaśaṅkitaḥ
ityuktvā bhairave dīptaṃ khaḍgaṃ dattvā tirohite
tadā vikārādduṣprekṣyo drauṇiḥ śibiramāviśat
dvāri bhojakṛpau dhṛtvā vidrutānāṃ vadhāya saḥ
praviśya śayane śubhre dhṛṣṭadyumnaṃ vyalokayat
tārahārāṃśunakharaṃ dīptakesarisaṃnibham
ghūrṇamānaśikhairdīpairvismayādiva vīkṣitam
anekaraṇasaṃmardaśrāntairnidrāvimohitaiḥ
adhiṣṭhitaṃ bahubhaṭairmuktaparyāṇavāhanaiḥ
taṃ dṛṣṭvā kopaśikhinā dahyamānaḥ smaranpituḥ
uttiṣṭha re gurughneti drauṇiruktvā padāspṛśat
bodhitaḥ sahasā tena saṃbhramasvīkṛtāyudhaḥ
droṇaputraṃ parijñāya cakampe drupadātmajaḥ
drauṇistamutthitaṃ vegānmālyavadbhiḥ śiroruhaiḥ
ākṛṣyāpātayatkaṇṭhe gāḍhaṃ niṣpīḍya vihvalam
niṣpiṣyamāṇaḥ saṃrambhādraktodgārākulānanaḥ
kupitvā pādayordrauṇiṃ nakhairdantaiśca visphuran
śastreṇa chinddhi māṃ tūrṇaṃ mā padeneti gadgadam
kaṇṭharuddhasvaraḥ śvāsādasphuṭākṣaramabhyadhāt
tamabravīddroṇasutaḥ pāpa padbhyāṃ nihanyase
lokānāṃ śastrapūtānāṃ na pāpaṃ gurughātinām
ityuktvā caraṇāghātairjarjaraṃ tamapothayat
tasminhate tadvimardaśabdena bubudhe janaḥ
tato drauṇiṃ samālokya ripuraktacchaṭāṅkitam
pāñcālā draupadeyāśca kālo 'yamiti menire
nidrāśeṣāruṇadṛśāṃ śastrāṇyānayatāṃ mithaḥ
krośatāṃ varma varmeti teṣāmāsīnmahāsvanaḥ
kva gajaḥ kva rathaḥ kvāśvaḥ kva cāpaṃ kva śilīmukhāḥ
iti bruvāṇānkhaḍgena drauṇiścicheda tānkrudhā
hatvottamaujasaṃ padbhyāṃ kaṇṭhe kaṭhinavikramaḥ
gadāhastaṃ yudhāmanyuṃ niṣpipeṣa virāviṇam
tataḥ khaḍgena śūrāṇāṃ śirāṃsi bhuvi pātayan
kālarātryāḥ sa vidadhe vinodaṃ kandukairiva
kṛṣṇāsutānāpatato draupadeyānasaṃbhramāt
cakāra karavālena sa kālakavalocitān
prativindhye hate vīre sutasome nipātite
śrutakīrtau śatānīke chinne ca śrutavarmaṇi
śikhaṇḍī kṛṣṭakodaṇḍaḥ śarairdrauṇimapūrayat
droṇaputro 'pi khaḍgena kruddhastaṃ vidadhe dvidhā
kopādācāryaputreṇa vadhyamānāḥ prabhadrakāḥ
matsyasṛñjayapāñcālāḥ kālaṃ dadṛśurantike
asitaṃ raktavasanaṃ raktamālyānulepanam
hasantaṃ vīkṣya taṃ vīrāḥ saṃhāraṃ menire sphuṭam
ghanāndhakāre vīrāṇāṃ rathakuñjaravājinām
yodhānāṃ ca kṣayaṃ dvāri cakraturbhojagautamau
evamakṣauhiṇīṃ hatvā vasāraktānulepanaḥ
niryayau raudracarito drauṇirbhairavavigrahaḥ
sa gatvā sahitastūrṇaṃ hārdikyena kṛpeṇa ca
dadarśa bhuvi rājānaṃ bhagnaśaktiṃ suyodhanam
vārayantaṃ gadāgreṇa muhuḥ kravyādamaṇḍalam
vyathayā marmadinyā bhakṣayantaṃ vasuṃdharām
śoṇitaṃ vadanodvāntaṃ parimṛjyāśu tasya te
sarvapāñcālasaṃhārakathayā vavṛṣuḥ sudhām
sa kiṃciccheṣajīvo 'pi tacchrutvā vṛttakandharaḥ
paryantagrasitāvyaktabhāṣitaiḥ praśaśaṃsa tān
sa pariṣvajya yatnena drauṇiṃ sāśruvilocanam
punarnaḥ saṃgamaḥ svarge bhūyādityavadacchanaiḥ
aṅge vidhāya dayitāṃ sa gadāṃ sadaiva bhuktāṃ ciraṃ vasumatīmavagūhya dorbhyām
karṇāvalambitabalodgatajīvacāro vīraḥ śanaiḥ suravadhūpraṇayī babhūva
atrāntare prayātāyāṃ kṣapāyāṃ kṣapitārayaḥ
jajñire pāṇḍavāḥ karma dāruṇaṃ drauṇinā kṛtam
muktānmahābhayāttasmātkṛṣṇā śrutvā hatānsutān
anujāṃśca sapāñcālānpapāta bhuvi mūrchitā
śanakairlabdhasaṃjñā sā vilapantī sulocanā
pārthānāṃ śokavidhurā hṛdayāni vyadārayat
yāvanna viśikhaiḥ kṛttamuttamāṅgaṃ vikarmaṇaḥ
drauṇerdṛṣṭaṃ mayā tāvajjīvitasyāyamañjaliḥ
ityuktvā draupadī duḥkhādvīkṣamāṇā vṛkodaram
novāca kiṃcitsaṃtāpānmaraṇe kṛtaniścayā
tato bhīmaḥ priyāśokaśūlenābhyāhato hṛdi
prayayau rathamāruhya droṇaputrajighāṃsayā
vrajatastasya kālāgneriva lokāndidhakṣataḥ
dhūmamālābhramaṃ cakre lalāṭe bhrukuṭiḥ kṣaṇam
raudro rudrāśrayo drauṇiḥ kruddhaśca pavanātmajaḥ
gacchāmaḥ pṛṣṭhatastasmādityūce pāṇḍavānhariḥ
tataḥ kirīṭipramukhāḥ saha sātyakinā yayuḥ
rathinaḥ seṣavaḥ sarve pāṇḍuputrā yuyutsavaḥ
tataste drauṇimāsādya prasuptavadhapātakāt
dhvastacchāyaṃ kriyāhīnaṃ kopenākulatāṃ yayuḥ
abhidrute bhīmasene drauṇiṃ nakulasārathau
pādacārī ghṛtābhyaktaḥ sarasvatyāstaṭe kṣaṇam
apāṇḍavaṃ jagatkartuṃ brahmaśīrṣāstramādade
tadvināśāya pārtho 'pi brahmāstramasṛjatkṛtī
yenābhavandiśo vyāptāḥ kampātaṅkataraṅgitāḥ
atrāntare samabhyāyānnāradena saha svayam
muniḥ satyavatīsūnurbhagavānbhūtabhāvanaḥ
so 'bravīddroṇatanayaṃ jiṣṇuṃ ca kṣayaśaṅkitaḥ
ayaṃ divyāstrasaṃmarde hatavīraṃ jagaddahet
pārtha saṃhara divyāstraṃ tvaṃ ca drauṇe girā mama
akāṇḍe mā bhavantvete lokāḥ pralayabhāginaḥ
ityukte muninā kṣipraṃ saṃjahārāstramarjunaḥ
drauṇiḥ prayogakuśalo neśo 'bhūdastrasaṃhṛtau
tataḥ prajvalite loke vyathite suramaṇḍale
abhimanyuvadhūgarbhe drauṇirastramapātayat
bhūyastatpratiṣedhāya putrasaṃtānavāñchayā
nindandroṇasutaṃ pārthastadastraṃ kupito 'sṛjat
tataḥ kṛṣṇo 'vadajjiṣṇuṃ viṣaṇṇaṃ saṃtatikṣayāt
mā śuco dhairyajaladhe na te vaṃśo vinaṅkṣyati
jātvenaṃ jīvayiṣyāmi dagdhamapyastratejasā
uttarāyāḥ sthitaṃ garbhe saubhadratanayaṃ śiśum
iti bruvāṇe govinde pārthāstre jvalite bhuvi
uvāca droṇatanayaṃ vyāso devarṣiṇā saha
tyaja cūḍāmaṇiṃ rakṣa jīvaratnaṃ mahāstrataḥ
aśaktaśca pramādī ca jānīṣe na yathocitam
vatsarāṇāṃ sahasraṃ tvaṃ visrarogī samāhitaḥ
durbhikṣavyañjako duḥkhī vijane vicariṣyasi
iti śapto gurusutaḥ kopādvyāsamabhāṣata
vyasane patitaḥ kasmātkṣipto 'haṃ saṃkaṭe tvayā
yatra yatra bhaviṣyāmi tatra tatra mamānugaḥ
tvamapi pratiśāpena mune nityaṃ bhaviṣyasi
ityuktvāstropahārāya cūḍāratnaṃ vitīrya saḥ
prayayau droṇatanayo muniśca muninā saha
tataḥ praśānte brahmāstre pāṇḍavāḥ saha śauriṇā
cūḍāratnaṃ samādāya yājñasenyai nyavedayan
evaṃ prasādya pāñcālīṃ śokārtāḥ pāṇḍunandanāḥ
pāñcālakadanaṃ ghoraṃ dhyāyanto na yayurvṛtim
saṃjayeneti kathite śrutvā rājāmbikāsutaḥ
papāta mūrchito mohāllīnaśokānalaḥ kṣaṇam
taṃ śītasalilāpūrairāśvāsyovāca saṃjayaḥ
mantriṇaśca priyānputrāñśocantaṃ vyathitendriyam
svapnamāyāvilasitaiḥ paryante śokamohadaiḥ
saṃsāravibhramairdhīrāḥ spṛśyante na manīṣiṇaḥ
devaindrajālikakṛtaiśchāyākrīḍanakairiva
putrairdhanaiśca dāraiśca na muhyanti madāśayāḥ
upekṣitastvayaivāyaṃ durnayādbāndhavakṣayaḥ
vṛtte tasminnamithyaiva śokaṃ kartumihārhasi
prabhāvaprabhavair bhāvair māyāvibhavabhāvitaiḥ
abhāvaniṣṭhāparyantaiḥ satāṃ na kriyate bhramaḥ
svakarmamudrite loke niyatau pralayodadhau
kalayāmi na kālasya kaśca tāvati vartate
ityādi saṃjayamukhā nṛpamugramohabhagnaṃ svayaṃ vihitadurnayadṛṣṭapāram
helāvalatkalabhacañcalakarṇatālalolāṃ bhavasthitikathāmasakṛttamūcuḥ
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
gāndhārī dhṛtarāṣṭraśca rājā vyākulamānasau
hatāvatha sutāndraṣṭuṃ sotkaṇṭhāviva jagmatuḥ
tatra tau vilapantau ca kṣipantau ca tanuṃ bhuvi
bhagavānatha cābhyetya pārāśaryo vyalokayat
sa dīnaṃ patitaṃ bhūmau hataputraṃ nareśvaram
vidureṇa sahovāca kṛṣṇena ca kṛpākulaḥ
abhāvaḥ prākca paścācca dehināṃ satataṃ sthitaḥ
teṣu madhyavikāreṣu kaḥ snehaṃ kartumarhasi
apāre 'sminbhavāmbhodhau bhavanti na bhavanti ca
jalabudbudavatsarve karmayogena jantavaḥ
satyaṃ bhūbhāraśāntyarthamajāyata suyodhanaḥ
sa ca yātastathā kṛtvā kastvaṃ tasya sa kastava
narendra mā kṛthāḥ śokaṃ pravṛtte 'sminmahālaye
pratīpameti yātānāṃ kaṇikāpi na pārṣadām
āyāsāya prayāso 'yaṃ śokavyasanasaṃbhavaḥ
adhunā duḥkhavṛkṣāṇāṃ sneho mūlaṃ nivāryatām
namaḥ kālāya yaḥ ko 'pi vidyate mṛtyunā vṛtaḥ
kāyo vārddhakamāyāti svayaṃ yena śarīriṇām
ātmāparādhātputrāste kālena kavalīkṛtāḥ
tasmānna pāṇḍuputrebhyaḥ kilbiṣāt kroddhumarhasi
dharmanityāḥ kṛtadhiyaste dharmeṇa kṣatāstava
pāṇḍavā bhrātaraṃ smṛtvā kāluṣyaṃ teṣu mā kṛthāḥ
gāndhārīṃ brūhi sahasā mohe majjati no yathā
eṣaivoktavatī pūrvaṃ jaye dharmo nibandhanam
iti teṣāṃ girā kṣipraṃ samohaṃ kauraveśvaram
draṣṭumabhyāyayuḥ pārthā lajjānamraśirodharāḥ
āliliṅga tato rājā prajñācakṣuryudhiṣṭhiram
bhīmaṃ māyāmayaṃ paścātkṛṣṇabuddhyā vivardhitam
āyayau mārutirdveṣādbhujābhyāṃ tena pīḍitaḥ
prayayau kaṇaśastena sarve vismayamāyayuḥ
dharmasūnustato vṛddhāṃ praṇanāma pativratām
gāndhārīṃ bhartṛsādṛśyātsadā vastrāvṛtekṣaṇām
adho nipatitastasyāḥ pādayordharmanandanaḥ
dadāhāṅguṣṭhayugalaṃ dṛṣṭikopānalākulaḥ
tato hatānāṃ duḥkhārtā vallabhā jagatībhujām
raṇamadhyaṃ pratiyayurgāndhārī ca snuṣākulā
vilapya karuṇaṃ tatra vihvalā subalātmajā
babhāṣe keśavaṃ sāsrā divyadṛṣṭiḥ pativratā
paśyaitānkṛṣṇa matputrānsīmantinyo raṇe hatān
śocanti yāḥ purā dṛṣṭā na sūryeṇa na cendunā
paśyāntaḥpuracārībhirapsarobhirivāvṛtaḥ
saṃmukhaṃ nihataḥ śūro bhagnorustanayo mama
hatanāgāṃ hatāśvāṃ ca suyodhanavadhūriyam
kṣmāṃ sapatnīmivālokya paśya mūrcchāmupāgatā
labdhasaṃjñā śanaireṣā parimṛjya rajaściram
rājarājasya mahiṣī paripṛcchati vallabham
utsaṅge māmivādāya ratnāṃśukavatīṃ gadām
dorbhyāṃ ca bhuvamāliṅgya kathaṃ supto 'si bhūpate
na te kanakaparyaṅke vilāsaśayane vṛtā
asminnarapate suptā raktakṣībā kathaṃ śivā
eṣaḥ duḥśāsanaḥ śete priyo ramyastavānujaḥ
nipītaṃ rākṣaseneva yasya bhīmena śoṇitam
ayaṃ te dayitaḥ putro lakṣmaṇaḥ śatruṇā hataḥ
sajīva iva vaktuṃ tvaṃ nātha kiṃcitsamīhate
dantastambhāviva bhraṣṭāvanaṅgāṅganatoraṇau
saralau pātitāvatya manyete kāladantinā
ayaṃ te maulirucitaściraṃ mūrdhni sukhoṣitaḥ
rociṣṇuriha vibhraṣṭaḥ spṛṣṭaḥ kāntiparikṣayāt
pādābhyāṃ rudhirārdrābhyāṃ raṇasaṃcāriṇastava
vānteva satatā pītā rājacūḍāmaṇicchaviḥ
lokapāle tvayi divaṃ yāte nandanakautukāt
dhanyābhimānitevaikā kīrtistvadanuyāyinī
bhrājiṣṇuratnavalaye doṣṇi karpūrapāṇḍure
kasyānyasya mahī yātu śeṣaviśrāntinirvṛtim
yaḥ sa kaṅkaṇajhāṅkārair vyajanair vijito nṛpaḥ
kravyādapakṣivātena so 'yamadyāpi vījyate
iti duryodhanavadhūṃ krośantīṃ kauravastriyaḥ
samākṛṣya viveṣṭante patitāḥ paśya bhūtale
itaḥ subhadrā saubhadraṃ putrakaṃ putravatsalā
parimārṣṭi rajodigdhaṃ stanau dātumivodyatā
aṅke śaśāṅkasadṛśaṃ kṛtveyaṃ patyuruttarā
vadanaṃ bāṣpadhārābhiḥ prakṣālya paripṛcchati
ayi nātha tathā tattaduktvā praṇayapeśalam
bhūmimāliṅgya kiṃ śeṣe priyāmadya vihāya mām
gāṇḍīvadhanvanaḥ putraścakrapāṇeḥ svasuḥ sutaḥ
tvaṃ śakrasadṛśaḥ śaurye kathameko hataḥ paraiḥ
idaṃ te vadanaṃ kāntaṃ kamalākamalopamam
nūnamāpāsyati smeraṃ dhanyaḥ svargavadhūjanaḥ
nanvanaṅgatayānaṅgastvayyabhūnnopamāspadam
so 'yamaṅgavadhātkānta tvayādya saphalīkṛtaḥ
śaśāṅkaśaṅkayā śaṅke tvayi tridivagāmini
karoti tārakāpaṅktiḥ kaṇṭhe muktāvalībhramam
yāhaṃ tvayā navavadhūḥ pratyālāpaṃ purārthitā
tvāṃ svayaṃ bhāṣyamāṇāṃ māṃ kathaṃ na pratibhāṣase
kva nu sarvaguṇagrāmagaṇanīyasya te gatam
dākṣiṇyaṃ svargalalanāsakto yanmāmupekṣase
punaḥ kartumaśakye 'smindhātuḥ saubhāgyavarṇane
prahṛtaṃ tvaccharīre yair dhik tān dagdhavilocanān
kusumāyudhatulyasya kusumāyudhataiva te
nūnaṃ raṇe 'bhūttvāṃ vīrāḥ sehire kathamanyathā
evaṃ vilāpinīṃ bālāṃ balādākṛṣya putrikām
virāṭapatnyo yāntyetā rudantyaḥ patyurantikam
sānujaḥ sa sutāmātyo virāṭanṛpatirhataḥ
vadhūbhirāvṛto bhūmau divīvāpsarasāṃ gaṇaiḥ
eṣā droṇaśarachinnaṃ sudoṣṇā bharturānanam
vilokya tāraṃ krośantī ruddhā sakhyeva mūrcchayā
kravyādaluptāvayavaṃ paśya karṇaṃ vadhūjanaḥ
parāyaṇaṃ kauravāṇāmāliṅgyāliṅgya śocati
nāmni saṃkīrtite yasya prāpurnidrāṃ na śatravaḥ
sa tvamadya hataḥ śeṣe dhikkālasya durantatām
jambhārirabhavadyasya varmakuṇḍalayācakaḥ
satyasaṃdhaḥ kathaṃ kaṇaḥ karṇaśeṣīkṛtaḥ khagaiḥ
nisargavisaraḥ sargaḥ sarvathā hatavedhasaḥ
kṛtvā yaḥ śakratulyatvaṃ na cakre kalpasākṣiṇam
iti prakīrṇābharaṇāḥ krandantyaḥ karṇayoṣitaḥ
dārayanti kucābhogaṃ vṛṣasenasya mātaraḥ
paśya jāmātaraṃ kṛṣṇa hataṃ mama jayadratham
bālā śociti matputrī na ca jānāti śocitum
eṣa śalyo hataḥ saṃkhye ripuśalyaparākramaḥ
śalyatāmadhunā yātaḥ paśyāntaḥpurayoṣitām
paśyāsya kṛṣyate jihvā madrarājasya vāyasaiḥ
rādheyasyaiṣa vidadhe yudhi tejovadhaṃ yayā
paśya droṇasya samare vahneḥ śāntārciṣo yathā
saṃskāraḥ kriyate vipraiḥ krimīnutsārya mūrchitān
eṣa bhūriśravā vīraḥ somadattasuto hataḥ
mahiṣyā śocyate vīraśchinnabāhuḥ kirīṭinā
raṇayajñamahīyūpe yūpadhvajabhuje tava
nikṛte jiṣṇunā manye yaśo nirlūnam ātmanaḥ
lakṣmīkareṇukālāne bhūbhārabhujageśvare
śivākṛṣṭe virautīva doṣṇi te kaṅkaṇāvalī
candrikābharaṇe harmye tvatpremābharaṇāḥ striyaḥ
āliliṅga purā so 'yaṃ vilāsābharaṇo bhujaḥ
arthikalpadrume doṣṇi chinne 'smiñśatruyoṣitām
vaidhavyadīkṣāgurutāṃ vīra yāsyati ko 'paraḥ
haṭhakaṇṭhagrahaḥ prauḍhaḥ ko nāma hariṇīdṛśām
keyūrakāntikalikāṃ karṇapūrīkariṣyati
iti pralāpinī vakti vihvalā kamaleśvaram
pravaraṃ bhūriyaśasaṃ bhūriśravasamātmanā
hitopadeśavidveṣī śakuniḥ paśya bhakṣyate
śivābhiraśivācāro veśyābhiriva vittavān
pṛthivī kṣapitā kṣipraṃ kṣudraiḥ karṇāntagāmibhiḥ
itaḥ pūrvamanenākṣairito bāṇaiḥ kirīṭinā
itaḥ sudakṣiṇasyaitāḥ priyāḥ kāmbojabhūpateḥ
hṛdayāni pralāpena dārayantyaśmanāmapi
saubhadraśaranirbhinnaṃ rājaputraṃ bṛhadbalam
etāḥ komalakāminyaḥ śocanti śaśirociṣam
dhṛṣṭadyumnasutā dīptahemamālāvibhūṣitāḥ
bhāntyete droṇanihatā bhraṣṭā vidyādharā iva
kekayo dhṛṣṭaketuśca jayatsenaśca māgadhaḥ
vṛddhaśca rājā drupadaḥ sāmātyasutabāndhavaḥ
alāyudho 'lambusaśca bhagadattaḥ śrutāyudhaḥ
vindānuvindāvāvantyau jalasaṃdhaḥ sulocanaḥ
pravarāḥ pārthivāścānye hatā vīrāḥ sahasraśaḥ
labdhajīvā ivābhānti kāntābhiḥ parivāritāḥ
śaktenāpi tvayā kṛṣṇa yasmātkāmādupekṣitāḥ
sarvakṣayādvā dveṣādvā sarvajñena ca līlayā
ṣaḍviṃśe vatsare prāpte vṛṣṇīnāṃ samare mithaḥ
tasmāttavāpi bhavitā vipulo bāndhavakṣayaḥ
tavāpyanucitaḥ ko 'pi vadhaheturbhaviṣyati
ityuktvā tārakaruṇaṃ ruroda subalātmajā
tāmuvāca hasankṛṣṇaḥ svecchāsṛṣṭalayodayaḥ
vidhinaitatpurādiṣṭaṃ punaruktaṃ tvayoditam
avaśyabhāvini śucaṃ kṣaye 'sminmā vṛthā kṛthāḥ
avaśyaṃ kṣatriyasute hantāhaṃ kila vidviṣām
ityuktavati dāśārhe dhṛtarāṣṭro yudhiṣṭhiram
gatiṃ papraccha vīrāṇāṃ parimāṇaṃ ca saṃkṣaye
tamabravīddharmarājo lakṣaṇāmadhuraṃ raṇe
viṃśatiśca sahasrāṇi koṭyaḥ ṣaḍadhikāśca ṣaṭ
vīrāṇāṃ gaṇanārhāṇām asmin āyodhane hatāḥ
aprahṛṣṭā hatā ye ca te gandharvapuraṃ gatāḥ
bhayātparāṅmukhā ye ca te yakṣatvamupāgatāḥ
ye tvakhaṇḍitasattvasthāste brahmabhuvanaṃ śritāḥ
merupārśvaṃ prayātāste ye padbhyāṃ vāhanairhatāḥ
prasādāllomaśasyaitanmuneḥ paśyāmi divyadṛk
ityuktvā dharmatanayo hatānāṃ jagatībhujām
bandhūnāṃ cādideśāśu saṃskāraṃ vibhavocitam
indrasenamukhāḥ sūtāḥ saṃjayo vidurastathā
yuyutsuśca girā tasya teṣāmantyavidhau yayuḥ
mālyairvastrair alaṃkārair bhūṣitāste mahārathāḥ
citānaleṣu nihitāḥ svapratāpamivāviśan
athodatiṣṭhannārīṇāṃ saṃhatānāmitastataḥ
mithaḥ kaṇṭhavilagnānāṃ karuṇo rodanadhvaniḥ
dhṛtarāṣṭreṇa sahitaḥ sānugo 'tha yudhiṣṭhiraḥ
anuyāto nṛpastrībhiryayau snātumathāpagām
śrāvitaḥ karṇavṛttāntaṃ sa mātrā gūḍhasaṃbhavam
bhrātre duḥkhāddadau tasmai bāṣpamiśrāṃ jalāñjalim
sa yathāvidhi bandhūnāṃ vidhāya svocitāṃ kriyām
ādideśa nṛpastrīṇāṃ kriyāyai paṭamaṇḍapān
tā bhūmipālalalanāḥ saralāyatākṣyo netrāmbunirjharavinirjitatārahārāḥ
bhāgīrathīmatha yayuḥ kalahaṃsamañjukāñcīvirāvipulinorunitambabimbāḥ
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
kṛtodakaṃ kṛtāśaucaṃ sthitaṃ surasarittaṭe
munayo 'bhyāyayurdraṣṭuṃ nāradādyā yudhiṣṭhiram
teṣu prāptāsanārghyeṣu pūjiteṣu purodhasā
prītyā provāca devarṣiḥ pṛṣṭvā nṛpamanāmayam
diṣṭyā virājase rājankuśalī nihatāhitaḥ
diṣṭyā śalyādayo vīrā yātā vṛtrasamāḥ kṣayam
kaccinna bandhuvirahādavasthāṃ kātarocitām
mohādālambya dhairyaghnīṃ vijayaṃ nābhinandasi
ityukte divyamuninā niḥśvasyovāca dharmajaḥ
śmaśānasadṛśe rājye ko 'sminmodeta mādṛśaḥ
guravaḥ suhṛdaḥ putrā bhṛtyāḥ saṃbandhibāndhavāḥ
śarīraśeṣairasmābhirghātitā vibhavārthibhiḥ
yadarthaṃ rājyamīhante rājāno hatakaṇṭakam
te hatāḥ svajanāḥ sarve gato niṣphalatāṃ śramaḥ
idaṃ dahati me ceto yatkarṇo vinipātitaḥ
sa hi me kathitaḥ kuntyā bhrātā tapanasaṃbhavaḥ
purā vikārajaḥ krodhastasminmama puraḥsaraḥ
kuntyāḥ sadṛśapādo 'sāviti mārdavamāyayau
aiśvaryalubdhairasmābhirnihataḥ sa sahodaraḥ
narakāparaparyāyaṃ dhigrājyamadhunā mama
asmadarthe raho mātrā yācitaḥ sa mahāyaśāḥ
kāle kāle rarakṣāsmānpatitānvadhagocare
śrotumicchāmi bhagavaṃstasya śāpo yathābhavat
iti rājñā viṣaṇṇena pṛṣṭaḥ provāca nāradaḥ
yuṣmaddveṣāt purā karṇo bhāradvājamayācata
brahmāstraṃ tacca na dadau droṇo 'smai phalguṇapriyāt
jñātavyaṃ brāhmaṇenaitadityuktastena duḥkhitaḥ
vipraveṣaṃ vidhāyāśu jāmadagnyāśramaṃ yayau
antevāsī bhṛgubhuvaḥ so 'tha brahmāstrayācakaḥ
vicacāra ciraṃ dhanvī mahendragirisānuṣu
taṃ kadāciddvijaḥ kaścidajñānāvāptakilbiṣam
śaśāpātyantakupito homadhenunikārataḥ
mohādapakṛtaṃ yasmāddhomadhenormama tvayā
saktasya śatruṇā tasmādbhūste cakraṃ grasiṣyati
iti śaptaḥ sa vipreṇa dahyamāna ivāniśam
ārādhya rāmaṃ brahmāstramavāpa vipulaśramaḥ
tataḥ kadācitsaṃjātavisrambho bhṛgusaṃbhavaḥ
karṇasyāṅke śiraḥ kṛtvā suṣvāpa vratakarṣitaḥ
atrāntare kṛmistīkṣṇadaṃṣṭroṣṭhacaraṇaḥ kṛśaḥ
adaśaddāruṇaḥ karṇamalarko nāma duḥsahaḥ
guruprabodhacakito yāvatsehe sa tadvyathām
tāvattadrudhirāsikto nidrāṃ tatyāja bhārgavaḥ
kimetaditi saṃbhrāntaḥ śoṇitasparśakūṇitaḥ
daṣṭaṃ rādheyamālokya dadarśa vikṛtākṛtim
rāmeṇa dṛṣṭamātro 'tha bhasmībhūtaḥ kṛmiḥ kṣaṇāt
rākṣaso lohitagrīvaḥ pradīptākṣo babhūva saḥ
so 'bravīdbhṛgubhāryāyāṃ cāpalādabhilāṣukaḥ
gṛdhro nāma surārātiḥ śapto 'haṃ muninā purā
tacchāpānnirayaṃ yātaḥ pāpāṃ yonimimāṃ vibho
tvatsaṃdarśanaparyantāṃ prapannaḥ kṣapitā ca sā
ityuktvā rākṣase yāte karṇaṃ papraccha bhārgavaḥ
kastvaṃ nāsi dvijo nūnaṃ kṣattrastīvravyathāsahaḥ
śrutvaitaccakitaḥ karṇo nijaṃ tasmai nyavedayat
kulaṃ nāma ca yenāśu taṃ śaśāpa ruṣā guruḥ
brāhmaṇachadmanā yasmādbrahmāstraṃ prāptavānasi
tasmāttavaitatparyante vināśamupayāsyati
nirasto bhārgaveṇeti karṇaḥ prāpya suyodhanam
yuṣmatsaṃgharṣasauhārdāttenāṅgeṣu kṛtaḥ patiḥ
citrāṅgadasya tanayāṃ kaliṅganṛpateḥ purā
tadbāhubalamāśritya jahāra dhṛtarāṣṭrajaḥ
tasminsvayaṃvare karṇaḥ kupitaṃ rājamaṇḍalam
yāte duryodhane pūrvameko darpādayodhayat
jitvā samastabhūpālāñjarāsaṃdhaṃ yaśonidhiḥ
saṃdehadolāmanayanniyuddhena baloddhataḥ
jarāsaṃdho dadau tasmai mālinīṃ nagarīṃ jitaḥ
anye ca tatyajurvīrā bhāgaṃ bhāgaṃ nareśvarāḥ
vañcitaḥ sa surendreṇa varmakuṇḍalahāriṇā
śaptaḥ pūrvaṃ dvijendreṇa guruṇā bhārgavena ca
prājñayāmantritaḥ kuntyā gāṅgeyena tiraskṛtaḥ
śalyena tejasaḥ śāntyai śrāvitaḥ paruṣā giraḥ
hataḥ kṛṣṇadhiyā dhīro divyāstraiḥ śakrajanmanā
anyathā samare hanyātkastamūrjitavikramam
nāradeneti kathite śokārtaṃ dharmanandanam
uvāca kuntī dhairyeṇa vidhūya tanayavyathām
raviṇāpyarthitaḥ saṃdhiṃ bubudhe na vidhervaśāt
yuṣmaddveṣī sa satataṃ mayā svayamupekṣitaḥ
yātaḥ sa sūryasadanaṃ saṃmukhaṃ samare hataḥ
mā śucaḥ prāptamadhunā bhuṅkṣva rājyam anākulaḥ
na lebhe śarma vipulānkarṇasya kalayanguṇān
so 'bravīdgūhanānmāturajñāto 'smābhiragrajaḥ
yasmāttasmādbhaviṣyanti chinnasattvāḥ sadā striyaḥ
bhaikṣyeṇa phalamūlairvā vṛttayaḥ santy avāritāḥ
tāstyaktāḥ kathamasmābhirghoraḥ sarvakṣayaḥ kṛtaḥ
lobhāddharmaṃ parityajya prajñāhīnair abhikṣavat
dhyātvāsmābhiḥ kulācāraṃ vikrītā tridive gatiḥ
aho śvabhirivāsmābhirghoraḥ sarvakṣayaḥ kṛtaḥ
aṅgakṣayāvadhi kṣudraiḥ kalaho vipulaḥ kṛtaḥ
mitrabandhuviyogogragrāhasaṃsāravāridhim
saṃgatyāgaplavo naiṣa tarāmi vitaraspṛhaḥ
arjunaḥ pṛthivīṃ vīro rakṣatvasmāsu gauravāt
tyajāmyāyāsavirasām etāṃ kutsitajīvikām
ityuktavati saṃtapte dharmaputre dhanaṃjayaḥ
uvāca kopatāmrākṣaḥ kṣaṇamālokayankṣitim
aho nu devaśaptānāṃ duḥkhānyante sukhānyati
tatsarveṣvapi śocanti sarvathā vidhivañcitāḥ
hāsāya sādhugoṣṭhīṣu saṃnyāso 'yaṃ tavādhunā
naṣṭāmarthayamānasya prāptāṃ ca tyajataḥ śriyam
avasthāviparīteṣu klībakāryeṣu majjatām
saṃnyāso dīrghasūtrāṇāmālasyamabhidhīyate
lajjākaramato loke kimanyatprājñagarhitam
yatsarvaṃ tyajati kṣipraṃ naraḥ kṣība ivāmbaram
apūrvamidamārabdhaṃ bhavatā vyasanādhikam
na kadācicchruto 'smābhiḥ kila bhikṣāśano nṛpaḥ
kramaprāptāmimāṃ lakṣmīṃ bhaja rājannavikriyaḥ
dhanināmeva dhanyānāṃ yajñadānādikāḥ kriyāḥ
yathā hi śocyastyaktārtho na tathā tyaktajīvitaḥ
vyasurmuhūrtaṃ nidhano nirdhanastu sadā mṛtaḥ
imāṃ vasumatīṃ rājanmāndhātṛnahuṣopamaḥ
avāpya vividhairyajñairyajasva bahudakṣiṇaiḥ
iti śakrasutenokto dharmasūnurabhāṣata
śrotumarhasi me pārtha hitvā grāmyasukhaspṛhām
śīrṇaparṇalavāhāraḥ samaḥ śāntapriyāpriyaḥ
sa brahmacārī vipine kuraṅgāṇāṃ vihāriṇām
dhiyā na cintaye kiṃcinmaunī vigalitāgrahaḥ
nirāhāro bhaviṣyāmi saṃsārocchittaye muniḥ
iti bruvāṇaṃ rājānamabhyadhānmārutātmajaḥ
bata deva jaḍasyeva buddhiste durgrahe dṛḍhā
aghātayitvā pṛthivīṃ kiṃ naiṣā dhīstvayā kṛtā
kiṃ jalāhṛtayantreṇa nirdagdhe nagare 'gninā
rājanna paścimavayāḥ sarvatyāgī na śobhase
madhumāsa ivāśokaḥ sahasā śuṣkapallavaḥ
prāptāṃ prāṇapaṇenātha śrameṇa pṛthivīmimām
tyajatastava sāvajñaṃ mohādanyatkimucyate
vidhūya vighnasaṃmardamāsthāya sa cirānnidhim
padā kṣipasi kiṃ rājangataṃ na prāpyate punaḥ
taistaiḥ prāṇaparityāgaiḥ kāntām āhṛtya gatvarām
madhumatto yathā śete tathā tvaṃ kartumudyataḥ
saṃnyāsavipralabdhātmā na sthitiṃ hātumarhasi
muktā vṛkṣā na dṛśyante mokṣaścettyaktakarmaṇām
kiṃ vānyatpatitāḥ sarve tadaiva vyasane vayam
yadaiva tvaṃ grāmakāmastvaṃ dhātrā jyeṣṭhaḥ kṛto 'si naḥ
purā vane grāmakāmastvaṃ grāme 'dya vanotsukaḥ
tiṣṭhatyaṅke na ca skandhe kaṣṭaṃ bāla ivāturaḥ
sattvaśīlāḥ svakarmasthā mucyante gṛhamedhinaḥ
vane kuraṅgamātaṅgā na tu dṛṣṭā divaṃ gatāḥ
ityukte bhīmasenena punarūce dhanaṃjayaḥ
rājannasti gṛhe mokṣo dhanyānāṃ vighasāśinām
ajātaśmaśravo bālāḥ purā brāhmaṇaputrakāḥ
akāle śritavairāgyā vanametya pravavrajuḥ
saṃjātakaruṇasteṣu pakṣirūpī puraṃdaraḥ
praśaśaṃsa tadabhyāse gṛhasthānvighasāśinaḥ
hiraṇmayasya śakuneste śrutvā bhāṣitaṃ dvijāḥ
ātmānaṃ menire mūrkhāḥ prahṛṣṭā vighasāśinam
śakuniḥ so 'tha taiḥ pṛṣṭo jagāda vihasanniva
rūkṣāḥ kṛśā malādigdhā vipine kaṣṭavṛttayaḥ
duḥkhaikabhāgino nityaṃ na yūyaṃ vighasāśinaḥ
sāyaṃ prātarvibhajyānnaṃ vidhivadgṛhamedhinaḥ
bhṛtyārthiśeṣaṃ ye 'śnanti te dhanyā vighasāśinaḥ
teṣāṃ puṇyairaparyantairdivi lokāḥ sanātanāḥ
gṛhādāśramiṇaḥ sarve jīvantyabhrādiva prajāḥ
evaṃ te bodhitā yuktvā khagarūpeṇa vajriṇā
vanavāsaṃ parityajya dvijāḥ svagṛhamāyayuḥ
gatijñaḥ sarvadharmāṇāmācāryāṇāṃ ca tattvavit
tvamapyevaṃ mahīpāla na sthitiṃ tyaktumarhasi
arjuneneti kathite mādrīputrāvathocatuḥ
bhaja rājyamanāyāsamidamuddhṛtakaṇṭakam
sāmrājyavijayī yajvā pāhi bhūmipate prajāḥ
yamābhyāmityabhihite priyā praṇayinī priyam
draupadī dharmatanayaṃ babhāṣe valguvādinī
tvadājñākāriṇo vīrā bhrātarastridaśatviṣaḥ
anutsāhena te paśya likhantyete mṛṣā bhuvam
yadetairduṣkaraṃ karma samare kṛtamojasā
tadadya rājyabhāgena saphalaṃ kartumarhasi
adhomukhānāṃ śvasatāṃ niṣphalārambhaduḥkhinām
praṇayairmānayaiteṣāmabhinandya parākramam
aklībacarito rājanrājyaṃ nijabhujārjitam
bhajasva vijayotthānāṃ na klībāḥ saṃpadāṃ padam
ityukte kṛṣṇayā jiṣṇuḥ punarnṛpamabhāṣata
lokasya pālanātsamyagrājānaḥ svargagāminaḥ
svadharmeṣu pravartante rājadaṇḍabhayātprajāḥ
mitho matsyā ivāśnanti janā daṇḍavivarjitāḥ
yatra saṃnihito daṇḍaḥ śyāmo lohitalocanaḥ
tatra vedaiśca yajñaiśca vardhante dharmasaṃpadaḥ
taistaistapobhirucitairyatphalaṃ śāntatejasām
tadeva daṇḍadhārasya dharmabhrāturmahībhṛtaḥ
janakaṃ rājyavimukhaṃ yiyāsuṃ kānanaṃ purā
uvāca patnī praṇayānmadhuraṃ dharmavādinī
rājanvane na mokṣo 'sti bandho nāsti gṛheṣu ca
svakarmaṇi pravṛttānāmapavargo vivekinām
amuṇḍitaspṛhā muṇḍā bahirantaḥ kaṣāyiṇaḥ
dambhadharmadhvajā loke kathyante dharmavādibhiḥ
tasmādrājye 'pi bhavatā vartamānena sarvadā
labhyaḥ satyamasaktena sukhinā saṃsṛtikṣayaḥ
ityukto maithilaḥ patnyā jīvanmuktadaśāṃ śritaḥ
yayāvatyaktarājyo 'pi paramaṃ dhāma śāśvatam
phalguṇeneti kathite devasthāne praśaṃsati
muniḥ pravṛttadharmaṃ ca kṛṣṇadvaipāyano 'bravīt
prajānāṃ pālanaṃ samyaksvadharmaste mahīpate
araṇyagamanaṃ rājñāmakāle sthitiviplavaḥ
siddhiṃ prakṛtito yātāḥ sudyumnapramukhā nṛpāḥ
tapaḥkleśair asaṃspṛṣṭā yathāvaddaṇḍadhāraṇāt
bhrātarau prāṅmunivarau śrutismṛtiviśāradau
abhūtāṃ śaṅkhalikhitāvācāraniśitavratau
kadācidāśrame bhrātuḥ svayamādāya pādapāt
phalāni likhito mohādbhuktavānpraṇayādiva
tamabhyetyābravīcchaṅkho dharmabhraṃśabhayākulaḥ
stainyametanna jānīṣe kasmātparaphalāśanam
gaccha pāpaṃ kṛtaṃ bhrātaḥ svayaṃ rājñe nivedaya
ityukto likhitastena sudyumnaṃ vasudhādhipam
śrutvācacakṣe daṇḍārthī sa svayaṃ phalabhakṣaṇam
tamabhyadhātkṣitipatirbhagavanvipulavratāḥ
yūyaṃ pramāṇaṃ dharmāṇāṃ śucirgaccha varānmama
ityucyamāno rājñāpi daṇḍameva punaḥ punaḥ
so 'yācata sadācārabhraṃśabhīrurnareśvaram
tatastasya karacchedamādideśa mahīpatiḥ
chinnahastaḥ sa ca yayau prahṛṣṭo bhrāturantikam
tadgirā ca punarnadyāṃ snātvā jātakaradvayaḥ
sa babhūva tapoyogātpraśāntānuśayajvaraḥ
sudyumno 'pi prajānāthaḥ samyagdaṇḍasya dhāraṇāt
tapaḥsamucitāṃllokānavāpa yaśasāṃ nidhiḥ
tasmātpālaya bhūpāla kṣattradharme sthitaḥ prajāḥ
kṣayaṃ kālakṛtaṃ vīkṣya mā ca śoke manaḥ kṛthāḥ
bhūtvā bhūtvā pralīyante kālena kalitāḥ kila
lokāḥ kālakalājalaiścitraścāyaṃ bhavaśramaḥ
uktaṃ senajitā rājñā purā rājanvivekinā
duḥkhe dṛḍhaṃ manaḥ kuryānnārtiśokagadauṣadham
śocatāṃ dhṛtihīnānāṃ na śāntirjāyate kvacit
duḥkhairāyānti duḥkhāni dhanānīva dhanairnṝṇām
dṛṣṭvā jagati jantūnāṃ kāle kāle bhavābhavam
phalānāmiva kālajñaḥ ko 'nuśocati tattvadhīḥ
janakena purā pṛṣṭo jagāda brāhmaṇo 'śmakaḥ
svabhāvanaśvarānbhāvānna śocanti vivekinaḥ
na kaściddṛśyate 'tyetuṃ sthāvareṣu careṣu ca
śakto hyāyuṣi maryādāṃ yaḥ kālavihitāṃ bhavet
dhanamāyuḥ śarīraṃ ca jātistaruṇatā tathā
bhajante kālavaicitryānnānārūpaviparyayam
uccā nīcatvamāyānti viśīryante ca saṃhatāḥ
bhavanti kila kālena nimnānyucchrāyavanti ca
hīnavaṃśāḥ kulīnatvaṃ dhaninaśca daridratām
yānti mūrkhāśca vaiduṣyaṃ daurbhāgyaṃ subhagāstathā
svalpāyuṣaśca rājāno daridrāśca śatāyuṣaḥ
jarābhagnāśca dṛśyante rasāyanavicakṣaṇāḥ
dhanino vyādhisaṃtaptā daridrāśca nirāmayāḥ
āyurvedavido yānti taruṇā eva pañcatām
mūrkhāḥ sadācāraratāḥ paṇḍitā dharmavarjitāḥ
bhavanti kālavihataistaistaiḥ kila viparyayaiḥ
api trailokyakartāraścaturmukhamukhāḥ surāḥ
na hi kālakaṭākṣeṇa lakṣitaṃ rakṣituṃ kṣamāḥ
śrīmatāṃ hīnavittānāṃ dhīmatāṃ jaḍacetasām
tulyaṃ niranurakto hi kālapaṇyagṛhe krayaḥ
kālānilavilolānāṃ dehināṃ bhavakānane
drumāṇāmiva jāyante mitho nityaṃ gamāgamāḥ
akasmātsaṃgato nāma yadyakasmādvinaśyanti
śokaḥ kiṃ tatra jantūnāṃ satataṃ hi gatāgatam
na viyogeṣu saṃtāpaḥ kāryaḥ kila vivekibhiḥ
abhāvānubhave bhāvā bhave hi kṣaṇabhaṅginaḥ
aśmakeneti kathitaṃ kathayitvā munīśvaraḥ
virarāma samālokya gāḍhaśokaṃ yudhiṣṭhiram
athārjunena praṇayātpreritaḥ puṣkarekṣaṇaḥ
bhagavān kaiṭabhārātir dharmasūnum abhāṣata
viṣādaṃ mā vṛthā rājañśarīrocchoṣaṇaṃ kṛthāḥ
teṣāṃ hatānāṃ vīrāṇāṃ na śokātpunarāgamaḥ
eke 'dya prātarapare paścādanye punaḥ pare
sarve niḥsīmni saṃsāre yānti kaḥ kena śocyate
nūnamakṣayamātmānaṃ mohātsarvo 'bhimanyate
yatpuraḥsthitanāśo 'pi naṣṭāñśocati naśvaraḥ
te janāste prabhāvāśca tāśca prajvalitāḥ śriyaḥ
helayā kila kālena prāpitāḥ smṛtiśeṣatām
sṛñjayaṃ nāma bhūpālaṃ bhagavāneṣa nāradaḥ
kṛpayāśvāsayannūce putraśokākulaṃ purā
rājanprāptāvadhiṃ putraṃ yātaṃ kimanuśocasi
sarvaṃ jagatsahāsmābhiḥ paryante na bhaviṣyati
maruttaḥ pṛthivīpālaḥ kālena nidhanaṃ gataḥ
yasyāsanbhuvi gīrvāṇāḥ sendrā yajñasabhāsadāḥ
vavarṣa kanakaṃ yasmai vatsaraṃ pākaśāsanaḥ
abhūdbṛhaspatibhrātā saṃvarto yasya yājakaḥ
suhotraśca mahīnāthaḥ kathāśeṣatvamāgataḥ
yo yathārthāṃ vasumatīṃ cakre kāñcanavṛṣṭibhiḥ
bṛhadrathaśca nṛpatiryāto 'staṃ rathināṃ varaḥ
yasya yajñe surapatiḥ somaṃ pītvā mudaṃ yayau
śibirauśīnaraḥ pṛthvīmekacchatrāṃ śaśāsa yaḥ
sa dhuryaḥ sarvadātṝṇāṃ prayātaḥ kīrtiśeṣatām
sahasreṇāśvamedhānāṃ rājasūyaśatena ca
īje yaḥ so 'pi bharataḥ kālena tridivaṃ gataḥ
sa ca dāśarathī rāmo daśakaṇṭhakulāntakaḥ
yātaḥ paryantapadavīṃ gīyamānaguṇaḥ suraiḥ
bhagīrathaśca bhūpālastapasā yasya jāhnavī
avāpa śaṃkaraśiraḥ sa kālasyecchayā gataḥ
so 'pi smṛtidaśāṃ prāpto dilīpaḥ pṛthivīpatiḥ
yūpe hiraṇmaye yasya nanṛtustridivaukasaḥ
ayonijaśca māṃdhātā sa sarvavijayī nṛpaḥ
gataḥ śakrādayo devā yasyāsankāntavikrame
yayātirapi kālena kṣmāpālaḥ pralayaṃ gataḥ
devāsuraraṇe vīro yo jaghānāmaradviṣaḥ
yaśaḥśarīramaviśatso 'mbarīṣaśca pārthivaḥ
yasya śāsanamamlānaṃ nṛpā mālyamivāvahan
śaśabindurnarapatiḥ so 'pyantapadamāśritaḥ
abhūtkoṭiśataṃ yasya putrāṇāṃ śakravarcasām
gato gayaśca nṛpatiryaḥ kāñcanamayīṃ mahīm
pradadau yasya saṃkhyāṃ ca yajñānāṃ na pracakṣate
prayāto rantidevaśca yajñeṣu paśucarmabhiḥ
srutaiḥ pravartitā tena puṇyā carmaṇvatī nadī
atītaḥ sa ca bhūpālaḥ sagaro yena sāgarāḥ
ṣaṣṭyā putrasahasrāṇāṃ kṛtāsturagarakṣiṇām
vainyaśca yo dhanuṣkoṭyā parvatānkarotpṛthak
so 'pi śakrādhipo rājā priyaṃ tatyāja vigraham
ete cānye ca bhūpālāḥ kālena kavalīkṛtāḥ
mā śucas tava madvākyātputraḥ sṛñjaya jīvatu
ityuktvā nārado rājñaḥ kanakaṣṭhīvinaṃ sutam
taṃ sahasrāyuṣaṃ cakre jīvayitvā kṛpānidhiḥ
kathaṃ sa kāñcanaṣṭhīvī sṛñjayasya suto 'bhavat
pṛṣṭo dharmasuteneti punarūce caturbhujaḥ
sṛñjayasya kṣitipatestathā nāradaparvatau
devarṣī tasthaturgehe martyalokavihāriṇau
vaktavyaṃ hṛdgataṃ sarvaṃ mithastāviti saṃvidam
cakratustatra sahitau prītyā praṇayaśālinau
sṛñjayas tatsaparyāyai kanyāṃ lāvaṇyabhūṣaṇām
yathārthanāmnīṃ tanayāṃ sukumārīṃ samādiśat
bālāṃ paricarantīṃ tāṃ hariṇīhārilocanām
nirvarṇayannanimiṣo nārado 'bhūtsmarākulaḥ
taṃ tasya hṛdgataṃ bhāvaṃ gūhamānasya lajjayā
svasrīyaḥ parvataḥ kṣipraṃ bubudhe jñānacakṣuṣā
maryādābhraṃśakupitaḥ sa śaśāpātha mātulam
patirvānararūpo 'syāḥ sukumāryā bhaviṣyasi
iti tena ruṣā śaptaḥ kopāttamapi nāradaḥ
śaśāpāsvargago bhūyādbhavāniti sutaṃ svasuḥ
vitīrṇāṃ sṛñjayenātha kanyāṃ kālena nāradaḥ
tāṃ prāpyodvāhasamaye kṣaṇāccāsīttathāvidhaḥ
sāpi tadvidhamāsādya bhartāraṃ nāradaṃ satī
ananyamanasā mene taṃ netrāmṛtanirjharam
śamayitvā mithaḥ śāpaṃ praśānte manyuviplave
prītyā babhūvatuḥ svasthau tau parityajya vikriyām
tyaktavānararūpaṃ ca sukumārī pativratā
śaṅkitā nāradaṃ bheje cireṇa jñātatatkathā
ataḥ śeṣāṃ kathāmeṣa svayaṃ vadatu nāradaḥ
ityuktvā virate kṛṣṇe tamapṛcchadyudhiṣṭhiraḥ
munistenābravītpṛṣṭastathāhaṃ parvatānugaḥ
uṣitvā sṛñjayagṛhe paritoṣamupāgataḥ
asmadvarāttato rājñaḥ sṛñjayasya suto gataḥ
yathārthaṃ kāñcanaṣṭhīvī na sehe taṃ śatakratuḥ
taṃ śiśuṃ jāhnavītīre kelisaktaṃ yadṛcchayā
aghātayatsurapatirvajreṇa vyāghrarūpiṇā
sṛñjayastaṃ hataṃ dṛṣṭvā putraṃ rājīvalocanam
śuśoca viṣamāyāsamūrchāvihvalamānasaḥ
pralāpamukharaṃ kṣmāpaṃ taṃ vilokyāhamākulam
kṛpayājīvayaṃ tasya svarṇaṣṭhīvinamātmajam
madvarātsa sahasrāyurbhuktvā vasumatīmimām
kālena yātastridivaṃ sthāyino na hi dehinaḥ
nāradeneti kathite vyāsenāpi muhurmuhuḥ
bodhito dharmatanayaḥ śokārtaḥ punarabravīt
lobhāndhaṃ patitaṃ dhiṅ mām asminkilbiṣasaṃkaṭe
bhogāśayā kṛto yena gurubandhusutakṣayaḥ
punaḥ punarimāṃ hutvā vahnau pātakinīṃ tanum
kṣayaṃ yāsyati manye no na bhīṣmavadhapātakam
iti śokānalakrāntaṃ vilapantaṃ yudhiṣṭhiram
uvāca lokasthitaye parāśarasuto muniḥ
saṃgrāmajīvināṃ rājñāṃ dharmaḥ śatruvadhaḥ sadā
kṛtvā kulocitaṃ karma mā viṣādaṃ vṛthā kṛthāḥ
kīrtanairanutāpaiśca prāyaścittairmahābalaiḥ
dānaistīrthābhiṣekaiśca pāpānāmasti niṣkṛtiḥ
nijadharmaparityāgāttvaṃ tu rājansakalmaṣaḥ
yajasva hayamedhena mithyā yadi viśaṅkase
prajāḥ pālaya visrabdhaṃ hatanāthāśca yoṣitaḥ
nihatārātiputrāṇāṃ putravatpaśya kanyakāḥ
iti bruvāṇo bhagavānrājñā pṛṣṭo muniḥ punaḥ
uvāca sarvapāpānāṃ praśāntiṃ śāntaviplavaḥ
satkarmaṇāmakaraṇānninditānāṃ ca sevanāt
paścāttāpam anāsādya prāyaścittaṃ naro 'rhati
kapālī dvādaśa samāścaranbhaikṣyamasaṃvṛtaḥ
brahmahatyābhayāttīvrādvratānte mucyate naraḥ
etattulyāni pāpāni yajñairvipuladakṣiṇaiḥ
gosahasrapradānaiśca taranti kila dehinaḥ
surāpaiśceryate pāpaṃ pītvāgnisadṛśīṃ surām
vahnivarṇaśikhāśāyī mucyate gurutalpagaḥ
bhṛguvahninipātena mahāprasthānakena ca
mahīdānena dātṝṇāṃ kṣīyate gurupātakam
prāyaścittaṃ na tu strīṇāṃ rajasā saṃvṛtā hitāḥ
mahaugheneva vāhinyo bhavanti vimalāśayāḥ
bhakṣyābhakṣyavicāreṇa kāryākāryavibhedataḥ
vihitāvihitodīrṇaḥ sūkṣmo 'yaṃ dharmasaṃkaraḥ
abhinandya nijaṃ rājyaṃ svīkṛtya prakṛtīstathā
gaccha śāntanavaṃ bhīṣmaṃ sa te dharmānpravakṣyati
iti dvaipāyanenoktaḥ kṛṣṇena ca vibodhitaḥ
dhṛtarāṣṭraṃ puraskṛtya nagaraṃ sānugo 'viśat
pūjyamānaḥ prakṛtibhirgīyamānaśca māgadhaiḥ
rājadhānīṃ samāsādya viveśa rucirāṃ sabhām
upasthitānsvayaṃ tatra brāhmaṇānvipulāśiṣaḥ
apūjayatpuraskṛtya dhaumyaṃ dhuryaṃ purodhasām
atrāntare tridaṇḍāṅkas triśikhaḥ kapaṭo muniḥ
suhṛdduryodhanasyāyāccārvāko nāma rākṣasaḥ
so 'bravīddharmajaṃ rājanvacmi tvāṃ brāhmaṇājñayā
bandhumitradruhaḥ kiṃ te rājyena dhvastatejasaḥ
iti bruvāṇe cārvāke viṣaṇṇe ca yudhiṣṭhire
brāhmaṇāste krudhāviṣṭā jajñire jñānacakṣuṣaḥ
sakhā duryodhanasyāyaṃ cārvāko nāma rākṣasaḥ
uktveti taṃ dvijāścakrur huṃkāreṇaiva bhasmasāt
tasminbrāhmaṇakopena nirdagdhe rajanīcare
uvāca vihasañśauriramṛtaṃ vikiranniva
avadhyaḥ sarvabhūtānāṃ tapasvī vedhaso varāt
edho brāhmaṇakopāgnerbabhūvaiṣa niśācaraḥ
so 'yaṃ diṣṭyā hataḥ pāpastejasā brahmavādinām
ityuktavati govinde sabhāyāmutsavo 'bhavat
athābhiṣeko divyena vidhinā dharmajanmanaḥ
avartata hate vṛtre devasyeva śatakratoḥ
sumeruvipule pīṭhe pariṣvakto jayaśriyā
pradīpasaṃdhyāruciro divākara ivābabhau
dhṛtvā daivatavatpūrvaṃ dhṛtarāṣṭraṃ vadhūsakham
nidhāya mārutasutaṃ yauvarājye mahābhujam
viduraṃ mantrakāryeṣu digjayeṣu dhanaṃjayam
saṃjayaṃ vyayacintāsu nakulaṃ sainyapālane
dhaumyaṃ brāhmaṇacintāsu sahadevaṃ ca saṃnidhau
uciteṣu ca kāryeṣu vṛddhāmātyānakalpayat
tataḥ stutvā hṛṣīkeśaṃ duryodhananiveśanam
mahārharatnaruciraṃ dadau bhīmāya dharmajaḥ
vṛtaṃ dāsīsahasraiśca duḥśāsanagṛhaṃ nṛpaḥ
arjunāya dadau ratnakāñcanodāramandiram
anyebhyo 'pi vilabhyaivaṃ kauravāvasathāvalīm
labdhapraśamanaṃ cakre cakrāyudhamate sthitaḥ
tato vidhāya bandhūnāṃ rājā śrāddhaṃ yathāvidhi
prapākūpanipānāṅkāṃstebhyo dharmānakalpayat
atha prabhāte bhūpālaḥ pūjayitvāmbikāsutam
gāndhārīṃ svāṃ ca jananīṃ praṇamya racitāñjaliḥ
viśrāntaṃ puṇḍarīkākṣaṃ sthitam arjunamandire
sānugaḥ prayayau draṣṭuṃ brahmāṇamiva vāsavaḥ
tamāsādya nabhaḥśyāmaṃ vyāptaṃ kaustubhakāntibhiḥ
dineśakiraṇodāravāsarārambhavibhramam
sumerukūṭavikaṭe niṣaṇṇaṃ kanakāsane
tatkāntivalayeneva saṃvītaṃ pītavāsasā
dhyāyantaṃ kimapi prahvo jagāda jagatīpatiḥ
taddarśanānandasudhāṃ dantakāntyā kiranniva
sukhena kaccidbhagavanvyatītā tava śarvarī
tvadyoganidrāsarasīvilāsabhramarāvalī
ityuktaḥ kamalākāntaḥ kimapi dhyānamāsthitaḥ
na jagāda yadā kiṃcittadā rājāvadatpunaḥ
aho na sarvabhūtātmandhyeyastvaṃ tattvadarśinām
vimalaṃ dhyānamālambya vismayaṃ vidadhāsi naḥ
kuśalaṃ jagatāṃ kacciditi vādini bhūpatau
īṣadunmīlya nayane viśvarūpī tamabhyadhāt
śaraśayyāgato bhīṣmaḥ pravṛttaḥ stotumadya mām
tamahaṃ manasā yāto mānyaṃ sarvamanīṣiṇām
sa me bahumataḥ śrīmānyoginaṃ cintayāmi tam
ye māṃ smaranti satataṃ dehatyāge smarāmi tān
uttarāśāpraṇayitāṃ yātaḥ prāyo divākaraḥ
devavratasya kāle 'yaṃ mumukṣordehamuktaye
śrutvaitaddharmatanayaḥ praṇayāvartitāñjaliḥ
uvāca bhagavanbhīṣmastvatsaṃdarśanamarhati
tadehi sarve gacchāmastaṃ draṣṭuṃ tejasāṃ nidhim
aśeṣasaṃśayacchettā sa me jñānaṃ pravakṣyati
ityukto dharmarājena sahitaḥ phalguṇena ca
bhīmasātyakimukhyaiśca pratasthe syandane hariḥ
asmin avasare bhīṣmaḥ sarvairmunigaṇairvṛtaḥ
tuṣṭāva prayato dhyātvā viṣṇuṃ jiṣṇuṃ jagaddviṣām
saṃsāramarusaṃtāpanirvāṇasuraśākhine
mohastambheramaghaṭāharaye haraye namaḥ
sphuratsaṃvinmaṇiśikhāṃ cittaprāṅganacandrikām
prapadye bhagavadbhaktimānandodyānavāhinīm
phullollasatsamutsāhaśaktivyāptajagattrayām
yā pūrvakoṭirbhāvānāṃ sattāṃ tāṃ vaiṣṇavīṃ namaḥ
pavanāghaṭṭitāmbhojavanaparyantalambinām
jalānāmiva jantūnāṃ sthairyameko hariḥ smṛtaḥ
namaḥ sūryātmane tasmai saṃvitkiraṇaśāline
hṛtkuśeśayakośaśrīsamunmeṣavidhāyine
namastasmai yamīkṣante jñānino gatamṛtyavaḥ
paramaṃ puruṣaṃ pāre tamasāṃ mahasāṃ tathā
yajñāya yajñahaviṣe yajñasomamayātmane
namaḥ sarasvatīvāhahaṃsāyākhilarūpiṇe
satyāya dharmanidhaye kṣetrajñāyāmṛtātmane
sāṃkhyayogapratiṣṭhāya namo mokṣaikahetave
ghorāya māyānidhaye sahasraśirase namaḥ
yoganidrātmane nābhipadmodbhūtajagatsṛje
namaḥ salilarūpāya kāraṇāya jagatsthitau
duṣṭakālāya baline jīvāya pavanātmane
kālāya dhāmne varṇānāṃ sarvalokamayātmane
lokaprāṇāya bhūtānāṃ namo viśvāya vedhase
tṛptāya siṃhavapuṣe daityasaṃhārakāriṇe
vīryāyānantamahase jagadbhārabhṛte namaḥ
saṃsārakartre mohāya jñānāya timiracchide
acintyadhāmne guhyāya rudrāya jaṭine namaḥ
śāntāya śāntakallolakaivalyapadaśāyine
sarvabhāvātiriktāya namaḥ sarvamayātmane
indīvaravanaśyāme sphuratkiñjalkavibhrame
bibhrāṇaṃ vāsasī viṣṇuṃ naumi netrarasāyanam
ityuktvā nirbharānandaḥ praṇamya manasā harim
dadhyau śāntanavaḥ sāsraiḥ stūyamāno maharṣibhiḥ
atha pāṇḍusutaiḥ sārdhaṃ rathairgambhīranādibhiḥ
āyayau sātyakisakhaḥ saṃjayādyaiśca keśavaḥ
āyātkṛṣṇaḥ kurukṣetraṃ tānpaśyanbhārgavahradān
yudhiṣṭhirāyākathayaddharmyaṃ rāmaparākramam
tataḥ surasaritsūnuṃ dadarśa śaraśāyinam
sānugaḥ śaurirabhyetya svāṃśujālairivāvṛtam
taruṇārkopamāpātraṃ vṛddhaṃ vṛddhena tejasā
ruddhaṃ siṃhamiva sphāraśarakāñcanapañjare
avaruhya rathātkṛṣṇaḥ sānugaśca yudhiṣṭhiraḥ
praṇamyopāviśansarve praśaṃsantaḥ pitāmaham
tato 'bravīcchāntanavaṃ śaraśreṇīvṛthākulam
sādaraṃ puṇḍarīkākṣo dṛśā nirvāpayanniva
kaccitte vimalaṃ jñānaṃ paramaṃ brahmadarśanam
vajrāgradāruṇaśarasyūtasya na vilupyate
nidhānaṃ guṇaratnānāṃ śekharaṃ śauryaśālinām
dhanyatā māninī manye vahati tvāṃ vasuṃdharā
gāḍhānuśayasaṃtaptastvayi vīra śarārdite
vyathito dharmatanayo na kvāpi labhate dhṛtim
sarvajña dharmānakhilānkathayāsmai girā mama
prasannakaraṇajñānapaṭurbhava gatavyathaḥ
kṣīrodaśāyī bhagavānityuktvā garuḍadhvajaḥ
karāmṛtakarāluptavyathaṃ cakre suravratam
athāpatatpuṣpavṛṣṭirmūrdhni gāṅgeyakṛṣṇayoḥ
vyāsanāradamukhyāśca praśaśaṃsuḥ smayena tau
śvo vaktāsmyakhilāndharmānityukte 'tha janārdanaḥ
jāhnavīsutam āmantrya pratasthe pāṇḍavaiḥ saha
uṣitvā rajanīṃ śauriḥ pārthāśca nijaveśmani
rathaiḥ śāntanavaṃ draṣṭuṃ prātaḥ sarve samāyayuḥ
te vihāya rathāṃstūrṇaṃ praṇipatya pitāmaham
parivāryopaviviśuḥ sevyamānaṃ maharṣibhiḥ
tataḥ pṛṣṭo harirbhīṣmaṃ śāntavyathamanāmayam
uvāca kathyatāṃ vidvan svadharmān dharmasūnave
bhavatprasādātsvartho 'haṃ vakṣyāmi tava śāsanāt
kiṃ tu pṛcchatu māṃ rājā dharmaniṣṭho yudhiṣṭhiraḥ
vṛtte kṣatrocite kārye na lajjā kartumarhati
ukte pitāmaheneti kṛṣṇavākyādyudhiṣṭhiraḥ
abhyetya bhīṣmacaraṇau vavande hrīnatānanaḥ
sa tena mūrdhnyupāghrāya pṛccha māmiti coditaḥ
prajānāṃ pālane dharmaṃ pūrvaṃ papraccha dharmajaḥ
tato jagāda gāṅgeyaḥ praṇamya manasā harim
śṛṇu putra yathā rājye virājante nareśvarāḥ
paramaṃ saṃśayasthānamādhipatyaṃ pramādinām
atikaṅkaṇakeyūrahāraṃ rājñāṃ vibhūṣaṇam
nityaṃ dvijātimānyatvaṃ prajāpālanarañjanam
paramaṃ daivataṃ viprā nigrahānugrahāya ca
rājñāṃ śriyo hi tadvākyādbhavanti na bhavanti ca
jātaṃ brāhmaṇataḥ kṣattraṃ salilācca hutāśanaḥ
śastraṃ tathāśmato yāni kṣayamete svajanmasu
rājavṛttiriyaṃ pūrvā yanna tīvraṃ na mārdavam
rūḍhirviṣāmṛtasphārairbhīmaḥ sevyaśca sāgaraḥ
hitairmānyaiśca rakṣyante bhṛtyairnṛpatisaṃpadaḥ
tāneva nābhimanyante rājāno hi niraṅkuśāḥ
sunayo rājavṛttīnāṃ vinayo guṇasaṃpadām
lāvaṇyamiva nārīṇāṃ vibhūṣaṇamakṛtrimam
sa nṛpaḥ kamalākelidhāmakarṇābjaṣaṭpadaḥ
piśunairnābhimanyante yasminsaṃbhṛtavṛttayaḥ
siddhaye saṃyatadhiyāṃ sanmantrabalaśālinām
samastacittagrahaṇaṃ yogināmiva bhūbhujām
mṛduṃ bālam ivādhairyaṃ vinodarasikaṃ sadā
rājānaṃ hāsyasampannaṃ manyante sevakāstṛṇam
narmasācivyamāptāste bhūpaterlaghucetasaḥ
tāṃ tāmutkramya maryādāṃ vartante kāmacāriṇaḥ
rājastrīsaṃgamaṃ yānti rājatulyavibhūṣaṇāḥ
suṣiraṃ kurvate rājyaṃ svāṃ khaniṃ mūṣikā iva
hayaṃ rathaṃ gajaṃ vāso rājayogyaṃ tathāsanam
āruhya rājñā spardhante vismaranti ca bhṛtyatām
bahu dattaṃ na manyante yācante durlabhānyapi
nindanti svābhicaritaṃ bahirmantraṃ kiranti ca
rājadeyaṃ harantaśca lajjante nijakarmasu
prathayanti ca mithyaiva loke bhūpālavaśyatām
svāminā kelisaktena śanakairmarmadarśinaḥ
kimanyatpeśaladhiyā khelante rājavallabhāḥ
mantrairbhūtāni śāmyanti dānairmṛtyurnivartate
prajānāṃ dalane saktā na tu te rājasaṃmatāḥ
susahāyaḥ sthirārambho gūḍhamantraḥ sadodyataḥ
prajāhito 'pramattaśca rājā rājye virājate
ko hi paśyedimaṃ lokaṃ gāḍhena tamasā vṛtam
rājñaḥ śaśāṅkayaśasaḥ pratāpo yadi na sphuret
avaśyamekacaraṇo dharmo 'sminkalikardame
praskhaledbhūmipālānāṃ vinā daṇḍāvalambanam
arājake purā loke pravṛtte dharmaviplave
surārthitena vidhinā nayopāye pravartate
caturvargaphale śāstre bhāgairātte munīśvaraiḥ
asṛjanmānasaṃ jiṣṇuṃ tumulaṃ virajaṃ sutam
sa niyukto bhagavatā prajānāṃ paripālane
tacchāsanam anādṛtya saṃnyāsavirato 'bhavat
kīrtyamāno 'pi tatputrastathaiva tapase gataḥ
tatsutaḥ kardamākhyaśca viraktaḥ kānanaṃ yayau
anaṅganāmnastatsūnostanayo 'tibalastataḥ
rājābhūnmṛtyutanayāṃ munīnāṃ prāpa yaḥ priyām
venaṃ nāma sutaṃ tasyāṃ samprāpya tapase yayau
tataḥ krūro 'bhavadrājā venaḥ kopaviṣolbaṇaḥ
munayo mantrapūtaistaṃ jaghnurvajraśitaiḥ kuśaiḥ
tasyoruṃ dakṣiṇaṃ mantraiste nirmathya maharṣayaḥ
hrasvaṃ dehaṃ tadudbhūtaṃ dadṛśurvikṛtaṃ naram
sa tairukto niṣīdeti niṣādajanako 'bhavat
venasya dakṣiṇaṃ pāṇiṃ nirmathya munayaḥ punaḥ
apaśyanvainyamuditaṃ sāyudhaṃ śakravikramam
sa daṇḍanītimāsādya śaśāsa muniśāsanāt
prāptāṃ ratnapradāṃ sākṣātpṛthvīṃ sagirisāgarām
tamāviveśa bhagavāṃllokapālasakho hariḥ
naradevā iti khyātāstataḥ prabhṛti bhūmipāḥ
rājamānaguṇe tasminrājani kṣmāṃ praśāsati
svadharmaniratāstasthuḥ samyagdaṇḍabhayātprajāḥ
teneyaṃ vihitā rājñāṃ sthitaye daṇḍadhāratā
yathā lokāḥ prakāśante na sūryeṇa na cendunā
samyagvyavasite trātuṃ rājñi dharmapare prajāḥ
sthitayo na vilupyante cāturvarṇyavibhāgajāḥ
yathāvidhiprayātānām āśramād āśramāntaram
cāturāśramyavihitā siddhirvighnairna hanyate
māṃdhāturnṛpateḥ pūrvaṃ yajñadarśanakāṅkṣiṇaḥ
śakrarūpadharo viṣṇurbhagavānsvayamāyayau
pṛṣṭo jijñāsayā tena sa rājā praṇipatya tam
uvāca sarvadharmāṇāṃ pratiṣṭhāṃ rājaśāntaye
rājanītyā pravartante svakarmasu sadā prajāḥ
śrutismṛtisadācāre kāraṇaṃ rājavṛttayaḥ
trātā dharmagatasyāsya yasmātkila nareśvaraḥ
gauravādātmatulyaṃ taṃ svadharmasthamamanyata
pitā prajānāṃ nṛpatirjagatsīdatyarājakam
vastavyaṃ mlecchamadhye 'pi sādhubhirna tvarājake
durbalaṃ ghnanti balinaḥ sevante ca parastriyaḥ
māṃsaṃ mithaśca khādante rāṣṭre rājavivarjite
arājakāḥ prajāḥ pūrvaṃ nimagnāḥ sthitiviplave
cakrire rājabhāgārthaṃ manuṃ vaivasvataṃ nṛpam
rājñā sumanasā pūrvaṃ kausalyena bṛhaspatiḥ
pṛṣṭo babhāṣe lokānāṃ daṇḍadhāraṃ parāyaṇam
nārājakeṣu rāṣṭreṣu havyaṃ vahati pāvakaḥ
na ca dharmāḥ pravartante na ca varṣati vāsavaḥ
kuto dhanaṃ kuto dārāḥ śarīraṃ ca kuto nṛṇām
sarvadevamayastrātā yāvanna vasudhādhipaḥ
sarvāvalokane sūryaḥ pāpānāṃ nigrahe yamaḥ
kubero bharaṇe rājā prāyaścitteṣu pāvakaḥ
ācchettā rājavittānāṃ hantā marṣayitāpi vā
sarve prayānti narakaṃ yathā brahmasvahāriṇaḥ
yajvanāṃ dharmaśīlānāṃ vairāgyanyastakarmaṇām
tulyamāpnoti bhūpālaḥ phalaṃ lokānupālanāt
iti devagurorvākyaṃ niśamya sa mahīpatiḥ
ciraṃ prajāḥ svadharmasthāḥ pālayitvā divaṃ yayau
kośadurgabalādīnāṃ kṣayaṃ śatruṣv anirdiśan
apramattaḥ sadā rājā kuryātsaṃśrayamātmanaḥ
sarvato guptamantrāṇāṃ gūḍhapraṇidhicakṣuṣām
svasthaprakṛtisārāṇāṃ rājñāṃ lakṣmīranaśvarā
seveta dharmān adveṣas tyajetprītim adāruṇaḥ
akarkaśo labhetārthānkāmī syād amadoddhataḥ
priyaṃ vaded adainyaśca vikrāntaścāvikatthanaḥ
dayādānam akāmaśca paṭuḥ syād akaṭurgirām
maittraḥ syād akhalāsaṅgī yudhyeta na tu bandhubhiḥ
vidhyeta śatrūnnānāstraiḥ kuryātsarvamahiṃsakaḥ
jñānaṃ diśenna cāsatsu guṇāñślāgheta nātmanaḥ
haredarthānna sādhubhyaḥ saṃśrayeta na durjanam
daṇḍayennāvicāreṇa mantrayeta na saṃsadi
pūrayenna kadaryāṃstu viśvasenna ca vairiṣu
rakṣeddārān nahīrṣyāluḥ kalāvānsyād avañcakaḥ
bhajeta kāntā nātyantamadyātsādhu na cāhitam
sevetārcyānna tu stabdho bhavecchiṣyo na māyayā
yajeta devānno dambhādicchedbhūtimaninditām
prītiṃ bhajennātinayo dakṣaś cārabhaso bhavet
āśāṃ sṛjenna viphalāṃ vibhajeta na niṣṭhuram
prahartā syānna sarvatra hanyācchatrūnnaśeṣakṛt
prakupyenna tvadoṣebhyaḥ peśalaḥ syānna śatruṣu
etairyuktāḥ kila guṇaiḥ pārthivāḥ pṛthuvaṃśajāḥ
yaśaḥśubhrāḥ prayāntyeva satataṃ hāratāṃ śriyaḥ
brāhmaṇāḥ sarvadā rājñā mūrdhni kāryā bubhūṣatā
brāhmeṇa tejasā yuktaṃ balaṃ kṣātraṃ hi duḥsaham
aiḍena bhūbhujā pṛṣṭaḥ purā provāca mārutaḥ
brāhmaṇānāmiyaṃ pṛthvī dhanaṃ vā jātu rakṣitam
anivedya mahīṃ tasmādviprebhyaḥ pṛthivīpatiḥ
svayamapyarjitaṃ vīro na kāmādbhoktumarhati
purodhasā brāhmaṇena saṃyuktaḥ śreyasāṃ nṛpaḥ
jetā bhavati śatrūṇāṃ sarvalokābhayaṃkaraḥ
mucukundaḥ purā rājā vijitya sakalā diśaḥ
yayau vayasyaṃ rudrasya kuberaṃ jetumojasā
tataḥ pravṛtte samare guhyakā balavattarāḥ
pṛthunā mucukundasya tejasā ca kṣayaṃ yayuḥ
kṣaṇādalakṣyamantrasya vīrāste yakṣarākṣasāḥ
tataḥ prāptāḥ kubereṇa dattāṃ vasumatīṃ nṛpaḥ
tyaktvā parākrameṇaiva sa jagrāha balotkaṭaḥ
iti rājabalaṃ brahmabālānuprāṇitaṃ sadā
abhagnapraṇayāṃ dhatte trailokyavijayaśriyam
brāhmaṇānpurataḥ kṛtvā prajā dharmeṇa pālayet
caturbhāgaharo rājā prajānāṃ puṇyapāpayoḥ
tasya saṃvṛtamantrasya prajākāryāṇi paśyataḥ
vadānyasyānṛśaṃsasya kvaciddharmo na lupyate
viprāḥ pūjyāḥ sadā rājñā yathoktācāravartinaḥ
śūdravatkrūrakarmārhā daṇḍyāstvācāravarjitāḥ
purā kekayabhūpālo gṛhīto rakṣasā vane
āśvāsayannijaṃ ceto jagāda dhṛtisāgaraḥ
na bhetavyaṃ tvayā citta rāṣṭre me nāsti viplavaḥ
nāyajvā na vikarmastho na pāpī na kulacyutaḥ
vidyate nagare kaścitkṣattradharme sthitasya me
iti bruvāṇaṃ nṛpatiṃ sa tatyāja niśācaraḥ
satyaśīlāḥ svadharmasthā labhante na parābhavam
viśvasenna ca sarvatra na ca śaṅketa pārthivaḥ
viśvāsī cātiśaṅkī ca sarvathā vipadāṃ padam
āpteṣvapi na viśvāsaḥ kartavyaḥ kila bhūbhujā
na śarīrāṇi cetāṃsi sthirāṇi na hi dehinām
tasmātkośaśca mantraśca rakṣaṇīyaḥ prayatnataḥ
kāle kāle svayaṃ rājñā draṣṭavyaścāpramādinā
purā babhāṣe bhagavānnāradaṃ garuḍadhvajaḥ
vṛṣṇīnāmāhnikaṃ rājñāṃ cintābharamahaṃ sahe
guṇavikramasampannāḥ sābhimānā matā na me
na śṛṇvanti na manyante girā māṃ vyathayanniva
etacchrutvā suramuniḥ keśavaṃ pratyabhāṣata
satvasārā vahantyeva gaṇakāryaṃ mahāśayāḥ
dānena kṣamayā śaktyā mārdavenārjavena ca
vaśe tiṣṭhanti dhīrāṇāṃ guṇabaddhā mahāguṇāḥ
ārjavaṃ na tu kośeṣu praśaṃsantyarthadarśinaḥ
śrutvaitannāradenoktaṃ tatheti harirabhyadhāt
sarvātmanā viśuddheṣu saciveṣu nareśvaraḥ
cāraiḥ sadā tadācāraṃ jānankāryāṇi nikṣipet
kośādhyakṣaḥ svayaṃ rājā parirakṣyaḥ śuciḥ sadā
amātyā na sahante taṃ goptāraṃ kośahāriṇaḥ
kosalādhipateḥ pūrvaṃ nagare kṣemadarśinaḥ
muniḥ kālakavṛkṣīyo yadṛcchābhyāgato 'vasat
pañjare kākamādāya sā rājā sarvapakṣiṇām
saṃcaranbubudhe sarvaṃ svavṛttaṃ rājajīvinām
mantraśrāvamakāryaṃ ca kośalopaṃ ca mantriṇām
sa nivedya sadā rājñe pratyakṣaṃ samadarśayat
te sarve kaṇṭakaṃ matvā saṃhatya nṛpajīvinaḥ
suptaṃ taṃ vāyasaṃ rātrau jaghnurbāṇena nirjane
kākaṃ nihatamālokya nṛpametyābravīnmuniḥ
svasti gacchāmi bhūpāla bhayāttvadanujīvinām
sa tairme nihataḥ kākaḥ prāha yo māṃ bhava dvitam
kāko nipatito daivānmadarthaṃ preritaḥ śaraḥ
vibhedya pātayāmātyānityuktvā virarāma saḥ
rājāpi tadgirā kāle śoṣayitvā krameṇa tān
dānena bhedayitvā ca cakre niṣkaṇṭakāṃ śriyam
tasmātkramāgataṃ kuryāddraṣṭāraṃ nṛpatirhitam
bhavanti yadbhayātsarve kāyasthā bhinnasaṃhatāḥ
dāsādhipaśatasyaiko bhaveduparicintakaḥ
tatsahasrasya cādhyakṣaḥ sarvaṃ rājño nivedayet
ghoṣaṃ grāmaṃ puraṃ rāṣṭraṃ bhakṣayantyadhikāriṇaḥ
kriyante yadi na prājñairuparyupari cintakāḥ
malopadānenārhāśca tīvrapākānivāriṇaḥ
śītkārakamalotkāraviparyastalipikramaiḥ
ka eṣāṃ bhṛtabhastrāṇāṃ cauryasyodbhāsane kṣamaḥ
teṣāṃ luṇṭhakavṛttīnāṃ jṛmbhārambhamṛjā juṣām
nagarāṇyeva culakaṃ galagartagaladgirām
tairghaṭyamānāṃ pṛthivīṃ rakṣedvetālaceṣṭitaiḥ
yeṣāṃ narakapākograparyante viṣamā sthitiḥ
yauvanāśvaṃ narapatiṃ prāgutathyo 'vadanmuniḥ
pṛthivīpālane rājankuru kaṇṭhakaśodhanam
anāthāndurbalānrakṣetkṛpaṇāṃścānulepayet
rājñāṃ hi kṛpaṇākrandairmūlānnaśyanti saṃpadaḥ
artho 'pyanarthatāṃ yāti bhūbhujāṃ janapīḍanāt
janāpavādaparaśuṃ sahate śrīlatā katham
vadānyaḥ sabhyavānvīraḥ kṛtajñaḥ satyavākpaṭuḥ
abhijāto bhavatyeva prajānāṃ sukṛtairnṛpaḥ
utathyeneti kathite māṃdhātā pṛthivīpatiḥ
tathā śaśāsa yaśasā yathā jīvanniva sthitaḥ
uvāca kosalādhīśaṃ vāmadevaḥ purā muniḥ
dharmalopena bhūpānāṃ kṣīyante sahasā śriyaḥ
suhṛdbhiḥ praṇayakrītairmānakrītairmanīṣibhiḥ
dhanakrītaistathā bhṛtyairdhāryate śrīrmahībhujā
śṛṇoti karuṇākrandaṃ śrutvā ca trāyate bhayāt
nāvicārya sṛjeddaṇḍaṃ yaḥ sa sarvapriyo nṛpaḥ
nātaḥ parataraṃ kiṃcidrājñaḥ kilbiṣakāraṇam
prajā viraktatāṃ yānti yatkubharturivābalāḥ
ityuktaṃ vāmadevena śrutvā sa vasudhādhipaḥ
vartamānaḥ svadharmeṇa prajānāmabhavatpriyaḥ
viṣamasthair asaṃnaddhaiḥ kṣīṇasainyairbhayārditaiḥ
na yudhyate kṣatriyo yaḥ sa dharmavijayī nṛpaḥ
tathā manye na śocyaḥ śvā mṛto viṇmūtrakardame
nihataḥ svajanasyāgre kṣatriyaḥ śayane yathā
parairvidārite sainye hate bhṛtyajane puraḥ
ye svayaṃ kṣemiṇo yānti dhiktānkṣatriyapāṃsanān
yasya pṛṣṭhaṃ na paśyanti yudhyamānasya śatravaḥ
sa hataḥ svargamāsādya śakreṇa spardhate nṛpaḥ
ambarīṣaḥ purā rājā yajvā prāpya surālayam
sudevākhyaṃ camūnāthaṃ dadarśābhyadhikaṃ śriyā
uparyupari gacchantaṃ sarveṣāṃ puṇyaśālinām
taṃ dṛṣṭvā vismitaḥ śakraṃ papraccha sa mahīpatiḥ
yathādharmaṃ yathāśāstraṃ pālayitvā vasuṃdharām
iṣṭvā dattvā ca taptvā ca prāpto 'haṃ tvatpurīmimām
mama senāpatirayaṃ sudevaḥ kena karmaṇā
prabhābhirabhibhūyāsmānuccaiḥ sūrya iva sthitaḥ
iti rājñā surapatiḥ pṛṣṭastaṃ pratyabhāṣata
śṛṇu yenādhiko rājaṃstvatto 'yaṃ pṛtanāpatiḥ
śastrānale raṇamakhe rudhirājye dhanuḥsrave
kabandhayūpe kṛtinā hutānena nijā tanuḥ
so 'yaṃ virājate vīrastejasā kṛtamaṇḍalaḥ
niṣkampaḥ samare kṛttasrastānāmabhayapradaḥ
śrutvaitadvismito rājā praśaṃsanvīravikramān
vismitaśca prahṛṣṭaśca manasā tamapūjayat
pṛṣṭaḥ purā surendreṇa rājanītiṃ bṛhaspatiḥ
uvāca śrīryathā rājñāṃ na karoti taḍidbhramam
vacasā madhureṇaiva kuryānmūlakṣayaṃ ripoḥ
ghoreṇa kalahenāpto jaghanyo hi jayaḥ smṛtaḥ
saṃdehāyoddhṛtaṃ śastraṃ vāgyuddhaṃ kaṇṭhaśoṣaṇam
śatruṃ hanyātpriyālāpaiḥ kuraṅgamiva lubdhakaḥ
praṇameddeśakālajño balinaṃ ripumudyatam
tamevāpacite kāle hanyādeṣa nayakramaḥ
sāmnā seveta balinaṃ lubdhaṃ dānena sādhayet
bhedena kupitāmātyaṃ hīnaṃ daṇḍena pātayet
pramādinaṃ sahānīkaṃ kośadurgabalocitam
sarvopāyavihīnaṃ ca tūṣṇīṃ daṇḍena yojayet
sadā vibudhyeta nijānviraktānanujīvinaḥ
ātmanastāṃśca gūheta chidraṃ yaccintayedareḥ
na bhāṣate vepate ca lakṣitaḥ kṣmāṃ nirīkṣate
na catuṣpatidānena viraktahṛdayo janaḥ
guruṇā kathitaṃ śrīmānniśamyaitatpuraṃdaraḥ
ātmaguptaḥ parānveṣī babhūvāvahitaḥ sadā
daivādavāpto vipadaṃ na śocedvasudhādhipaḥ
anirvedena labhyante hāritā api saṃpadaḥ
muniḥ kālakavṛkṣīyaḥ kṣmābhujā kṣemadarśinā
vibhraṣṭena purā pṛṣṭo jagāda nayakovidaḥ
vidyudvilāsataralāḥ surāṇāmapi saṃpadaḥ
rājanna nityamāyuśca yatkṛte śriyamīhase
tathāpi yadi te vāñchā sve rājye śatruṇā hate
gatvā tameva sevasva maunaṃ kṛtvā kṛtāñjaliḥ
tāvacca sevako bhūtvā sarvathā vyasanālasam
yāvatkośe ca mitre ca śanakairupacīyase
praviśya ca manaḥ prītyā priyavādī yathā tathā
protsāhānāmakāryeṣu kurvīthā dustareṣvareḥ
tatastaṃ saṃśayāpannaṃ drutakośaṃ pramādinam
taistairupāyairdravyairvā kurvīthāḥ kṣaṇasādhanam
ityukte muninā rājā kutsitācārakūṇitaḥ
mānī naitatkaromīti jagādābhijanojjvalaḥ
tasya satyavato bhāvamupalabhya munistataḥ
dūto bhūtvā svayaṃ saṃdhau tasya śatrumayo 'jayat
saṃdhāya munivākyena vaidehaḥ kṣemadarśinā
vitatāra sutāṃ tasmai vibhavaṃ ca yathocitam
pālayetsvagaṇaṃ rājā pareṣāṃ bhedayedgaṇam
samyagvṛttena satyena vartante hi gaṇāḥ sadā
gaṇairvijayate rājā cintitaiḥ svabhṛtaistathā
upekṣitaiḥ saṃhataiśca tairevāśu vipadyate
praśāmyati bahiḥ kopo rājñāṃ sāmādibhiḥ kṣaṇāt
gūḍhastu veśmanīvāgnirnāntaḥ kopo gaṇodbhavaḥ
daivataṃ pitaro yasya dharmo yasya prajāhitam
samyagdaṇḍo vrataṃ yasya sa rājā yajvanāṃ varaḥ
na satyaṃ kevalaṃ satyamanṛtaṃ na tathānṛtam
hitaṃ yatsarvalokasya tatsatyaṃ śeṣamanyathā
anṛtenānṛtācāraścikitsyaḥ kila bhūbhujā
satyena satyaśīlaśca sevyo vibhavamicchatā
yājinaḥ śuddhasaṃkalpāstyāginaḥ pātravarṣiṇaḥ
trātāraḥ sarvadharmāṇāṃ kartāraḥ puṇyakarmaṇām
śrotāraḥ sādhuvacasāṃ bhettāro dhanahāriṇām
taranti ghoradurgāṇi paratreha ca bhūmipāḥ
sadācārāstapoyuktāḥ praśāntāḥ satyavādinaḥ
saṃtaranti ca durgāṇi nārāyaṇaparāyaṇāḥ
asaumyāḥ saumyacaritā mṛdavaḥ krūrakāriṇaḥ
bhavanti puruṣā loke tāṃśca budhyeta bhūmipaḥ
purā babhūva bhūpālaḥ prerakaḥ pūrikāpatiḥ
dāruṇaḥ puruṣaḥ kṣudraḥ piśitāśanaceṣṭitaḥ
kālena pañcatāṃ yātaḥ sa ca prāptaḥ śṛgālatām
janmāntarakṛtaiḥ puṇyairjātaṃ sasmāra duḥkhitaḥ
āpannaḥ kutsitaṃ sargaṃ nirvedācchātamānasaḥ
parairapyāhṛtaṃ māṃsaṃ nādade phalabhojanaḥ
śmaśānanilayaṃ kopāttaṃ vilokya śucivratam
ūcurgomāyavaḥ sarve nindantastadviceṣṭitam
vasatāpi śmaśāne 'sminhāritaṃ jaḍabuddhinā
tvayā mūḍhavratenedaṃ svādu māṃsarasāyanam
viparītamidaṃ sarvaṃ dunoti hṛdayaṃ satām
asminpitṛvane ghore śṛgālo yad amāṃsabhuk
bhuṅkṣveti tairabhihitaḥ so 'vadadvimalāśayaḥ
na śīlakāraṇaṃ jātirnāśramaḥ puṇyakāraṇam
kimāśrame prāṇivadhaḥ pātakaṃ na pracakṣate
manaḥ śuddhikṛtaṃ sarvaṃ pramāṇaṃ karma dehinām
iti bruvāṇaṃ taṃ sarve vijñāya dṛḍhaniścayam
nocuḥ kiṃcid amarṣena kiṃtvatapyanta kevalam
tataḥ kadācittadvṛttaṃ śrutvā vyāghro 'bhipatya tam
uvāca mama sācivyaṃ śuddhātmā bhajatāṃ bhavān
gomāyuratha tacchrutvā babhāṣe vinayānataḥ
svācchandyamamṛtaṃ tyaktvā kaḥ sevāṃ vikaṭāṃ śrayet
saṃtoṣadraviṇaṃ tyaktvā nirāyāsamanaśvaram
abhyarthayeta kaḥ sevāṃ daivyātaṅkakalaṅkitām
athavā yadi nirbandhāttatkaromi bhavadvacaḥ
mayaivaikena bhṛtyena bhavitavyaṃ sadā tvayā
tvadekasaṃśrayaṃ bhaktyā na ca saṃghātavāsinam
vināśayanti piśunā na yathā māṃ tathā kṛthāḥ
evamuktvā śamamayaṃ niṣkāmaḥ pūjyagauravāt
tatheti vādinastasya vyāghrasyāmātyatāṃ yayau
tamāśvāsya bhuvaṃ nītamekaṃ sarvādhipaṃ kṛtam
vyāghreṇa vīkṣya duḥkhābdhau petustadanujīvinaḥ
vyāghrāya kalpitaṃ māṃsaṃ ninyurgomāyuketanam
kva māṃsamiti te pṛṣṭā vyāghreṇa kṣudrakāriṇaḥ
ūcuścauryeṇa tannītaṃ śucinā tava mantriṇā
mithyācāraṃ viditvā taṃ dṛṣṭvā māṃsaṃ ca tadgṛhe
krodhāndho hantukāmastaṃ vyāghraḥ saṃrambhamāyayau
tamabhyetyābravīnmātā vyāghrī piśunaśaṅkitā
śuddhāya tasmai bhṛtyāya vimohātputra mā krudhaḥ
bahavaḥ saṃhatā dhūrtāḥ saṃmataṃ sacivaṃ navam
mithyādoṣeṇa limpanti nirdoṣaṃ kṣudrapaṇḍitāḥ
svarūpaṃ vikṛto dveṣṭi śūraṃ bhīrurbudhaṃ jaḍaḥ
kulīnaṃ hīnajanmā ca duḥśīlā ca pativratām
evaṃ vibodhito mātrā tattvamanviṣya cārataḥ
śuddhaṃ vijñāya taṃ vyāghraḥ prasādyāsīdvilajjitaḥ
tamabravīcchṛgālo 'tha svasti gacchāmyahaṃ vibho
vimānitastvayā vastuṃ notsahe tyaktasaṃvidā
guṇavāniti saṃsatsu yaḥ stutaḥ sādhubhiḥ purā
satyapratijñairdoṣe 'pi na sa vācyo 'nyathā punaḥ
bhinne tathāsminsaṃśleṣe punaḥ prītiḥ sudurlabhā
ityuktvā vyāghramāmantrya gomāyustapase yayau
sa kālena nirāhāraḥ śāntasaṃsāravāsanaḥ
vane kalevaraṃ tyaktvā tridivaṃ prayayau kṛtī
āsthāya vaitasīṃ vṛttiṃ deśakālau samīkṣya ye
na santi tiṣṭhantyuccairvā na te yānti parābhavam
sāgaraḥ saritaḥ sarvāḥ purā papraccha kautukāt
yuṣmatpravāheṣvakhilānpaśyāmyunmūlitāndrumān
ete viśanti māṃ vṛkṣā hṛtāḥ kūlaṃkaṣairjalaiḥ
vetasaṃ na tu paśyāmi kasmādatra taṭodbhavam
samudreṇeti pṛṣṭāsu nadīṣu prāha jāhnavī
hriyamāṇaḥ sadāmbhobhirvinamatyeva vetasaḥ
hantuṃ na śakyāste vṛkṣā mahaughairvinamanti ye
truṭyanti trāsādevānye drumā mūrkhā ivoddhatāḥ
etadgāṅgaṃ vacaḥ śrutvā tathetyūce saritpatiḥ
mene ca vaitasīṃ vṛttiṃ śreyase deśakālayoḥ
rājñāṃ dhanaṃ nijā buddhirdākṣyaṃ cotsāhaśālinām
alasā buddhihīnāśca sarvathā vipadāṃ padam
uṣṭraḥ pareṇa tapasā prajāpativarātpurā
ālasyopahato grīvāmavāpa śatayojanīm
āsane copaviṣṭo 'tha tayā pīluvaneṣu saḥ
prāṇayātrāṃ sadā cakre manyamāno mahatsukham
durdinābhihate kāle kadācittasya jambukaiḥ
kṣutkṣāmairbhakṣitā grīvā dīrghā sā maṇḍalīkṛtā
kulīnānviditācārānrājā karmasu yojayet
pade mahati vinyastāḥ saṃśayāyaiva durjanāḥ
uvāsa śvā kṛpāpātramāśrame kasyacinmuneḥ
sa dṛṣṭvā dvīpinaṃ ghoraṃ kadācidavadadbhayāt
bhagavanneṣa māṃ dvīpī kṣudhito hantumāgataḥ
pāhi pāhīti tenoktaḥ sa muniḥ karuṇānidhiḥ
etattulyo bhavetyuktvā taṃ cakre dvīpivigraham
so 'pi śvā dvīpitāṃ prāptastrasto vyāghrātpunarmunim
trāyasvetyabhidhāyaiva vyāghratāṃ tadgirā yayau
so 'pi mattagajādbhītaḥ kālena madamantharāt
muninā kalpitāṃ prītyā prāpto mattagajendratām
so 'pi pañcānanādbhītaḥ karālāttālakesarāt
yātastacchāsanādeva sahasā mṛgarājatām
aṣṭapādaṃ mahādaṃṣṭraṃ dṛṣṭvā śarabhamāgatam
sa viṣaṇṇo munigirā babhūva śarabhaḥ kṣaṇāt
kālena śarabhākāraḥ sarvaprāṇibhayaṃkaraḥ
sa jātadarpaḥ sahasā taṃ muniṃ hantumudyayau
apadhvastastatastena muninā huṃkṛtena saḥ
sa babhūva punardīnaḥ kṣaṇādaśucivigrahaḥ
ityavijñātaśīlebhyo hīnebhyo vitarañśriyam
kulācāram anālocya rājā patati saṃśaye
nayam evaṃvidhaṃ jñātvā rājadaṇḍena gāmimām
sarvakāmadughāṃ vīraḥ pālayenna tu pīḍayet
vasuhomo 'ṅganṛpatir himavacchikhare purā
avadadyauvanāśvena pṛṣṭo daṇḍasya saṃbhavam
dhṛto varṣasahasraṃ prāṅmūrdhnā garbhaḥ prajāsṛjā
kṣutena sahasotsṛṣṭaḥ sa śrīmānkṣupa ityabhūt
atrāntare jagatsarvamāśāsanamayantraṇam
nirmaryādaṃ vilokyedaṃ vyākulo 'bhūtprajāpatiḥ
athāsya vacasā rudraḥ prayayau daṇḍatāṃ svayam
daṃṣṭrī caturbhujo dīptaḥ śyāmoṣṭhacaraṇo jaṭī
devastaṃ viṣṇave prādādviṣṇuraṅgirase dadau
so 'pi śakramarīcibhyāṃ marīcirbhṛgave tataḥ
sa munibhyo dadau te 'pi dikpatibhyo kṣupāya te
kṣupaśca manave prādāddaṇḍaṃ dharmasya guptaye
tasminsamyakpraṇihite rakṣāyai pūtatejasi
labhante śāśvataṃ vīrā yaśaḥ svargaṃ ca bhūmipāḥ
ityuktam aṅgarājena māṃdhātā pṛthivīpatiḥ
niśamyotphullanayanaḥ sādaraṃ tamapūjayat
kāmalobhodbhavaṃ pāpaṃ rājño brāhmaṇasevayā
punaścākaraṇāddānātkīrtanācca vinaśyati
trayī trātā tato dharmaṃ bhajate tyaktakilbiṣaḥ
ityariṣṭena pṛṣṭaḥ prāṅmuniḥ kāmardako 'bravīt
śīlamābharaṇaṃ rājñāṃ saujanyaṃ viduṣāmiva
śīlena rājate lakṣmīrvasanteneva mañjarī
rājasūye śriyaṃ dṛṣṭvā tava dveṣaviṣākulaḥ
duryodhanaḥ purā pitre dyūte kāmaṃ nyavedayat
dhṛtarāṣṭrastamavadatputra mā bhava viplutaḥ
pravartantāṃ tavāpyante yajñā vipulasaṃpadaḥ
śīlavānprāpsyasi sadā lakṣmīṃ pāṇḍusutādhikaḥ
na hi śīlavataḥ kiṃcidvidyate bhuvi durlabham
śīlaṃ rājñāṃ diśāṃ candrastāruṇyaṃ hariṇīdṛśām
madhumāsaśca vṛkṣāṇāṃ manohāryaṃ vibhūṣaṇam
videśeṣu dhanaṃ vidyā vyasaneṣu dhanaṃ matiḥ
paraloke dhanaṃ dharmaḥ śīlaṃ tu nikhilaṃ dhanam
śīlavittocitaṃ śakraḥ pradīptavibhavaṃ purā
bṛhaspatipuraḥ prāyātprahlādaṃ brāhmaṇākṛtiḥ
śreyo vadeti vinayāddaityendrastena śiṣyavat
pṛṣṭo babhāṣe kālena prajākāryaikasaktadhīḥ
trailokyarājyaṃ samprāptaṃ mayā śīlavatā sadā
śṛṇoti vidyā viduṣāṃ kavīnāṃ saṃśaye vacaḥ
anirṇītam asaṃspṛṣṭam anākhyātam acintitam
sahasā na bhajetkiṃcidapi svādu vicāradhīḥ
etadeva hitaṃ vipra sarveṣāmapi dehinām
varaṃ gṛhāṇa tuṣṭo 'haṃ tava praṇayasevayā
ityukto dānavendreṇa tuṣṭaḥ provāca vṛtrahā
sarvaṃ dehi nijaṃ mahyaṃ śīlaṃ śīlavatāṃ vara
śrutvaitatsatyavāgdaityo dadānīti tamabravīt
śakro 'pi tadgirā prāpya prayayau dvijaveśabhṛt
gate tasminmahotsāhe chāyārūpo varākṛtiḥ
prahlādavigrahāttūrṇaṃ niryayau puruṣo bahiḥ
ko 'sīti pṛṣṭastenātha so 'vadaddaityabhūpatim
vitīrṇo 'dya tvayā kāmādahaṃ śīlābhidho guṇaḥ
uktveti śakraṃ yāte 'smin aparo niragāttataḥ
so 'pi pṛṣṭo 'vadaddaityaṃ dharmo 'haṃ śīlamārgagaḥ
viniḥsṛtastṛtīyo 'pi satyam asmītyuvāca tām
avadadvittamasmīti caturtho 'pyatha nirgataḥ
ahaṃ balamiti kṣipraṃ niryātaḥ pañcamo 'vadat
tataḥ kamalaparyaṅkasthitā kamalalocanā
prahlādavakrānnirgatya jagāda kamalā svayam
vrajāmyahaṃ sahasrākṣaṃ yaste śiṣyo 'bhavaddvijaḥ
tasmai tvayā vitīrṇaṃ hi śīlaṃ śīlavibhūṣaṇa
śīlādanugato dharmaḥ satyaṃ tadanuyāyi ca
yātaṃ vittaṃ ca tanmūlaṃ balaṃ caitannibandhanam
eteṣu surarājasya praviṣṭeṣu kramādvapuḥ
śīlāśrayāṃ śriyaṃ viddhi māmapi prasthitāṃ vibho
ityuktvā śakrasadanaṃ yayau lakṣmīrvihāya tam
evaṃ śīlodbhavāḥ sarvā duryodhanavibhūtayaḥ
ityukto 'pyāmbikeyena na śaśāma suyodhanaḥ
pūjyeṣu vimukhā mohātsarvathā hi mumūrṣavaḥ
etatpitāmahenoktaṃ śrutvā sarvaṃ nṛpocitam
smṛtvā duryodhanakathāṃ niḥśvasyovāca dharmajaḥ
āśā mamābhūdvipulā satataṃ dhṛtarāṣṭraje
yathā vananivṛtteṣu sā māsmāsu vidhāsyati
sarvathā yuddharucinā pratyākhyāte janārdane
āśā viphalatāṃ nītā sā tena mama saṃvṛtā
tasmādvaipulyamāyātāstadbhaṅge duḥsahāḥ śucaḥ
nivartante kathaṃ nāma kathyatāṃ me pitāmaha
pṛṣṭo yudhiṣṭhireṇeti punaḥ śāntanavo 'bravīt
āśā sumahatī pārtha daśā jīvitahāriṇī
haihayo rājaputraḥ prāksumitro nāma kānane
javādanusasāraikaṃ kuraṅgaṃ vegavattaram
sameṣu tarukuñjeṣu śvabhreṣu viṣameṣu ca
mṛgānusārī sucirātsa dhanvī klamamāyayau
tatastapovanaṃ prāpya dṛṣṭanaṣṭe mṛge punaḥ
āśāvināśasaṃtapto munīnāmaviśatsabhām
sa tānpraṇamya papraccha kaṣṭāmāśāṃ mahattamām
munistaṃ vṛṣabho nāma babhāṣe sasmitānanaḥ
rājaputra kṛśāmāśāṃ jahi duḥkhānubandhinīm
bhūridyumnaḥ purā rājā vīradyumnābhidhaṃ sutam
vicinvanhṛtamaśvena badaryāśramamāyayau
tatastapovanaṃ prāpya dṛṣṭanaṣṭe mṛge punaḥ
āśāvināśasaṃtapto munīnāmaviśatsabhām
sa tānpraṇamya papraccha kaṣṭāmāśāṃ mahattamām
munistaṃ vṛṣabho nāma babhāṣe sa smitānanaḥ
rājaputra kṛśāmāśāṃ jahi duḥkhānubandhinīm
bhūridyumnaḥ purā rājā vīradyumnābhidhaṃ sutam
tanurnāma munistatra prāṃśuḥ kṛśatarākṛtiḥ
duḥkhāntenāvadatpṛṣṭo mā rājanviklavo bhava
na vidyate janaḥ kaścidāśayā yo na hīyate
na ca paśyāmi taṃ loke yācakaṃ yo 'bhimanyate
kṛtaghneṣu nṛśaṃseṣu kuṭileṣvalaseṣu ca
āśādaurbalyamāyānti śaradīvālpanimnagāḥ
dhiktāṃ kṛśatarāmāśāṃ kāyaśoṣavidhāyinīm
pratiśrutam asamprāpya hṛdayātparivartate
putre mṛte vā naṣṭe vā piturekātmajasya vā
āśā dahati gātrāṇi sā kṛśāpi mahīyasī
vṛddhānāṃ putralābheṣu nityamāśā bhavanti yāḥ
sthāvire jīrṇakāyānāṃ tāḥ kṛśā api duḥsahāḥ
bhrāmayatyāptamātraiva śoṣayatyāyatī kṛśā
hanti magnā jaṭilyeva dhigāśāṃ mṛtyudāyinīm
ityuktvā tanayaṃ rājñe sa munirdivyalocanaḥ
adarśayatsvayaṃ cābhūtprakaṭaṃ dharmavigrahaḥ
āśāpāśānparityajya yogīva vijitendriyaḥ
pātumarhasi kaunteya pṛthvīṃ pṛthurivāparaḥ
kośamūlaṃ balaṃ rājñāṃ tasminkṣīṇe yathā tathā
abrāhmaṇadhanaiḥ kāryāttadvṛddhirdharmasaṃpade
vaktāraṃ sarvadharmāṇāṃ siddhasindhusutaṃ nṛpaḥ
kṣīṇakośasahāyānāṃ vṛttiṃ papraccha bhūbhujām
balibhirvijito rājā bhinnamantro nirāśrayaḥ
nirutsāhatayā bhraṣṭaḥ kiṃ śreyaḥ saṃśrayediti
bhīṣmo 'vadannarapatiḥ kṣīṇaḥ saṃdhāya vairibhiḥ
śanaiḥ kośabalādīnāṃ yatnātkuryādvivardhanam
tūrṇaṃ varteta sāmnā vā tyaktātmā vāraṇaṃ vrajet
ubhayorantare tiṣṭhandīrghasūtro vinaśyati
vipadānāṃ mūlaghātī yo 'yaṃ kośāparikṣayaḥ
utthānopahatāstena prabhavanti na tāḥ kila
gṛdhrāḥ prayāntyeva śavaṃ dagdhamaṅgārakāṣṭhakam
na tu dāridryasaṃspaṣṭaṃ kaścitspṛśati pūruṣam
api klinnasirājālaṃ pūtiparyuṣitaṃ śavam
na tathā varjayantyārād dhanahīnaṃ yathā janam
viluptavibhavodbhrāntacetasāṃ viṣame pade
anaśvaram anākramyaṃ maryādā mānināṃ dhanam
apyanutsṛṣṭamaryādo dasyuḥ syānna viśṛṅkhalaḥ
maryādā saṃpadāṃ dhāma mūḍhatā vipadāmiva
purā dasyupatirvīraḥ kopavyo gurupūjakaḥ
aparityaktamaryādaḥ prāpa siddhimanuttamām
rakṣitā nyastaśastrāṇāṃ dvijānāṃ yoṣitāṃ tathā
niḥśeṣadānavasakhaḥ sa lebhe vipulaṃ yaśaḥ
na tajjagati nāmāsti yad anākramyam āpadām
śarīrarakṣā prathamaṃ tāsāṃ buddhiśca bheṣajam
prāptajño dīrghadarśī ca dīrghasūtraśca sānugāḥ
bahuputrāḥ purā matsyā nyavasansalilāśaye
srāvyamāṇo jale tatra dhīvaraistajjighṛkṣayā
dīrghadarśī parānūce gacchāmo mānasāntaram
ityarthitau tena yadā tau vimohānna jagmatuḥ
dīrghadarśī tadā pūrvaṃ svayaṃ prāyātsaraḥ param
tataḥ srutajale dāśaiḥ kṛṣṭe matsyakadambake
lalambe kṛtakaṃ dhāmni prāptajño mṛtavatsvayam
sotphālān akhilān matsyān hatvā protānathāparān
jalāntare kṣālanāya cikṣipur jālajīvinaḥ
nyasteṣu teṣu niḥśaṅkhair nadīṣvambhasi dhīvaraiḥ
alakṣito yayau tūrṇaṃ prāptajño dhīmatāṃ varaḥ
ardhajīvastu vicalandīrghasūtro mahākṛtiḥ
vyapādyata niṣādena laguḍairjarjarīkṛtaḥ
bahūnāṃ gocaraṃ yāto vairiṇāṃ viṣame sthitaḥ
kuryādbalādhikaṃ tebhyo mitraṃ kiṃtvatiśaṅkitaḥ
nyagrodhamūlanilayaḥ pralayo mūṣikaḥ purā
lomaśaṃ nāma mārjāraṃ jālabaddhaṃ vyalokayat
baddhe tasmingatāśaṅkaḥ sa jighraṃścapalānanaḥ
bhakṣyaṃ niśi cacārākhurvilikhannakharairmahīm
haritaṃ nāma so 'paśyannakulaṃ lohitānanam
candrakākhyamulūkaṃ ca kūjantaṃ ghoralocanam
tau dṛṣṭvā balinau bhītaḥ samprāpte prāṇasaṃśaye
mūṣikaḥ kalayansarvā diśaḥ kṣaṇamacintayat
nakulolūkabhīto 'haṃ mārjāraṃ balināṃ varam
saṃśaye viṣamasthānāṃ saṃdhistrāṇaṃ hi śatruṇā
sa niścityeti tatpāśacchedāyodyatamānasaḥ
mārjāramavadannīlakācakācaralocanam
amitro mitratāṃ yāti mitram āyātyamitratām
kālena tasmācchetsyāmi pāśaṃ te mitratāṃ gataḥ
śrutvaitanmadhuraṃ hṛṣṭo mārjāraḥ suhṛdaṃ vyadhāt
gāḍhamaṅke pariṣvajya mūṣikaṃ vipadi sthitaḥ
taddṛṣṭvā nakulolūkau nirāśāvākhubhakṣaṇe
babhūvaturbhugnamukhau balavatprītiśaṅkitau
śanaiḥ śanairmuṣiko 'tha cicheda snāyubandhanam
taṃ tūrṇaṃ tūrṇamityūce mārjāraścirakāriṇam
svārthamuddiśya lambante ye kṣaṇaṃ prītitantubhiḥ
dhūrtāṃstānkāryaśeṣeṇa yāpayetkāryayācakān
etaddhyātvā dhiyaivākhurlubdhakāgamanāvadhi
ekapāśāṃśaśeṣaṃ taṃ cakāra nayakovidaḥ
prātarghoratare prāpte caṇḍāle parighābhidhe
jālanikṣiptanayane saśastre pāśajīvini
pāśaśeṣaṃ cakartākhuśchittvā ca bilamāviśat
yāto vyādho nirāśaśca mārjāre vidrute drutam
tasmānmahābhayānmuktaḥ kālenābhyetya mūṣikam
antaḥsthitaṃ biladvārānmārjāraḥ praṇato 'vadat
ahaṃ sa te paraṃ mitram upakāravaśīkṛtaḥ
bhṛśamutkaṇṭhitāṃ prāptaḥ sakhe nirgamyatāmitaḥ
iti bruvāṇaṃ mārjāraṃ dṛṣṭvā bhakṣaṇadīkṣitam
śuklatīkṣṇāgradaśanaṃ śmaśrusūcīcitānanam
jighrantaṃ mūṣikāmodam ardhonmīlitalocanam
uccaikapādanibhṛtaṃ tamabhāṣata mūṣikaḥ
sauhārdenopayuktaḥ prāktava cāhaṃ bhavāṃśca me
gamyatāṃ sa gataḥ kālo na bhūmirvañcaneṣvaham
yadbhavānmadhuraṃ vakti tanmahyaṃ nādya rocate
yācakaḥ kāryakālo 'sāvadhunā nāsti saṃgatam
nijaprayojanāpekṣāpeśalapriyabhāṣaṇam
durbalaḥ krūramanasaṃ dhīraḥ dūrādevāryacetasam
kṛtajña bhavase mitraṃ dūrādevāryacetasam
na śreyo 'sti viruddho hi bhojyabhoktṛsamāgamaḥ
nirasya bahubhirvākyairmārjāramiti mūṣikaḥ
bilaṃ tatyāja kālena dṛṣṭaṃ dhūrtena śatruṇā
evameṣa nayaḥ prājñairjñātavyaḥ śatrusaṃdhiṣu
na viśvasetpriyagirāṃ viśeṣeṇa kṛtāgasām
kāmpilye nagare pūrvaṃ brahmadattasya bhūpateḥ
uvāsa pūtanā nāma vihagī jīvajīvikā
sā rājabhavane jātavisrambhājījanatsutam
tatputratulyajanmā ca putro 'bhūttasya bhūbhujaḥ
vitīrya sāgaradvīpasaṃjātaṃ sā phaladvayam
svaputraṃ rājaputraṃ ca bālye 'pi balinau vyadhāt
tataḥ kadācidvihagaṃ śiśuṃ rājasuto balī
ādāya kelisaṃsaktaṃ cakāra gatajīvitam
vilokya nihataṃ putraṃ samabhyetyātha pūtanā
tuṇḍena rājaputrasya kruddhā netre vyadārayat
pratikṛtya nikāreṇa duḥkhitā gantumudyayau
vrajantīṃ brahmadattastāṃ harmyādālokya saṃbhramāt
vidāritākṣaṃ putraṃ ca jagādācchādya vikriyām
apakāre pratikṛte vairaṃ vaireṇa pātitam
kopaḥ sāmyādapakrānto mā gamaḥ putri pūtane
tacchrutvovāca vihagī nedānīmasti saṃgatam
kṛtapratikṛtaṃ vairamabhyāsāddviguṇaṃ bhavet
śrutvā ca guruvṛddhebhyaḥ purāṇamapi vismṛtam
sahasā navatāṃ yāti vairaṃ koṭaravahnivat
kṛtāpakāre viśvāsaṃ mohādyo yāti bāliśaḥ
sa vismṛtātmā sahasā yāti kālavidheyatām
gīteneva kuraṅgāṇām āmiṣeṇeva pakṣiṇām
baḍiśeneva matsyānāṃ viśvāsanavyathā nṛṇām
priyavādyairvibhinnānāṃ saṃśleṣaḥ kila durlabhaḥ
muktāphalānāṃ bhagnānāṃ jatuleśairna saṃdhayaḥ
dhiktaṃ kudeśaḥ yatrātmā na śete 'śaṅkitaḥ sukham
pravādaḥ kila satyo 'yaṃ yadātmārthe mahīṃ tyajet
iti bruvāṇā sā rājñā prārthitāpi punaḥ punaḥ
aviśvāsabhayātprāyāttyaktvā praṇayagauravam
āpatkāle ghṛṇāṃ tyaktvā kṛtasneheṣu gauravaiḥ
pratikūleṣu varteta pratikūlataraṃ dhiyā
rājñā śatruṃtapākhyena vṛttiṃ nītiṃ ca bhūbhujām
kaṇiṅkanāmā nītijñaḥ purā pṛṣṭo 'bravīnmuniḥ
mūlacchedaṃ ripoḥ kuryādathavā na prakopayet
anyathāsau vināśāya pādaspṛṣṭa ivoragaḥ
janaṃ viśvasayed vācā śaucaṃ dambhena darśayet
pragāṇaiḥ śapathaiḥ śāstraiḥ śatruṃ seveta śambaraiḥ
atītaśāntaye snehaiḥ samaṃ jaḍamanāgataiḥ
pratyakṣair upapatraiśca piṇḍitaiḥ phalavarjitaiḥ
tūlavatsahasā kṣipraṃ jvaledavasare kvacit
mandapratāpo dhūmāṅko na bhaveddrumavahnivat
prayojanārthinaḥ kuryādāśābandhānsadā madā
na hi kaścitkṛte kārye kartāramanumanyate
lokāpavādādudvego mārdavaṃ cirakāritam
asaṃvṛttiḥ svamantre vā mūlacchedo 'rthasaṃpadām
prasupto badhiro 'ndho vā kāle syātsvārthasiddhaye
prapātamadhuvat tiṣṭhed durlabhaḥ sarvadehinām
dāruṇaḥ syānmukhe svādurguḍalipta ivopalaḥ
viśedantaśca śatrūṇāṃ madhudigdha iva kṣuraḥ
dīrgham āśāmiṣaṃ dātuṃ cintayejjñānasaṃgraham
āśāṃ nighnair nimittaiśca hetubhiśca tathā vadet
na yathā ratimāyāti saṃvatsaraśatairapi
atṛptijanakā prītirdadyātsvasyāntaraṃ nṛṇām
kākavat pariśaṅketa nāśayenmṛgamugdhatām
cārairbhavecca sarvajñaḥ praharedvyasane ripau
pūrvaṃ māyābhighātī syāddhataṃ śocetsvabandhuvat
na kuryānniṣphalaṃ vairaṃ na haredapyapuṣkalam
dantānāṃ śātanaṃ mithyā śuṣkāsthiparicarvaṇam
śṛṇavad vyādhivaccheṣaṃ na śatroḥ parivarjayet
api putraṃ svayaṃ hanyādarthavighnavidhāyinam
gṛdhravad dīrghadarśī syādbakavatkapaṭavrataḥ
śārdūlavan mahotsāhaḥ kuṭilaśca bhujaṅgavat
bhedanāya sadā kuryātpareṣāṃ paurasāntvanam
gaṇāṃścopajapetpūrvaṃ dhanairākṛṣya vallabhān
paṇḍitairvairamutpādya na niḥśaṅkaḥ sukhaṃ caret
etadbuddhvaiva nikhilaṃ nanu seveta sajjanam
suverarājaḥ śrutvaitadbhāradvājena bhāṣitam
kaṇiṅkākhyena muninā babhūva nayakovidaḥ
āpadaṃ kāladaurātmyāddevadoṣeṇa vā budhaḥ
samprāpto daivadiṣṭādvā dhiyā varteta saṃkaṭe
ayameva sadopāyo bhāvi kalyāṇasaṃpadām
trivargasādhanaṃ dehaṃ rakṣedāpatsu yadbudhaḥ
anāvṛṣṭihate kāle purā dvādaśavārṣike
kathāśeṣeṣu toyeṣu durbhikṣakṣapite jane
utsanne dharmasaṃtāne śavākīrṇe mahītale
tyaktvāgnidaivatāḥ sarve munayo luptasaṃyamāḥ
babhramurnaṣṭasaṃketā nirdagdhāśramakānanāḥ
viśvāmitro 'tha vicarannavāpa śvapacālayam
kṛttaprāṇivasāvisraṃ śuṣkamāṃsāsthimālikam
āyāsaniyamāvāsaṃ śvacarmāstīrṇapakkaṇam
śoṇitāpūrṇapiṭharaṃ saramāsaṅgasaṃkulam
snāyupralambasaṃbādhaṃ kaṅkālaśakalākulam
kṣutkṣāmakukṣistatrāpi munirbhikṣāmayācata
arthamāno 'pi sa yadā tato lobhena kiṃcana
tadā kṛcchrāṃ daśāṃ yātaḥ papāta bhuvi mūrchitaḥ
so 'cintayadaho kaṣṭamiyamāpadupasthitā
śvamāṃsaleśamathavā harāmi niśi cauravat
prāṇārthī sarvamādadyātsarvataḥ sthitiviplave
āpadi prāṇarakṣā hi dharmasya prathamāṅkuraḥ
etaccintayatastasya kṛṣṇarātriḥ pravartitā
śvapākavañcitānekakākapakṣairivāvṛtā
sa saktikāṃ snāyutantrīṃ lambamānāṃ vicintya saḥ
kuṭīdvāraṃ śanaiḥ prāpya sakampo hartumudyayau
antaḥ prasupto nirnidraḥ śleṣmavyālagnalocanaḥ
vṛddhaḥ śvajīvī provāca taṃ kāsodghargharasvaraḥ
snāyurākṛṣyate kena nāsmi nidrāvaśaṃ gataḥ
eṣa śastreṇa sahasā hanyate yo 'tra lambate
viśvāmitro niśamyaitattamūce durbalasvaraḥ
kauśiko 'haṃ muniḥ prāṇarakṣāyai cauratāṃ gataḥ
alabdhabhaikṣaḥ kṣutkṣāmo harāmyenāṃ śvajāghanīm
adharmo nāturasyāsti ghoraṃ kṛcchraṃ gatasya ca
mūlaṃ ca jīvo dharmasya tasminnāpatsu rakṣyate
pravartante punaḥ sarvāḥ sadācārocitāḥ kriyāḥ
ityukto muninā vṛddhaḥ samutthāya jagāda saḥ
aho nu bhagavanprāṇalobhātpāpaṃ praśaṃsasi
yuṣmābhireva vihito bhakṣyābhakṣyeṣu nirṇayaḥ
sa kathaṃ jīvitabhraṃśabhayātpāpe pravartase
na vārayāmi te māṃsaṃ vitarāmi na te svayam
vaktāsi sarvadharmāṇāṃ mohānmā nirayaṃ gamaḥ
etatsa muninākarṇya jagāda praskhalanmuhuḥ
yasmiṃstapaśca satyaṃ ca svajñānaṃ ca pratiṣṭhitam
śarīre rakṣite tasminsarvaṃ bhavati rakṣitam
abhakṣyaṃ bhakṣayitvāpi vimuktaḥ prāṇasaṃśayāt
vratatīrtheṣu puṇyena kṣapayiṣyāmi pātakam
ityuktvā tāṃ samādāya yayau tūrṇaṃ śvajāghanīm
asmin avasare meghā vavarṣuḥ sasyasaṃpadaḥ
ityevaṃ prāṇarakṣāyai munināpyatigarhite
śvamāṃse vihitā buddhistasmāttrāyeta jīvitam
dharmasūnurniśamyaitadbhīṣmaṃ papraccha vismitaḥ
pitāmaha gatiṃ brūhi śaraṇāgatarakṣiṇām
etatpṛṣṭo nṛpatinā prāha śantanunandanaḥ
pṛṣṭaḥ pūrvaṃ jagādedaṃ mucukundena bhārgavaḥ
vipule durdināyāse lubdhakaḥ kānane purā
śītasaṃpiṇḍito rātrau mūle suṣvāpa śākhinaḥ
skande viṭapinastasya kapotaḥ kṛtasaṃśrayaḥ
vāsarānte 'pi nāyātāṃ smṛtvā bhāryāmatapyata
vilalāpa sa saṃtaptaḥ priyāvirahakātaraḥ
kapotī tacca śuśrāva baddhā vyādhena pañjare
sā tamūce sukṛtino na prayānti viṣaṇṇatām
prathamaṃ sukṛtametaccharaṇāgatarakṣaṇam
lubdhako vṛkṣamūle 'sminsupto hyasmai yathocitam
pūjāṃ vidhatsva śītārtaḥ śaraṇaṃ hyeṣa vāñchati
preyasyā vacanaṃ śrutvā lubdhakaṃ vihago 'bravīt
bhadra madgṛhamāpto 'si vitarāmi tavepsitam
śītārditastadākarṇya lubdhakastamayācata
vahniṃ so 'pi khagastūrṇaṃ mānināya divo 'ntikam
tṛṇaparṇasusiddhe 'gnau jvalite lubdhakastataḥ
vinaṣṭaśītaḥ kṣutkṣāmastamayācata bhojanam
māṃ bhakṣayeti kāruṇyānnigadya vihagaḥ svayam
viveśa vahniṃ taddṛṣṭvā vyādho 'pyanuśayaṃ yayau
sa tyaktvā kūṭayantrāṇi samutpāṭya ca pañjaram
viraktaḥ kānanaṃ prāyād vihitānaśanavrataḥ
kapote tridivaṃ yāte vimānenārkavarcasā
bhartāramanuśocantī kapotī vahnimāviśat
tasyāṃ nivasamānāyāṃ bhartrā saha surālaye
dāvānale tanuṃ tyaktvā lubdhako 'pi divaṃ yayau
pāpamarjitamajñānātkathaṃ naśyati dehinām
pṛṣṭo yudhiṣṭhireṇeti punaḥ śāntanavo 'bravīt
indotākhyaṃ munivaraṃ rājā pārikṣitiḥ purā
brahmahatyākulaḥ prāyādviśvastaḥ śaraṇaṃ vane
muhustena nirasto 'pi pāpasaṃsargabhīruṇā
nināya karuṇairvākyaistaṃ rājā karuṇārdratām
tasya kīrtayataḥ pāpaṃ taptasyānuśayāgninā
tīrthāplutasya śanakaiḥ sa muniryājako 'bhavat
aśvamedhena vidhivatpūtātmā so 'tha bhūpatiḥ
tāritaḥ kilbiṣād ghorādindotena kṛpālunā
vyavasāyena buddhyā ca niścayena ca dehinaḥ
taranti narakaṃ bālaṃ śuśucurbāndhavāḥ purā
tānsametyābravīdgṛdhro gamyatāṃ tyajyatāṃ śiśuḥ
imāmavasthāṃ paryante ko nāma na gamiṣyati
mā tiṣṭhata ciraṃ ghore śmaśāne pretabāndhavāḥ
iha martyasahasrāṇi yayuryāsyanti ca kṣayam
śrutvaitadbālakaṃ tyaktvā śanaistāngantumudyatām
uvāca jambuko 'bhyetya dhigyuṣmānnirghṛṇāśayān
aho nu dāruṇā yūyaṃ tyaktvā gacchanti ye sutam
gatāsavo 'pi jīvanti kadācitsuptabhautikāḥ
kiṃ vo bhayaṃ śmaśāne 'sminyāto 'staṃ na divākaraḥ
tiraścāmapi bāle 'smiñjāyate karuṇākaṇaḥ
śṛgāleneti gadite punaḥ śavabhṛtaśca tān
gṛdhro jagāda citraṃ vo jambukasya girā bhramaḥ
jīvaratnabhṛto yūyaṃ kāṣṭhaloṣṭopamākṛteḥ
snehena pātajīvasya śiśoḥ kiṃ yāta mūḍhatām
vanaṃ vrajata vairāgyāttapaḥ kuruta vā mahat
viyogasāre saṃsāre satyānnānyatparāyaṇam
anyena vartmanā putraḥ pitā cānyena gacchati
svakarmabhiḥ pare loke tyajata snehavikriyām
yāntyeva vṛddhāstaruṇā bālā garbhagatāstathā
kriyate kiṃ vicāro 'sti na kālasya pramāthinaḥ
bandhūnāmidamānṛṇyaṃ sthitijñānaṃ pracakṣate
mṛtaḥ pralāpaṃ bāṣpaṃ ca na śṛṇoti na paśyati
vatsarāṇāṃ sahasraṃ me sāgraṃ jātasya vartate
nirgatāsurmayā dṛṣṭaḥ pralāpairnotthitaḥ kvacit
ityuktvā virate gṛdhre gomāyuḥ punarabravīt
dayāṃ kuruta kānte 'sminbāle kamalalocane
śambukasya vadhātpūrvaṃ mṛto 'pi brāhmaṇātmajaḥ
daśakaṇṭhadviṣo rājye jīvitaṃ prāpa durlabham
karābhyāṃ śiśunānena vitīrṇaṃ salilāñjalim
kadācitpāsyati pitā sukṛtī paralokagaḥ
bhāṣite jambukeneti gṛdhraḥ punaruvāca tān
santaḥ śokāmaye nṝṇāṃ na praśaṃsanti bheṣajam
dinānte dāruṇatarā bhavatyeṣā śmaśānabhūḥ
kaṅkālamālākalitairbhūtavetālamaṇḍalaiḥ
kṣaṇena hi na gīryante sahasrāṇi bhavādṛśām
mā kurudhvaṃ prayāse 'sminvyasane kalahe matim
vapuṣāṃ jīvitānāṃ ca gatānām āgamaḥ kutaḥ
iti gṛdhrasya vacasā nivṛttānvīkṣya bāndhavān
uvācābhyetya gomāyuḥ punaḥ svārthaikapaṇḍitaḥ
abāndhave 'smin adhunā na saṃsāre matirmama
gacchanti kāṣṭhavattyaktvā putrakaṃ yatra mānuṣāḥ
vṛddhaḥ prayātyātmabhayādvijane tyajyate śiśuḥ
ko 'sminpratyayamādhattāṃ janaḥ svārthapare jane
ityūcatustau bhakṣyārthaṃ kṣutkṣāmau gṛdhrajambukau
divā gṛdhrasya bhojyaṃ yadrātrau gomāyukasya tat
atrāntare samabhyetya bhagavānambikāsutaḥ
svecchāvihārī varadastaṃ bālakamajīvayat
śatāyuṣaṃ skandavarātte yayuḥ prāpya taṃ sutam
prāpatuśceśvaradṛśā kuśalaṃ gṛdhrajambukau
ityanirvedaśīlānāṃ dhīmatāṃ vyavasāyinām
abhīpsitāni sahasā sidhyantīśvaraśāsanāt
na kuryādbalinā vairaṃ durbalo darpamāśritaḥ
vinaṣṭaḥ spardhayā vāyormahāñśalmalipādapaḥ
vistīrṇaśākhāvipulaḥ saṃtaptādhvanyasaṃśrayaḥ
babhūva himavatprasthe śalmaliścumbitāmbaraḥ
papraccha nāradaḥ prītyā taṃ yadṛcchāgato muniḥ
aho nu tava nīrandhrāḥ pattrapuṣpaphalaśriyaḥ
manye tava paraṃ mittraṃ vāyuryenāsi rakṣyase
taravastadbalākrāntā viśīryante patanti ca
śrutvaitadūce darpāndhaḥ śalmaliḥ skandabandhuraḥ
citraṃ mune na jānīṣe bale tulyo na me 'nilaḥ
katthanenetyabhihite bahuśastena śākhinā
tadeva nārado gatvā pavanāya nyavedayat
tadgirā krodhavidhuraḥ sphāraḥ pralayamārutaḥ
śvo draṣṭāsīti taṃ vṛkṣaṃ samabhyetya tadābravīt
rajanyāmatha saṃtrāsātsa saṃcintyaiva śalmaliḥ
prabhañjanaṃ mahāvegaṃ dhīmān svayam aśīryata
tataḥ prātaḥ śakalitāśeṣaśākhāsamākulam
apaśyadvāyurabhyetya viśīrṇaṃ śalmaliṃ svayam
aho nu dhanyamantro 'si buddhyā tvaṃ rakṣitastaro
ityuktvā vigatakrodho vāyuḥ prāyādyathāgatam
lobhe eva mahatpāpaṃ jñānameva paraṃ mahaḥ
dama eva parā śāntistapa eva paraṃ padam
satyameva paraṃ puṇyaṃ śreyaḥ krodhābhinigrahaḥ
ānṛśaṃsyaṃ paro dharmaḥ sāro 'yaṃ dharmavādinām
śrutismṛtikṛtaistaistaiḥ prāyaścittaiḥ śarīriṇām
kīrtanāttīrthasevābhiḥ pāpaṃ dānaiśca naśyati
brahmahā dvādaśa samāḥ kapālāṅko vrataṃ caret
saṃmukhaḥ khaḍgadalito bhrūṇahā mucyate yudhi
brāhmaṇārthe hatāḥ pāpaṃ taranti gurutalpagāḥ
mucyante sarvapāpebhyo hayamedhena bhūmipāḥ
dharmātmajopadeśeṣu nakulena kathāntare
atha pṛṣṭo 'bravīdbhīṣmaḥ karavālasya saṃbhavam
asurābhihate kāle himavacchikhare purā
svayaṃbhūr bhagavān khaḍgo dhātrā dhyātaḥ samāyayau
prāṃśurnīlotpalaśyāmo bhuvanāni vilokayan
sa babhūva trinetrasya brahmavākyātkarāgragaḥ
tena niṣkaṇṭakaṃ kṛtvā rudro raudreṇa tejasā
jagacchivākṛtiḥ paścādbabhūva śaśibhūṣaṇaḥ
taṃ khaḍgaṃ lebhire bhūpā manuprabhṛtayaḥ kramāt
yasya dhārānipātena punarjanma na dehinām
śrutveti mandiraṃ pārtho gatvā bhīṣmagiraḥ smaran
vidureṇa kathāścakre dharmasarvasvavādinā
teṣāṃ viduraṣaṣṭhānāṃ babhūvurvividhāḥ kathāḥ
śuddhapravṛttadharmāṇāṃ dharmakāmārthasaṃśrayāḥ
samabhyetyātha papraccha punarbhīṣmaṃ yudhiṣṭhiraḥ
sauhārdaṃ kena na calediti pṛṣṭo 'bravīcca saḥ
kṛtajñaiḥ sādhubhiḥ sabhyaiḥ kulīnairanapāyibhiḥ
satāṃ na naśyati prītirguṇādānaikatatparaiḥ
mitradruhaḥ kṛtaghnāṃśca varjayetkuṭilāśayān
kṛtaghnatāsamaṃ rājanna hi paśyāmi pātakam
darpavān malinācāro vedādhyāpanavarjitaḥ
madhyadeśyo 'sitatanuḥ śīlācāraparāṅmukhaḥ
gautamo nāma kaluṣo brahmabandhurabhūtpurā
sa vasañśabarīsaktaḥ paryanteṣu dhanārthitām
bibhradbhrāntvā vasumatīṃ sārthabhraṣṭo 'viśadvanam
tasminsnigdhatarucchāye prasannaharikuñjare
nyagrodhapādapasyāgre chāyārthī samupāviśat
nāḍījaṅghābhidhastūrṇaṃ bakaḥ sugatasadvrataḥ
vilokya taṃ kṛpāviṣṭo durgataṃ vinato 'bravīt
brahmandāridryamunnidraṃ tavaitatpradahāmyaham
suhṛdaṃ me virūpākṣaṃ rākṣasendramito vraja
kārtikyāṃ sa hi dātṝṇāṃ dhuryo dāsyati te dhanam
madīyamiti tacchrutvā sa gatvā karuṇākulāt
tasmātkanakamāsādya bahulaṃ tūrṇamāgataḥ
bakaṃ vilokya tatraiva dhanatuṣṭo vyacintayat
na hyetadbhakṣyate hema vane vigatavikriye
sāṃprataṃ bakamevādya pātayāmi supīvaram
iti saṃcintya suciraṃ pātheyārthī dvijādhamaḥ
hemabhāranataḥ suptaṃ jaghāna saralāśayam
adarśanena tasyātha khinno rākṣasabhūpatiḥ
śaṅkākulaścāracakraṃ visṛjya prāpa taṃ dvijam
hataṃ tena bakaṃ jñātvā nijagrāha tamutkaṭam
ākāśadhuniphenaiśca jīvitaṃ prāpa khecaraḥ
aparādhahataṃ dṛṣṭvā nāḍījaṅgho 'pi gautamam
ajīvayaddurācāraṃ na manyuradhame satām
evaṃ kṛtaghnacarito gautamaḥ sugatavratam
jaghāna pāpe pāpānāṃ niḥśaṅkaṃ ramate manaḥ
nyāsāpahāriṇo dhenustrīgurubrāhmaṇāntakāḥ
dharmiṣṭhā iva yasyāgre sa kṛtaghno vicāryatām
atha papraccha dharmajñaṃ dharmarājaḥ pitāmaham
kathaṃ samāśrayeddharmaṃ vinaṣṭadhanabāndhavaḥ
sa tena pṛṣṭaḥ provāca śṛṇu senajitaṃ nṛpam
putraśokākulaṃ kaścijjñātvābhyetyāvadaddvijaḥ
abhāvāyaiva jāyante bhave 'sminsarvajantavaḥ
śocyastvamapi kālena kathaṃ śocasi pārthiva
yadṛcchayā saṃgataścetpratiyāto yadṛcchayā
saṃsārādhvani tatko 'yaṃ viyoge mohavibhramaḥ
jāyate kṣaṇadṛṣṭeṣu sneho duḥkhāya dehinām
mamāyamiti mugdhānāṃ na sa teṣāṃ na tasya te
śocantyalubdhaṃ vāñchantaḥ prāptaṃ śocanti durbhagam
naṣṭaṃ śocanti duḥkhārtā jantavaḥ sukhinaḥ kadā
dhanaputrakalatreṣu na snihyanti vipaścitaḥ
avaśyaṃ viprayogo hi taiḥ paraiśca nṛṇāṃ sadā
ko nāma priyasaṃyogānna manyetāmṛtopamān
marmacchido viyogeṣu yadi na syurviṣotkaṭāḥ
piṅgalā dattasaṃketaṃ kāntaṃ vārāṅganā purā
anāgataṃ ciraṃ dhyātvā svayamekābravīnniśi
āgatenāpi kiṃ tena viyoge duḥkhadāyinā
bhaje kāntam ihāntastham anaśvaram aśocakam
iti saṃtoṣapīyūṣaśāntā śāpāpavedanā
pratibuddhvaiva suṣvāpa parame dhāmni piṅgalā
asminpravāhavadyāti nṛṇāmāyuṣi kiṃ sukham
pṛṣṭo yudhiṣṭhireṇeti punarūce pitāmahaḥ
medhāvinā purā pṛṣṭaḥ putreṇaitaddvijaḥ pitā
uvācādhyayanaṃ kṛtvā brahmacārī tato gṛhī
putraiḥ pitṝṇām anṛṇo bhūtvā pītvānilānvane
munistulyasuhṛddveṣyaḥ prayāti paramaṃ padam
tacchrutvovāca tanayaḥ sarvametadaninditam
ślāghyāya śreyase karma yadi kālaḥ pratīkṣate
asamāptasvakāryāṇāmāyuḥ svalpam amudritam
ahorātragaṇaireva sravatyetad alakṣitam
muhūrtamapi jantūnāṃ kālo 'yaṃ kalitākhilaḥ
sārthaḥ sudūragāmīva nārthito 'pi vilambate
kṣaṇārdhamapi kāryeṣu na vilambeta paṇḍitaḥ
na jānīmaḥ kadā kasminkṛtānto nipatiṣyati
na vātsalyānna kāruṇyānnopayogānna gauravāt
pratīkṣāṃ kṣamate kālaḥ kāryaśeṣeṣu dehinām
mṛtyunā yasya sauhārdaṃ yo na vettyāyuṣo 'vadhim
śvaḥ kartāsmīdamityeṣā vāṇī tasyaiva śobhate
aho nu mohamugdhasya lokasyeyaṃ pramāditā
yadbālaṃ mṛtamālokya vṛddhastiṣṭhati nirbhayaḥ
nave vayasi bhogārhe naveṣu vibhaveṣu ca
navoḍheṣu ca dāreṣu hriyate mṛtyunā janaḥ
tasmātkuśalamevādau kāryaṃ saṃsāraśāntaye
tarattaraṅgalolo hi dehidehasamāgamaḥ
dhanināṃ nirdhanānāṃ ca vibhāgaṃ sukhaduḥkhayoḥ
pṛṣṭo 'tha dharmarājena punaḥ śāntanavo 'bravīt
śampāko nāmavānvipraḥ purā dhīmānabhāṣata
vitṛṣṇayātipīḍyante saṃtoṣo 'mṛtanirjharaḥ
bhayānabhijño niścinto nidrāvān rogavarjitaḥ
nirdhanaḥ sukhito nityaṃ yathāvāptakṛtakriyaḥ
sukhamāste sukhaṃ śete sukhaṃ ca pratibudhyate
saṃtoṣavān nirāyāso nirapāyo nirāmayaḥ
dhanino darpapūrṇasya bhrūbhaṅgādvakradarśinaḥ
kumbhīnyastadhanatrāṇacintāpāṇḍukṛśatviṣaḥ
cauro bhūpālabhītasya vṛddhyarthaṃ pāpakāriṇaḥ
ajīrṇarogagrastasya ṣṭhīvino bhojyakāṅkṣiṇaḥ
lobhaśuṣkakalatrasya duḥkhaikaphalabhāginaḥ
spardhākathaiva kā nityamākiṃcanyāmṛtāśibhiḥ
manyate tāvadātmānaṃ śakravaiśravaṇopamam
gṛhyate dhanavānyāvanna dasyunṛpamanyubhiḥ
dhanaṃ gamayatāṃ bhūri gṛhāṃśca suparicchadān
nirdhanāddhanināmeva kṛcchrādduḥkhaviṣūcikā
yāte vaiphalyamārambhe kiṃ kuryāddraviṇotsukaḥ
etatpṛṣṭaḥ kṣitibhujā dhyātvā śāntanavo 'vadat
śrūyatāṃ yadvinaṣṭārthasamaye duḥkhabheṣajam
maṅkirnāma dvijaḥ pūrvamīhamāno 'sakṛddhanam
prayatnairapi na prāpa vidhivaimukhyahelayā
kṣīṇārthaḥ so 'rthaśeṣeṇa krītvā cātha vṛṣadvayam
svayamutkarṣaṇaṃ cakre kṣetre vipulavāhakaḥ
atrāntare pṛthugrīvo nidrābhaṅgātsamutthitaḥ
jahāroṣṭro mahākāyastau vṛṣau skandhalambinau
yugotkṣepāllambyamānau tau tena balaśālinā
vṛṣau vilokya śokārto vilalāpa dvijātmajaḥ
aho nu citravarṇāṅkau mama vatsatarau priyau
karṣanvibhāti karabho ratnāḍhyāviva bhūṣaṇau
ityuktvā jātanirvedagāḍhavairāgyavāsanaḥ
tṛṣṇāṃ nininda sahasā praśāntānuśayajvaraḥ
duḥkhāya bata jantūnāṃ tṛṣṇā paribhavāspadam
vipralabdho janaḥ sarvo yayā śocatyaharniśam
alabdhaṃ vāñchatāṃ vittaṃ labdhaṃ ca parirakṣatām
naṣṭaṃ ca śocatāṃ puṃsāṃ kadā duḥkhaṃ nivartate
kāmo 'rtheṣu vipanmūlaṃ saṃtoṣaḥ paramaṃ sukham
niṣkāmaśca sakāmaśca matau me svastharogiṇau
sadhanaścintyate rājñā dasyunā svajanena ca
vikalaśceti lokena nirdhanaśca na gaṇyate
tasmātsaṃtyaktakāmānāṃ saṃtoṣadhanaśālinām
kṣayodayavyayāyāsairna cetaḥ paribhūyate
idaṃ labdhamidaṃ naṣṭamidaṃ lapsye punardhiyā
idaṃ cintayatāmeva jīrṇamāyuḥ śarīriṇām
adhunā lobhamunmūlya spṛhāṃ dūre nirasya ca
vītamoho bhavāmyeṣa munistulyapriyāpriyaḥ
tyāgo hi hanti vyasanaṃ tathā hi janakaḥ purā
dahyamāne 'pi nagare nābhajadduḥkhavikriyām
iti dhyātvā ciraṃ maṅkirnirvedācchāntamānasaḥ
āśāpāśaṃ parityajya paraṃ padamavāptavān
etaddharmasutaḥ śrutvā punaḥ śantanunandanam
samabhyadhātkathaṃ janturvītaśokaścarediti
so 'bravīcchṛṇu bhūpāla prahlādo dānavādhipaḥ
nityānandaṃ purā vipramūce svacchandacāriṇām
sukhaduḥkhaśatāvarte vipule 'smindhanārṇave
aviluptaḥ kathaṃ brahmannityatuṣṭo 'bhilakṣyase
keyaṃ ślāghyatarā vṛttiḥ ko vāyaṃ vibhavo dhiyaḥ
krīḍāvihārī loke 'sminyadasakto na lipyase
iti pṛṣṭo dvijastena babhāṣe vipulāśayaḥ
taṭasthaḥ sarvabhāveṣu nityatṛptaścarāmyaham
māyāvilasitaṃ sarvaṃ jānansaṃsāravibhramam
kṣayodayeṣu bhūtānāṃ na duḥkhaṃ na sukhaṃ bhaje
āyuṣāṃ vibhavānāṃ ca bhāvānāṃ ca svabhāvataḥ
paśyan asāratām etānnānuśocāmi nirvyathaḥ
bhuñjāno vividhānbhogānnirāhāro 'thavā kvacit
nagnaścīrāmbaro vāpi mahārhavasano 'pi vā
bhujopadhānaḥ kṣmāśāyī paryaṅkaśayano 'pi vā
samaḥ śamadamābhyāṃ ca dharāmyājagaraṃ vratam
parāvarajño bhāvānāṃ kūṭastho vigataspṛhaḥ
tyaktamohabhayadveṣaś carāmyājagaraṃ vratam
prāptaṃ giratyajagaraḥ kuraṅgaṃ mahiṣaṃ gajam
asaṃprāpteṣvanudvegaṃ vidhatte niścalasthitiḥ
etāmājagarīṃ vṛttimāśritya vimalāśayaḥ
na cintayāmi sattvastho lābhālābhau sukhāsukhe
brāhmaṇeneti kathitaṃ śrutvā vismitamānasaḥ
jīvanmuktadaśāṃ tasya prahlādaḥ praśaśaṃsa tām
etatpāṇḍusutaḥ śrutvā punarbhīṣmamabhāṣata
kulakarmārthabuddhīnāṃ pitāmaha kimuttamam
iti pṛṣṭo nṛpatinā babhāṣe jāhnavīsutaḥ
atikramya guṇānsarvānprajñaivopari vartate
vaiśyo dhanamadādhmātaḥ syandanena purā vrajan
apātayatkṛśataraṃ muniṃ vartmani kaśyapam
lalatkuṇḍalagaṇḍena sa tena bhuvi pātitaḥ
śocandaridramātmānaṃ niścayaṃ nidhane vyadhāt
taṃ pāṃsuśāyinaṃ dīnaṃ prāṇatyāgakṛtavratam
śakraḥ śṛgālarūpeṇa kṛpayā vaktumāyayau
so 'vadadbata saṃtoṣaḥ saṃsāre nāsti kasyacit
mune yadujjvalācāro nātmānaṃ bahu manyase
dhanyā manuṣyāḥ saṃsāre yaiḥ svahastena bhujyate
kaṇḍūrnivāryate kīṭakaṇṭakādirvikṛṣyate
aho sukṛtināṃ rājā tvaṃ yanmānuṣayonijaḥ
brāhmaṇaśca tapasvī ca spṛhaṇīyo 'si kaśyapa
aho dhanyo 'si yannākhurna maṇḍūko na kukkuṭaḥ
na pukkaso na cāṇḍālo na kuṣṭhī na jaḍo 'si vā
dṛśyante dīrgharogārtā duḥkhādduḥkhataraṃ śritāḥ
śocantastāmasīṃ yoniṃ prapannāstānvilokaya
manuṣyaḥ paripūrṇāṅgo vyādhivyasanavarjitaḥ
brāhmaṇaśca tvamuditastvatto dhanyataro 'sti kaḥ
asaṃtoṣe matiṃ mohānmā kṛthā vibhavāśayā
prāpyendratāmapi janastato 'pyādhikyamīhate
tṛṣṇeyaṃ satatābhyāsādvardhamānā śarīriṇām
antrasnāyumayī tantrī kṛṣṭevāyāti dīrghatām
tasmātsvadharmanirataḥ spṛhaṇīyaḥ kulodgataḥ
parasya vibhavaṃ dṛṣṭvā na kāmānmartumarhasi
ahaṃ kutārkiko bhūtvā dhūmāgniprāyavādabhṛt
vedadveṣī nāstikaśca pāpayonimimāṃ śritaḥ
asmiñśarīre bahuśo nirviṇṇo 'pi bhayādaham
na tyajāmi tanuṃ pāpā yonayaḥ santyato 'dhikāḥ
iti buddhyā surapatirvītaśokaṃ vidhāya tam
rūpaṃ ca darśayitvāsmai prayayau tridaśālayam
śrutvaitadūce kaunteyaḥ kena sṛṣṭamidaṃ jagat
jīvaśca kīdṛśo dehe sa ca yātaḥ kva tiṣṭhati
bhīṣmo 'bravīdetadeva purā kailāsaśekhare
bhāradvājena muninā pṛṣṭo bhṛgurabhāṣata
pṛthivīpadmasaṃsthasya mānasasya prajāpateḥ
ākāśaḥ pūrvasargo 'yaṃ viṣṇorvyaktākṛtispṛśaḥ
vṛkṣāṇāṃ mānuṣāṇāṃ ca samānaṃ pāñcabhautikam
tenaivāsminmahāsarge citrāśca vyaktayaḥ kṛtāḥ
prāṇāpānādirūpeṇa vāyunā sahito 'nalaḥ
uttare himavatpārśve phalabhūmirnirāmayā
tāṃ puṇyakāriṇo yānti viparītā viparyayam
ihāpi loke dṛśyete sukhaharṣadhanādibhiḥ
dāridryakleśaduḥkhaiśca jantūnāṃ śubhaduṣkṛte
athābravītsadācāro rājñā pṛṣṭaḥ pitāmahaḥ
prātaḥ prabuddho vijane malaṃ tyaktvā śuciḥ sadā
devapūjārato hotā dātā maunī ca bhojane
ṛtukālābhigāmī ca jyeṣṭhānāṃ praṇataḥ kṣamī
yo naraḥ sa sadācāraḥ prāpnoti padamuttamam
punaḥ kṣitibhujā pṛṣṭaḥ kimadhyātmeti sarvavit
ūce śāntanavastattvaṃ dhyātvā hṛdi sanātanam
kṣetrajñastriguṇaḥ kṣetre raśmivatprasṛtendriyaḥ
asaktaḥ saktavadbhāti channo vyavahitairapi
nivātadīpaniṣkampamānasaḥ śāntadhīḥ samaḥ
ayatnāttendriyo maunī sthāṇubhūtastamīkṣate
bāhyavṛttinirodhena manaso niyamena ca
rāgaśokabhayadveṣatyāgātsadbhiḥ sa dṛśyate
taḍittaraṅgataralaṃ caratyāratacañcalam
cittaṃ vātavadudbhrāntaṃ bhavatyevāsamarthinām
abhyāsena samībhūte nistaraṅga ivodadhau
cetasyacalatāṃ yāte praśāntāśeṣaviplave
prakāśatamasoḥ pāre puruṣaṃ śāśvataṃ śivam
dhyānenātyantasukhadaṃ paraṃ paśyanti yoginaḥ
etadākarṇya kaunteyaḥ pitāmahamabhāṣata
pātakānāṃ phalāvāptiḥ kīdṛśī gatayaśca kāḥ
iti pṛṣṭaḥ kṣitibhujā gāṅgeyaḥ punarabravīt
abhidhyāsadṛśī puṃsāṃ phalāvāptirapāyinī
ahaṃkārapravṛttānāṃ bhogaiśvaryasukhārthinām
nirayeṣveva nilayaḥ kāmināṃ kāmasaṃnibhaḥ
pārijātalatālolā mandārodārasaurabhāḥ
hemābjasarasī ramyā nākanāyakasevitāḥ
velladvimānasulabhās tāstāstridaśabhūmayaḥ
niyatāvadhayaḥ sarvā nirayaḥ sampracakṣate
anādinidhanaṃ dhāma guṇatrayavivarjitam
aspṛṣṭaṃ kālakalayā niṣkāmenaiva labhyate
prayataḥ saṃhitājāpī kāmarāgojhitaḥ purā
uvāsa brāhmaṇaḥ kaścitpāde tuhinabhūbhṛtaḥ
tasya varṣasahasrānte divyajñānasya jāpinaḥ
japavṛddhiṃ dadau tuṣṭā sāvitrī svayamāgatā
atha kālena bhagavāndharmo 'bhyetya tamabravīt
tyaktvā śarīramāgaccha divyaṃ divyavapuḥ padam
tacchrutvā so 'vadannaitāṃ tyaje 'haṃ sahajāṃ tanum
svargaspṛhā na me kācid dyaurmahī ca same mama
na vāñchā na ca me dveṣaḥ svarge 'pyastyavaśaṃ mayā
sarvathā yadi gantavyaṃ tatsadehena nānyathā
ityukte tena bhagavānyamo mṛtyuśca tāṃ bhuvam
kālaścābhyetya jagadurvipraṃ dharmo yaduktavān
asmin avasare śrīmānikṣvākuḥ pṛthivīpatiḥ
tīrthayātrāprasaṅgena tamāśramamupāyayau
sa taṃ jāpakamabhyetya babhāṣe tejasāṃ nidhim
gṛhāṇa me dhanaṃ vipra pātraṃ tvatsadṛśo 'sti kaḥ
tacchrutvā jāpako 'vādīnnivṛtto 'haṃ mahīpate
pravṛttadharmaniratā viprāḥ pātraṃ pratigrahe
samīhitamahaṃ tubhyaṃ dadānyevāvilambitam
brāhmaṇeneti kathite jagāda pṛthivīpatiḥ
japasyāsya phalaṃ dehi yattvayā samupārjitam
ityukto bhūbhujā vipro gṛhāṇeti tamabhyadhāt
rājāvadadvacoyuddhairajeyaḥ sattvavānbhavān
na mamaitajjapaphalaṃ tvaddattamupayujyate
iti bruvāṇo vipreṇābhyarthito 'pi sakṛnnṛpaḥ
na tajjagrāha dātāhaṃ bhūbhṛdityabhimānavān
atrāntare tamabhyetya kāmakrodhau vivādinau
virūpau vikṛtākārau nyāyaṃ papracchaturmudā
eko 'vadaddhenuphalaṃ deyamasmai dadāmyaham
dattaṃ mayā punargrāhyaṃ netyuvāca tathā paraḥ
rājā vicārya suciraṃ tayorvivadamānayoḥ
uvāca dīyamānaṃ yo na gṛhṇāsi jito 'tha saḥ
athābravīnnṛpaṃ viprastvaṃ na gṛhṇāsi kiṃ mama
paropadeśeṣvathavā sarvo bhavati paṇḍitaḥ
jāpakeneti gadite kāmakrodhau vilokya tau
saha bhoktavyamityuktvā jagrāha nṛpatiḥ phalam
tataḥ svarge sa vibudhe prāpte sa brahmaṇi svayam
viveśa jāpakastyāgasamādhiṃ bhūbhujā saha
prāṇe manaḥ samāveśya paśyannāsāpuṭadvayam
āpūrya vyoma ṣaṭkośaṃ prakāśenāntaraṃ nabhaḥ
bhrūmadhyanihitajyotir udghāṭya brahmasaṃpuṭam
kṣipramutkrāntasūryo 'bhūdatisūryānaladyutiḥ
tālurandhrasamutthaṃ tattejo dvijamahībhujoḥ
brahmāṇamaviśatsākṣātprādeśapuruṣākṛti
jñānayogyasya vedānāṃ niyamasya ca bhūbhujā
phalaṃ svargaṃ ca bhūtānāṃ bhīṣmaḥ pṛṣṭo 'bravītpunaḥ
prajāpatirmanuḥ pūrvametadūce bṛhaspatim
sukhaduḥkhādikaṃ karma heyopādeyalakṣaṇam
sukhamastyasukhaṃ yasmātpravṛttiriti karmaṇaḥ
sukhaduḥkhojhitaṃ jñātaṃ kāmarāgavivarjitam
śrautaṃ karma sukhāyaiva viruddhamasukhāya ca
śuddhāḥ samādhiniyamairbhānti dānādikāḥ kriyāḥ
narāḥ karmaphalaistaistaistattadākārabhedataḥ
sukhaduḥkheṣu sīdanti rāgamohavaśīkṛtāḥ
māyeyaṃ jagadutpattisthitisaṃhārakāriṇī
kṛtā mahābhūtamayī chāyevākāśadarśinī
dṛṣṭvā śarīrāntarago mohādyairna vilokyate
sadhūma iva kāṣṭhāntaḥ sadā saṃnihito 'nalaḥ
hemnīva kaṭakāditvaṃ kāṣṭhe vā śālabhañjikā
ātmanyevākhilaṃ bhāti sadapyasadiva sthitam
jñānena gṛhyate jñānaṃ gajeneva vane gajaḥ
tadevāsya gatiṃ vetti sarpapādānivoragaḥ
svarūpaṃ vaiṣṇavaṃ pṛṣṭaḥ pārthenātha pitāmahaḥ
uvāca jñānanayanaiḥ kathitaṃ nāradādibhiḥ
bhagavānpuṇḍarīkākṣaḥ keśavo nābhipaṅkajāt
sṛṣṭvā caturmukhaṃ cakre jagannikhilamīśvaraḥ
hatvā madhumukhāndaityānvidadhe śāśvatīṃ sthitim
saṃkarṣaṇaḥ sarvaharaḥ pralaye yāti rudratām
sargasthitivināśānāmityeṣa kila kāraṇam
mṛṇālīlīlayā yena varāheṇoddhṛtā mahī
vāsudevaḥ paraṃ dhāma śāśvataṃ dhruvamavyayam
nivṛttadharmāya guruḥ śiṣyāyeti nyavedayat
vicitramāyayā viṣṇormohitāḥ kila jantavaḥ
rāgadveṣamadagrastāḥ punarāyānti yānti ca
śukraśoṇitasambhūtā yānti saṃsāriṇastataḥ
tānmohayanti lalanā vipākaviṣamabhramāḥ
striyo hi nāma saṃsārakārāmandiraśṛṅkhalāḥ
rāgadveṣaviṣādānāṃ saṃgatigranthirajjavaḥ
snehādvā kṣayamāyānti svāṅgajaiḥ kṛmibhiḥ sutaiḥ
jantavaḥ saṃtatimayāḥ klinnacarmalavā iva
yatendriyecchā mucyante saṃsārādbrahmacāriṇaḥ
mūlabījapariploṣā yeṣu kāmo na jāyate
saṃkalpajaṃ vahantyetāḥ sirāḥ śvabhraṃ manovahāḥ
tacchuṣyati virāgeṇa yeṣāṃ te paramaṃ gatāḥ
tṛṣṇātantur anādyanto bisānāmiva dehinām
sahajo 'ntaḥsthito hantuṃ niḥśeṣaṃ ca na śakyate
samairyuktasamācārairviśuddhagaganaprabham
hṛdi nārāyaṇaṃ dṛṣṭvā śāntiḥ śāntairavāpyate
mokṣaṃ prayāto janakaḥ kathamityatha bhūbhujā
devavrato 'vadatpuṣṭo mithilādhipateḥ kathām
janakasyābhavat pūrvam ācāryaśatasevinaḥ
guruḥ pañcaśikho nāma kapilo brahmanaiṣṭhikaḥ
sa rājānamuvācedamācāryaśatasaṃnidhau
sphuranniḥsārasaṃsāravikāraparihāradhīḥ
sa galajjātinirbandhaḥ karmabaddho 'pyavāsanaḥ
viśarārusamāhārasarvagrahaparigrahaḥ
ahaṃkāravikāreṣu mūlacchedavidhāyinām
avadhānalavādeva bhidyate bhavavibhramaḥ
mayi sarvamidaṃ bhāti sarvatrāhamavasthitaḥ
ityasaṃsāriṇāmeva satāṃ vṛttirmahīyasī
satyaṃ saṃkṣayaniṣṭhānāṃ jarāmaraṇadharmiṇām
krameṇendriyavaikalyāccharīraṃ yāti pañcadhā
ete śabdādayaḥ pañca yeṣu tattvārthaniścayaḥ
avyayaṃ paramaṃ cakraṃ buddhiśceti paraṃ mahat
asamyagdarśināmeṣāṃ duḥkhatatparamanyathā
tyāgā evaṃ paraṃ tattvaṃ muktānāṃ nyastakarmaṇām
mithyāprayātacittānāṃ phalanti hṛdayabhramāḥ
dravyatyāgaḥ karma hanti bhogatyāgo vratakriyām
sukhatyāgastapoyogaṃ sarvatyāgastu śāntaye
guṇatrayavimukto 'sau kṣetrajñaḥ śāśvato 'vyayaḥ
yairdṛṣṭaste na lipyante paṅke śaśikarā iva
naṣṭe phale toṣajuṣi kṣīṇayoḥ puṇyapāpayoḥ
avyaṅgā gaganākārā mahatpaśyanti sūrayaḥ
caranmṛgaḥ śṛṅgamiva tvacaṃ vṛddhaṃ ivoragaḥ
pakṣīvonmathitaṃ sālaṃ bandhaṃ muñcati sāttvikaḥ
ityākarṇya vaco rājā janako mithilāṃ purā
dagdhāmadagdhāṃ nājñāsīttṛṣṇārāgavivarjitaḥ
sukhaṃ kimiti pārthena bhīṣmaḥ pṛṣṭo 'bravītpunaḥ
ihāmutra ca dāntānāṃ sukhaṃ saṃtoṣaśālinām
damo dhṛtirdamastejo damaḥ kīrtirdamo ratiḥ
puṃsāṃ damaprasaktānāṃ śatrurnāma na vidyate
kiṃ tapo vā na vetyetadupavāsādikaṃ vratam
pṛṣṭaḥ provāca kaunteyaṃ punaḥ śantanunandanaḥ
bhuñjāno 'pyupavāsī syādyuktāhāro naraḥ sadā
upavāso hi mūrkhāṇāṃ kevalaṃ prāṇaśoṣaṇam
sadā rataḥ svadāreṣu brahmacārī bhavennaraḥ
yajñopayuktamāṃsāśī bhavenmāṃsavivarjakaḥ
atithidvijabhṛtyānāṃ śeṣamaśnāti yaḥ sadā
amṛtāśī sa vijñeyaḥ surā nāmnāmṛtāśinaḥ
naraḥ karmaphale kartā kiṃ na vetti kṣamābhujā
bhīṣmaḥ pṛṣṭo 'bravīcchakraḥ purā prahlādamabravīt
sthānāccyutastvaṃ daityendra hatāste bāndhavā mayā
śokasthānaṃ kathaṃ svastho nirākula ivekṣyase
śrutveti daityastaṃ prāha śakra kiṃ katthase vṛthā
bhāvāḥ svabhāvacapalāḥ puruṣārtho nirarthakaḥ
mūrkho buddhimatāṃ dhuryaḥ surūpo rūpavarjitaḥ
pramattā nayasampannā yāntyete heturatra kaḥ
na hi śokaḥ sukhabhraṃśe kartavyo vṛddhasevibhiḥ
bhavedabhāvaḥ sadbhāve bhāvā bhrūbhaṅgabhaṅgurāḥ
iti śrutvā yayau śakrastatprajñānopadeśataḥ
prahṛṣṭā buddhisārāṇām adveṣṭāro hi sādhavaḥ
akālavahninā dagdhe rājñāmaiśvaryakānane
kiṃ dhairyamiti pṛṣṭo 'tha pārthenāha pitāmahaḥ
bhraṣṭarājyeṣu daityeṣu prāptaiśvaryaḥ śatakratuḥ
papraccha gatvā brahmāṇaṃ naṣṭe vairocane purā
vibhavaṃ lokapālānāmabhibhūya nijaśriyā
yo babhūva jagannāthaḥ sa baliḥ kvādya vartate
iti pṛṣṭaḥ surendreṇa jagāda kamalodbhavaḥ
śūnyāgāre kharo bhūtvā bhraṣṭaiśvaryo baliḥ sthitaḥ
śrutvaitanmuditaḥ śakrastūrṇaṃ taṃ draṣṭumāyayau
airāvaṇaṃ samāruhya kailāsamiva jaṅgamam
sa gatvā śūnyanilaye dadarśa khararūpiṇam
tuṣāśinaṃ baliṃ ko vā vipadbhirnaiva pīḍyate
dṛṣṭvā tamūce trailokyanātho bhūtvaikaśāsanaḥ
tvamimāṃ gatimāpannaḥ kathaṃ śocyāṃ na śocasi
lakṣmīvilāsahāsācchaṃ kva tacchatraṃ kva cāmaram
tālavyālolavalayaṃ gītamapsarasāṃ kva tat
brahmadattā kva sā hemamālā maulimatastava
kṣapāsvapi yayā dikṣu babhurbālātapaśriyaḥ
athavā yānti cetāṃsi mahatāṃ saha bhūtibhiḥ
api smarasi kiṃ daitya bhāsvatastava śāsanāt
akṛṣṭapacyā pṛthivī yadabhūdbhūriyājinaḥ
yaścātapatre yātrāyāṃ śītāṃśudhavale tava
gandharvāṇāṃ sahasrāṇi nanṛturhemamālinām
airāvaṇagatasyeti śrutvā śakrasya bhāṣitam
aviluptamanāḥ prāha balir vāmanavañcitaḥ
taraṅgataralā lakṣmīryadyāyāti ca yāti ca
kṛtamasmābhiriti kiṃ tatpranṛtyanti śatravaḥ
na śocāmi svasatvastho nistaraṅga ivodadhiḥ
dṛṣṭvā kālena mahatā kathāśeṣīkṛtāḥ śriyaḥ
avaśyaṃ vidhidaurātmyādvipadantā hi saṃpadaḥ
lakṣmīṃ vinaśvaraḥ śocetkaḥ kālakavalīkṛtām
anatikramaṇīyo 'yaṃ kālaḥ sarvatra jṛmbhate
tuṣaiḥ kalpitavṛttiryatprayātaḥ svaratāmaham
vikośāśāpalāśe 'sminsaṃsārorusaroruhe
kālabhṛṅgaḥ pibatyeva janakiñjalkamañjasā
jagadgrāsagariṣṭhasya tasya kālasya śāsanāt
smṛtiśeṣadaśāṃ śakra sameṣyati bhavānapi
kiṃ na viplāvayantyetā hariṇyaḥ śīghragāḥ kṣaṇam
sphītaphenasitacchattrāstaraṅgiṇyo vibhūtayaḥ
prayāti taralā lakṣmīḥ sravatyāyuralakṣitam
iti vastusvabhāve 'sminko nu śocati madvidhaḥ
āyuḥ kenākṣayaṃ labdhaṃ viyogaḥ kasya vā priyaḥ
kasminvā capalā lakṣmīrniṣaṇṇā caravīkṣitā
alīkalīlācaṭulaiḥ saṃgamairdṛṣṭanaṣṭayā
anayā sarvagāminyā kiyanto na viḍambitāḥ
aiśvaryasaurabhabharānguṇabhṛṅgasaṅgānkāntālatāvalayitānabhimānavṛkṣān
utphullakīrtikusumānphalapūritāśān sarvaṃkaṣo harati kālamahāpravāhaḥ
tasyaitadvadataḥ kāyāllalanāṃ lalitākṛtim
dadarśa nirgatāṃ śakro dṛṣṭvāpṛcchacca vismitaḥ
līlāśikhaṇḍābharaṇā kā tvaṃ hariṇalocane
kimarthamasi niṣkrāntā daityādhipativigrahāt
sā tacchrutvāvadacchakraṃ tvāmahaṃ samupasthitā
tyaktvainaṃ vismṛtācāram ucchiṣṭaspṛṣṭasarpiṣam
ahaṃ subhaṭakhaḍgāgradhārājalanivāsinī
kamalāpūtamaṅgalyā kamalākaravāsinī
etaduktvā caturbhiḥ śrīrbhūmyambhovahnivāyuṣu
pādaiḥ saṃnidhimādāya sahasrākṣamupāyayau
śrīvihīnaṃ purā śakro namuciṃ nāma dānavam
papraccha śokakāle 'sminkiṃ na śocasi dānava
iti pṛṣṭo 'vadaddaityo niḥsyandodadhidhairyabhūḥ
naṣṭāḥ śokena naśyanti dviṣadānandadāyinaḥ
śokadagdhaśarīrāṇāṃ prarohaḥ kva punaḥ śriyaḥ
śokena naśyati prajñā prajñānāśo vipattaye
śokena spṛṣṭacittānāṃ naṣṭānāmudbhavaḥ kutaḥ
svakṛtaṃ bhujyate karma paripāke śubhāśubham
satāmamlānavaktrāṇāṃ nāntarajñāstu śatravaḥ
bhūtimāsādya śakreṇa baliḥ svapadavicyutaḥ
punarevāvadatpṛṣṭo vyasane 'pyaviluptadhīḥ
avaśyameva śūrāṇāṃ sthitau jayaparājayau
karmāyattau na kartā tvaṃ kālaprāptamidaṃ bhaja
kālo na yāti yāsyanti sahasrāṇi bhavādṛśām
gantā tvamapi kālena kiṃ dhairyeṇa vikatthase
na tallokeṣu paśyāmi vicinvāno 'pi sūkṣmadhīḥ
duṣprāpaṃ yadayatnena na līḍhaṃ kālajihvayā
kathāvaśeṣavibhavāḥ kālena bhuvanādhipāḥ
śrūyante vihitāste te kiṃ vṛthā śakra mādyasi
śakto 'smi jetuṃ tvāmekaḥ sānugaṃ darpamohitam
kiṃtu na kṣamate kālo velevābdherbalaṃ mama
kālenāyānti vipadaḥ kālenāyānti saṃpadaḥ
puṃsāṃ svakarmamudrāṇāṃ śokasyāvasaro 'tra kaḥ
niśamyaitatsahasrākṣo virato 'marṣasāhasāt
sa tamūce kālavaśaṃ tvaṃ yathāttha tathaiva tat
yadā lokā bhaviṣyanti nirmaryādāḥ kalispṛśaḥ
tadā tvaṃ dāruṇaiḥ pāśairmuktaḥ svāsthyaṃ gamiṣyasi
śubhāśubhasya pṛṣṭo 'tha pūrvaṃ rūpaṃ mahībhujā
jagāda bhīṣmo jantūnāṃ vināśodayalakṣaṇam
ākāśataṭinītīre purā śakraḥ sanāradaḥ
vilokya lakṣmīṃ papraccha vikāsikamalānanām
devi śaṃsa yathātattvam ihāgamanakāraṇam
iti pṛṣṭā mahendreṇa sāvadatkamalekṣaṇā
tyaktvā daityānahaṃ śakra naṣṭācārānviśṛṅkhalān
surāṇāṃ sadma sādhūnāṃ samprāptā tava cāntikam
asurāḥ pūrvamabhavansadācāravibhūṣaṇāḥ
snātā hutāgnayaścāsan ajitāḥ strībhirarcitāḥ
dātāro niḥspṛhāḥ kṣāntāḥ prabhāte ghṛtadarśinaḥ
na niśīthe na cotsaṅge dadhisaktubhujo 'bhavan
avandhyaratisargāśca tenāhaṃ tānabhūṣayam
adya tūtsannamaryādāstyaktāste durmadā mayā
āyattāḥ patayaḥ strīṇāṃ śaṇṭīnām adya tatpare
pratyutthānādikaṃ tāṃśca kurvantyuccairvadanti ca
taruṇā dhūrtasacivā vṛddhānāṃ vacanaṃ vayaḥ
viḍambayanti darpāndhā helollolitakuntalāḥ
aśaucocchiṣṭasūdaiśca vihitaṃ bhakṣayanti te
guptodyāneṣu devārthibhṛtyasvajanavarjitāḥ
dhānyaṃ payo'nnaṃ vivṛtaṃ svocchiṣṭaspṛṣṭasarpiṣam
gṛhe teṣāṃ na vīkṣante hāsakeliratāḥ striyaḥ
strīyogyaṃ puruṣo dhatte keśāṃśukavibhūṣaṇam
ācāragatisaṃlāpaṃ pauruṣaṃ strī bibharti ca
itthaṃ teṣāṃ madāndhānāṃ vasatiṃ pāpināmaham
tyaktvāntikamavāptā tvāṃ satyaśīle mama sthitiḥ
āśā śraddhā dhṛtiḥ kṣāntiḥ kāntirvṛttirjitirmatiḥ
yuṣmāneva samāyātā devyo 'ṣṭau matpuraḥsarāḥ
iti bruvāṇāṃ tāṃ śakraḥ prāpya prāyāttriviṣṭapam
nimittametatprathamaṃ śubhāśubhaphalaṃ nṛṇām
rājñā brahmapadaṃ pṛṣṭaḥ punarūce pitāmahaḥ
asito devalaḥ pūrvaṃ jaigīṣavyamabhāṣata
vandito ninditaścāsi samastulyapriyāpriyaḥ
tyaktarāgabhayadveṣo lakṣyase kena hetunā
iti pṛṣṭo munīndreṇa jaigīṣavyaḥ svatantravit
uvāca śāntamanasaḥ satyaṃ jātamidaṃ mama
vidyānalasamudbhūtavivekavyastaviplavāḥ
na hṛṣyanti na śocanti santaḥ saṃtoṣanirbharāḥ
mānāvamānayostulyā na snigdhā na ca vairiṇaḥ
mamāyamiti no yeṣāmahamasyeti vā kvacit
mātsaryamanurāgo vā nirapāyasukhaspṛśām
sarvabandhavinirmuktā nirbhayāḥ saṃcaranti ye
prabuddhāḥ svapnamāyāsu labhante brahmaṇaḥ padam
priyaḥ sarvatra pūjyaśca ko 'stīti jagatībhujā
bhīṣmaḥ pṛṣṭo 'vadatkṛṣṇo yadāhāndhakabhūpatim
eka evāsti nikhilapriyaḥ pūjyaśca nāradaḥ
svacchandacārī sukhitaḥ sodyogo vijitendriyaḥ
asaṃniruddhaprasaro niḥsaṅgo bahusaṃgataḥ
krīḍāratirjagaddraṣṭā kāmakrodhavivarjitaḥ
śrutveti pṛṣṭaḥ pārthena bhūtānāṃ prabhavo 'pyayam
kālasya ca gatiṃ bhīṣmo babhāṣe viśvatattvavit
purā śukena bhagavānvyāsaḥ pṛṣṭo 'bravīdidam
sargasthitiṃ ca kālaṃ ca yacca kṛtyaṃ dvijanmanām
sahasrayugaparyanteṣvavyakto vyaktatāṃ gataḥ
brahma sṛjati śabdāttu vyomādikṣmāntapañcakam
tadudbhūte punaḥ sarge kālenākāśaśeṣatām
gate vyomādi vilayaṃ prayātyavyaktasaṃjñake
ityayaṃ sargasaṃkṣepaḥ śṛṇu kṛtyaṃ dvijanmanām
saṃskṛto jātakarmādyairbrahmacārī bhavedgṛhī
ātmānamātmanā paśyanvānaprasthastato yatiḥ
brāhmaṃ karmeti kathitaṃ jñānināṃ vṛttirucyate
anādaravirakteccho vidyuttaralamātmanā
paśyannantaḥ paraṃ jyotiḥ sarvavyāpī samīravat
śūnyasthānaikanilayaḥ samo brahmaṇi līyate
karmaṇā yāti saṃsāraṃ niḥsaṃsārastu vidyayā
nijodbhavavilīnecchaḥ saṃvidvikacamānasaḥ
satataṃ svāntaviśrāntaḥ paramāmṛtamaśnute
śrutveti bhīṣmaṃ papraccha ya ete pṛthivīśvarāḥ
yātā mṛtyuvaśaṃ teṣāṃ ko mṛtyuriti pāṇḍavaḥ
bhīṣmo 'bravītpurā prāha rājānamanukampakam
nāradaḥ putraśokārtaṃ śatrūṇāṃ vaśamāgatam
sarvametadvidhiḥ sṛṣṭvā prajā vipulatāṃ gatāḥ
āvartamāne bhuvane dṛṣṭvā krodhaṃ samāyayau
tatkrodhāddīptaśikhinā dahyamāneṣu jantuṣu
kṛpāvāṃstryambako devaścaturmukhamayācata
śaṃbhunābhyarthito dhātā kopāgniṃ saṃjahāra tam
saṃhṛtātkrodhadahanātkanyā kamalalocanā
udatiṣṭhannabhaḥśyāmā raktāmbaravibhūṣaṇā
uvāca tāṃ tato brahmā tvaṃ śanaiḥ saṃhara prajāḥ
apsu pratiṣṭhitā hyeṣā bhūmirbhāreṇa majjati
tacchrutvā dāruṇaṃ dhātuḥ kṛpayā netrajaṃ jalam
nijaṃ jagrāha pāṇibhyāṃ nindantī janma duḥkhitā
kathaṃ tava sutā deva ghore karmaṇi madvidhā
yogyā bandhuviyuktānāṃ na sahe duḥkhināṃ giraḥ
ityuktvā vipulaṃ cakre duṣkaraṃ vividhaṃ tapaḥ
sā mṛtyuḥ sarvasaṃhārabhītā kāruṇyaśālinī
tasyai varaṃ dadau dhātā vyādhayaste 'śrubindavaḥ
bhaviṣyanti janāntāya tvāṃ na jñāsyanti mohitāḥ
iti mṛtyuḥ purā sṛṣṭvā brahmaṇā sarvasaṃhṛtiḥ
mā śucaḥ pṛthivīpāla sā hi kaṃ nopasarpati
dharmatattvaṃ punaḥ pṛṣṭo dharmajena pitāmahaḥ
śaśaṃsa sāraṃ dharmasya satyaṃ parahitaṃ tathā
gatirdharmasya vividhā sūkṣmā jñātuṃ na śakyate
viparītavicārāṇāmadharmo yāti dharmatām
antarjalatapāḥ pūrvamabhavajjājalirmuniḥ
jaṭāsu yasya viśvāsātkulāyāḥ pakṣibhiḥ kṛtāḥ
sa dṛṣṭvā pakṣiṇāṃ mūrdhni nirvṛttāñśāvakāñśanaiḥ
babhūva dharmasaṃmattastamūcuratha rākṣasāḥ
tulādharasya samatām anāsādyaiva kiṃ mune
mādyasi sphāratapasāṃ vyayaṃ kartumihodyataḥ
iti śrutvā samanviṣya gatvā vārāṇasīṃ muniḥ
tulādharaṃ dadarśātha māṃsavikrayajīvitam
jñānadṛṣṭyā svayaṃ jñātvā tasyāgamanakāraṇam
tulādharo 'bravīdbrahmandharmo hi gaganātmakaḥ
abhītaiḥ sarvabhūtebhyo bhūtānāmabhayapradaiḥ
asaktaiḥ karmanipuṇairdharmasyāsādyate gatiḥ
ahiṃsā paramo yajñaḥ puṇyairyaṣṭuṃ sa śakyate
paśya pāpaṃ kṛśaprāpyaṃ gopaśuprāṇapīḍanāt
ātmayajñāptapuṇyānām ātmatīrthaikasevinām
tyaktābhimānaspardhānāṃ naiva śocanti bāndhavāḥ
iti mānamahāmohaṃ jājaleḥ sa tulādharaḥ
nivāryāsaktakarmasthaḥ prayayau paramāṃ gatim
gītaṃ vicaravnunā pūrvaṃ dharme 'smin eva bhūbhujā
ahiṃsā paramo dharmaḥ kratuścādravyaḍambaraḥ
paśuprāṇairyajantyete kāmātmānaḥ phalepsavaḥ
māṃsamatsyamadhuprāyaṃ dhūrtairbhogāya kalpitam
lolupairdambhagurubhiḥ paśuyāgo 'dhigamyate
pūjyo hi bhagavānviṣṇuḥ so 'dbhiḥ puṣpaiśca tuṣyati
glāniṃ śarīraṃ nāyāti yathā na maraṇaṃ bhavet
tathā karma pravarteta śarīraṃ dharmasādhanam
kāryākāryavimarśāya rājñā pṛṣṭaḥ pitāmahaḥ
uvāca cirakārīti babhūvāṅgiraso muniḥ
ciraṃ vicārya karmāṇi sa karoti yadā tadā
alaso dīrghadarśī ca mūrkhairiti viḍambyate
sa kadācitsvayaṃ pitrā prerito jananīvadhe
ciraṃ nidadhyau saṃdehadolāviślathamānasaḥ
avilaṅghyaṃ guruvaco duḥsaho jananīvadhaḥ
ityabhūdduḥkhakaluṣaḥ patito dharmasaṃśaye
tāvaccintāparaḥ so 'bhūdyāvattasya pitā svayam
paścāttāpamanuprāpto nijāmājñāmavārayat
cirakārī vimarśena rarakṣeti svayaṃ muniḥ
mātaraṃ guruvākyaṃ ca vimarśo hi śubhāspadam
rājā rakṣetsadācāraṃ kathaṃ lokān apīḍayan
iti pṛṣṭo narendreṇa punaḥ śāntanavo 'bravīt
dyumatsena purā putraṃ sālvarājo mahāmatiḥ
babhāṣe satyavānnāma vadhyānvīkṣyātipīḍitān
rājandharmagatiḥ sūkṣmā kimete dasyavastvayā
asāmarthyena viprāṇāṃ nigṛhyante yathā tathā
ekasya hi vadhenaiva te bhāryāputrabāndhavāḥ
hatā bhavanti bahavastasmāddaṇḍo vivecyate
dyumatseno niśamyeti prāha daṇḍyān adaṇḍayan
rājā kṣipatyagādhe 'sminprajā bhayamahāvaṭe
laghudaṇḍāḥ purābhūvanmṛdavo 'lpadruho janāḥ
adya kālaviparyāsādvadhyadaṇḍe 'pyasaṃyatāḥ
ityāsīdrājaputrasya rājñaśca paribhāṣaṇam
nivṛtte ca pravṛtte ca dharme dharmavidāṃ vara
nivṛttaṃ ca pravṛttaṃ ca dharmaṃ pṛṣṭo 'tha bhūbhujā
vyājahārobhayostattvaṃ draṣṭā śantanunandanaḥ
nahuṣasya purā saure sattre gāṃ yūpasaṃgatām
svecchācāro dvijo yogī vilokya kapilo 'bravīt
aho nu hiṃsā durvṛttairdharmāya parikalpitā
paropaghāte nandanti lubdhāḥ kāmaphalepsavaḥ
ityākarṇya dvijastatra syūmaraśmiḥ praviśya gām
avadadvedavacanaprāmāṇyaṃ neṣyate tvayā
yajeta dadyādityeṣā na śrutā kiṃ śrutiḥ smṛtiḥ
gārhasthyalakṣaṇo dharmo yajñāṅgo hyakhilāśrayaḥ
śrutveti kapilaḥ prāha śuddhajñānamayaḥ kratuḥ
tārayatyeva tamaso dravyayāgo hi bandhanam
syūmaraśmirniśamyaitatprovāca kriyayā punaḥ
viśuddhe 'cirmaṇau jñānaṃ pratimāmāśrayediti
varaṃ dharmārthakāmānāṃ kimiti kṣmābhujā punaḥ
pṛṣṭo 'bravīcchāntanavastrivargagatikovidaḥ
dhanārthī brāhmaṇaḥ kaściddevānārādhya niṣphalaḥ
siṣeve kuṇḍadhārākhyaṃ bhaktyā jñānadharaṃ ciram
tuṣṭe tasmindadarśātha svapne vaiśravaṇālaye
maṇibhadraṃ dhanacayānvitarantaṃ yathocitam
kuṇḍadhārastamabhyetya brāhmaṇārthamayācata
kuṇḍadhārasya yogena brāhmaṇo hitakāriṇā
varānnirvedamāpanno dharmavāṃstapase yayau
nabhaścaro divyadṛṣṭiḥ so 'bhavattapasā kṛtī
evaṃ sārastrivargasya dharmaḥ śubhaphalapradaḥ
arthakāmaprasaktānāṃ nṛpāṇāṃ narake sthitim
niśamya kuryātko nāma na dharmopārjane matim
ahiṃsā paramo dharmo nirvedo jñānadeśakaḥ
sarvatyāgaḥ parā śāntiḥ kāmināṃ tvanyathākhilam
asito devalaḥ pṛṣṭo nāradenābravītpurā
aṣṭādaśātmakaḥ soṣmā saṃgataḥ pāñcabhautikaḥ
kṣetrajñena punaryāti saṃgamaṃ vṛkṣapakṣivat
akṣīṇavāsanātanturbhinno 'pi na vimucyate
vicchinnakarmā nirdvandvaḥ puṇyapāpavivarjitaḥ
dehī dehaviyoge svaṃ brahma gacchati nirguṇaḥ
prakṣīṇavāsanājālo māṇḍavyaṃ janako 'bravīt
dhuryo 'hamasmi sukhināmeka evārthavarjitaḥ
dahyamāne 'pi nagare yasya kiṃcinna dahyate
saṃsāramarutaptānāṃ tṛṣṇāmūrchitacetasām
bheṣajaṃ paramaṃ nāma saṃtoṣāmṛtavāridaḥ
dhanena vardhane tṛṣṇā lāvaṇeneva vāriṇā
śoko vivṛddhatṛṣṇāyā goḥ śṛṅgamiva vardhate
tāṃ tyaktvā gatasaṃsargo nirduḥkhapadamāśritaḥ
kūrmāṅgavatsaṃhṛtecchaḥ svecchācārī vimucyate
janakasyeti vacasā māṇḍavyaḥ srastasaṃsṛtiḥ
brahmaprakāśamaviśaddhruvaṃ śāntamanāmayam
yatendriyecchaḥ saṃnyāsī nirbhayo janitābhayaḥ
avajñāto 'vadhūtaśca śūnyācāro 'pyanāśrayaḥ
anirviṇṇaḥ prahṛṣṭaśca jñātā maunī ca mucyate
budha ityāha hārīto viśuddhajñānasaṃśrayaḥ
bhraṣṭaiśvaryaḥ purā vṛtraḥ śukraṃ gurumabhāṣata
jīvānāṃ karmabandhānāṃ tiṣṭhatāṃ pāñcabhautike
paryāyeṇa bhavantyeva saṃpado vipadastathā
niḥspṛho 'smi na śocāmi bhaje sāmyamanaśvaram
na yāsyāmyadhunā rāgamavarṇo varṇasaṃgamāt
ityuktvā dānavapatiryadṛcchopagatānmuneḥ
sanatkumārādajñāsīdviṣṇuṃ kāraṇamavyayam
sa vijñāyācyutaṃ devaṃ prayayau paramāṃ gatim
so 'yaṃ nārāyaṇaḥ kṛṣṇaḥ saṃbandhī tava pāṇḍava
rājñā vṛtrakathāṃ pṛṣṭaḥ punaḥ prāha pitāmahaḥ
purā vṛtreṇa vijito raṇe jambhanisūdanaḥ
sa bodhito vasiṣṭhena garvajvaravimohitam
viṣṇutejo dadhadvajraṃ taṃ jaghāna mahākṛtim
hatasya kāyādvṛtrasya brahmahatyā vinirgatā
muktakeśī kṛśā ghorā maladigdhā kapālinī
sā vidrutaṃ sahasrākṣaṃ ciramanviṣya sarvataḥ
vilokya kaṇṭhe jagrāha niścalābhayakampitam
taṃ tayā gūḍhamākrāntaṃ cirāya caturānanaḥ
vilokya kṛpayā hatyāṃ yayāce śakramuktaye
viratā brahmaṇo vākyādbrahmahatyā sureśvaram
tatyāja sthitimāsādya caturdhā ghoradarśanā
yo 'gnau prajvalite yatnānna bījādikamarpayet
yaḥ parvakāle viṭapicchettā yaśca rajasvalām
kāmayecca jale yaśca kṣipecchleṣmamalādikam
sa padaṃ brahmahatyāyāḥ svayaṃbhūrityabhāṣata
jvarotpattiṃ punaḥ pṛṣṭo bhīṣmaḥ pārthamabhāṣata
sumeruśṛṅge bhagavānsthito gaurīpatiḥ purā
śuśrāva yajñaṃ dakṣasya devākīrṇaṃ prajāpateḥ
abhāgārhe 'si kiṃ yajñeṣviti gaurīgirā haraḥ
anāhūtaścakārātha dakṣayajñakṣaye matim
kruddhasya tasya lālāṭasvedavārikaṇātkṣaṇāt
samudyayau jvaro dīptastriśirāstāmralocanaḥ
brahmaṇā duḥsahaḥ so 'tha vinyastaḥ kila bhāgaśaḥ
teṣu teṣūtkaṭo yatnādekaḥ ko nu saheta tam
saṃtāpaṃ gajakumbheṣu parvateṣu śilājatu
nirmokapaṭṭaṃ sarpeṣu nīlikāṃ salileṣu ca
goṣu khorakaniḥśvāsam ūṣiraṃ kṣetrabhūmiṣu
pādarogaṃ tathāśveṣu netrarogaṃ pikeṣu ca
meṣeṣu pittabhedaṃ ca hikkāśvāsaṃ śukeṣu ca
śikhābhedaṃ mayūreṣu śramaṃ pañcānaneṣu ca
janmanyante vivāhe ca manuṣyeṣu jvaraṃ tathā
bahudhāvasthitaṃ ghoraṃ satataṃ ca pracakṣate
rudro 'tha vīrabhadrākhyaṃ sasarja gaṇamutkaṭam
bhadrakālīṃ tathā devīṃ kālānalaśikhopamām
tau gatvā cakraturyajñaṃ bahudravyaṃ prajāpateḥ
bhinnabhinnāpaviddhāṅgaṃ nihatya mṛgarūpiṇam
tataḥ prajāpatiḥ pūrvaṃ devāhitavināśakam
virūpākṣamanekākṣaṃ tryakṣaṃ yakṣapatipriyam
sarvātmanā sarvagataṃ sarvākāramanāmayam
tuṣṭāva śaṃkaraṃ dakṣo gūḍhārthairdivyanāmabhiḥ
namo yajñāya vijñeyatattvānubhavaśāline
sarvavedamayoṅkāravācyāya vṛṣaketave
anavacchinnarūpāya vyāpine viśvamūrtaye
sarvataḥ pāṇiśirase namaḥ sarvāntarātmane
ugrāyodagramahase śarvāyāgarvaśāline
rudrāyodagrayaśase vandyāyendubhṛte namaḥ
tatastuṣṭe bhagavati tryambake tripurāntake
phalaṃ yajñasahasrasya dakṣo 'labhata tadvarāt
kathaṃ vijitalokānāṃ bhayaṃ mṛtyornivartate
iti pṛṣṭo narendreṇa vyājahāra pitāmahaḥ
nāradena purā pṛṣṭaḥ samaṅgaḥ sarvatattvavit
prāṇendriyajayānnūnaṃ śoko mṛtyuśca naśyati
pañcendriyahitaṃ tuṣṭyai tuṣṭirutsekakāriṇī
utseko vinipātāya saṃsārasaraṇau sadā
arāgamoho hṛṣṭātmā carāmyanupalakṣitaḥ
aśokaścāmṛtaścāhaṃ tena nārada paśya mām
śāstraniḥsaṃśayaṃ śreyo rājñā pṛṣṭo 'bravītpunaḥ
bhīṣmo yadgālavaṃ prāha nāradaḥ sarvadarśinam
hite varteta bhūtānāmahaṃkāraṃ parityajet
prakhyāpayenna saṃsatsu svotkarṣaṃ paranindayā
paiśunyaṃ laulyamālasyaṃ rātricaryāṃ ca varjayet
na darpādbahubhāṣī syānnendriyāṇāṃ hitaṃ caret
nānuśocetsukhabhraṃśe kāmayeta na durlabham
jānannapi na kurvīta kauṭilyaṃ na ca viśvaset
satāṃ saṅge matiṃ kuryātsadācārapure vaset
sahasā saṃtyajetpāpaṃ na kuryādanutāpadam
muktiḥ śanaiḥ kathamiti bhīṣmaḥ pṛṣṭo 'bravītpunaḥ
ariṣṭanemiḥ sagaraṃ yadbabhāṣe vimuktaye
āśālatāvalayitaṃ baddhamūlamavidyayā
na hi pātayituṃ śaktaḥ sukhena bhavapādapam
ko hi janmasahasroktāṃ vāsanābhyāsajāṃ nijām
prītiṃ vārayituṃ śakto lalanādhanabandhuṣu
samārūḍhaḥ śriyaṃ kāntāṃ lalanāmbhojaṣaṭpadaḥ
tyajeti viṣasaṃkāśaṃ ko nāma vacanaṃ pibet
dhanaputrakalatreṣu svayamevārjiteṣvaho
avasannā vinaśyanti kṣudrāḥ kṣaudraraseṣviva
śiśūnāṃ vṛttimālokya vyastāṃ devena kalpitām
ko hi tadvartanādānair ātmānam avasādayet
paricchinnāśinaḥ kiṃ te koṭibhirbhūmisaṃcayaiḥ
na paśyasi mṛtaḥ kiṃcitko 'yaṃ sarvagrahastava
kāñcane loṣṭaśakale paryaṅke pāṃsusaṃstare
cīnāṃśuke valkale ca samānaḥ kila mucyate
antavatkalayansarvaṃ nirvedaṃ paramaṃ gataḥ
taṭasthaḥ sarvabhāveṣu bhavatyevābhavo naraḥ
gaṇayandurdaśāmante samānaḥ kāñcanāśmanoḥ
avidyāgranthibhedena mucyate nirmamaḥ sukham
atha śukrakathāṃ pṛṣṭo rājñā prāha suravrataḥ
purā yogīśvaraḥ śukro bhṛgusūnurdhanaprabhoḥ
guhyakādhipaterdehaṃ praviśyākramya sarvataḥ
dhanaṃ bhūri jahārāśu tacca duḥkhāddhanādhipaḥ
pinākine dasyuvṛttaṃ vayasyāya nyavedayat
kupitastripurārātirādāya bhṛgunandanam
papau sa codare śaṃbhorbabhrāma vipule ciram
sa rudradhāraṇāvahnidahyamāno 'ntarasthitaḥ
ruddheṣu sarvasrotaḥsu tasya tuṣṭāva vallabhām
tataḥ sa śukradvāreṇa nirgataḥ śukratāṃ yayau
satīsaṃrakṣito lebhe na ca vai pūrvavatsthitim
śreyaḥ kimiti pṛṣṭo 'tha punarāha pitāmahaḥ
purā videhādhipatiṃ yaduvāca parāśaraḥ
manoratho ratho yasya saṃyataḥ śāntiraśmibhiḥ
na caratyavaṭe tasya karmaṇo 'pi sukhaṃ sadā
ratyai bhogā vimūḍhānāṃ sā duḥkhāya viyoginām
tamase duḥkhamevaiṣāṃ bandhāya mahate tamaḥ
satāṃ bhogaviyogeṣu nirvedo nāma jāyate
nirvedastapase teṣāṃ tapaḥ saṃsāraśāntaye
sadācārapravṛttānāṃ yathāśāstrānusāriṇām
svakarmasaktamanasāṃ svayamāyānti saṃpadaḥ
prajāpatirhaṃsarūpī rājñā pṛṣṭo 'bravītpurā
krodho mṛtyuḥ kujantūnāṃ svasukhādyadi nirgataḥ
dagdhāḥ krodhena śocanti krodhāndhā nipatanti ca
jitakrodhaḥ sukhaṃ śete grastarāgādibandhanaḥ
pṛṣṭaḥ kimakṣaramiti prāha bhīṣmo nareśvaram
bhagavāñjanakaṃ pūrvaṃ vasiṣṭho yadabhāṣata
caturdaśavidhaḥ sargo guṇāḥ karmāṇi codanāḥ
sarvametatkṣaraṃ vidyādakṣaraṃ paramaṃ padam
akṣarakṣarasaṅgo 'yaṃ dehidehasamāgamaḥ
dehatāmrakalādāhe hemavaddṛśyate 'kṣaram
punaḥ pṛṣṭo 'vadadbhīṣmo yājñavalkyo guruḥ purā
provāca śiṣyaṃ janakaṃ paramākṣaranirṇayam
adhyātmacintāgantavyamadhibhūte ca kāraṇam
guṇatrayavinirmuktamakṣaraṃ vedyavarjitam
sāṃkhyayogoditaṃ śāntaṃ śāśvataṃ dhruvamavyayam
nistaraṅgodadhinibhā yuktāḥ paśyanti nirbhayāḥ
sūryaprasādādvadanaṃ praviṣṭā me sarasvatī
tayāsmi vedakṛdbhūtvā sārameva padaṃ śritaḥ
ṣaḍviṃśo mucyate vyaktaṃ pralīnaṃ pañcaviṃśake
iti gandharvabhūpālo viśvāvasumabodhayat
tiṣṭhangṛhe ko nu muktaḥ pārtheneti suravrataḥ
pṛṣṭo babhāṣe sulabhā yadūce janakaṃ purā
tridaṇḍadhāriṇī muktā sulabhā nāma bhikṣukī
mithilāṃ janakaṃ draṣṭuṃ purā prāyādvihāyasā
yauvanābharaṇaṃ rūpaṃ dadhatī sā sumadhyamā
dadarśa janakaṃ kāntā lāvaṇyalalitākṛtiḥ
tāṃ vilokya sudhāsārasiktāṅga iva maithilaḥ
cakre samucitāṃ pūjāṃ tasmai pādyāsanādibhiḥ
tataḥ sukhoṣitā tatra bhuktottaram upetya sā
sabhāyāṃ janakaṃ cakre raśmibhiḥ svīkṛtāntaram
netrābhyāṃ cārunayanā viśantī tamalakṣitā
antaraṅgā kṣaṇamabhūtsā supteva sudhānadī
tadbhāvaspṛṣṭabhāvo 'tha babhāṣe dantakāntibhiḥ
janako nirguṇāṃ kurvanvimuktāṃ hāravallarīm
ayi cittasudhāsindhucandrikā kāsi kasya vā
kutastvam anavadyāṅgi nayanāmṛtavarṣiṇī
śiṣyaḥ pañcaśikhasyāhaṃ sāṃkhyavedavido muniḥ
vivekāstravidāṃ śreṣṭho mokṣaṃ prāpto janādhipaḥ
kirīṭī kaṅkaṇadharaśchattravyajanavāhanaḥ
muṇḍitecchaḥ śamāraṇyo manaḥkarmaprasādanaḥ
svāntabodhakapāle 'sminpluṣṭaṃ pañcaśikhena me
jñānabījasya sāmarthyādviṣayeṣu na jāyate
naikāntavāsitā śāntyai na gehaṃ bandhanāya ca
sarvatra vihitā nāma muktirnirlepacetasām
antaḥpraveśaḥ kimayaṃ tvayā me yogataḥ kṛtaḥ
varṇagotrāśramādīnāṃ vibhedādeṣa saṃkaraḥ
jetumicchasi cedasmānsiddho mānastadeṣa te
ayaṃ svaśāstradoṣaśca tava spṛśasi yatparān
sarvāṅgasaṅgaṃ kuruṣe satī bhūtvā na lajjase
kāraṇaṃ brūhi subhage na mithyā vaktumarhasi
iti pṛṣṭātiparuṣaṃ na dhairyātsaṃcacāla sā
īṣadunnamitaikabhrūrhāsapallavitādharā
sā babhāṣe praviṣṭāpi chāyeva purataḥ sthitā
pūrvāparahitaṃ vākyaṃ nadansajjanasaṃsadi
muktaśca bhedavaktā cetyaho rājanna rājase
kāsi kasya kuto vā tvaṃ yadevamabhidhīyate
tatra kiṃ na śrutaṃ kāṣṭhajantuvadguṇabhautikam
triṃśadguṇakalākāro vyakto vyaktatvamāgataḥ
saṃghātastattvacakrasya so 'yaṃ kasya na kasya vā
śukrasekādyavasthāstā na lakṣyante jarāvadhi
dīpasyevārciṣo yātā yasya so 'yaṃ kutaḥ katham
svāṅgairapi na saṃbandhaḥ saṃbandho jagatāmiva
kimutātmani nātmānaṃ muktaḥ paśyasi bimbavat
vikalpaṃ pṛcchato naiṣā muktatā tava śobhate
samarārāvabhagnasya jayamāleva dantinaḥ
idaṃ rājyamaparyantaṃ tiṣṭhataste vimuktatā
na manye 'haṃ marutaṭe taptasyeva vitṛṣṇatā
cāmarairlolayantyeva chattrairācchādayanti ca
vivekaṃ madakallolairharanti ca nṛṇāṃ śriyaḥ
hatāḥ senāḥ punaryuddhe rājaputro nipātitaḥ
iti sādhāraṇair doṣair bhūbhujāmeva duḥkhitā
dhanaṃ kośe gajāḥ śāle svagṛheṣu ca mantriṇaḥ
śayyāvibhāge mahiṣī triyāmāyāṃ tvamekakaḥ
akaṅkaṇam ahāraṃ ca śayyāyāṃ vartate vapuḥ
ucchvāsaśeṣo vimukhaḥ svapne dhāvasi cānyataḥ
bhikṣukī śūnyanilayā śūnye 'smiṃstava vigrahe
nivasāmi kṣapāmekāṃ kā nu te nṛpate kṣatiḥ
aspṛśantī vapuste 'haṃ praviṣṭā yadi yogataḥ
tatkathaṃ nṛpate muktaḥ sparśaṃ vetsi sarāgavat
varṇasaṃkarabhīroste kathaṃ pañcaśikho guruḥ
vṛthā tadadhunā jātaṃ yattvayoktaṃ nareśvara
naivāṅkurasamarthaṃ me jñānabījaṃ prarohati
viṣayeṣviti tadrājansvayamuktaṃ na paśyasi
avibhinnā vayaṃ sarve samāśrayisamāśrayāt
tarau latā tatra puṣpaṃ tasminṣaṭcaraṇā iva
sarvātmanā pṛthaktvaṃ cediti bhāgaṃ vipaśyasi
tadekāntavibhinnasya kasya kenātra saṃkaraḥ
sa tvaṃ pravṛttivimukho na ca prāpto nivṛttatām
triśaṅkuriva madhyastho na divaṃ na bhuvaṃ śritaḥ
sarvametanmama na vā yatsarvamahameva vā
niṣṭhāmetām anāsādya kathaṃ mukto 'si pārthiva
ityavāptopadeśārthaḥ sulabhāvacasā nṛpaḥ
na hṛṣṭo nāpahṛṣṭaśca tūṣṇīṃ nabha ivābhavat
rājñā śukasya vairāgyaṃ bhīṣmaḥ pṛṣṭo 'bravītpunaḥ
yaduvāca śukaṃ putraṃ parāśarasuto muniḥ
putra saṃsāramaraṇau saratāmavivekinām
paśya śītātapavyādhimaraṇāvadhiduḥsthitim
asminśarīrakusume bhṛṅgavajjīvite sthite
capaleṣu ca bhāveṣu tāṭasthyaṃ putra nocitam
yathā likhitamevāyuḥ kṣaṇarātriṃ divaṃ tataḥ
koṭibhiḥ prāptakālānāṃ muhūrtamapi durlabham
vāsanākṣaudrapaṭale nānābhāvarasāhṛte
svayamutpādite magnaḥ kṣudraḥ ko nāma mucyate
aparyāptamanaḥsvecchāstyaktvā dārāndhanaṃ sutān
kālavyālasamākṛṣṭā hanta gacchanti jantavaḥ
asipattravanaṃ ghoraṃ taptā vaitaraṇī nadī
paratroṣṇakaṭāhāśca santi gehaṃ na bāndhavāḥ
na yāvadetattāruṇyaṃ galatyanupalakṣitam
na yāsi yāvatsaṃkocaṃ jarayā taptacarmavat
hikkāśvāsaviparyasto yāvatsvapnavilocanaḥ
kulālacakravadbhrānto na paśyasi diśo daśa
hiraṇyavarṇāṃ vasudhāṃ yāvadvīkṣya viśṛṅkhalam
na gacchasi tamo dīrghaṃ sūcyabhedyamabāndhavaḥ
yāvacchubhāśubhākrānto na hṛṣyasi virauṣi vā
tāvatsamādhivibudho vinivṛttabhavo bhava
śrutvetyavāptanirvedaḥ śukastyaktvā svamāśrayam
āmantrya pitarau yogī yayau śreyaḥsamādhaye
karmamūlaṃ niśamyātha nṛṇāṃ sukṛtaduṣkṛtam
rājñā śukakathāṃ pṛṣṭaḥ punarāha pitāmahaḥ
karṇikāravane meroḥ purā śītāṃśuśekharaḥ
vijahāra haro hāraphaṇiratnāṃśupiñjaraḥ
tatrogratapasā yukto vyāsaḥ satyavatīsutaḥ
putrakāmo varaṃ prāpa dāsyāmīti maheśvarāt
tataḥ kālena sa munirvahnyarthamaraṇīṃ svayam
mamanthāpsarasaṃ paśyan ghṛtācīmagracāriṇīm
tasya śukraṃ papātāśu śukībhūtāṃ vilokya tām
araṇyām aratasyāpi tatrāsya tanayo 'bhavat
araṇyā garbhasambhūtaḥ so 'bhūdvyāsasutaḥ śukaḥ
śukraḥ kamaṇḍaluṃ yasmai dyauśca daṇḍājinaṃ dadau
vedānadhītya sākārānavāpya ca bṛhaspateḥ
tapasā brahmacaryeṇa mānyo 'bhūtsa divaukasām
upadeśaṃ pituḥ prāpya tadgirā janakaṃ yayau
mokṣadharmārthanipuṇaṃ draṣṭuṃ padbhyāṃ nabhaścaraḥ
meruvarṣānatikramya mithilāṃ praviveśa saḥ
nivāryamāṇo 'pyakrodho dvāḥsthaiḥ paruṣavādibhiḥ
paraṃ janakarājasya kakṣyādvayamatītya saḥ
mantripraveśitastasthau pūjito 'ntaḥpure muniḥ
tataḥ paryacarankāntāstamutpalavilocanāḥ
yāsāṃ smitāmṛtaiḥ kāmaḥ śivadagdho 'pi jīvati
varārhaśayane tatra yogī dhyānaparāyaṇaḥ
nināya rātriṃ prātaśca nṛpo draṣṭuṃ tamāyayau
gurorvyāsasya tanayo janakena sa pūjitaḥ
ratnāsanopaviṣṭo 'tha papraccha mithileśvaram
visṛṣṭo 'haṃ bhagavatā pitrā vyāsena te 'ntikam
gurūpadeśasaṃbandhaṃ vada jñānamanāmayam
janakaḥ prāha śanakaiḥ kriyāsopānapaṅktibhiḥ
āruhyoccaiḥ paraṃ dhāma viśuddhaṃ śuddhacetasā
jñānānilahṛtāśeṣavikalpaghanaḍambaraḥ
dvandvatriyāmāviratau dṛśyate bodhabhāskaraḥ
sarvamātmani sarvatra tamātmānaṃ vilokayan
guṇatrayavinirmukto muniścarati nirmamaḥ
tasyotsṛṣṭakalaṅkasya prasannāsaktacetasaḥ
sarvatra vijito mokṣaḥ sarvakartṛpadaspṛśaḥ
spṛhāgranthiṃ puro muktvā tato rāgaṃ tataḥ śucam
ahaṃkāraparityāgādyogī brahmamayo bhavet
sarvāntarātmatāṃ yātaḥ sarvajñapadamāsthitaḥ
yukto vimiśratāṃ yāti śaileṣu salileṣu ca
ahamityeva saṃsāro nāhamityeva tatkṣayaḥ
chidyate vāsanātanturiti cintayatā satām
bhāvasnehaṃ parityajya dehamānaṃ samāśrayet
dehamānavirāme ca prāṇamānaṃ samāśrayet
nirasya prāṇamānaṃ ca viśvāhaṃkāramāśrayet
śūnyatāṃ cintayetpaścādyayā brahmaṇi līyate
ityādi mithilendrasya niśamya viśadaṃ vacaḥ
tamāmantrya kṛtī prāyācchukastuhinabhūdharam
atrāntare suramunirnārado draṣṭumāyayau
himācalaṃ latālāsyavilāsamaṇimandiram
vidyādharaghaṭājuṣṭanirjharodārakandaram
hemapaṅkajinīkuñjakūjanmañjuvihaṅgamam
śuko 'tha tatra pitaraṃ śiṣyānvinayaśālinaḥ
adhyāpayantamabhyetya svavṛttāntaṃ nyavedayat
sumantuḥ pailasahito vaiśampāyanajaiminī
te vyāsaśiṣyāḥ pramadātpariṣasvajire śukam
kadācidatha yāteṣu kṛṣṇadvaipāyanaṃ gurum
vaiśaṃpāyanamukhyeṣu samāmantrya mahītalam
eka eva śukastasthau tatra dhyānaparāyaṇaḥ
adhīyānaḥ paraṃ brahma vyastaṃ vyāsena dhīmatā
atha pravāti pavane kṛte cādhyayane śukaḥ
samīraṇagatīstāstāḥ śuśrāva guruṇoditāḥ
divyo vāyuḥ samānākhyastasyodānaḥ suto balī
vyānaśca tasya tanayaḥ khyāto 'pānaśca tatsutaḥ
tatsaṃbhavaḥ prāṇanāmā teṣāṃ sapta gatikramāḥ
karma caiṣāṃ bahuvidhaṃ nāmnā sadṛśamucyate
pravaho nāma tadrūpo dhūmābhraprerako 'nilaḥ
āvaho nāma pavanastaḍidvibhramakṛnmuneḥ
jalaṃ vahati megheṣu yaścodīrayati grahān
udvaho nāma sa jñeyaḥ sarvasāgaraghasmaraḥ
vimānavāhī devānāṃ saṃgarjaḥ saṃvahābhidhaḥ
vyomagaṅgāmbudhartā ca nivahaḥ pañcamo 'nilaḥ
pūrayatyamṛtenenduṃ ṣaṣṭhaḥ parivahaḥ smṛtaḥ
antyo 'ntakṛcca bhūtānāṃ ghoro vāyuḥ parāvahaḥ
sa eva vāyurniḥśvāso vahatsveteṣu no paṭhet
etaduktvā nabhogaṅgāṃ kṛṣṇadvaipāyane gate
śukramekākinaṃ prītyā nāradaḥ samupāyayau
ādarādvyāsatanayastaṃ praṇamya sukhasthitam
apṛcchadaihikaṃ śreyaḥ pṛṣṭastena sa cābravīt
vidyācakṣustapaḥ satyaṃ tyāgarāgau sukhāsukhe
krodhaśca mṛtyurityetadyo vetti na sa śocati
ahiṃsā dhāma dharmasya duḥkhasyāyatanaṃ spṛhā
saṅgatyāgaḥ padaṃ mukterbhogābhyāso gṛhaṃ śucaḥ
viprayoge mahāñśoṣastāpakṛdyaiḥ prajāyate
āpātaramaṇīyāṃstānbhāvānsādhurna cintayet
bahu manyeta na dhanaṃ saṃtoṣaṃ śamamāsthitaḥ
saṃsārasāravaicitryaṃ gaṇayanbahubādhakam
na vismayaṃ na saṃtāpaṃ vānurāgaṃ bhajeta ca
alasā dīrghasūtrāśca dṛśyante vibhavairyutāḥ
īhamānāśca dakṣāśca na kvaciddhanabhāginaḥ
anicchatāṃ saṃtatiṃ ca jāyante bahavaḥ sutāḥ
labhante putrakāmāśca pātaṃ vā naiva vā sutam
durjarāḥ sahasā yasmiñjīryante kṣipramāsthitāḥ
tasmin evodare garbho māsāndaśa vivardhate
vyādhidagdhā vipadyante narā vaidyaśatairvṛtāḥ
rogānatitarantyanye rathyākardamaśāyinaḥ
rūpabuddhivihīnānāṃ dāsāḥ svākṛtayo budhāḥ
śocantyanyatra vidhavā gatabhāryāstathā kvacit
ityevaṃ vividhāṃ māyāṃ kalayannakhilāṃ dhiyā
bhavasvabhāvavairī syānna tu sajjeta paṇḍitaḥ
nāradeneti kathitaṃ niśamya vyāsanandanaḥ
dhyāyansaṃsārasaraṇiṃ nirvedānna dhṛtiṃ yayau
sarvatyāgadhṛtodyogaḥ sa samāmantrya nāradam
vyāsametya sarittīre vavande harṣanirbharaḥ
tasmai nivedya vinayānnirvedaṃ gatavāsanaḥ
pradakṣiṇīkṛtya guruṃ gantumabhyudyayau śukaḥ
kṣaṇaṃ putra pratīkṣasva yāvattvaddarśanāmṛtaiḥ
prīṇāmi nirbharaṃ cetastamityūce pitā tataḥ
nirakṣepaḥ sa gatvātha samāruhya gireḥ śiraḥ
niḥśabdaḥ sa same deśe sarvajñaḥ samupāviśat
ullaṅghanākrameṇaiva granthibandhānvimucya saḥ
tejasyekarase tejo dhṛtvā hemnīva kāñcanam
raviṃ vāyuṃ jalaṃ bhūmiṃ praviśya gaganaṃ tathā
viśvāviṣkārakalayā śūnyāśūnyasamāśrayaḥ
vihasyotpatya sahasā saśarīro 'pyadehavat
samīravadasaktāṅgaḥ khe yayau vainateyavat
taṃ prāptaṃ paramāṃ siddhiṃ devagandharvayoṣitaḥ
avākiranpuṣpavarṣaiḥ sarve ca vyomacāriṇaḥ
so 'bravīddevatāḥ sarvā vicinvānasya māṃ pituḥ
pralāpinaḥ prativaco deyaṃ sarvābhirāśrame
ityuktvā sa samullaṅghya kṣipramaṣṭavidhaṃ tamaḥ
tyaktvā rajaḥ saptavidhaṃ sattvaṃ cotsṛjya kevalam
ulkāpātaiḥ sa digdāhaiḥ kampite bhuvanatraye
nirvyañjanaṃ nirguṇaṃ ca brāhmaṃ tejaḥ samāviśat
sa vrajanvipulāyāmaṃ dviśṛṅgaṃ divyabhūdharam
dvidhā vyadhādalagnāṅgastato devāḥ svayaṃ yayuḥ
atha mandākinītīre kacatkāñcanapaṅkaje
utphullodāramandārapārijātamanohare
snānakelīratā loladṛśastridaśayoṣitaḥ
hemakumbhopamakucāḥ pīnoruśroṇimaṇḍalāḥ
śyāmaromalatākāntatanumadhyā vivāsasaḥ
vītarāgaṃ śukaṃ dṛṣṭvā tasthurvismayaniścalāḥ
taṃ kāmakañcukottīrṇaṃ tāḥ samunmuktakañcukāḥ
kāntaṃ dadṛśurekāgram asaṃkocakuñcitāḥ
vātaskandhānatikramya yāte tasminsutapriyaḥ
tamanveṣṭuṃ samabhyāyādvyāsastūrṇaṃ vihāyasā
hā putreti piturvācaṃ śrutvā sarvāntarātmatām
avāptaḥ śuddhacinmātro bhoḥśabdamakarocchukaḥ
śūnyākārasya śabdena tasya pratiravaṃ nagāḥ
cakruḥ saiva sthitirabhūtpratiśrutvā sa bhūbhṛtām
līne tataḥ pare dhāmni śuke tanayavatsalaḥ
vyāso nyaṣīdaddyusarittīre hemaśilātale
taṃ dṛṣṭvāpsaraso vārikrīḍāsaktāḥ parasparam
gātre nidhāya vāsāṃsi hriyā saṃkocamāyayuḥ
tataḥ śokasamākrāntaṃ tamapi jñānabhāskaram
sametyāśvāsya vidadhe vītaśokaṃ śivaḥ svayam
eka eva paro devaḥ ko vedya iti bhūbhujā
pṛṣṭo 'bravīcchāntanavo dhyātvā nārāyaṇaṃ hṛdi
nāradena purābhyetya badaryāśramamīśvaraḥ
nārāyaṇo darśanāya prārthitastamabhāṣata
viṣṇoravyaktarūpasya caturdhā vyaktarūpiṇaḥ
icchāmātrasamunmeṣo naraścāhaṃ ca nārada
ekāyanair ekadevair ekavratadharaiḥ sadā
sa vibhurdṛśyate yuktairjñānanirdhūtakalmaṣaiḥ
śvetadvīpamito gatvā viṣṇurūpānanāmayān
viṣṇudhyānaparāñśubhrānpaśya śrīvatsalakṣaṇān
iti śrutvā munirabhūttaccittastatparāyaṇaḥ
prayayau ca paraṃ draṣṭuṃ kāraṇaṃ viṣṇumavyayam
ekatena dvitenāpi tritena ca tapasvinā
vastrayajñasadasyairyaḥ śvetadvīpe purā stutaḥ
śvetadvīpaṃ samāsādya nārado rucirānnarān
dadarśa śaśikarpūratuṣārarajataprabhān
tānpraṇamya sa sattvasthairmanasā taiśca vanditaḥ
divyairmantrapadairviṣṇuṃ tuṣṭāva racitāñjaliḥ
oṃ jaya ajita avyaya aprameya ananta acyuta aparimita acala acintya apratihata abhava mahāvibhava niratiśaya nirañjana nirlepa niṣprapañca nirupama nirvikāra nirguṇa nityodita viśva viśvarūpa viśveśvara viśvasamuddharaṇa śuddhasūkṣma dhruva śāśvata śānta saṃvitsvarūpa paramānandamandira bhaktimandākinīmarāla svecchāśaktivyaktīkṛtanijaprasāra lakṣmīlatāvasanta madhuvadhūgaṇḍapāṇḍimaprada suramahiṣīvibhramavirāma ānandasyandarasendumaṇḍala akhaṇḍitaprasādamaṇḍitākhaṇḍala kaustubhaprabhāracitakamalākucakuṅkumabhaṅga apariṣvaṅgasaṅgamākulīkṛtasvarbhānubhāminīloka daṃṣṭrendukalālekhāyitavasudhābhirāmamahāvarāha hiraṇyakaśipukānanadavānala vāmanalīlāsaṃpadavāmanīkṛtasuraiśvarya caraṇanakhamayūkhāyitasvarvāhinīpravāha kṣatrakṣayādhvaroddīpitakuṭhārānala daśavadanavadanakandukavinodānandita kāliyakulakamalinīkuñjara rukmiṇīkapoladantapattrīkṛtapāñcajanyaprabhāpura vidrumadrumāyitakaiṭabharudhirāruṇorustambha brahmapadmapadmākaraturagamukhakhalīnakhanakhanāyamānasāmavedoccāra
ityādibhiḥ stutiśatairdivyairguhyaiśca nāmabhiḥ
nānāvarṇaṃ tato 'paśyajjyotīrūpaṃ sanātanam
jitantādyena mantreṇa stūyamānaṃ sitairnaraiḥ
taṃ viśvavyāpinaṃ dṛṣṭvā kṛtakṛtyo yayau muniḥ
ityevaṃ nāradādanyo na dadarśa tamīśvaram
so 'vyaktaḥ paramo viṣṇurbhūtānāṃ prabhavo 'vyayaḥ
anādinidhanaḥ śuddho vedyaḥ sūkṣmo nirañjanaḥ
nivṛttadharmamākarṇya śāntaye dharmajanmanā
punarāśramiṇāṃ dharmaṃ pṛṣṭaḥ prāha suravrataḥ
gaṅgātīre dvijaḥ kaścidatithiṃ gṛhamāgatam
kimagryaṃ sarvadharmāṇāmityapṛcchadudāradhīḥ
padmo nāma mahānnāgo naimiṣe gomatītaṭe
sa jānātīti vipreṇa sa pṛṣṭo 'tithirabravīt
tatastadvacasā gatvā gomatītīramagryajaḥ
vāreṇa sūryarathagaṃ na dadarśa bhujaṅgamam
sthitvā tatra nirāhāro dināni katiciddvijaḥ
nāgaṃ dadarśa taṃ prāptaṃ dṛṣṭvā papraccha kautukam
brūhi tāvadidaṃ nāga tvayā ravirathasthitau
divi dṛṣṭaṃ kimāścaryaṃ paścāddharmaṃ pravakṣyasi
ityākarṇyābravīnnāgo dṛṣṭaṃ mārtaṇḍavartmani
rathasya cakraṃ vāreṇa balena vahatā mayā
aṃśuśākhāsahasreṣu raveḥ śakunayo yathā
tiṣṭhanti devāḥ siddhāśca munayaśceti kautukam
karairgṛhītvā tyajati payo bhūmau praviśya ca
paśyatyalakṣitaḥ sarvaṃ bhagavāniti kautukam
sa bhittvā maṇḍalaṃ bhānostejasyeva samāviśat
purā prabhāvānmadhyāhne martyalokātsamudgataḥ
dṛṣṭo mayā mahāsattvo ravistasyāgrahītkaram
sa bhittvā maṇḍalaṃ bhānostejasyeva samāviśat
tejastejasi saṃlīnaṃ dṛṣṭvāsmābhirdivākaraḥ
pṛṣṭaḥ ko 'yamiti śrīmānharṣapūrṇo 'bravīdraviḥ
uñchavṛttirayaṃ siddhaḥ kāpotīṃ vṛttimāśritaḥ
madīyaṃ dhāma yāto 'sāvityetadapi kautukam
śrutveti nāgādvipro 'bhūtpraharṣavikacānanaḥ
avāntarakathāvāptasvābhidheyopadeśavāk
āmantrya pannagaṃ vipro vidhāya cyavanaṃ gurum
uñchavrato yayau siddhiṃ gīyamānaḥ surairdivi
cyavanānnāradenaitattasmājjambhaladviṣā
śakrācca vasubhistebhyo mayā mattastvayā śrutam
śamaṃ vividhamākarṇya dharmarājaḥ pitāmaham
babhāṣe śokavivaśaścintayanbāndhavakṣayam
aho batāhaṃ saṃsāre dhuryaḥ kilbiṣakāriṇām
sarvasvajanasaṃhāre nīto daivena hetutām
jāyeta mādṛśaḥ ko 'nyaḥ sadṛśo mama duṣkṛtī
pitāmaha śarairyastvāṃ ghātayitvā nirīkṣate
dhanyaḥ suyodhanastāta dhiṅ māṃ puṇyairnirākṛtam
bandhūnāṃ tvatpradhānānāṃ yaḥ kṣaye sākṣitāṃ gataḥ
śaiśave kṣaumavasanaṃ yasyāṅke laḍatā mayā
mlāpitaṃ rājyalubdhena sa eva nihato bhavān
śrutvā yudhiṣṭhireṇaitadvaktuṃ śantanunandanaḥ
tamūce mā kṛthāḥ putra mithyaivānuśayavyathām
paratantramidaṃ sarvaṃ jagatsvayamanīśvaram
svakarmamudrito lokaḥ prāpnotyeva bhavābhavam
brāhmaṇī gautamī nāma putrakaṃ putravatsalā
daṣṭaṃ dadarśa sarpeṇa gatāsuṃ kānane purā
tāṃ dṛṣṭvā putraśokārtāṃ lubdhako 'rjunakābhidhaḥ
baddhvā taṃ sarpamādāya jagādābhyetya gautamīm
ayaṃ putrasya te hantā mayā baddho bhujaṅgamaḥ
brūhi yāvatkṣipāmyenaṃ vahnau śastreṇa hanmi vā
śrutvaitallubdhakavaco vivignā prāha gautamī
varākaḥ pannago nāyamajñānādvadhamarhati
antavantyeva bhūtāni niyatāvadhi mudrayā
upayānti svayaṃ mṛtyuṃ hantā kaścinna kasyacit
tasmādasminna kopo me kutaḥ kope 'pi nigrahaḥ
jaḍa vyādha vimuñcainaṃ hataḥ kālena me sutaḥ
ityukto 'pyasakṛdvyādhastayā sarpavadhe matim
na tatyāja yadā kopāttadā dīno 'vadatphaṇī
hato 'yaṃ mṛtyunā bālo yo māṃ preritavānsvayam
asvatantrasya kā śaktistadā jñātikramānmama
pannagenetyabhihite lubdhakaḥ punarabravīt
kāraṇena tvayā sarpa nīto 'yaṃ mṛtyunā śiśuḥ
na hi nāma svayaṃ kaścitkareṇākṛṣya mṛtyunā
nīto bhavadvidhā yāvadyātāḥ sarpa na hetutām
vadhyo 'si sarvathā tasmādvināśe kāraṇaṃ śiśoḥ
iti bruvāṇe bahuśaḥ kopādvyādhe bhujaṅgamam
svayamanigrahānmṛtyurabhyetya tamabhāṣata
nāhamasya śiśorhantā na cāyaṃ bhujago jaḍa
prerako bhagavānkālaḥ sarvaṃ kṣayati saṃkṣaye
kālena kalitāste te bhāvāstrailokyavartinaḥ
spṛśantyabhāvapadavīṃ bhavanti ca punaḥ punaḥ
ityukte mṛtyunā kālaḥ svayametya tamabhyadhāt
nāhaṃ na mṛtyurno sarpaḥ prabhurbālanipātane
svakarmabhirayaṃ loko labhate nidhanodayau
karmasūtrairviceṣṭante narā yantramayā iva
jāyate vardhate bhuṅkte prasūte modate punaḥ
jīryate kṣīyate vāpi na jantuḥ karmaṇā vinā
iti kālena kathite sarpaṃ tatyāja lubdhakaḥ
pṛthagyayuśca te sarve naṣṭaśokā ca gautamī
ityevaṃ svakṛtaireva kṣīyante karmabhirjanāḥ
karmaṇā nidhanaṃ yātānmā śucaḥ pṛthivīdharān
gṛhāśrame kena mṛtyurvartamānena dharmataḥ
jitaḥ pāṇḍusuteneti pṛṣṭaḥ śāntanavo 'bravīt
ikṣvākuvaṃśajo rājā māhiṣmatyāmabhūtpurā
śrīmānsuyodhano nāma smarendradhanadopamaḥ
taṃ narmadā nadī dṛṣṭvā snātaṃ kamalalocanam
akāmayata kāmārtā vilāsalalitākṛtim
tasyāmajījanatkanyāṃ rājā rājīvalocanām
kāntāṃ sudarśanāṃ nāma nayanānandidarśanām
tāṃ yauvanavatīṃ kāle bhagavānvīkṣya pāvakaḥ
smarākulo narapatiṃ yayāce brāhmaṇākṛtiḥ
nirdhanāvajñayā tasmai tāṃ yadā na dadau nṛpaḥ
tadā tasya sa yajñe 'gniḥ prāyātkopādadarśanam
ṛtvigbhiratha saptārcirniyamena prasāditaḥ
svapne jagāda taṃ mahyaṃ kanyaiṣā dīyatāmiti
tataḥ pratyakṣavapuṣe tasmai rājā sudarśanāt
prahṛṣṭastanayāṃ prādātprāpya tatsaṃnidhiṃ makhe
rājñā tenārthito 'dyāpi māhiṣmatyāṃ hutāśanaḥ
āste sadā saṃnihitaḥ kṣapayansarvaviplavān
sudarśanāyāṃ nayo babhūvātha vibhāvasoḥ
kāntaḥ sudarśano nāma guṇaratnamahodadhiḥ
sutā moghavato rājñaḥ kāntāṃ moghavatīṃ yuvā
sa lebhe kṣīṇavāṇasya navā śaktiṃ manobhuvaḥ
tayā saha kurukṣetre gṛhī dharmapade sthitaḥ
cakre mṛtyujaye yatnaṃ so 'rthikalpadrumastadā
abhagnapraṇayāḥ kāryāḥ sarvathārthimanorathāḥ
ityūce sa sadā jāyāṃ dharmasabrahmacāriṇīm
dharmād acyavatastasya chidraprekṣī sadābhavat
pracchannaḥ sarvato mṛtyurna cāntaramavāptavān
tataḥ kadācididhmārthaṃ svayaṃ yāte sudarśane
atithiḥ kaścidabhyetya tadbhāryāṃ brāhmaṇo 'bravīt
ātithyaṃ kriyatāṃ subhru rājaputri mama tvayā
yadi dharmaḥ pramāṇaṃ te tanmāṃ bhaja sulocane
iti bruvāṇaḥ sa tayā vārito 'pyaparairvaraiḥ
tvāṃ vinā nārthaye kiṃcidityuvācāsakṛddvijaḥ
dharmyaṃ tataḥ sā vacanaṃ smṛtvā bhartuḥ pativratā
tathetyuktvākarotsarvaṃ brāhmaṇasya samīhitam
asmin avasare gehadvārametya sudarśanaḥ
ehītyāhūya dayitāṃ sotkaṇṭho 'pi vyalambata
sā bhartrā sahasāhūtā na ca prāptā dvijāntikam
dolāvilolahṛdayā tasthau lajjākulā kṣaṇam
tato gṛhāntarādvipraḥ sudarśanamabhāṣata
iyaṃ mayā tava vadhūrarthitātithinā ratam
prāptā nādyāpi śayanaṃ prāptaśca tvaṃ gṛhādhipaḥ
kimatra manyase yuktamityuktvā virarāma saḥ
atrāntare channavapurmṛtyurādāya mudgaram
labdho 'vakāśa ityuktvā babhūvānandanirbharaḥ
tataḥ sudarśano vipramuvācāvikṛtāśayaḥ
niḥśaṅko madgirā brahmanramasva mama bhāryayā
ityukte vahniputreṇa gaganātsādhu sādhviti
śabdo babhūva vipulaḥ sahasā tridivaukasām
atithirviprarūpaṃ sa parityajya mahākṛtiḥ
uvāca mahasāṃ rāśiḥ prītyābhyetya sudarśanam
dharmo 'haṃ dampatī prāpto yuvāṃ jijñāsurāśrame
akhaṇḍitaṃ ca yuvayordṛṣṭaṃ sattvamidaṃ mayā
adhṛṣṭā tejasā ceyaṃ tvadbhāryā kena laṅghyate
dvidhātmānaṃ vibhajyaiṣā yogenaughavatī nadī
bhaviṣyati kṣitau puṇyā nityaṃ tvāṃ cānuyāsyati
ityuktvāntardadhe dharmo mṛtyuśca vimukho yayau
sa ca vīro divaṃ prāpa sabhāryaśca sudarśanaḥ
viśvāmitreṇa samprāptaṃ brāhmaṇyaṃ durlabhaṃ katham
pṛṣṭo yudhiṣṭhireṇeti gāṅgeyaḥ punarabravīt
kuśikasya purā rājñaḥ śrīmāngādhiḥ suto 'bhavat
putrī satyavatī nāma tasyābhūnmṛgalocanā
ṛcīkastāṃ munivaraḥ śulkalabhyāmavāptavān
hayānāṃ śyāmakarṇānāṃ sahasreṇenduvarcasām
sa tayā śīlaśālinyā yatnādārādhito muniḥ
yācitastu varaṃ tuṣṭaḥ putraṃ mātustathātmanaḥ
tvamaśvatthaṃ samāliṅgya tava mātāpyudumbaram
caruṃ ca prāpya maddattaṃ putriṇītyavadanmuniḥ
varamevaṃ samāsādya hṛṣṭā mātre nyavedayat
tadgirā vyatyayaṃ cakre vṛkṣayoḥ pāyase tathā
tacca jñātvā munirjāyāmuvāca jñānalocanaḥ
tvanmāturbrāhmaṇaḥ putraḥ kṣatrātmā te bhaviṣyati
tacchrutvā duḥkhasaṃtaptā yayāce sā muniṃ punaḥ
kṣatrācārastu me pautro mā putra iti mūrchitā
evamastviti tenokte lebhe satyavatī sutam
jamadagniṃ sutaścāsya rāmo 'bhūtkṣatriyocitaḥ
gādhipatnī ca kālena viśvāmitramajījanat
vṛkṣapāyasayoryo 'bhūdvyatyayādbrāhmaṇāgraṇīḥ
ānṛśaṃsyaguṇaṃ rājñā punaḥ pṛṣṭaḥ suravrataḥ
uvāca kānane pūrvaṃ ghanacchāyo 'bhavaddrumaḥ
sa viddho viṣadagdhena śareṇa mṛgagāminā
lubdhakena yayau śoṣaṃ spṛṣṭo dāvānalairiva
taṃ parityajya yāteṣu niṣphalaṃ sarvapatriṣu
eka eva śukastasthau satāṃ prītiracañcalā
nidāghaploṣaparuṣe phalapuṣpavivarjite
sthitaṃ tatra śukaṃ vīkṣya śakro 'bhyetya tamabravīt
svacchacchāyāphalādyeṣu vṛkṣeṣu vigatadyutiḥ
kiṃ tvayāyaṃ śritaḥ śākhī tyaktvainaḥ cara nirvṛtaḥ
athovāca śukaḥ śakraṃ nedaṃ sadṛśamucyate
samānā sukhaduḥkheṣu sajjanaiḥ saha saṃgatiḥ
yatroṣitaṃ ca bhuktaṃ ca vihṛtaṃ ca yathāsukham
tasminkālahataiśvarye palāyante na sādhavaḥ
maghavānetadākarṇya toṣādvṛkṣaṃ sudhākaṇaiḥ
cakāra sahasoddīrṇapatrapuṣpaphalākulam
ānṛśaṃsyātsa ca śukaḥ prayayau paramāṃ gatim
evaṃ dākṣiṇyasadṛśo nāparo vidyate guṇaḥ
daivaṃ sapauruṣaṃ rājñā bhīṣmaḥ pṛṣṭo 'bravītpunaḥ
ubhayoḥ saṃgamaḥ siddhyai viyogo niṣphalo 'nayoḥ
anuptabīje kṛṣṭe 'pi daivaṃ kṣetre karoti kim
pauruṣaṃ karma puruṣairyathā yatra yadā kṛtam
tathā tatra tadābhyetya visaṃvādo na dṛśyate
dātṝṇāṃ puṇyaśīlānāṃ vratināṃ satyavādinām
dṛśyante dhanyatāstāstā rājyasvargatibhūtibhiḥ
ke pūjyā iti pārthena pṛṣṭo 'vādītsuravrataḥ
sadā dvijātayaḥ pūjyāste sarvatra parāyaṇam
narau janmāntare pūrvaṃ kapijambukatāṃ gatau
jātismarau dadṛśatuḥ śmaśānaṃ suhṛdau mithaḥ
tatroce vānaraḥ premṇā śṛgālaṃ svinnamānasaḥ
karmaṇā kena yāto 'si śavamāṃsāśitāmiti
pratiśrutya mayā pūrvaṃ na vitīrṇaṃ dvijanmane
sārgālīṃ yonimāpannastenāhamiti so 'bravīt
etadeva śṛgālena pṛṣṭaḥ provāca vānaraḥ
brāhmaṇānavamanyāhaṃ prayātaḥ kapitāmiti
brāhmaṇātikrameṇaiva bhajante tāmasīṃ daśām
tasmātsarvātmanā viprāḥ pūjyāḥ kuśalamicchatā
asavarṇopadeṣṭāraḥ kiṃ na syuḥ śreyasāṃ padam
viprā iti punaḥ pṛṣṭo rājñā śāntanavo 'bravīt
purā vane śūdramuner brahmarṣir abhavat sakhā
kadācitso 'rthitaḥ śrāddhe śūdreṇāgāttadāśramam
pitṛkarmaṇi tasyāsau havyakavyopadeśakṛt
pūrvaṃ śeṣāṃ bṛsīmetāṃ kuruṣvetyavadanmuniḥ
tataḥ kālena mahatā kṣapayitvā kalevaram
karmaśeṣopabhogāya tau janmāntaramāpatuḥ
sa śūdro 'bhūtkṣitipatiḥ sa brahmarṣiḥ purohitaḥ
tasya rājño 'bhavalluptajñāno naṣṭākhilasmṛtiḥ
svastipuṇyāhavādeṣu nṛpo jātismaraḥ satām
sadā jahāsa taccāsau nṛpaṃ papraccha lajjitaḥ
pṛṣṭaḥ śapathadānena bhūpatirhāsakāraṇam
purohitaṃ rahaḥ prāha śūdro 'hamabhavaṃ purā
brahmarṣiśca bhavānmahyamupadeśaṃ vyadhātsakṛt
tenādya suravandyo 'pi prāpto 'syanucitāṃ daśām
śrutvaitatsahasā smṛtvā tapase sa yayau muniḥ
evaṃ naivopadeṣṭā syādavarāṇāṃ dvijottamaḥ
kaḥ śriyo bhājanamiti kṣmābhujā jāhnavīsutaḥ
pṛṣṭaḥ prāha hareragre rukmiṇīṃ śrīḥ purābhyadhāt
subhageṣu pragalbheṣu dakṣeṣūjjvalakarmasu
jitendriyeṣu vīreṣu prītyā me śāśvatī sthitiḥ
utsekalobhasaṃtrāsadainyakrodhavinākṛtāḥ
kṛtajñāḥ kelisadanaṃ sadācārāḥ sadā mama
pativratām akalahām alaulyām akutūhalām
aviprakīrṇabhāṇḍāṃ ca gatanidrāṃ bhaje striyam
matteṣu kuñjarendreṣu hayeṣu vṛṣabheṣu ca
phullāravindavṛndeṣu śaraccandrakareṣu ca
nadīṣu haṃsahāsāsu rājadrājaraṇeṣu ca
vaneṣu munipuṇyeṣu yajñeṣu ca vasāmyaham
etacchrutvā punarbhīṣmamapṛcchatpāṇḍunandanaḥ
sparśādhikyaṃ kimu strīṇāṃ nṛṇāṃ vā saṃgameṣviti
so 'bravīdabhavadyajvā bhṛṅgāśvo nāma bhūpatiḥ
yaśaḥkusumavallīṣu yo 'bhūtsaṃtatamādhavaḥ
pratikūlaṃ sa śaktasya yajñamagniṣṭutaṃ punaḥ
ājahāra jagāmāsya śatrutāṃ yena vāsavaḥ
sa kadācinmṛgaprepsurvājinā vipine vrajan
indreṇa mohito vatsaṃ nājñāsīttṛṣṇayārditaḥ
so 'paśyadagre vipulaṃ saraḥ sphaṭikanirmalam
lolakalloladolāṅkaṃ keliveśma himatviṣaḥ
tasminsa sahasā snātaḥ pāyayitvā turaṅgamam
abhavallalanārūpaḥ pīnaśroṇipayodharaḥ
sa lajjāduḥkhavivaśo gatvāśvena nijāṃ purīm
nivedya nijavṛttāntaṃ rājye putraśataṃ vyadhāt
strīrūpaḥ so 'tha vijanaṃ tyaktarājyastapovanam
prayayau kalayannantarvidherutsāhavāmatām
tatra taṃ kāminīrūpamakāmayata tāpasaḥ
patanti ṣaṭpadāstatra yatra yatra sarojinī
tasmādasūta putrāṇāṃ sa śataṃ balaśālinām
kāntāvapurabhūnnityaṃ teṣu cātyantavatsalaḥ
pūrvaputrānathābhyetya puṃstvajātānuvāca saḥ
strītvajātaiḥ sutaistaistairvasudhā saha bhujyatām
tadgirā miśratāṃ yātaṃ tataḥ putraśatadvayam
bubhuje bhuvamamlānayaśovikramaśāsanām
atrāntare samabhyetya viprarūpī śatakratuḥ
bhedena rājaputrāṇāṃ vidadhe kalahodayam
tataste yudhi saṃnaddhā rājyahetoḥ parasparam
kṛtvā sainyakṣayaṃ ghoraṃ niḥśeṣāḥ pralayaṃ yayuḥ
bhedātprayāte nidhanaṃ yudhi putraśatadvaye
bhṛṅgāśvo lalanārūpaḥ śuśoca karuṇasvanam
tamindro brāhmaṇavapurdṛṣṭvā śrutvā ca tatkathām
pralīnamanyuḥ kāruṇyāduvāca vihasanmuhuḥ
śakro 'haṃ tava putrāste mayā vipriyakāriṇaḥ
bheditā nādhunā vairamāpanne tvayi me nṛpa
putrāṇāṃ śatamekaṃ te madvarādadya jīvatu
yattvamicchasi jātaṃ prāk puṃsaḥ strīvapuṣo 'thavā
ityukte devarājena bhṛṅgāśvastamayācata
jīvitaṃ strītvajātānāṃ putrāṇāṃ praṇatānanaḥ
tamabravītsurapatiḥ puṃstvajātānkathaṃ sutān
tyaktvā strītvaprajāteṣu putreṣu snihyati bhavān
iti pṛṣṭo maghavatā babhāṣe strīvapurnṛpaḥ
snehavātsalyarāgāṇāṃ lalanā eva mandiram
śrutvaitadavadacchakraḥ sarve jīvantu te sutāḥ
strīrūpaṃ tu parityajya puruṣo bhava madvarāt
ityuktaḥ pārthivo 'vādītstrītvaṃ naiva tyajāmyaham
strīṇāṃ sparśeṣu yā prītiḥ sā puṃbhirlabhyate kutaḥ
daivātsamanubhūyedaṃ suciraṃ prakṛtidvayam
etāvadeva jāne 'haṃ yatprīterbhājanaṃ striyaḥ
kāmasya sāraṃ surataṃ ratasya sparśāmṛtaṃ tacca sulocanānām
sarvātmanā nirvṛtijīvaśūnyaṃ bhave bhave jīvitameva kāntāḥ
yathārthamiti tenoktaṃ niśamya vibudhādhipaḥ
jagāma jīvayitvāsya prītaḥ putraśatadvayam
śrutvaitaddharmatanayaḥ punargāṅgeyamabravīt
māhātmyaṃ śrotumicchāmi devasya tripuradviṣaḥ
iti pṛṣṭo narendreṇa vyājahāra pitāmahaḥ
māhātmyaṃ devadevasya vaktumarhati keśavaḥ
harireva haraṃ vetti haro vetti tathā harim
ekaiva mūrtiranayoḥ kāraṇāddvaitamāśritā
iti devavratenokte murārirdharmajanmanā
pṛṣṭaḥ śaśāṅkacūḍasya prabhāvaṃ prayato 'vadat
putrārthinī jāmbavatī priyā provāca māṃ purā
pradyumnasadṛśaṃ deva tvattaḥ putraguṇocitam
prāptumicchāmi saṃkalpaḥ pūryatāmeṣa me tvayā
ityukto 'haṃ dayitayā tayā bālamṛgīdṛśā
dhyātvā muhūrtaṃ putrārthī prayātamupasevanam
athāruhya gireḥ śaṅke purā munitapovanam
apaśyaṃ tejasāṃ rāśimupamanyuṃ nijāśrame
prahṛṣṭaṃ jyeṣṭhavayasaṃ pinākivarabhūṣitam
dīptaṃ tapobhirvividhaiḥ pūrṇalāvaṇyavigraham
praśāntaramaṇīyena satvenānandadāyinā
kirantaṃ madhurodāranirvāṇāmṛtavāhinīm
taṃ vilokya praṇamyāhaṃ pūjāmādāya tatkṛtām
tatsaṃbhāṣaṇasaṃjātaparānandamayo 'bhavam
sa māmuvāca praṇataṃ prītyā jñānavilocanaḥ
devaṃ giriśamārādhya tulyaṃ putramavāpsyasi
te te trailokyajayinaḥ sukeśipramukhāḥ purā
śrūyante śaṃkaravarātprāptāḥ śakrādhikaṃ padam
purāsminvyāghrapādasya maharṣeḥ piturāśrame
sakṛdāsvādya gokṣīraṃ yācitā jananī mayā
payaso 'saṃbhavānmātrā dattaṃ piṣṭarasaṃ tataḥ
pītvāhaṃ virasaṃ duḥkhādabhavaṃ sāśrulocanaḥ
athābravīnmāṃ jananī vane putra payaḥ kutaḥ
śrīkaṇṭhaṃ na hyanārādhya labhyate 'bhimataṃ kvacit
iti māturvacaḥ śrutvā prayāto 'smi tapovane
yatnādakaravaṃ tīvraṃ tapo vārṣasahasrikam
nānyataḥ prārthaye śakravaraṃ prāptamapi svayam
pīyūṣakiraṇottaṃsāddevādanyatra dhūrjaṭeḥ
tenālaṃ surarājyena kiṃ mokṣeṇāpi tena me
nirvyājabhaktidayito dātā yasminna śaṃkaraḥ
ityukto bahuśaḥ śakro mayā bhargānurāgiṇā
rūpamaindraṃ parityajya babhūva vṛṣabhadhvajaḥ
śūlinaṃ jaṭinaṃ devaṃ vīkṣya candrakalādharam
abhavaṃ nirbharānandaprasaradbāṣpanirjharaḥ
tataḥ stuto mayā śaṃbhurmahyaṃ kṣīrodadhiṃ dadau
ādadhe cāśrame tasminsaṃkalpānmama saṃnidhim
taṃ tvamārādhya varadaṃ tapasā pārvatīpatim
labhasva tanayaṃ kṛṣṇa tasyātmā tvaṃ sa vā tava
uktvaivamupamanyurmāṃ dīkṣitaṃ śivaśāsane
ādideśa tapoyoge rahasyaṃ gṛhyatāmiti
mantreṇa tadvitīrṇena tapasā ca samāhitaḥ
tato 'paśyamahaṃ kāle devaṃ candrārdhaśekharam
meghajālasamārūḍhaṃ vyomni somaśatojjvalam
taṃ vilokyābhinandyāhaṃ stutvā harṣaparo 'bhavam
tato yathepsitāndattvā varānmahyaṃ maheśvaraḥ
antardadhe sudhāpūrairāpūryeva diśo daśa
athopamanyurmāmetya prakṛṣṭaṃ hṛṣṭamabravīt
taṇḍiproktāni nāmāni śṛṇu mādhava dhūrjaṭeḥ
taṇḍirnāma muniḥ pūrvaṃ guhyairgītaiḥ svayaṃbhuvā
trinetraṃ prayataṃ nāmnāṃ tuṣṭāva daśabhiḥ śataiḥ
sthāṇo sthirasthite śaṃbho śarva bhāno varaprada
hara rudra smarārāte viśva viśveśvareśvara
bhava bharga śivāśvāsa bhavānīvallabha prabho
śaśāṅkaśakalottaṃsa śiva śānta maheśvara
namastubhyaṃ jagatsargasthitisaṃhārakāriṇe
brahmopendrendravapuṣe triguṇāya trimūrtaye
iti stutipadairdivyairvedaproktaiśca nāmabhiḥ
sahasrasaṃkhyaiḥ sa munistuṣṭāva śaśiśekharam
evamīśvarasambaddhāḥ kṛtvāhaṃ muninā kathāḥ
agamaṃ garuḍārūḍho dvārakaṃ harṣanirbharaḥ
jāmbavatyāstataḥ śrīmānvaṃśamuktāmaṇiḥ sutaḥ
sāmbo 'bhavadguṇānyasya jānīṣe dharmanandana
iti kṛṣṇena kathitaṃ śrutvā bhīṣmasabhāsadaḥ
munayo manasā devaṃ nīlakaṇṭhaṃ vavandire
capalāḥ sahacāriṇyaḥ kathaṃ jāyā nṛṇāmiti
punaḥ pṛṣṭaḥ kṣitibhujā babhāṣe jāhnavīsutaḥ
aṣṭāvakro muniḥ pūrvaṃ vivāhārthī sulocanām
apaśyatsuprabhāṃ nāma vadanyasya muneḥ sutām
indukundāṅkurākārasukumāratarākṛtim
sa tāmālokya sumukhīṃ yayāce sotsuko munim
taṃ vadanyo 'vadadgaccha viśālāṃ diśamuttarām
atikramya kuberasya bhavanaṃ bhavasevitam
tataḥ pratinivṛttāya tubhyaṃ dāsyāmi suprabhām
ityuktaḥ sa vadanyena pratasthe tāṃ diśaṃ śanaiḥ
tato himādrimullaṅghya bāhudāṃ ca mahānadīm
aśoke vimale snātvā rudrāṇīkūpamāptavān
sa kailāsataṭaṃ prāpya dadarśa dhanadālayam
hemapaṅkajinītīralasatkalpalatāvanam
sādaraṃ pūjitastena rājñā vaiśravaṇena saḥ
uvāsa vatsaraṃ sāgraṃ vilāsamaṇiveśmasu
ciramapsarasāṃ nṛttairgītairgandharvayoṣitām
prītimāsādya vipulāmāmantrya dhanadaṃ yayau
tato girīndrānullaṅghya samāṃ maṇimayīṃ bhuvam
avatīrya ghanacchāyaṃ prāpa ratnalatāvanam
hemapuṣkariṇīśīte sa tasmindivyakānane
maṇimauktikajālāṅgaṃ dadarśodāramandiram
so 'tha dvārāgramabhyetya tasya vaiḍūryaveśmanaḥ
prāpto 'hamatithirdūrādityūce saṃśrayāśayā
tataḥ sapta vinirgatya kanyāḥ kamalalocanāḥ
divyabhūṣaṇasampannāstasyātithyaṃ pracakrire
gṛhaṃ praveśitastābhirhemaratnāsanojjvalam
dadarśa maṇiparyaṅke vṛddhāṃ bhāsvarabhūṣaṇām
tayā madhuravādinyā prāpya nirdiṣṭamāsanam
gataklamaḥ kṣaṇaṃ tasthau munirvismayaniścalaḥ
dinānte so 'tha tāḥ prāha yāntu sarvāḥ svamālayam
ekaiva śāntahṛdayā paricaryāṃ karotu me
ityukte muninā sarvāḥ prayayustāḥ sulocanāḥ
ekaiva jaratī tatra tasthau śaśisitāṃśukā
aṣṭāvakro 'tha suṣvāpa śayane sparśaśālini
vitānālambimandāradāmni svacchottaracchade
dvitīyaśayanādvṛddhā samutthāya tataḥ śanaiḥ
muneḥ śayyāntikaṃ prāyānnibhṛtā brahmacāriṇaḥ
kampamānatanuḥ sātha śayyāmāruhya viklavā
muniṃ śītāpadeśena nibiḍaṃ pariṣasvaje
āliṅgyamānaḥ sa tayā tasthau kāṣṭhamivācalaḥ
paradārapariṣvaṅgaśaṅkāsaktacitāśayaḥ
sātha taṃ sparśavimukhaṃ praṇayānmañjuvādinī
uvāca bhogasaṃkalpabhaṅgaṃ mā me kṛthāḥ prabho
idaṃ me ratnabhavanaṃ cāruratnalatāvanam
tvadadhīnamakasmānme ceto hi ramate tvayi
na te doṣo 'sti matsaṅge tyājyā naiva tu yoṣitaḥ
durgamaṃ nābhijānanti gaṇayanti na ca śramam
prayānti puruṣāneva rāgavāgurayā striyaḥ
naitāḥ kulānurodhena nivartante na cerṣyayā
rāmāsvaruddhaprasaraḥ sarvathā makaradhvajaḥ
strī satīti pravādo 'yamekasakteti kā kathā
narāntaraṃ prayāntyetā nimnānimnam ivāpagāḥ
manmathapreritā nārī vimarṣaṃ bhajate katham
yāsāṃ prāṇapaṇenāpi vallabhaṃ suratāmṛtam
ityarthamāno 'pi tayā nābhyanandatsa tāṃ muniḥ
anyedyurapi sā rātrau tathaiva tamabhāṣata
bhajasva svayamāyātāṃ duḥsaho me smarajvaraḥ
niṣedho rativāñchāsu nidhanaṃ kila yoṣitām
ityuktvā nirvikāraṃ taṃ sā dṛṣṭvā punarabravīt
māmuttarāṃ diśaṃ viddhi strīvṛttāntaṃ pradarśitam
adhunā tāṃ vadanyasya gatvā prāpnuhi kanyakām
etadākarṇya sa munistāmāmantrya savismayaḥ
śanaiḥ pratiyayau jñātastrīvṛtto nijamāśramam
tato vadanyamabhyetya strīvṛttāntaṃ nivedya tam
avāpodvāhavidhinā vitīrṇāṃ tena suprabhām
atha vidhyanugaṃ śrāddhaṃ pātrāpātrakramaṃ tathā
rājñā gatiṃ ca tīrthaṃ ca pṛṣṭaḥ śāntanavo 'bravīt
yajeta devānpūrvāhṇe śuciḥ śuklo jitendriyaḥ
maṅgalālaṃkṛtaḥ sragvī bhogaiḥ śuddhairmanoramaiḥ
pitryaṃ karmāparāhṇe tu kuryātprayatamānasaḥ
teṣu teṣu ca kāleṣu deśeṣu ca yathāvidhi
deśakālādirahitaṃ śvāvalīḍhaṃ rasacyutam
kīṭakośāsthisaṃspṛṣṭaṃ śrāddhamaśnanti rākṣasāḥ
unmattāḥ kṛpaṇāḥ kāṇāḥ kuṣṭhino vṛṣalīvarāḥ
cikitsakā vārdhuṣikā gītanṛtyādijīvinaḥ
hīnādhikāṅgā guravo brahmavikrayiṇo 'nṛtāḥ
anagnayaḥ sattrabhujaḥ kṣattriyāḥ kṣetrajīvinaḥ
piśunā vratahīnāśca vedavidyāvivarjitāḥ
parihāryāḥ sadā viprāḥ śrāddhaghnā haitukāstathā
parasvahāriṇāṃ puṃsāṃ paradārābhigāminām
bhagnavratānāṃ lubdhānāṃ niṣiddhakrayyajīvinām
vṛtticchedaṃ suhṛcchedaṃ bhartṛcchedaṃ ca kurvatām
vihitācārahīnānāṃ nirayo nilayo 'kṣayaḥ
karuṇāpūrṇamanasāṃ tyāgināṃ pātravarṣiṇām
kṣamāvatāmāśramiṇāṃ prapākūpasabhākṛtām
yājināṃ tīrthapūtānāṃ viduṣāṃ satyavādinām
madyamāṃsaviraktānāṃ svargamārgo nirargalaḥ
gautamena purā pṛṣṭaḥ sarvavinmuniraṅgirāḥ
uvāca puṇyaṃ tīrthānāṃ tapoyogena sasmitam
candrabhāgā vitastā ca kaśmīrasaritastathā
munitulyāṃ gatiṃ puṃsāṃ prayacchantyeva sevitāḥ
bhāgīrathīṃ kauśikīṃ ca rāmaṇīṃ narmadāṃ tathā
prayāgaṃ nandikuṇḍaṃ ca vipāśaṃ mānasaṃ saraḥ
puṇyatīrthāni cānyāni naraḥ prāpya jitendriyaḥ
sarvatīrthaphalaṃ dātā labhate prāgupoṣitaḥ
gaṅgā tu sarvatīrthānāṃ pravaraṃ tīrthamucyate
asthimātre yayā spṛṣṭe nṛṇāṃ svargatirakṣayā
na te deśā na te śailā na te janapadāḥ kṣitau
patākā yasya puṇyasya jāhnavī na vibhāvyate
kimapāyamayairyajñaiḥ kiṃ tapobhiḥ śramapradaiḥ
jahnukanyāpayaḥpūtaṃ yadi puṇyavatāṃ vapuḥ
vyomaśrīmauktikalatā śrīkaṇṭhottaṃsamālikā
yātā smṛtipadaṃ yeṣāṃ bhaṅgāyaivākhilainasām
gaṅgājalena spṛṣṭānāṃ phalamalpaṃ surālayaḥ
śiloñchavṛttinā pūrvaṃ siddhaḥ pṛṣṭo 'bravīditi
etadaṅgirasā proktaṃ niśamya kila gautamaḥ
smṛtvā vavande sānandaḥ puṇyāṃ mandākinīṃ muniḥ
kathaṃ prāpyaṃ manuṣyeṇa brāhmaṇyamiti bhūbhujā
pṛṣṭo devavrataḥ prāha brāhmaṇyaṃ durlabhaṃ nṛpa
piturniyogādyajñārthaṃ mataṅgākhyo dvijanmanaḥ
vrajanvāhaṃ pratodena kharaṃ gāḍhamatāḍayat
gardabhī vyathitaṃ dṛṣṭvā putraṃ duḥkhāduvāca tam
brāhmaṇyaṃ nāsya tenaiṣa jātaścaṇḍālaceṣṭitaḥ
vahainamiti tacchrutvā priyaḥ papraccha tāṃ punaḥ
tayā niveditāṃ jātiṃ nijāṃ jñātvā sa duḥkhitaḥ
meroḥ śṛṅgādiva śvabhre patito vilalāpa saḥ
pitre nivedya tatpāpaṃ mātuḥ sa tapase vanam
gatvā brāhmaṇyakāmo 'bhūtsthāṇubhūtaḥ śataṃ samāḥ
śakrādapi svayaṃ prāptānnaiva brāhmaṇyamāptavān
tato gatvā gayāṃ cakre sahasrābdaṃ paraṃtapaḥ
punaḥ punaḥ sa tapasā dhūmāyitajagattrayaḥ
indrādavāpa devatvaṃ na tu brāhmaṇyamuttamam
chandodeva iti khyātaḥ sa mataṅgābhidhaḥ purā
khecaro 'bhūnmṛgākṣīṇāṃ pūjyaḥ paramavallabhaḥ
vītahavyasya nṛpaterbrāhmaṇyaṃ śrūyate kila
tadvadeti punaḥ pṛṣṭo rājñā prāha pitāmahaḥ
vītahavyasutaiḥ pūrvaṃ hehayairbalavattaraiḥ
haryaśvo nāma samare kāśirājo nipātitaḥ
kālena tasya putro 'pi punastaireva saṃgare
sa devaḥ kāśinagare labdhalakṣyairnipātitaḥ
tatsuto 'pi divodāsastaireva yudhi nirjitaḥ
bharadvājaprasādātsa lebhe putraṃ pratardanam
sa vītahavyatanayānsarvānabhyetya saṃgare
jaghāna paramāstrajño bharadvājavaro 'rjitaḥ
vītahavyo hatasutaḥ pranaṣṭabalavāhanaḥ
pratardanenānusṛtaḥ prayayau śaraṇaṃ bhṛgum
bhṛgorāśramamāsādya vītahavyavadhodyataḥ
pratardano muniṃ prāha muñcainamiti durmadaḥ
tacchrutvā kṣatriyo neha kaścitsarve dvijā vayam
ityuvāca bhṛgurbhītastato 'satyādakampata
kṣattrābhidhānātprabhraṣṭaṃ śatruṃ jñātvā pratardane
yāte bhṛgurvītahavyaṃ satyavāgbrāhmaṇaṃ vyadhāt
ke praṇamyā iti punaḥ pṛṣṭaḥ śāntanavo 'bravīt
svakarmadharmaniratā hiṃsārāgavivarjitāḥ
praṇamyā brāhmaṇā eva pavitracaritavratāḥ
yeṣāṃ kopaprasādābhyāṃ śoṣaḥ poṣaśca bhūbhujām
bhūmidevāḥ sadā pūjyā yatprasādāddhutāśanaḥ
havyaṃ kavyaṃ ca vahati kṛṣṇamityāha nāradaḥ
jaye balaṃ bhaye rakṣā bheṣajaṃ vyasanāmaye
paraloke 'stu vo viprāḥ śakramityāha śambaraḥ
strīṇāṃ nisargalolānāṃ svabhāvaṃ pāṇḍusūnunā
pṛṣṭo durlakṣyacittānāṃ vyājahāra pitāmahaḥ
strīsvabhāvaṃ purā pṛṣṭā nāradena surāṅganā
jagāda pañcacūlākhyā yathārthaṃ śāpakampitā
strī satī strīsvabhāvaṃ ca mādṛśī vaktumarhati
śāsanāttava bhītāhaṃ kiṃtu vakṣyāmi tattvataḥ
saṃgharṣakṣobhakāriṇyaḥ sodvegāḥ kaluṣāśayāḥ
mattā harantyeva vapurnimnagā iva nimnagāḥ
apyanviṣṭā na labhyante saṃtyaktā na tyajanti ca
vāsanā iva saṃsāre mohanaikaratāḥ striyaḥ
prahasanti viṣādinyo hṛṣṭāḥ śocanti helayā
rāgiṇyo 'pi priyaṃ ghnanti ko hi tāṃ vetti yoṣitam
na kulena na mānena na dhanena na sevayā
maryādāmanuvartante lalanāścapalāśayāḥ
suveśaṃ subhagaṃ kāntaṃ tyaktvā paricitaṃ ciram
nindyenādṛṣṭapūrveṇa ramante svecchayā striyaḥ
saṃbhāṣitāścenmadhuraṃ sasmitaṃ cedvilokitāḥ
yantritāḥ svajanenāpi tadā sādhyā na yoṣitaḥ
arthināmapyalābhena duḥkhadainyaśrameṇa vā
akasmādeva nārīṇāṃ satītvaṃ jāyate kvacit
nānāpuruṣasaṃvāsahāsollāsavilāsinīm
veśyāyoṣāṃ nirīkṣante saspṛhaṃ kulayoṣitaḥ
niṣedhādeva nārīṇāmabhilāṣo vivardhate
parasaṅgeṣvapathyeṣu bālānāmiva rogiṇām
acchinnaprasaraḥ kāmo naivāsāṃ kṣamate dhṛtim
mitho yāvatpravartante puruṣāsaṃbhave striyaḥ
krūrāṇāṃ kṣaṇarāgāṇāṃ saṃdhyānāmiva yoṣitām
satatāsannadoṣāṇāṃ dhīmānko nāma viśvaset
sarvathā na bhavatyeva kāruṇyamiva pāpinām
anutseka ivāḍhyānāmārjavaṃ hariṇīdṛśām
uparodhairbahuvidhairapi sādhvyo niyantritāḥ
kāntaṃ puruṣamālokya yāntyeva sahasārdratām
suraśaṅkāspadamabhūtpurā vandyo vadhūjanaḥ
tataḥ surārthito dhātā kṛtyāsargādvyadhātstriyaḥ
lajjāṃ labhante lalanāḥ puṃsāṃ kautukavṛddhaye
patyurviśvāsanopāyaṃ kṛtakaṃ ca satīvratam
nṛtyanti śocanti patanti yānti hasanti gāyanti vadanti yacca
tadyoṣitaḥ svapnasamānaceṣṭaṃ māyāmayaṃ sarvamasatyameva
tāḥ striyo lolamatayaḥ kathaṃ rakṣyā narairiti
pṛṣṭo yudhiṣṭhireṇāha punastripathagāsutaḥ
devaśarmā muniḥ pūrvaṃ yajñārthaṃ gantumudyataḥ
śaśāsa śiṣyaṃ vipulaṃ bahumāyaṃ śatakratum
jñātvā ruciṃ śarīrāntaḥ praviśa tvaṃ samīravat
gātrairgātrāṇyavaṣṭabhya tasyāstasthau sa yatnavān
atrāntaraṃ samāsādya sahasrākṣaḥ samāyayau
sa dadarśa ruciṃ cārulocanāmacalāṃ punaḥ
hemastanorujaghanāṃ kāñcanīmiva putrikām
ākhaṇḍalamathāsādya sā saṃjātamanobhavā
vaktuṃ vipulasaṃruddhā na śaśāka sulocanā
ākīrṇahāsakusumāṃ vilolālakaṣaṭpadām
latāmiva nivātasthāṃ sakampakarapallavām
dṛṣṭvā tāṃ vismitaḥ śakraḥ prāyādvipulatarjitaḥ
abhyetya devaśarmātha sarvaṃ tadbubudhe muniḥ
tasmādavāpya vipulastatastuṣṭādgurorvarān
cacāra kṛtakṛtyaḥ kṣmāṃ pūjyamāno nṛpairdvijaiḥ
atrāntare svasurbhartrā ruciraṅgamahībhujā
nimantritā gṛhe 'paśyadbhaginīṃ puṣpabhūṣitām
visṛṣṭastadgirā śiṣyaḥ puṣpārthaṃ devaśarmaṇā
dadarśa mithunaṃ ṣaṭ ca devinaḥ kitavān pathi
teṣāṃ vivāde śuśrāva śapathaṃ vipulārjitān
sa lokānāpnuyādyaśca pracaletsaṃvidamiti
tacchrutvā duḥkhito 'bhyetya gurave sa nyavedayat
śaṅkamāno guruvadhūgātrasaṃsparśapātakam
gurustamūce mithunamahorātraṃ taducyate
ṛtavaḥ ṣaṭ ca kitavāste nṛṇāṃ karmasākṣiṇaḥ
na śakyā rakṣituṃ nāryo rakṣitā ca tvayā ruciḥ
asatyena tavodīrṇaṃ tasmānnaśyatu pātakam
ityevaṃ rakṣitā pūrvaṃ vipulena guroḥ priyā
na tvetā rakṣituṃ śaktaḥ kaścillolavilocanāḥ
vivāhadharmaṃ pṛṣṭo 'tha rājñā bhīṣmo 'bravītpunaḥ
kanyā guṇavate deyā kulīnāyātirūpiṇe
śūdrāyeva śrutiḥ kanyā hīnāya pratipāditā
kuladvayaṃ dahatyeva tasmātpātraṃ vicārayet
aśāstroktaiḥ pariṇayairjāyate varṇasaṃkaraḥ
saṃyogairviṣamaiḥ puṃsāṃ patati vyasane kulam
darśane sahavāse ca satāṃ pṛṣṭo mahībhujā
māhātmyaṃ ca gavāṃ bhīṣmaḥ sarvajñaḥ punarabravīt
gaṅgāyamunayormadhye cyavano 'ntarjalavrataḥ
tasthau munīndraḥ suciraṃ sthāṇubhūto mahātapāḥ
āghrāya puṇyamāmodaṃ tasya kāruṇyaśālinaḥ
ālīya tasthurgātreṣu matsyā valayalīlayā
tataḥ kālena mahatā jālenākṛṣya dhīvarāḥ
vipulaṃ matsyasaṃghātaṃ tanmadhye dadṛśurmunim
śaivālanālavalitaṃ śaṅkhikaṅkaṇamālitam
hariśmaśrujaṭāpiṅgaṃ tejasāmiva saṃcayam
taṃ vīkṣya kampitāḥ sarve sahasā jālajīvinaḥ
nimīlitākṣaṃ jagaduḥ prasīda bhagavanniti
tataḥ sa karuṇāviṣṭo matsyeṣu sahavāsiṣu
niṣādānavadatpaśyandṛśānugrahavāñchayā
vikrīya māṃ vimucyantāṃ yuṣmābhiḥ salilaukasaḥ
dayitāḥ sahavāsānme matsyā yūyaṃ ca darśanāt
ityukte muninā dāśāstūrṇaṃ gatvā mahībhuje
vepamānāḥ svavṛttāntaṃ nahuṣāya nyavedayan
tataḥ svayaṃ sa nṛpatiḥ pūjāmādāya satvaraḥ
purohitaṃ puraskṛtya cyavanaṃ draṣṭumāyayau
kṛtapraṇāmaṃ nahuṣaṃ munirvīkṣya kṛtāñjalim
yathocitena mūlyena māṃ gṛhāṇetyacodayat
dhīvarebhyaḥ sahasrāṇi koṭikoṭiśatāni ca
rājyārdhamathavā rājyaṃ dadānītyabravīnnṛpaḥ
naitanmamocitaṃ mūlyaṃ cintyatāṃ munibhiḥ saha
nṛpaṃ dāśeṣu kāruṇyādityuvācāsakṛnmuniḥ
tato viṣaṇṇaṃ nahuṣaṃ śāpabhītamadhomukham
gavi jāto dvijavaro babhāṣe dhīmatāṃ varaḥ
mūlyaṃ munīśvarasyāsya tulyaṃ gaureva yatparam
tasmādenaṃ gavā rājangṛhāṇa bhava nirvṛtaḥ
brāhmaṇenetyabhihite prahṛṣṭaḥ pṛthivīpatiḥ
muktaye matsyasaṃghānāṃ gavā jagrāha bhārgavam
tato darśanavātsalyāccyavanaḥ karuṇānidhiḥ
dāśebhyaḥ pratijagrāha dhenuṃ tatkuśale sthitaḥ
munīndreṇa gṛhītāyāṃ vidhivad gavi dhīvarāḥ
taddṛṣṭipātānmatsyāśca saśarīrā divaṃ gatāḥ
amṛtāyatanaṃ gāvaḥ pavitrā rudramātaraḥ
smṛtimātreṇa muṣṇanti kilbiṣaṃ kila dehinām
kuśikasya kṣitipaterjāto vipraḥ kathaṃ kule
bhṛgornṛpaśceti rājñā pṛṣṭo 'vādītsuravrataḥ
purā bhāvikathābhijñaścyavanastejasāṃ nidhiḥ
mandire pūjitastasthau kuśikasya mahīpateḥ
sa bhūbhujā sabhāryeṇa paricaryāvrate dhṛte
bhuktvā suṣvāpa niśceṣṭaḥ saptarātratrayaṃ muniḥ
pādasaṃvāhanaṃ tasya nirāhāro vadhūsakhaḥ
rājā cakāra nibhṛto nidrābhaṅgabhayākulaḥ
tato muniḥ samutthāya maunī gatvā manojavaḥ
antardadhe sabhāryeṇa nṛpeṇānusṛtaḥ pathi
tasmin antarhite rājā nirāhāro 'timūrchitaḥ
patitaḥ kṣaṇamāśvāsya viveśa svagṛhaṃ punaḥ
tau dampatī dadṛśaturmūkaṃ kāṣṭhamivācalam
ekapārśvena suptasya kṣapāstasyaikaviṃśatim
tasthatustau nirāhārau pādasaṃvāhane punaḥ
pratibuddho 'tha tailena śatapātena bhūbhujā
bhaktyā nirvartitasnāno bheje siṃhāsanaṃ muniḥ
tato nānāvidhaṃ bhojyaṃ rājayogyaṃ svayaṃ kṛtam
dattaṃ rājñā sabhāryeṇa dadāha bhṛgunandanaḥ
punarantarhito bhūtvā punaḥ kṛtvāsya saṃnidhim
nirvikāraṃ sabhāryaṃ taṃ dṛṣṭvābhūdvismito muniḥ
avikriyaṃ nirāhāraṃ sa rājānaṃ vadhūsakham
rathena sāṃyugīnena vaha māmityacodayat
ityuktvā dampatī dhṛtvā tau rathe vicacāra saḥ
trikaṇṭhakakaṣāghātasaṃjātakṛtajokṣitau
adarśayattataścitrahemavallīmanoharam
svargaṃ sanandanodyānaṃ munistau mohayanmuhuḥ
dṛṣṭanaṣṭairbahuvidhairmāyācaṭulavibhramaiḥ
muninā vihitairmohaṃ dampatī tau na jagmatuḥ
vepamānau nirāhārau dūrādhvaśramakarṣitau
tuṣṭaścirānmunivaro rathānmuktvā jagāda tau
prīto 'haṃ yuvayorbhaktyā gṛhṇītamadhunā varam
pautraste brāhmaṇo rājanbhaviṣyati mahātapāḥ
tadvaṃśajairvirodho 'yaṃ bhārgavānāmupasthitaḥ
tasmātkṣatriyavicchedadhiyā tvaṃ pīḍito mayā
gataklamo nivṛttaśca pīyūṣairiva pūritaḥ
bhava madvacasā dhanyaḥ sabhāryaḥ pṛthivīpate
ityuktvāntarhite tasmiṃstasya kālena bhūpateḥ
ajāyata kule śrīmānviśvāmitrastaponidhiḥ
bhārgavaśca yathā jāto rāmaḥ kṣatrakṣayo 'rjitaḥ
ṛcīkasya prabhāveṇa tanmayā kathitaṃ purā
śrutvaitadbhūbhujā pṛthvīkṣayapātakaśaṅkinā
punaḥ pṛṣṭo 'vadadbhīṣmo dānānāṃ phalamuttamam
tapasā labhyate sarvamācāreṇa damena ca
ānṛśaṃsyena satyena dānena ca samīhitam
dattvā vibhūṣitāṃ dhenuṃ kapilāṃ kāṃsyadohanīm
pṛthivīdānasadṛśaṃ phalaṃ prāpnoti mānavaḥ
prayāti vasulokaṃ ca tiladhenuprado naraḥ
kanyābhūmipradaḥ śakralokamāsādya modate
bhūtābhayapradānaṃ tu dānānāṃ pravaraṃ smṛtam
nijābhimatadānaṃ ca sarvakāmaphalapradam
suvarṇadānena nṛṇāṃ kṣīyate kila pātakam
sarvaṃ sūte vasumatī dhatte ca nikhilaṃ jagat
jñeyaḥ sarvapradastasmāddātṝṇāṃ bhūmido varaḥ
annaṃ śarīriṇāṃ prāṇāstasmātprāṇaprado 'nnadaḥ
annadānasamaṃ loke nāstīti prāha nāradaḥ
pānīyadānamamṛtaṃ prāṇināṃ sampracakṣate
vicchāyatāpajvalitāḥ paraloke hi bhūmayaḥ
tilapradānaṃ śaṃsanti kṣayāya nikhilainasām
tuṣṭo yamaḥ purā vipraṃ tilāndehītyacodayat
brahmasvavarjaṃ sarvasvaṃ dattvā durgāṇi saṃtaret
brahmasvaśalyaṃ hi nṛṇāṃ tīvrapātaṃ pracakṣate
dvāravatyāṃ mahākūpe purā gulmatṛṇāvṛte
kṛkalāsaṃ mahākāyaṃ dadṛśuḥ sarvavṛṣṇayaḥ
sa taiḥ pṛṣṭaḥ samuddhartumaśaktairavadacchanaiḥ
nṛgo 'haṃ nṛpatirbrahmaśāpādyāto daśāmimām
viprebhyo gṛhamedhibhyo nikharvāṇi purā gavām
hemakoṭiprado dattvā yāto 'haṃ nirvṛtiṃ parām
tataḥ kadācinmaddattadhenuṃ viprasya mandire
nijāṃ caurahṛtāṃ dṛṣṭvā jagrāha brāhmaṇo 'paraḥ
rājñā mameyaṃ prāgdattā hṛteyaṃ dasyunā paraḥ
evaṃ vivadamānau tau matsabhāmabhijagmatuḥ
tadvṛttāntamahaṃ śrutvā prārthanā bahuśastayoḥ
dhanair gobhir narairaśvair yatnādakaravaṃ pṛthak
tathāpyeko na tatyāja gāṃ pratigrahapālanāt
dvitīyaśca gṛhe jātāṃ tāṃ snehabhayakātaraḥ
atha kālena yāto 'haṃ dharmarājaniketanam
bahudānārjitāṃllokāndivyānaśrauṣamātmanaḥ
kiṃtu brahmasvavibhraṃśānmamemāṃ kṛkalāsatām
śauridarśanaparyantāmādideśa svayaṃ yamaḥ
iti bruvāṇaḥ kṛṣṇasya daśā vidhvastapātakaḥ
nṛgo jagāma tridivaṃ tyaktvā tāṃ kṛkalāsatām
uddālakasya brahmarṣeḥ pituḥ kopānmahāmuniḥ
nāsiketābhidhaḥ prāṇāṃstatyājābhihato dṛśā
putraṃ nipatitaṃ dṛṣṭvā śāntakrodho muniḥ śanaiḥ
ajīvayanmantranidhiḥ kāruṇyātsāśrulocanaḥ
tataḥ svapnotthita iva prāptajīvo muneḥ sutaḥ
pitrā pṛṣṭo 'vadatsarvaṃ dṛṣṭaṃ yadyamamandire
ratnastambhaśatodāre pitṛrājasabhātale
avāpaṃ vipulāṃ pūjāṃ pādyamarghyaṃ tathāsanam
tatrāpaśyaṃ vimāneṣu sūryendudyutikāntiṣu
bhāsvarābharaṇasmerānnarānsukṛtaśālinaḥ
ghṛtakṣīrāmṛtajalā dṛṣṭāstatra mayāpagāḥ
hemābjapuñjakuñjāgrakūjanmaṇivihaṅgamāḥ
divyānbhogānmayā dṛṣṭvā pṛṣṭo vaivasvataḥ smayāt
etāḥ pīyūṣavāhinyaḥ keṣāṃ svecchāparigrahāḥ
yamo 'bravīdgopradānāmetāḥ kṣīraghṛtāpagāḥ
nādattvā puruṣo dhenuṃ paramāmṛtamaśnute
asaṃbhave gavāṃ yāvatsalilena tilena ca
ghṛtena vā kalpayitvā dhenuṃ dadyātsudhāśayā
godānasadṛśaṃ loke dānamanyanna vidyate
sādaraṃ māṃ pitṛpatirjagādeti punaḥ punaḥ
ityukte nāsiketena munirmuniśatairvṛtaḥ
gopradānaṃ mahatpuṇyaṃ praśaśaṃsa muhurmuhuḥ
sarvalokānatikramya gavāṃ lokaḥ prakāśate
yatsatyaṃ nirayāyante tatra svargasukhaśriyaḥ
gopradā eva golokaṃ prayānti sukṛtojjvalāḥ
ityuvāca purā pṛṣṭaḥ śakreṇa kamalāsanaḥ
vasiṣṭhādyā munivarā nṛpā daśarathādayaḥ
surāśca śakrapramukhā gotulyaṃ na pracakṣate
nivāsārthaṃ purā gāvaḥ prārthitā bahuśaḥ śriyā
nigadya capalāsīti pradadurna pratiśrayam
abhāṣata tato lakṣmīrbhavatībhiranādarāt
tyaktā nindyā bhaviṣyāmi tasmādyāce punaḥ punaḥ
athādiṣṭā śriyo gobhirhelayā gomaye sthitiḥ
tasmādetāḥ paraṃ puṇyaṃ pavitraṃ nāstyataḥ param
hemadānaṃ dahatyevaṃ sarvapāpāni dehinām
tejo hi paramaṃ putra kāñcanaṃ jātavedasaḥ
purāhaṃ jāhnavīkūle śrāddhe piṇḍapradaḥ pituḥ
apaśyaṃ śantanoḥ pāṇimutthitaṃ ratnakaṅkaṇam
piṇḍo mayā kuśeṣveva taṃ vilokya samarpitaḥ
tuṣṭastadā me janakaḥ svapne provāca māmidam
śāstrānuvartinā putra tvayā dhanyo 'smi sūnunā
kanakaṃ dehi viprebhyo dānānāmuttamaṃ hi tat
jāmadagnyaḥ purā rāmaḥ kṛtvā niḥkṣatriyaṃ jagat
munibhirdāpito hema tasmātpāpādamucyata
tārakopaplutā devāḥ purā śītāṃśuśekharam
skandotpattimayācanta kathāṃ vijñāya bhāvinīm
tato gaurīpativīryaṃ vadane jātavedasaḥ
rativighnakṛto devastatyāja paramaṃ mahaḥ
vahninātha dhṛto garbhaḥ śrīmānsaṃvatsarāyutam
gaṅgāyāṃ nihitaḥ sāpi nidadhe taṃ girestaṭe
sa kārtikeyo bhagavāñjātaḥ śaravane śiśuḥ
surāṇāṃ śaktimānāsīt senānīs tārakāntakaḥ
tasya janmani yatpūrvaṃ saṃjātaṃ jātavedasaḥ
mahī vasumatī yena tatsuvarṇaṃ pracakṣate
atha śrāddhavidhiṃ pṛṣṭo rājñā śāntanavo 'bravīt
tilapradānaṃ vijñeyaṃ śrāddhaṃ madhughṛtāplutam
māṣamatsyaiḍaśaśakacchāgavārāhaśākunaiḥ
pārṣatanyaṅgugavayamāhiṣair vai navairapi
māṃsairvivṛddhyā māsānāṃ kramātsaṃvatsaraṃ sadā
tṛptiṃ pitṝṇāṃ śrāddheṣu vadanti śrutikovidāḥ
vādhrīṇasasya māṃsena dvādaśābdamuśanti ca
khaḍgamāṃsairlohapṛṣṭhaiḥ kālaśākaistathā kṣayam
na teṣāṃ pitaraḥ śocyāstrayodaśyāṃ maghāsu ca
varṣāsu vihitaṃ śrāddhaṃ pāyase na sasarpiṣā
gayākūpe vaṭatale chāyāyāṃ kuñjarasya vā
anantaṃ kalayantyeva śrāddhaṃ puṇyadineṣu ca
vidhinakṣatrayogeṣu kāmyaṃ śrāddhaṃ vinirdiśet
sadācāro 'rhati śrāddhaṃ vipro nirdoṣavigrahaḥ
vaiśvadevena vidhinā saṃskṛtena ca vahninā
rakṣyate brāhmaṇaiḥ śrāddhaṃ viṣṇupūjāpuraḥsaraiḥ
śrāddhe niṣiddhaṃ satataṃ saguḍaṃ lavaṇatrayam
ajājīhiṅgusauvīrapalāṇḍulaśunāni ca
dātṛpratigrahītṝṇāṃ viśeṣaṃ jagatībhujā
pṛṣṭaḥ surasaritsūnurdhyātvā punarabhāṣata
anāvṛṣṭihate kāle purā nirdagdhapādape
arundhatīsakhāśceruḥ śāntāḥ saptarṣayaḥ kṣitau
dāsaḥ paśusakho nāma dāsī caṇḍā ca tadvadhūḥ
tānevānuprayayatuḥ kṣuttṛṣṇāparipīḍitau
rājye surājñaḥ śaibyasya gatāsuṃ tanayaṃ tataḥ
munayaste kṣudhākrāntāḥ sthālyāṃ paktuṃ samudyayuḥ
atha rājā vṛṣādarbhirdṛṣṭvā vaiśravaṇopamaḥ
vyagrānmunīnviṣaṇṇātmā tānuvāca kṛtāñjaliḥ
yathecchaṃ gṛhyatāṃ mattaḥ sarvaṃ vā vividhaṃ vasu
jugupsājananī vṛttirbhavadbhistyajyatāmiyam
ityukte bhūmipālena pratyūcurmunipuṃgavāḥ
tapaḥkṣayakaro rājanghoro rājapratigrahaḥ
pratigrahāgnidagdhānāṃ sakṛdbrāhmaṇaśākhinām
kilbiṣājñānaśeṣāṇāṃ punaḥ puṇyaphalaṃ kutaḥ
etaduktvā parityajya sthālīṃ te kānanaṃ yayuḥ
prāṇapīḍāpaṇenāpi pratigrahaparāṅmukhāḥ
vane teṣāṃ vṛṣādarbhiḥ phalānyaudumbarāṇyatha
mantribhirhemagarbhāṇi kārayitvākṣipatpuraḥ
tānyapi jvalitānyeva bhītāstyaktvā munīśvarāḥ
yayurmithaḥ praśaṃsantaḥ puṇyasaṃtoṣaśīlatām
tatprakopādvṛṣādarbhirhutvā sapadi pāvakam
kṛtyāmutpādya bhayadāmādideśa munikṣaye
atrāntare te munayaścarantaḥ kānane sukham
dadṛśuḥ pīvarākāraṃ parivrājaṃ śunaḥsakham
vilokya tamarundhatyā pṛṣṭāstatpuṣṭikāraṇam
ūcurmunivarā nāyaṃ kriyāvyagro yathā vayam
agnihotraṃ na vedāśca śāstrakanthā na duḥsahā
nānendhanaprayatnaśca na kalatraṃ na yācakāḥ
śunaḥsakhasya svacchandacāriṇaḥ sukhaśālinaḥ
śarīraṃ pīvaramidaṃ cintāśūnyasya vardhate
ityuktvā tena saṃjātasauhārdā munayo vane
dadṛśurnalinīṃ phullakamalotpalaśālinīm
vṛṣādarbhiprayuktā sā yātudhānī bisārthinaḥ
tatra tānavadadghorā rakṣāmi nalinīmimām
nivedya nijanāmāni gṛhyantāṃ tu mṛṇālikāḥ
ajñātanāmadheyānāṃ neha matsaṃnidhau gatiḥ
etadatriprabhṛtayaḥ śrutvā te munayaḥ kramāt
gūḍhanirvacanaistaistairnāmānyasyai nyavedayan
tulyākṣarapadakṣobhaṃ nāma teṣāṃ niruktataḥ
śrutvā niṣpratibhā kṛtyā bisarakṣyām avārayat
śunaḥsakhoditaṃ nāma punaḥ papraccha sā yadā
tadā kruddhāstu daṇḍena vidadhustāṃ ca bhasmasāt
tataḥ śaśikarākārāḥ samuddhṛtya mṛṇālikāḥ
tīre nikṣipya munayaḥ snātvā cakrurjalakriyām
athotthāya bisāhārasādarāste śramākulāḥ
bisāni tāni nāpaśyannyastāni nalinītaṭe
parasparaṃ śaṅkitāśca cakrire śapathaṃ kramāt
sahasābhimatocchedo mahatāmapi duḥsahaḥ
vṛthāpāko vṛthācāraḥ kūṭasākṣī niṣiddhakṛt
nṛśaṃsaḥ kāmacaritaścauro vedavivarjitaḥ
padā spṛśatu gāṃ vahnimapsu śleṣmābhiyacchatu
paradārābhigāmī ca garadaḥ somavikrayī
piśunaścāstvasau yena hṛtaṃ no bisabhojanam
ityukte munibhiḥ paścāttānuvāca śunaḥsakhaḥ
yājine chandasāṃ dhāmne śuddhāya brahmacāriṇe
deyātsa kanyakāṃ yena hatānyatra bisāni naḥ
śrutvaitadūcurmunayastvayā bhāṣitamīpsitam
tvayaiva hṛtamasmākaṃ sarvathā bisabhojanam
iti teṣu bruvāṇeṣu hasanprāha śunaḥsakhaḥ
mayaiveha bisastainyaṃ kṛtaṃ vo hitakāriṇā
sā ca kṛtyā hatā ghoro devo 'haṃ tridaśeśvaraḥ
ityuktvā nijamāsthāya rūpaṃ saptarṣibhiḥ saha
velladvimānamālāṅkaṃ nākaṃ nākapatiryayau
pratigrahanivṛttānāmevamujjvalacetasām
vibhātyalaulyābharaṇā vṛttiḥ saṃtoṣaśālinām
munayaḥ kaśyapamukhā nṛpāśca nahuṣādayaḥ
śatakratuṃ puraskṛtya tīrthāni prayayuḥ purā
te snātvā puṇyatīrtheṣu puṣkarāhariṇīṃ yayuḥ
tatrāgastyamunirnyastaṃ nāpaśyannijapuṣkaram
tataste śapathaṃ cakruḥ krameṇa gurupātakam
indrastu prāha dhanyo 'stu sa hṛtaṃ yena puṣkaram
chattropānatpradānaṃ ca bhīṣmaḥ pṛṣṭo mahībhujā
uvāceha paraṃ puṇyaṃ paratra trāṇamiṣyate
jamadagniḥ purā dhanvī lakṣyābhyāsarato vane
sasarja sāyakaśreṇīṃ raśmimālāmivāṃśumān
visṛṣṭānviśikhānbhartrā reṇukā tatra tadgirā
ānināyenduvadanā sukumārā punaḥ punaḥ
tāṃ caṇḍakiraṇasphārasaṃtāpāyāsamūrchitām
sa jāyāṃ vīkṣya madhyāhne kruddhaḥ sūryamudaikṣata
tato divyāstravikaṭaṃ khe prahartuṃ samudyatam
raviḥ prasādayāmāsa bhayādetya kṛtāñjaliḥ
gatakrodhasya tasyātha chattramātapavāraṇam
upānahau ca pradadau prītaye vāsareśvaraḥ
chattropānatpradānaṃ taddānānāmuttamaṃ smṛtam
saṃtāpaśamanaṃ nṝṇāmasmiṃlloke paratra ca
taḍākakūpadānaṃ ca puṇyaṃ śarma śarīriṇām
paratra marusaṃtapte pānīyaṃ kila durlabham
apāratimire ghore paraloke nirāśraye
ālokadurlabhastasmāddīpaṃ dadyānnaraḥ sadā
prīṇāti sakalāṃllokān sumanovalidhūpadaḥ
asurendramiti prāha purā śukraḥ kathāntare
puṣpadhūpapradaḥ svarge durdharṣo nahuṣo 'bhavat
ākhaṇḍalasyāsanaṃ ca prāpākhaṇḍitaśāsanaḥ
yadā pasparśa pādena sarpeti munipuṃgavam
dṛpto 'gastyaṃ samāviśya bhṛguṇā pātitastadā
bhīmabāhugrahakṛto ghorājagararūpiṇaḥ
araṇye bhavatā yasya śāpamokṣaḥ purā kṛtaḥ
punaḥ pṛṣṭo nṛpatinā gatiṃ brahmasvahāriṇām
ūce śāntanavo rājanbrahmasvaṃ viṣamaṃ viṣam
jātismaraḥ purā kaścidrājaputraḥ sakautukaḥ
kujātihetuṃ papraccha caṇḍālaṃ so 'pyabhāṣata
śrūyatāṃ kāraṇaṃ yena prāptaścaṇḍālatāmaham
brāhmaṇasya purā gāvo hṛtāḥ prabaladasyubhiḥ
tāsāṃ rajo yajñabhūmau somamadhye 'patatkvacit
tatpītvā narakaṃ viprā dīkṣitena sahāyayuḥ
bhikṣāpātre nipatitaṃ tadreṇu brahmacāriṇaḥ
tadreṇu tatsthitaṃ cānnaṃ mohānme bhakṣyatāṃ yayau
brāhmaṇaḥ śrotriyaścāhaṃ brahmacārī jitendriyaḥ
tenāvasthāmimāṃ prāptaḥ paśya brahmasvagauravam
ityuktvā kṣatriyagirā brāhmaṇārthe raṇānale
hutvā śarīraṃ caṇḍālaḥ prāpa puṇyaṃ punargatim
nānāgatīḥ puṇyakṛtāṃ bhīṣmaḥ pṛṣṭo mahībhujā
uvāca karmavaicitryātte te lokāḥ śarīriṇām
gautamenāśrame pūrvaṃ śiśurhastī vivardhitaḥ
homāvaśeṣapayasā nīvāraprasavena ca
tato madajalaśyāmakapolālīnaṣaṭpadaḥ
līlālasaḥ sa kālena babhūvācalasaṃnibhaḥ
idhmadarbhaphalāhārī nirjarāśramapālakaḥ
muneḥ putra iva prītyā sa babhūva mahāgajaḥ
taṃ pravṛddhaṃ tathā nāgaṃ svayametya śatakratuḥ
jahāra rūpamāsthāya dhṛtarāṣṭrasya bhūpateḥ
punaḥ punaryācyamāno muninā sa yadā nṛpaḥ
na tatyāja gajaṃ darpāttadā taṃ gautamo 'vadat
gatvā yatra śarīrānte narāḥ kālavaśīkṛtāḥ
nandanti śocantyathavā tatra dāsyasi me gajam
pāpātmāno viśasyante yatra tairbhrakuṭīmukhaiḥ
vaivasvatasamādiṣṭaistatra dāsyasi me gajam
samānā bhīravaḥ śūrā durbalā balinastathā
yatra mugdhā vidagdhāśca tatra dāsyati me gajam
dhanadasya pure ramye merau vā nandane vane
dhāmni śītamayūkhasya sahasrakiraṇasya vā
varuṇasya surendrasya surabhīṇāṃ svayaṃbhuvaḥ
loke vā dāsyasi gajaṃ na tatra balavānasi
etacchrutvāvadadrājā narakaṃ yānti nāstikāḥ
narā vyāmiśrakarmāṇaḥ prayānti yamamandiram
dhanadasya puraṃ yānti vratino 'tithipūjakāḥ
yaṣṭāro nandanaṃ yānti dātāraḥ somamaṇḍalam
svādhyāyinaḥ sūryalokaṃ niyatāstīrthasevinaḥ
yānti praśāntāḥ saṃsārātparaṃ dhāma svayaṃbhuvaḥ
nāhaṃ kvacidgamiṣyāmi kva nu dāsyāmi te gajam
ityuktvā kuñjaraṃ tasmai dattvā divyāṃ tathā gatim
svaṃ vapurdarśayitvā ca hasannindro yayau divam
saśarīraḥ purā rājā brahmalokaṃ bhagīrathaḥ
yayau mahīgovṛṣadaḥ kanyāgrāmapurapradaḥ
sadācārāḥ satyavanto jyeṣṭhaśuśrūṣavo narāḥ
gurupūjāratāḥ kṣāntā bhavantīha śatāyuṣaḥ
upavāsavratajuṣāṃ tithinakṣatrayogataḥ
niyamā divyaphaladā jagādetyaṅgirāḥ purā
śrutveti dharmatanaye dehi dehagatiṃ punaḥ
praṣṭuṃ samudyate sākṣādbṛhaspatirathāyayau
sa pūjito munivarairbhīṣmeṇa vidureṇa ca
dhṛtarāṣṭreṇa kṛṣṇena bheje ratnojjvalāsanam
yudhiṣṭhiro 'rcayitvā taṃ prayāto bhīṣmaśāsanāt
papracchācārasaṃsāramaraṇaṃ dehadehinoḥ
tato 'bravītsuraguruḥ śarīraṃ pāñcabhautikam
pañcadhā yātamutsṛjya svapnavacceṣṭate naraḥ
dehabhaṅge nirālokaṃ gatvā deśam abāndhavam
dehī vāsanayā viddhastattadvetti śubhāśubham
tyaktvā kalevaraṃ janturnirmokamiva pannagaḥ
dharmādharmayuto yāti sāmoda iva mārutaḥ
tattadbhuktvā nirākāraḥ karmapuryaṣṭakāśrayaḥ
bhūtaiḥ samāgamaṃ yāti punaḥ śukramukhāccyutaḥ
karmabhiḥ śabalaistatra madhuvallipyate punaḥ
cakravatpaśukoṭīnāṃ lipto bhrāmyati yoniṣu
dattvā ca vipulaṃ dānaṃ modate puṇyavānsukhī
ahiṃsayā yāti divaṃ tṛṣṇayā kaṣṭamaśnute
gṛhītvā patito vipraściraṃ bhavati gardabhaḥ
sūkaraḥ kṛkavākuśca jambukaḥ śvā sa jāyate
gurornikāraṃ kṛtvā ca bhavati śvā tato vṛkaḥ
tataśca rāsabho ghoro narakāvartanirgataḥ
pitroḥ kṛtāpakāraśca śvā kūrmaḥ śalyakastathā
vyāḍo dāsaśca bhavati kramātkarmakṣayāvadhi
bhartṛdveṣī kapirbhūtvā mūṣikaḥ śvāpi jāyate
nikṣepahartā duḥkhāya bhrāntvā yoniśataṃ śanaiḥ
amedhyāvartakalile jāyate kutsitaḥ krimī
paranindārataḥ śārṅgo matsyo viśvastaghātakaḥ
mṛgaśchāgo 'tha kīṭaśca kramādbhavati duṣkṛtī
sasyahartā bhavatyākhuḥ kroḍaḥ kauleyakastathā
kravyādajātiṃ vividhāṃ bhajate pārajāyikaḥ
śūdro vipravadhūṃ gatvā krimirākhuśca jāyate
kṛtaghnaḥ kālapuruṣairnarakeṣvāhato bhṛśam
kṛmirbhūtvā tato garbhaśateṣvantarvipadyate
kṛmistriḥsaptakṛtvaśca bhavati bhrūṇahā naraḥ
makṣikā bhojanaharo mūṣikaśca yavānnahṛt
cīrī ca lalanasteno dadhihartā tathā bakaḥ
barhī varṇaharo raktavastrahṛjjīvajīvakaḥ
pippalastailaharaṇāt phalastainyātpipīlakaḥ
miṣṭānnacauryād dhūkaśca vastracauryātkapotakaḥ
chacchundarir gandhaharī matsyo bhavati nihnavī
evaṃ bahuvidhaistaistaiścitrapākaiḥ kukarmabhiḥ
tāṃ tāṃ tamomayīṃ yoniṃ saṃsaranti śarīriṇaḥ
evaṃvidhāni pāpāni prāyaścittairvinā nṛṇām
dānena kila śāmyanti dānaṃ hi paramā gatiḥ
annameva paraṃ prāṇā bhūtānāmamṛtodgatiḥ
annadānaṃ mahattasmātpātraṃ yatra na gaṇyate
annapradaḥ sudhāvarṣī jāyate dhanavānsadā
śrīmānpunardadānyannaṃ prāksaṃskāradhiyaiva saḥ
labhate punaraiśvaryamityeva cakralīlayā
parivartini kāle 'sminpuṇyavānnāpacīyate
ityuktvā bhagavānsākṣātpūjyamāno maharṣibhiḥ
tejorañjitadikcakro divamācakrame guruḥ
ahiṃsālakṣaṇaṃ dharmaṃ sarvabhūtābhayapradam
ajātaśatruṇā pṛṣṭaḥ punaḥ śāntanavo 'bravīt
amāṃsabhakṣaṇaṃ nṝṇāmaśvamedhaśataiḥ samam
māṃsaṃ hi jāyate ghorānnānyatra vadhapātakāt
māṃsādeva samutpannaṃ māṃsaṃ māṃsamayo naraḥ
tulyavyathe 'sminsaṃsāre bhuñjānaḥ kiṃ na lajjate
kaṇṭakenāpi saṃspṛṣṭā yānti kāmapi vikriyām
te 'pi śastranikṛttasya paśoraśnanti vigraham
bhayamākampanaṃ tīvraṃ dehināṃ dehasaṃkṣaye
dṛṣṭvā ko nāma māṃsebhyaḥ spṛhāṃ kuryādarākṣasaḥ
amāṃsāśī jagadbandhuḥ prāṇināmabhayapradaḥ
prayāti nirbhayaṃ dhāma puṇyakāruṇyasāgaraḥ
kraturnirvighnasaṃbhāras tīrtham adhvaśramojjhitam
ahiṃsā nāma paramaṃ vratamatyaktabhojanam
prāṇāḥ priyatarāḥ puṃsāṃ yairhutāste raṇānale
tadgatiṃ kathayetyukto rājñā bhīṣmo 'vadatpunaḥ
evametatpriyāḥ prāṇā duḥkhināmapi dehinām
śaknoti kastānsahasā tyaktuṃ sattvavato vinā
sarvathā jīvitabhraṃśe bhīravo bhayaviklavāḥ
tṛṇāñcite 'pi nayane mīlayantyeva kātarāḥ
purā śakaṭasaṃtrāsādvidrutaṃ pathi kīṭakam
vyāso vilokya papraccha sasmitaṃ jñānalocanaḥ
asmin api śarīre te rakṣārthaṃ ko 'yamāgrahaḥ
tatsarvaṃ maraṇaṃ manye tava kutsitajīvinaḥ
etacchrutvā munivacastaṃ kīṭaḥ pratyabhāṣata
nāsti kāyasamaṃ kiṃciddehināṃ vallabhaṃ vibho
kīṭikāpremabaddhasya sūkṣmakīṭakaputriṇaḥ
vivarāntaragehe me śakrasyeva sukhaṃ divi
snehasyāyatanaṃ prāṇāḥ kaḥ svayaṃ tyaktumīśvaraḥ
muhūrtamapi labhyante naite meruśatairapi
śūdro 'haṃ bahubhiḥ pāpaiḥ kīṭayonimimāṃ śritaḥ
pitroḥ śuśrūṣayā kiṃtu mune jātiṃ smarāmyaham
tacchrutvā karuṇāmbhodhirbhagavānbhūtabhāvanaḥ
tasmai nṛpapadaṃ vyāso dadau janmāntare kramāt
vipro 'tha tadgirā bhūtvā sa yayau paramāṃ gatim
āpatsu mahatāmeva darśanaṃ kalpapādapaḥ
tasmādatipriyāḥ prāṇā yaistyaktāḥ saṃmukhairyudhi
dhairyābdhayaste tridive spardhante vibudhādhipam
vidyāyāstapaso vāpi dānādvā kiṃ viśiṣyate
iti pṛṣṭaḥ kṣitibhujā babhāṣe jāhnavīsutaḥ
vārāṇasyāṃ purā vyāso maitreyeṇa nimantritaḥ
bhuktvā prahṛṣṭaḥ provāca kathānte tapasāṃ nidhiḥ
tejaḥ paraṃ tapo nāma divyameva balaṃ tapaḥ
paśyanti santastapasā jñānaṃ hi tapasaḥ phalam
asminbhavamahāmohatapto vyāpte jagattraye
vidyaiva paramaṃ cakṣurakṣuṇṇā lokakāraṇam
kiṃtu sarvamatītyaitaddānameva viśiṣyate
dānātparaṃ na saṃsāre dehināṃ śarma vidyate
annadānaiḥ sukṛtinaḥ prayātāḥ paramaṃ padam
muniprāpyamanāyāsalīlayā sattvaśālinaḥ
annaṃ haviḥ sudhā prāṇāstaddātā jīvitapradaḥ
ityuktvā munimāmantrya jagāma munipuṃgavaḥ
pṛṣṭo 'tha yoṣitāṃ rājñā sadācāraḥ pitāmahaḥ
uvāca satataṃ strīṇāṃ sadācāraḥ satīvratam
kaikeyī sumanā nāma suralokasthitāṃ purā
papraccha śāṇḍilīṃ dīptatejaḥpuñjajitāmarām
subhage kena tapasā dānena caritena vā
bhāsi divyavimāne 'smin mūrtevāṃśumataḥ prabhā
kutūhaleneti tayā pṛṣṭā provāca śāṇḍilī
nāhaṃ vratairna saṃnyāsairna dānena divaṃ śritā
pūjitaḥ satataṃ bhaktyā mayā daivatavatpatiḥ
na hi santaḥ praśaṃsanti tapaḥ strīṇāmataḥ param
niṣkuṭe dvāri harmye vā rājamārgāvalokinī
nābhavaṃ proṣite vāpi patyau vratavivarjitā
chāyevānugatā bhartuḥ kope bhītā hitaiṣiṇī
bhūtvāhaṃ tridivaṃ prāptā manovākkarmabhiḥ satī
ityuktvā śāṇḍilī prāyāttato niṣadhamunnatam
tasmātsatīvratādanyannārīṇāṃ na parāyaṇam
adhikaṃ prīyate kiṃ svit sāmnā dānena vā janaḥ
pṛṣṭo yudhiṣṭhireṇeti punardevavrato 'bravīt
purā vane dvijaḥ kaścidgṛhīto rakṣasā balāt
sarvopāyavihīnatvātsāmnā muktimacintayat
niśācarastamavadad vañcanāya vadhodyataḥ
pāṇḍuro durbalaścāhaṃ kenaitat kathyatāmiti
viprastamūce nūnaṃ te dūrībhūtaḥ suhṛjjanaḥ
niḥsahāyena cāptā śrīstvayā tenāsi pāṇḍuraḥ
ārādhyamāno yatnena te vyaktamanimittataḥ
viraktaḥ svajano yāsi tena vā pariśuṣyasi
tvatto hīnaguṇānanyānvyakte paśyasi pūjitān
aiśvaryamānasubhagāṃstena vā durbalo bhavān
vyaktaṃ tyāgī daridro 'si guṇairnūnaṃ na pūjyase
prājñasya te na śṛṇvanti sādhurvā vañcyase khalaiḥ
mūrkho vā śāstrarasiko mānī hīnakulo 'si vā
duḥkhaṃ svapiṣi manye 'haṃ cintayā hariṇaḥ kṛśaḥ
śrutvaitadāśayagrāhī brāhmaṇoktaṃ niśācaraḥ
prītastatyāja taṃ sāmnā ko hi sāntvairna tuṣyati
kṛṣṇaprabhāvaṃ pṛṣṭo 'tha rājñā śāntanavo 'bravīt
purā tapaḥsthitaṃ śauriṃ munayo draṣṭumāyayuḥ
dadṛśuste tatastatra viṣṇuvaktrotthitāgninā
dagdhaṃ vanaṃ mahatpaścāttenaivāpyāyitaṃ dṛśā
taddṛṣṭvā nāradamukhāddivyaṃ bubudhire param
tadgirā vaiṣṇavaṃ dhāma vipluṣṭācalaśekharam
tato nānākathākhyānakovidaḥ kaiṭabhatviṣā
kathānte nāradaḥ pṛṣṭaḥ prastāvocitamabhyadhāt
purā himagirau gaurī dhūrjaṭeḥ kila līlayā
netre karābhyāṃ pidadhe sa tenābhūttrilocanaḥ
tṛtīyanayanodbhūtavahninā so 'bhavadgiriḥ
pluṣyatsālalatājālajvālāvalayitāmbaraḥ
tato gaurīgirā cakre punargaurīguruṃ girim
smerapuṣpalatāvṛkṣaṃ dṛśā śītāṃśuśekharaḥ
tatra pṛṣṭo bahuvidhāḥ kathāḥ praṇayalālasaḥ
devyā kathānte bhagavānūce dharmārthanirṇayam
pravṛttānāṃ sadācāraṃ varṇāśramavibhāgajam
nivṛttānāṃ ca niḥsaṅgakriyānirvāṇajaṃ phalam
tataḥ śaśāṅkacūḍena pṛṣṭā devī mṛgīdṛśām
śaśaṃsa puṇyaṃ caritaṃ varārādhanadaivatam
athābravīnnīlakaṇṭhaḥ pṛṣṭaḥ sarvairmunīśvaraiḥ
kāraṇaṃ paramaṃ viṣṇuṃ bhūtānāṃ prabhavāpyaye
vasudevasya tanayo bhaviṣyati hariḥ kṣitau
aṃśāvatīrṇo vibudhārātisaṃhāratatparaḥ
sa sūryaḥ sa ca śītāṃśuḥ so 'haṃ sa ca caturmukhaḥ
sarvadevamayaḥ śauriḥ kaṃsakeśiniṣūdanaḥ
umāpaterapi puraḥ śrutamasmābhirīśvarāt
etacchrutvā munivaco dvārakāmetya keśavaḥ
avāpa putraṃ rukmiṇyāṃ svecchāsṛṣṭajagattrayaḥ
dhanyo 'si yasya te rājankamalāvallabho vibhuḥ
viśvarakṣāmaṇiḥ so 'yaṃ goptā garuḍalāñchanaḥ
kathayitveti gāṅgeye muhūrtaṃ maunamāsthite
ūce munisabhāmadhye śanakairdharmanandanaḥ
daivataṃ paramaṃ śarma kimekaṃ sarvadehinām
kasminpratiṣṭhitaṃ viśvaṃ stutyā muktipradaśca kaḥ
ityukte dharmaputreṇa babhāṣe jāhnavīsutaḥ
manasā puṇḍarīkākṣaṃ natvā viṣṇumanāmayam
ananto bhagavānviṣṇurdevadevo jagatprabhuḥ
stuto nāmasahasreṇa mokṣado garuḍadhvajaḥ
jagatpratiṣṭhitaṃ tasmindaivataṃ paramaṃ ca saḥ
nāmnāṃ sahasraṃ munayo yasya gāyanti muktaye
viśvaṃ viṣṇurvaṣaṭkāro bhūtabhavyabhavātmanaḥ
prabhorbhūtabhṛto bhūtabhāvanasya bhavacchidaḥ
patyuḥ puṃsaḥ purāṇasya kṣetrakṣetrajñasākṣiṇaḥ
bhuvaḥ svayaṃbhuvaḥ śaṃbhorvidhāturvedhaso vidheḥ
harerhiraṇyagarbhasya śrīpaterviśvakarmaṇaḥ
vṛṣākaperamoghasya sahasrākṣasya gopateḥ
sahasraśiraso viṣṇorvyāpinaḥ praṇavātmanaḥ
stotraṃ nāmasahasrāṅkaṃ mantrarājaṃ pracakṣate
ityuktvā vaidikairdivyairgauṇamukhyaiśca nāmabhiḥ
sahasrasaṃkhyaistuṣṭāva devaṃ bhīṣmaḥ sanātanam
śrutvaitatprayataḥ kṛṣṇaṃ vanditvā dharmanandanaḥ
prabhāvaṃ bhūmidevānāṃ papraccha dyunadīsutam
so 'vadadbrahmaniṣṭhānāṃ brāhmaṇānāṃ bhayātkila
udeti somaḥ sūryaśca prayāti ca samīraṇaḥ
dattātreyavarāvāptasahasrabhujamunmadam
kārtavīryaṃ purā prāha vāyurjitajagattrayam
brāhmaṇebhyaḥ paro nāsti rājendra balavattaraḥ
bhavādṛśā dṛśā yeṣāṃ bhavanti na bhavanti ca
somaputryā vṛtaḥ pūrvamuttasthe yādasāṃ prabhum
tatkāmamapibatkopāddayitāmājahāra ca
nirjitākhilagīrvāṇagandharvā dānavāḥ purā
agastyenāmbudhau pīte hatā niḥśaraṇāḥ suraiḥ
surāṇāṃ daityasamare rakṣitā timire purā
sṛṣṭo 'triṇā śītakaraḥ śakraṃ ca cyavano 'jayat
iti brāhmaṇamāhātmyaṃ śrutvā haihayabhūpatiḥ
arjuno 'pūjayannityaṃ bhūmidevān ananyadhīḥ
ataḥ paraṃ brāhmaṇānāṃ prabhāvaṃ keśavo vibhuḥ
jānāti nābhinalinasvecchāsṛṣṭacaturmukhaḥ
iti bhīṣmeṇa kathite hṛṣīkeśaṃ yudhiṣṭhiraḥ
papraccha vipramāhātmyaṃ sa ca pṛṣṭastamabhyadhāt
purāhaṃ raukmiṇeyena pṛṣṭaḥ śaktiṃ dvijanmanām
avadaṃ tapasā yeṣāṃ kampante daivatānyapi
putra sarvaprayatnena pūjaya brāhmaṇānsadā
ete krodhaprasādābhyāṃ jīvayanti dahanti ca
pratiśrayārthī durvāsāḥ purā dīptākṣimūrdhajaḥ
uvāsa madgṛhe taistaiḥ sevyamānaḥ priyairmayā
sa bhuktvā pāyasaṃ taptamucchiṣṭena ruṣā jvalan
limpāṅgānīti māmāha taccāsmyakaravaṃ bhayāt
rukmiṇīṃ sa rathe kṛtvā babhrāma bahuyojanam
nirvikāraṃ ca māṃ dṛṣṭvā tutoṣa paruṣāśrayaḥ
sa māmūce tavocchiṣṭaliptaṃ vajramayaṃ vapuḥ
bhaviṣyati vinā pādau tau niliptau yatastvayā
etatkṛṣṇavacaḥ śrutvā pārthaḥ śāntanavātpunaḥ
śuśrāva devarājarṣivaṃśān kalmaṣanāśanān
kaṇvaraibhyayavakrītavasiṣṭhabhṛgukaśyapān
duḥṣyantarāmanahuṣālarkaśvetabhagīrathān
kathayitvā kṣaṇaṃ sthitvā tūṣṇīṃ niḥśabdasaṃsadi
puraṃ vyāsājñayā pārthaṃ visasarja suravrataḥ
kṛṣṇena saha kaunteyo bhrātṛbhiśca sahānugaiḥ
dhṛtarāṣṭraṃ puraskṛtya prayayau hastināpuram
pūjyamānaḥ surairdātā sthitvā tatra yudhiṣṭhiraḥ
dṛṣṭvottaraṃ sa samprāptaṃ punarāyātpitāmaham
sānugaḥ sa samabhyetya gāṅgeyaṃ śaraśāyinam
praṇamya pāṇḍavo 'smīti nigadya samupāviśat
munīndrajuṣṭe sadasi brahmaloka ivāpare
jāte niḥśabdasaṃcāre bhīṣmavaktrāvalokini
śanairunmīlya nayane pāṇḍavānvīkṣya sānugān
vāggamī gambhīramavadadgāṅgeyaḥ pāṇḍavāgrajam
kāle diṣṭyā bhavānprāptaḥ parivṛtte divākaraḥ
māsadvayamatītaṃ me niśātaśaraśāyinaḥ
tvāmāmantrya vrajāmyeṣa putra lokānsanātanān
ityuktvā satyadugdhābdhiḥ kiṃcidāvṛttakaṃdharaḥ
uvāca vidurasyāgre dhṛtarāṣṭraṃ pitāmahaḥ
rājanvidyāmayaṃ cakṣur akṣuṇṇaṃ tava lakṣyate
mā gamaḥ putraśokārtyā mohaṃ kālo hi durjayaḥ
putravatpaśya bhūpālamanṛśaṃsaṃ yudhiṣṭhiram
prayātu śeṣaḥ kāle 'yaṃ tava saṃtoṣaśālinaḥ
etaduktvā hṛṣīkeśaṃ stutvā mūrdhnā praṇamya ca
babhāṣe bhagavangantumanujānīhi māmiti
atha kṛṣṇābhyanujñāto nistaraṅga ivodadhiḥ
muhūrtamabhavadbhīṣmo dadhānaḥ prāṇadhāraṇām
antaḥ sparśarasāttasya gātrāṇi tyajato bahiḥ
viśalyāni śanaiḥ sarve dadṛśurvismayākulāḥ
sa galitasakalāntaḥsvāntaviśrāntimūlodgatanijabalaśaktisphoṭitāśeṣacakram
vitatataralatārasphāratejaḥprakāraprasṛtamarududañcanmadhyanāḍikrameṇa
lalitadalasarojaproccaṭajjīvahaṃso dṛśamatiśaśisūryāṃ bhrūvibhāge niveśya
galitakaraṇavṛttigrāmaniḥsyandalakṣyaḥ sapadi kimapi bhīṣmaścintayansaṃbabhūva
atha jyotistaḍitpiñjarāṃśuśatācitam
bhittvā bhīṣmasya mūrdhānaṃ viveśa vimalaṃ nabhaḥ
tato 'sya ratnābharaṇairvāsobhiḥ kusumaistathā
dharmarājaḥ saviduraścakre vaimānikaṃ svayam
chattraṃ tasya yaśaḥ śubhraṃ yuyutsustūrṇamagrahīt
cāmare sattvadhavale bhīmasenārjunāvapi
sabāṣpaṃ bharatastrībhistālavṛntānilena saḥ
vījyamānaścitāṃ prāpa śrīkhaṇḍāgurukalpitām
sajīva iva saṃlīne gāṅgeye sphāratejasi
yudhiṣṭhiramukhāścakruḥ sāśrunetrā jalakriyām
tatra mandākinītīre viṣaṇṇe rājñi sānuge
jalamadhyātsamuttasthau jāhnavī sāśrulocanā
sā vihvalā śokavatī viṣaṇṇaiḥ paramarṣibhiḥ
vyāsanāradakaṇvādyair muhur ālokitāvadat
hā putra tripurārātiśiṣyasya kṣatriyadviṣaḥ
jetā tasyāpi rāmasya nihato 'si kathaṃ paraiḥ
aho nu tvayi kālena yāte 'staṃ yaśasāṃ nidhau
śocyeyaṃ pṛthivī śūnyā vīraratnavinākṛtā
kā nāma jananī pāpā madvidhānyā bhaviṣyati
nihataṃ tvādṛśaṃ putraṃ yā śrutvāpi na dīryate
aho bata varākeṇa hato bhīṣmaḥ śikhaṇḍinā
kupitaḥ kuñjarārātirjambukena nipātitaḥ
iti pralāpamukharāṃ jahnukanyāṃ janārdanaḥ
śanairāśvāsayannūce meghagambhīraniḥsvanaḥ
vijñātaparamārthāpi vasuśāpe 'pi sākṣiṇī
sāmānyajananīva tvaṃ kathaṃ devi vimuhyase
na hi śāntanavaṃ bhīṣmaṃ tripurāriparākramam
hantuṃ śikhaṇḍinaḥ śaktirvinā kālādbalīyasaḥ
sa yātaḥ paramaṃ dhāma svacchandanidhanaḥ svayam
aśocyaṃ mā śucaḥ putraṃ ko 'nyo jāyeta tadvidhaḥ
iti vyāsādibhiḥ sārdhaṃ kṛṣṇenāśvāsitā śanaiḥ
niḥsyandamīnamakarā kṣaṇaṃ mandākinī babhau
tato yudhiṣṭhiramukhāstāṃ samāmantrya sānugāḥ
duḥkhākulā nyavartanta yāte 'staṃ vāsareśvare
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
yaśaḥśaśāṅkaśeṣe 'staṃ prayāte bhīṣmabhāsvati
papāta dharmatanayaḥ śokamlānamukhāmbujaḥ
mohamūrcchākule tasminviṣaṇṇe saha bāndhavaiḥ
śucaṃ saṃstambhya śanakairdhṛtarāṣṭrastamabravīt
uttiṣṭha pṛthivīpāla na dhairyaṃ hātumarhasi
saṃsārāsāracaritaṃ munibhyaḥ śrutavānasi
śokasyāvasaro nāyaṃ svadharmādacyutasya te
pāhi sattvasudhāsindho prajāpatiriva prajāḥ
śocitavyo mamaivāyaṃ kālaḥ samucito 'dhunā
vidurasya giro yena na śrutāḥ sunayojjvalāḥ
ityukte dhṛtarāṣṭreṇa kṛṣṇaḥ kṣmāpālamabhyadhāt
mā śucaḥ kṣatradharmeṇa labdhāṃ bhuṅkṣva mahīmimām
duḥkhibhyo hi palāyante dhairyāyattā vibhūtayaḥ
yajasva vijayī rājanpāpaśaṅkāpanuttaye
aśvamedhena vidhinā yātastadyogyatāmasi
etanmunivacaḥ śrutvā yajñe baddhamanorathaḥ
dhanamūlāṃ kriyāṃ matvā rājyakośamacintayat
so 'tha sarvānsamāhūya kośādhyakṣānmakhotsukaḥ
tebhyaḥ śuśrāva sarvasvaṃ kṣayitaṃ yudhi kauravaiḥ
aśvamedhe nirāśaṃ taṃ vijñāya draviṇaṃ vinā
uvāca karuṇāsindhurvyāso nirvāpayanniva
maruttasya kṣitipateryajñaśeṣaṃ himācale
kāñcanaṃ vidyate bhūri yajñārthaṃ tadavāpsyasi
śrutvaitatpāṇḍuputreṇa maruttasya mahīpateḥ
mahāyajñakathāṃ pṛṣṭaḥ provāca munipuṃgavaḥ
mahīyasi manorvaṃśe mahatāṃ yaśasāṃ nidhiḥ
karaṃdhamakule śrīmānmarutto 'bhūnmahīpatiḥ
tam indraḥ spardhate nityaṃ na sa śaknoti ceṣṭitaiḥ
yadā tadā manyutapto rahaḥ prāha bṛhaspatim
karaṃdhamo 'bhavadyājyastvatpituḥ pṛthivīpatiḥ
kramāttavāpi tatsūnurmaruttastadguṇādhikaḥ
kiṃtu taddarpasaṃgharṣādbhavantamahamarthaye
na yājakapadaṃ tasya gantavyaṃ bhavatādhunā
ityarthito maghavatā tathetyūce bṛhaspatiḥ
adyaprabhṛti martyo me na yājya iti saṃvidā
atrāntare narapatirmarutto vipulaṃ kratum
āhartuṃ kṛtasaṃkalpo bṛhaspatimupāyayau
sa tenābhyarthito yatnādyājako 'stu bhavāniti
na cakārābhyupagamaṃ śakrapraṇayayantritaḥ
pratyākhyātaḥ sa guruṇā rājā lajjānatānanaḥ
vrajanvinaṣṭasaṃkalpo dadarśa pathi nāradam
nārado 'pi tamālokya pṛṣṭvā śrutvā ca tatkathām
uvāca tyaja saṃtāpaṃ mā rājanvimanā bhava
saṃvartākhyo nidhirdhāmnāmanujo 'sti bṛhaspateḥ
svacchandacārī yogīndro vārāṇasyāṃ sa vartate
saṃvartaḥ sa parijñeyo vrajethāḥ śaraṇaṃ tu tam
nivedito 'haṃ keneti pṛṣṭastena tvamānataḥ
bravīthā nārado mahyaṃ tvāmihasthaṃ nyavedayat
kathayitvā prahṛṣṭaśca jvalitaṃ jātavedasam
ityuktvā prārthayethāstaṃ yājakaṃ yajvanāṃ varaḥ
nāradenetyabhihite bhūpālo harṣanirbharaḥ
taduktaṃ vidadhe sarvaṃ gatvā vārāṇasīṃ svayam
saṃtyaktonmattarūpaṃ sa prāpya taṃ yājakaṃ nṛpaḥ
cakāra tadanujñātastapo himagirestaṭe
tapasā yajñavittārthī devamārādhya śaṃkaram
anekameruvipulaṃ lebhe hema sa pārthivaḥ
haimeṣu sarvabhāṇḍeṣu raciteṣvatha śilpibhiḥ
sampūrṇo yajñasaṃbhāraḥ prāvartata mahībhujaḥ
samṛddhimatulāṃ tasya yajñe jñātvā bṛhaspatiḥ
saṃvartakaṃ yājakaṃ ca saṃtaptastanutāṃ yayau
sa śokakāraṇaṃ pṛṣṭaḥ śakreṇa mlānamānasaḥ
maruttayajñavibhavaṃ bhrātṛspardhākulo 'vadat
tataḥ śatakratustasya prītaye guruvatsalaḥ
uvāca vahnimāhūya maruttaṃ vraja pārthivam
gatvā madvacasā vācyaḥ sa ca rājā tvayā kratau
yathā saṃvartakaṃ tyaktvā bhavedyājyo bṛhaspateḥ
ityuktaḥ surarājena gatvā vahnirnarādhipam
śakrasaṃdeśamavadanna ca rājābhyamanyata
tataḥ pratinivṛtto 'tha punargaccheti vajriṇā
preritaḥ pāvako 'vādītsaṃvartabhayakampitaḥ
sa tatra brahmacārī māmūce saṃvartakaḥ krudhā
tejorāśiḥ śapeyaṃ tvāṃ sameṣyasi punaryadi
śrutvaitatkātaro 'sīti taṃ jagāda puraṃdaraḥ
jvalanaḥ pratyuvācātha taṃ kopahaviṣā jvalan
aho nu brahmakopāgnirahalyāvallabhasya te
pramādādatha kopādvā mohādvā śakra vismṛtaḥ
sa yadā cyavanaḥ kopānmahādaṃṣṭraṃ mahāsuram
asṛjattvadvadhāyograṃ tadā dhairyaṃ kva te gatam
duḥsahā brāhmaṇaruṣo nirdahanti jagatkṣaṇāt
ukte hutāśaneneti na śaktaḥ kiṃcidabravīt
visṛṣṭaḥ punarindreṇa gandharvādhipatirnṛpam
ūce guruṃ bhajasveti na ca rājā tamagrahīt
tataḥ kruddhaḥ svayaṃ vajrī garjangambhīraniḥsvanaḥ
yajñāṅganaṃ narapatervyomnā meghairvṛto yayau
prabhāvenātha mahatā saṃvartasyogratejasaḥ
śatamanyusamutsṛṣṭaṃ vajraṃ meghānsamāviśat
tanmantraśaktyā vivaśaḥ samāhūto 'tha vṛtrahā
āyayau saha bhāgārhaistridaśaiḥ somapīthibhiḥ
pūjito 'tha maruttena śāntamanyuḥ śatakratuḥ
yajñakriyāparikare paricaryāparo 'bhavat
tadājñayā surāḥ sarve yajñasaṃbhārakāriṇaḥ
babhūvurbhūmipālasya nideśavaśagāściram
evaṃ tasyendrajayino rājñaḥ saṃvartatejasā
nirvighnaḥ pūrṇatāṃ prāpa yajñaḥ kanakavarṣiṇaḥ
taccheṣadraviṇena tvaṃ hayamedhamahāmakham
prayataḥ prāpnuhītyuktvā virarāma munīśvaraḥ
kṛṣṇenāśvāsyamāno 'tha munibhirbhrātṛbhistathā
aśvamedhadhṛtodyogo dhṛtiṃ lebhe yudhiṣṭhiraḥ
draṣṭuṃ tataḥ prajākāryaṃ pravṛtte dharmanandane
antardadhe tamāmantrya sarvaṃ tanmunimaṇḍalam
hemaratnalatākānte vikāsikanakāmbuje
atha kṛṣṇau sabhodyāne svairaṃ prītyā vijahratuḥ
kathānte tatra kaṃsāriṃ subhadrāvallabho 'vadat
yuddhārambhe tvayoktaṃ yatsarvaṃ tanmama vismṛtam
visṛṣṭaṃ paramārthajña jñānaṃ tatpunarucyatām
ityuktaḥ pāṇḍuputreṇa viṣaṇṇaḥ keśavo 'bravīt
aho tvayāvadhānena na śrutaṃ tadabuddhinā
na śakyate punarvaktuṃ tathāpi śrūyatāmidam
brāhmaṇena purā kaścijjīvanmuktadaśāṃ śritaḥ
siddhaḥ pṛṣṭo 'vadatsarvaṃ vijñāya bhavavibhramam
asmin asatyasaṃghāte bhūtānāṃ pāñcabhautike
guṇairnibaddhaḥ pakṣīva jīvastiṣṭhati pañjare
ahaṃkāraikasārāṇāṃ dehināṃ vismṛtātmanām
cakravatparivartante sukhaduḥkhakṣayodayāḥ
dehānte karmasaṃsargājjantavaḥ śubhaduṣkṛtaiḥ
tārārūpā vimānāni bhajante narakāṇi vā
tato bhogakṣaye garbhaṃ jarāyupariveṣṭitam
śukrarūpo viśatyātmā yonyāṃ śoṇitasaṃplutaḥ
niḥśvāsāgrairyathā vāri līyate darpaṇodare
nirdhūtasya yathā vahnerūṣmā vyomni prasarpati
yathā vā kusumāmodaḥ praviśatyantare 'nile
rāgaḥ saṃkrāntimāyāti sarandhre sphaṭike yathā
tathā durlakṣyasaṃcāro garbhamātmā pradhāvati
bibhrāṇo vāsanāmantaḥ śītasparśamivānilaḥ
jātasya jāyate tasya vardhamānasya vardhate
tṛṣṇātantur visasyeva śuṣyato na tu śuṣyati
vivekādduḥkhasaṃyogādvairāgyaṃ gāḍhamāśritaḥ
nāhamasmīti mantreṇa mucyate brahmadīkṣitaḥ
pūrvaṃ bhāveṣu nirvāṇastataḥ kāraṇavṛttiṣu
nirālambadaśāmetya yogī brahmaṇi līyate
sarvataḥ pāṇicaraṇaṃ sarvavyāpinamavyayam
ātmānaṃ sa parijñāya satyāmetāṃ bhavasthitim
ityuktvā brāhmaṇaṃ siddhaḥ sahasāntaradhīyata
idamanyacca kaunteya śreyase prayataḥ śṛṇu
uvāca brāhmaṇī kācidbhartāraṃ vijane purā
gamiṣyāmi gatiṃ sādhvī kāmahaṃ tvatparāyaṇā
iti pṛṣṭastayā viprastāmuvāca smitānanaḥ
agnirvaiśvānaro nāma sthito 'ntaḥ kila dehinām
indriyāṇi manobuddhistasya saptārciṣaḥ smṛtāḥ
viṣayāścāsya samidho bhoktāraḥ sapta cartvijaḥ
tasminhate sarvamidaṃ jāyate ca punaḥ punaḥ
indriyāṇīva manaso manasteṣāṃ ca sarvadā
parasparopakāreṇa prīyate dehasaṃgame
manobuddhiprabhṛtayaḥ saptendriyamṛgāḥ purā
atarkeṇaiva nihatā rājñā yogamayaiḥ śaraiḥ
jitendriyasya no kiṃcididaṃ tasyaiva cākhilam
viṣayā viṣayasyeti janako vipramabhyadhāt
tasmādasaktamanasā dṛṣṭvā sarvamidaṃ mayā
tyaktaṃ parāvarajñena bhavāvirbhāvaśāntaye
gatistavāpi kalyāṇi madbhāvasadṛśī sadā
brahmāraṇīsamudbhūtaṃ jānīhi jñānapāvakam
etatpatyurvacaḥ śrutvā brāhmaṇī tattvadarśinī
kṣetrakṣetrajñavijñānaṃ paraṃ prāvīṇyamāyayau
śrutvaitadarjunaḥ kṛṣṇaṃ babhāṣe vismayākulaḥ
yogīndro brāhmaṇaḥ ko 'sau kvāste vā sā ca tadvadhūḥ
ityuktaḥ kaiṭabhārātiḥ punarūce dhanaṃjayam
śiṣyeṇa pṛṣṭaḥ sarvajñaḥ purā gururabhāṣata
bṛhaspatiprabhṛtibhirmunīndraiḥ sarvadarśibhiḥ
śruteyaṃ bhavavicchedakathā proktā svayaṃbhuvā
guṇatrayanibaddhānāṃ karmabhedavikāriṇām
bhāvo 'yaṃ prāṇināṃ śaśvadalpo 'pyāyātyanalpatām
vicitraḥ kila sargo 'yamahaṃkārādvinirgataḥ
tasmin eva layaṃ yāti śvabhre puṣpacayo yathā
janmāntaraśatābhyāsādantaraṅgatvamāgataḥ
ahaṃkāraḥ sa manaso līlayā kena bhedyate
avidyā tānavenaiva śanaiḥ saṃnyastakarmaṇaḥ
vikalpadvaṃdvaviratau jñānālokaḥ prajāyate
jñānāgninā pravṛddhena dagdhvā bhavaviṣadrumam
sarvagranthivinirmuktaḥ paramāmṛtamaśnute
iti brahmoditaṃ jñānaṃ śiṣyāya guruṇā purā
nānānidarśanopetaṃ kathitaṃ bhavaśāntaye
ahameva guruḥ pārtha śiṣyaśca tvaṃ samo mama
ityuktvā jñānasarvasvaṃ virarāma janārdanaḥ
tato vihṛtya suciraṃ prītyā kṛṣṇaḥ kirīṭinā
dvārakāgamane cakre matiṃ bandhujanotsukaḥ
sa gatvā nṛpamāmantrya dhṛtarāṣṭraṃ ca sānugam
āśvāsya kṛṣṇāṃ kuntīṃ ca praṇamyādāya cānujām
aśvamedhe sameṣyāmi punaḥ kṛtveti saṃvidam
dārukapreritarathaḥ pratasthe garuḍadhvajaḥ
sa vrajansātyakisakhastejorañjitadiṅmukhaḥ
uttaṅkaṃ tapasāṃ rāśim āluloke muniḥ pathi
taṃ dṛṣṭvā sādaraṃ śauriḥ praṇamya racitāñjaliḥ
kuśalaṃ vītavairāṇāṃ papracchāśramavāsinām
uttaṅko 'pi hariṃ dṛṣṭvā prītipūrvamanāmayam
ūce kaccittvayā sāmnā rakṣitaṃ bhārataṃ kulam
kaccidduryodhano rājā dharmaputraśca sānugau
sthitau vigatasaṃgharṣau tvadbuddhyā paitrike pade
ityuttaṅkena govindaḥ pṛṣṭastaṃ pratyabhāṣata
bhāratānāṃ mune yatnaḥ paraḥ saṃdhau kṛto mayā
hitamukto 'pi bahuśaḥ kauravo vidurādibhiḥ
na jagrāha kṛtāntena daivena ca vimohitaḥ
nirbandhātkururājasya rādheyamunivartinaḥ
nihatāḥ pārthivāḥ sarve śeṣāḥ pañcaiva pāṇḍavāḥ
etacchrutvā muniḥ kopājjvalitānalasaṃnibhaḥ
tamūce vakramanasā te tvayaiva nipātitāḥ
śaktenāpi tvayā kṛṣṇa yasmātpārthahitaiṣiṇā
upekṣitaḥ kṣayo ghorastasmācchāpaṃ dadāni te
uttaṅkenetyabhihite babhāṣe kaiṭabhāntakaḥ
jānāmi tejasāṃ rāśiṃ tvāmuttaṅka taponidhim
kiṃtu nārhasi kopena tīvraṃ kartuṃ tapovyayam
tamo hi duḥsahaṃ ghoraṃ krodho mṛtyuḥ śarīriṇām
nādyāpi naṣṭamoho 'si nanu nādyāpi paśyasi
kiṃ na jānāsi māṃ sarvaṃ sarvavyāpinamavyayam
sarvadevamayaḥ kartā viśvātmā jagatāmaham
ityukte puṣkarākṣeṇa śāntakopo 'bravīnmuniḥ
jāne tvāṃ kiṃtu taddivyaṃ draṣṭumicchāmi te vapuḥ
ityarthito munīndreṇa viśvāviṣkāralīlayā
śaktiprakāśaparipūritasaṃvidagre rekhāsphuraddruhiṇarudramahendracandram
dhāmatrayottaramanaśvaramaiśvaraṃ taddṛṣṭvā vapurmunivaro 'bhavadastamohaḥ
tataḥ stotrairuttaṅkena viṣṇurbhaktyā namaskṛtaḥ
tadgirā svavapuḥ saumyaṃ tadeva punarādade
saṃnidhiṃ te vidhāsyāmi sarvataḥ smaraṇānmune
ityuktvā taṃ samāmantrya prāyādgaruḍaketanaḥ
tataḥ kadācitsa munirjalārthī marudhanvasu
carandadarśa caṇḍālaṃ dhanuṣpāṇiṃ jalapradam
gṛhāṇetyasakṛttena prārthito 'pi muniryadā
na jagrāhāśuci jalamuttaṅko 'ntardadhe tadā
tataḥ sametya bhagavānsvayaṃ viṣṇustamabravīt
mune madvacasā śakraḥ sudhāṃ tvāṃ dātumāyayau
jalado na sa cāṇḍālo mithyā śaṅkā tavābhavat
pratyākhyātaḥ sa yanmohānna tadyuktaṃ tvayā kṛtam
adhunā madvarātte 'stu sāmṛtairjalanirjharaiḥ
pūriteyaṃ marumahī nigadyeti yayau hariḥ
evaṃ mahāprabhāvo 'sāvuttaṅko yaśasāṃ nidhiḥ
durlabhaṃ darśanaṃ viṣṇoḥ sānugrahamavāptavān
āsādya paramaṃ jñānaṃ yaḥ purā gurusevayā
taddakṣiṇārthī prayayau rājñaḥ pauṣasya mandiram
kuṇḍale prāpya rucire vitīrṇe pauṣabhāryayā
hṛte ca dṛṣṭvā nāśena jīviteśarasātalam
jitvā nāgānsamāsādya te purā ratnakuṇḍale
yo dadau gurubhāryāyai kṛtakṛtyo babhūva ca
yāte dvāravatīṃ kṛṣṇe yādavānandadāyini
yudhiṣṭhiraḥ sahāmātyo yajñakāryamacintayat
sa gatvā sānujaḥ śailaṃ śrīkaṇṭhadayitaṃ śanaiḥ
ārādhya tapasā rudraṃ devadevaṃ pinākinam
upahāreṇa vidhinā muhūrte śubhaśaṃsini
abhyarcya guhyakādhīśaṃ maṇibhadraṃ ca sānugam
munibhistarpite vahnau dhaumyena ca purodhasā
lebhe pāṇḍusutaḥ śrīmānmaruttanihitaṃ nidhim
pṛthupramāṇarūpāṇi bhāsvanti vividhāni ca
hemabhāṇḍasahasrāṇi ratnabhāraśatāni ca
uṣṭrāṇāṃ śakaṭānāṃ ca hayānāṃ kariṇāṃ tathā
daśalakṣāṇi tadvittamanayaddhastināpuram
mahiṣāṇāṃ kharāṇāṃ ca puruṣāṇāṃ gavāṃ tathā
na babhūva tadā saṃkhyā vahatāṃ bhūri kāñcanam
akṣayyaṃ kośamādāya prāpte 'tha svapuraṃ nṛpe
sahito vṛṣṇibhiḥ sarvairāyayau madhusūdanaḥ
etasmin eva samaye saubhadramahiṣī sutam
droṇaputrāstranirdagdhamasūta gatajīvitam
uttarāyāḥ suto jātaḥ strīṇāmityutsavasvanaḥ
vyasurvyasuścetyabhavatsa eva rodanadhvaniḥ
bālapravālakalikākomalāvayave śiśau
jāte nirjīvite śokānmumoha jananījanaḥ
tataḥ kuntī subhadrā ca sametya karuṇānidhim
bāṣpasaṃdigdhayā vācā rukmiṇīpatimūcatuḥ
svasreyasya yaśomūrterabhimanyoḥ priyasya te
bālasya bālastanayo jāto 'dya gatajīvanaḥ
karuṇārdro niśamyaitadbhagavānbhūtabhāvanaḥ
viveśa sūtikāveśma śauriḥ kalaśabhūṣitam
ratnadīptāṃśukapiśaṃ dīptauṣadhiśatācitam
mantrair bhiṣagbhiḥ śikhinā śastrairastraiśca rakṣitam
athottarā prāpya saṃjñāṃ śītavāribhirukṣitā
tamaṅke śiśumādāya vilalāpa hareḥ puraḥ
tato jaladagambhīraghoṣaḥ śaurirabhāṣata
dṛśā pīyūṣavarṣiṇyā vilokya śanakaiḥ śiśum
satyāddvijebhyo dharmācca yathā nānyatpriyaṃ mama
tena satyena bālo 'yamastramukto 'dya jīvatu
mādhavenetyabhihite labdhajīvaḥ sa bālakaḥ
sūryāṃśubhiriva spṛṣṭo babhūvāmbujakorakaḥ
tataḥ pravṛtte vipule sahasā nagarotsave
nabhaścarāṇāmapyāsītsādhu sādhviti niḥsvanaḥ
parikṣīṇe kurulaye yasmājjāto 'yamarbhakaḥ
tasmātparīkṣinnāmnāstu jagādetyatha keśavaḥ
vyāsājñayā tato rājño yajñayogyo mahādhanaḥ
prāvartatoruratnāḍhyaḥ saṃbhāro bahukautukaḥ
athotsṛjya vidhānena kṛṣṇaśāraṃ turaṅgamam
rakṣitaṃ pāṇḍuputreṇa svayaṃ gāṇḍīvadhanvanā
babhūva caitraśuklānte dīkṣito dharmanandanaḥ
hemamālādharo daṇḍī muṇḍaḥ kṛṣṇājināvṛtaḥ
tatastrigartaviṣayaṃ prāpte yajñaturaṅgame
rājaputrairabhūdyuddhaṃ tumulaṃ savyasācinaḥ
yudhiṣṭhirājñā tasyābhūnna hantavyā nṛpā iti
tāṃ smaran āvadhīdbhūpānsa vijigye tu kevalam
prāgjyotiṣeśvaraṃ vīraṃ bhagadattātmajaṃ yudhi
tribhirdinairvajradattaṃ jitvā kuñjarayodhinam
saindhavairakarodyuddhaṃ suciraṃ krūrayodhibhiḥ
pādacārī raṇe pārtho rathakuñjaravartibhiḥ
pautraṃ jayadrathasyātha śiśumādāya duḥśalā
savyasācinamāsādya babhāṣe sāśrulocanā
bhrātastvayi samāyāte tvannāmaiva niśamya me
putro jāyadrathiryātaḥ pañcatāṃ sphaṭitāśayaḥ
tatsuto mama pautro 'yaṃ svasreyatanayastava
rakṣyaḥ sarvātmanetyuktvā ruroda dhṛtarāṣṭrajā
viṣaṇṇastāṃ samāśvāsya pārtho bāṣpārdralocanaḥ
nindannijāṃ kṣattrajātiṃ jagāma turagānugaḥ
śvetāśvamaśvagoptāraṃ maṇipūrapuraṃ tataḥ
prāptaṃ pratyudyayau rājā tatputro babhruvāhanaḥ
pūjāmādāya tanayaṃ namraṃ dṛṣṭvā puraḥ sthitam
yuddhārthī śakratanayo nābhyanandatkṛtāñjalim
dṛṣṭvā māṃ sāyudhaṃ prāptaṃ sāmnā pratyudyato 'si kim
dhiktvām akṣatriyaṃ bhīrumityūce taṃ dhanaṃjayaḥ
atrāntare mahīṃ bhittvā samutthāyoragāṅganā
bhartuḥ pāṇḍusutasyāgre babhāṣe babhruvāhanam
yuddhena tuṣyati pitā tavāyaṃ subhaṭapriyaḥ
vīrasaṃtānasaphalā śauryaśrīrabhimāninām
ityuktaḥ sa tayā dhanvī rathaṃ hemaharidhvajam
āruhyāmuktakavacaḥ pitaraṃ yoddhumāyayau
tataḥ śaraśatairviddhastena śrānto dhanaṃjayaḥ
ānandanirbharastasya praśaśaṃsa parākramam
gāṇḍīvadhanvanā muktānnārācānvajragauravān
aprāptāneva cicheda śaraiścitrāṅgadāsutaḥ
athonmamātha putrasya syandanaṃ śakranandanaḥ
hemapattralatācitramudyānamiva mārutaḥ
vilokya virathaṃ putraṃ yudhyamānamasaṃbhramam
mandaprayatnaśithilānprāhiṇodvijayaḥ śarān
atha tīkṣṇena hṛdaye pattriṇā babhruvāhanaḥ
vajreṇevācalabhidā jaghāna śvetavāhanam
avadhye sarvabhūtānāṃ putreṇa nihate 'rjune
nādo babhūva gagane hā heti tridivaukasām
pitaraṃ patitaṃ dṛṣṭvā śakraketumiva kṣitau
mumoha nindannātmānaṃ tyaktacāpo 'rjunātmajaḥ
atha citrāṅgadābhyetya putreṇa nihataṃ patim
vilokya śokasampannā vilalāpa sumadhyamā
aho bata cirādetya jāyāyā mama mandiram
āryaputra tvayātithyaṃ prāptaṃ putrādbalīyasaḥ
aho nu hatabhāgyāhaṃ ciraviproṣitaṃ patim
tvāṃ prāptaṃ nayanānandaṃ paśyāmi nihataṃ kṣitau
ityuktvā gāḍhamāliṅgya sā patiṃ bāṣpagadgadā
ulūpī nāgatanayā bhuvi citrāṅgadāpatat
labdhasaṃjño 'tha śokārtaḥ pralapanbabhruvāhanaḥ
śarīratyāganiyamaṃ cakre kilbiṣakūṇitaḥ
tataḥ pradadhyau manasā nāgī saṃjīvanaṃ maṇim
sa ca dhyātastayā satyā nāgalokātsamāyayau
spṛṣṭo 'tha hṛdaye tena jīvitaṃ prāpya phalguṇaḥ
citrāṅgadā ca sahasā śokaṃ tyaktvā hriyaṃ yayau
tato nivedya vṛttāntaṃ jagāda bhujagātmajā
ulūpī dhairyajaladhiṃ suptotthitamivārjunam
śāpo bhīṣmavadhādeṣa dattaste vasubhiḥ purā
ko 'nyathā tvāṃ raṇe śakto jetuṃ nirjitadhūrjaṭim
matpitā mayi vātsalyācchāpitā vasavaśca te
ūcustvacchāpanirvāṇaṃ ratnametanmahāprabham
śrutvaitadvismitaḥ pārtho nāgīṃ citrāṅgadāṃ tathā
parisāntvya śanaiḥ pūjāṃ jagrāha tanayārpitām
tatastaṃ dayitaṃ vīraḥ putramāmantrya pāṇḍavaḥ
hayānusārī babhrāma vasudhāmabdhimekhalām
sa jitvā magadhādhīśaṃ jarāsaṃdhātmajātmajam
vaṅgānpuṇḍrānkirātāṃśca dākṣiṇātyānsamāgadhān
gāndhārānsaubalasutānrājaputrānprahāriṇaḥ
āgantavyaṃ makhe rājñaḥ sarvairityādideśa tān
tataḥ pratinivṛttena turagena sahārjunaḥ
viveśa pūjitaḥ paurairvijayī hastināpuram
tataḥ pravṛtte vidhivadyajñe kanakavarṣiṇaḥ
rājño munijanākīrṇe prāpteṣvakhilarājasu
jananyā saha bhūpāle samprāpte babhruvāhane
sādaraṃ phalguṇaprītyā pūjite pāṇḍunandanaiḥ
niḥśeṣakalmaṣaploṣadivyadīkṣākṛtakṣaṇaḥ
kriyāmahīnāṃ vidadhe svayaṃ satyavatīsutaḥ
haimaṃ tatrābhavatsarvamiṣṭakācayanādikam
yūpabhāṇḍaghanasthālīparyaṅkagṛhatoraṇam
devarṣisiddhagandharvakiṃnarā maṅgalaṃ jaguḥ
karmāntareṣu yajñasya nanṛtuścāpsarogaṇāḥ
śamite paśusaṅghe ca turagaṃ brāhmaṇottamāḥ
ālabhanta yathāśāstram upasaṃrodhya pārṣatīm
tataste yājakāstatra vapāmuddhṛtya vājinaḥ
śrapayitvā śubhaṃ dhūmaṃ pāṇḍavebhyo nyavedayan
tataḥ pūrṇena vidhinā vyāsāya pṛthivīpatiḥ
catuḥsamudrarasanāṃ pṛthivīṃ dakṣiṇāṃ dadau
dattvātha hemakoṭīnāṃ koṭiṃ tadvacasā nṛpaḥ
brāhmaṇebhyaḥ punaḥ kṣoṇīṃ jagrāha muninārpitām
pūjayitvā narendreṇa mānārheṣvatha rājasu
visṛṣṭeṣvabhavatko 'pi brahmasaṅghamahotsavaḥ
babhūvustatra vāhinyo madhunaḥ kṣīrasarpiṣām
babhuśca kulaśailābhā bhakṣyā modakarāśayaḥ
dvijebhyo dīyamāneṣu hemaratneṣu bhūbhujā
śakrāyudhairiva vyāptā diśo daśa cakāśire
dhṛtarāṣṭraḥ saviduraḥ sañjayaḥ subalātmajāḥ
tasthurdaivatavattatra pūjyamānā mahībhujā
atrāntare hemacitrapārśvo bilamukhodgataḥ
nakulo laghusaṃcāro yajñabhūmimupāyayau
sa manuṣyagirā prāha janayañjanakautukam
aho nu saktuprasthena na tulyo 'yaṃ mahāmakhaḥ
nūnaṃ dānakaṇaḥ śuddhaḥ kṛśo 'pi prathate nṛṇām
nūnaṃ bahudraviṇatā mithyaivotsavaḍambaraḥ
iti bruvāṇaḥ pṛṣṭo 'sau viprairvismayanirbharaiḥ
uvāca saktuprasthasya māhātmyaṃ śrūyatāṃ dvijāḥ
śiloñchavṛttirabhavatkurukṣetre purā dvijaḥ
viśuddhasattvadraviṇaḥ kṛśo bahukuṭumbakaḥ
ghore kadāciddurbhikṣe kṣīṇavṛttiścireṇa saḥ
kṛcchrātkṣetraśataṃ bhrāntvā saktuprasthamavāptavān
vaiśvadevena vidhinā sa kṛtvāvaśyakaṃ gṛhe
kalatrasahito bhoktuṃ prasthito 'paśyadarthinam
kṣutparītaḥ kṣudhākrāntaṃ sa taṃ dṛṣṭvātithiṃ dvijaḥ
dadau svamaśanaṃ tasmai saṃtoṣaviśadāśayaḥ
tadbhuktvā nābhavattasya kṣunnivṛttir yadārthinaḥ
tadbhāryā tatsutaścāsmai tatsnuṣā ca dadau tadā
sarveṣāṃ bhojanenātha tṛptaḥ so 'tithirabravīt
dharmastuṣṭo 'smi sattvena mahatī siddhirastu vaḥ
ityuktvāntarhite tasminvimānaistaraṇiprabhaiḥ
saśarīrā divaṃ prāpuḥ sarve te ślāghyavṛttayaḥ
athāhaṃ saktugandhena samāhūto bilāśrayaḥ
tāmucchiṣṭabhuvaṃ prāpto bhuktavānyatra so 'tithiḥ
tatpātrasalilaspṛṣṭamekaṃ pārśvamidaṃ mama
luṭhitaṃ hemaruciraṃ jātaṃ puṇyairivāplutam
dvitīyapārśvacintā me kathaṃ haimaṃ bhavediti
babhūva suciraṃ tasmātprāpto 'haṃ vasudhādhipam
dvijalakṣasahasrāṇāmiha bhojanabhūmiṣu
bhrāntasyāpi na saṃjātaḥ ko 'pi kānto lavastanau
tasmānna saktuprasthasya samatāmarhati kratuḥ
ityuktvā nakulaḥ prāyāccitrakāntiradarśanam
evaṃ yajñasahasrebhyaḥ śreyasī bhāvaśuddhatā
manasaḥ kila vaimalyaṃ paraṃ brahma pracakṣate
agastyasya purā satre viprā dvādaśavārṣike
śaśaṃsurbhāvinīṃ ghorāmanāvṛṣṭiṃ parasparam
tato 'gastyaḥ parityajya dravyayajñaṃ mahāmatiḥ
cakāra stabdhamanasā dhyānayajñaṃ taponidhiḥ
sa eva vasusampannaḥ sarvavitkṛtasaṃnidhiḥ
kraturbabhūva yenendro vavarṣānandanirbharaḥ
śreyānsattvaviśuddhasya pāṇḍavasyābhavatkratuḥ
kiṃtu svakāryānnakulastatra cakre vimānanām
jijñāsurjamadagniṃ prāksvayaṃ krodhaḥ śvavigrahaḥ
pasparśa jihvayā śrāddhe dhṛtaṃ hi piṭhire payaḥ
krodho 'yamiti vijñāya munistaṃ jñānalocanaḥ
na śaśāpa tato bhītaḥ krodhaḥ kampākulo 'bhavat
tataste pitaraḥ kruddhā yeṣāṃ śrāddhe dhṛtaṃ payaḥ
aśapansuciraṃ yena krodho nakulatāṃ yayau
avamānakathāṃ kṛtvā svayaṃ yaudhiṣṭhire kratau
śāpakṣayaṃ prāpsyasīti tairevāsya kṛto 'vadhiḥ
iti sakalanarendrairvandyamānasya rājño dvijajanaparipuṣṭaḥ sattvapuṣpaprakāraḥ
śubhaphalanicayādyo yajñasaṃbhāramūlaścaritatarurudāraḥ satyaśākho rarāja
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
ekacchatrāṃ mahīṃ rājñi praśāsati yudhiṣṭhire
nāśrūyatārtijaḥ śabdo na cādṛśyata yācakaḥ
yaśasā dharmavīrasya tasya vyāpte jagattraye
rāghavādikathābandheṣvabhūn mandācaro janaḥ
dhṛtarāṣṭraḥ saviduro gāndhārī ca pativratā
satataṃ daivataṃ tasya babhūvuḥ pratimāṃ vinā
rājñaḥ ṣaḍrasavaicitryaveśavāravidhāyinaḥ
bhojane dhṛtarāṣṭrasya sa sūdānsvayamaikṣata
tacchāsanānnāpriyāṇi kuruvṛddhasya pāṇḍavāḥ
aślīlaṃ dadataḥ sarve prativādaṃ pracakrire
rājārhaṃ bhojanaṃ bhuṅkte sarvamevāmbikāsutaḥ
iti viśrāvya gūḍhaṃ tu so 'bhavatphalabhojanaḥ
aho vratavatastasya jāpinaḥ kṣitiśāyinaḥ
jāyāsakhasya vairāgyaṃ bubudhe na yudhiṣṭhiraḥ
evaṃ nivasatāṃ teṣāṃ mithaḥ praṇayaśālinām
kāle pravāhini yayuḥ samāḥ pañcādhikā daśa
kadācidatha saṃsmṛtya bhīmaḥ kauravadurnayān
cakāra tadvadhakathāṃ bahuśabdaṃ ca durmadaḥ
dhṛtarāṣṭro jitakrodhastadākarṇya vadhūsakhaḥ
vidhāyāśrutavatsarvamabhūtsaṃnyāsalālasaḥ
tatastasyātinirvedād bhāvabhramaparāṅmukham
babhūva śamakāmasya vairāgyābharaṇaṃ manaḥ
viyogaśatadagdhānāmavamānaviṣāśinām
sarvatyāgaḥ sukhāyaiva nirvāṇāmṛtanirjharaḥ
sa yudhiṣṭhiramabhyetya vanavāsasamutsukaḥ
uvāca niyamakṣāmo damopaśamamanthanam
varṇāśramaguro rājannanujānīhi pārtha mām
daśāṃ vṛddhocitāṃ labdhuṃ vrajāmyeṣa tapovanam
iyaṃ bhavasukhāsvādaratistatparacetasām
nṛṇāmajīrṇatṛṣṇeva satataṃ parivardhate
spṛśa māṃ puṇyagandhena vapuṣā dharmanandana
svasti te pāhi pṛthivīṃ putravatpaśya ca prajāḥ
kośadurgabalādāne kurvīthā yatnamuttamam
gūḍhamantraḥ prajāpāla unmūlā hi nṛpaśriyaḥ
ityuktvā mūrdhnyupāghrāya nirāhāraḥ kṛśo nṛpam
kampamānatanurvṛddho babhūva gamanotsukaḥ
taṃ sāśrulocano rājā yayāce racitāñjaliḥ
māmutsṛjya kathaṃ nāma gantumarhasi kānanam
tvatpādasevāsaṃtoṣaṃ tyaktuṃ nāhamihotsahe
vītarāgasya te tāta gṛheṣveva tapovanam
iti tenārthyamāno 'pi bubudhe na yadā sa tat
tadā satyavatīsūnurmuniḥ svayamupāyayau
sa dharmarājamabhyetya babhāṣe jñānalocanaḥ
tyajyatāmeṣa bhūpāla vṛddho yātu tapovanam
śrutasya vayaso buddhervivekasya kulasya ca
supakvamanasāṃ kāle vairāgyaṃ paramaṃ phalam
jarāśubhreṣu keśeṣu praśānte viṣayādare
tapovanātparaṃ manye bhūṣaṇaṃ na śarīriṇām
ityuktvāntarhite vyāse viṣaṇṇena mahībhujā
kṛcchrādiva tathetyukto jaharṣa kurupuṃgavaḥ
sa kṛtvā bhīṣmamukhyānāṃ gurūṇāṃ śrāddhamuttamam
mahārhaḥ vipulaṃ dānaṃ dadau brāhmaṇasaṃmatam
dadatastasya no vighnaṃ cakrire pāṇḍunandanāḥ
bhīmastu kopatāmrākṣo dhanaṃjayamabhāṣata
kilbiṣaṃ yaiḥ kṛtaṃ ghoraṃ purāsmāsu bahucchalam
kauravāṇāṃ kathaṃ śrāddhe teṣāṃ vittavyayaṃ sahe
yātu duryodhanaḥ pāpo narakaṃ sahito 'nujaiḥ
vayaṃ śrāddhaṃ kariṣyāmaḥ svayaṃ śaṃtanunandane
iti bruvāṇamasakṛnnivārya pavanātmajam
naitadvācyaṃ punariti provāca śvetavāhanaḥ
atha pratasthe gāndhāryā saha rājāmbikāsutaḥ
gāvalganisakhaḥ paurānāmantrya vidurānugaḥ
putrairudaśrunayanaiḥ snuṣābhiścārthitā bhṛśam
kuntī tapovanaruciṃ nātyajaddevarānugā
athāgre sahitaḥ kuntyā dhṛtarāṣṭraḥ sahānujaḥ
rājarṣijuṣṭaṃ vipinaṃ viveśa viśadāśayaḥ
tatra rājarṣivaryeṇa śatayūpena saṃgataḥ
jaṭāvalkalabhṛccakre sānujaḥ suciraṃ tapaḥ
taṃ tīvraniyamakṣāmaṃ nāradādyā maharṣayaḥ
kṛtakṛtyatayā prāptaṃ draṣṭavyā draṣṭumāyayuḥ
sarvābhirbharatastrībhiḥ sahitāste mahārathāḥ
nidhāya kānanopānte caturaṅgaṃ mahadbalam
apanītasitacchattracāmarāḥ pādacāriṇaḥ
tapovanaṃ praviviśurdhṛtarāṣṭreṇa sevitam
te praṇamyāmbikāsūnuṃ jananīṃ saṃjayaṃ tathā
viṣaṇṇāḥ prayayurmūrcchāṃ snāyuśeṣānvilokya tān
dhṛtarāṣṭro 'pi rājānaṃ saṃjayena niveditam
papraccha kuśalaṃ kośe paure janapade tathā
tapovṛddhiṃ tataḥ pṛṣṭvā kuruvṛddhaṃ yudhiṣṭhiraḥ
viduraḥ kveti papraccha sa ca pṛṣṭastamabravīt
vāyubhakṣo 'sthiśeṣāṅgaḥ svecchācārī nirambaraḥ
viduro 'sminvane putra dṛśyate na ca dṛśyate
ityukte dhṛtarāṣṭreṇa samabhyāyādyadṛcchayā
viduro dhūlidigdhāṅgo bilvamātramukhaḥ kṛśaḥ
āśrame sa janaṃ dṛṣṭvā palāyanaparo 'bhavat
tamanvadhāvadekākī sāśrunetro yudhiṣṭhiraḥ
dṛśyaḥ kvacidadṛśyaśca vidurastamanādarāt
apaśyadvītarāgāṇāṃ tṛṇe rājñi ca tulyatā
sa vṛkṣamūlamāśritya jñānadeho jvalanniva
ukto yudhiṣṭhiro 'smīti rājñā saṃbhāṣaṇārthinā
nirnimeṣekṣaṇo maunī taṃ vīkṣya kṣapitāśayaḥ
netraprāṇendriyaiḥ kṣipraṃ tameva sahasāviśat
dehaṃ nirmokavattyaktvā praviṣṭe vidure nṛpaḥ
vihāya rājasaṃ bhāvaṃ babhūva jñānanirbharaḥ
dagdhumabhyudyataṃ kṣatturatha tatra kalevaram
yudhiṣṭhiraṃ vyomacarā jñānasiddhā nyavārayan
tataḥ sametya tatsarvaṃ dhṛtarāṣṭrāya bhūpatiḥ
nivedya tasthau nirduḥkhaḥ sānujo māturantike
phalāhāraḥ kṣamāśāyī kṣapayitvātha śarvarīm
prātardattvā yathākāmaṃ dvijebhyo ratnakāñcanam
rājarṣibhiḥ sahāsīnaṃ praṇamya kurupuṃgavam
dadarśa tejasāṃ rāśiṃ prāptaṃ satyavatīsutam
vyāso 'pi dharmatanayaṃ saṃbhāvya racitāñjalim
yatidharmeṇa tāṃ siddhiṃ ślāghyāṃ kṣatturapūjayat
arthitaḥ kṣatravṛddhena gāndhāryā pṛthayā tayā
paralokagatānsarvānbhūpālānsaha kauravaiḥ
adarśayatkurustrīṇāṃ vyāsaḥ svarganadījale
sādhvyo 'pi tānanuyayurvimānaistyaktavigrahāḥ
atha dharmātmajo rājā tatra saptarṣisevite
māsaṃ sthitvā puraṃ prāyātkuruvṛddhena coditaḥ
rathāśvakuñjarānīkaiḥ sa gatvā niḥśvasanmuhuḥ
akāma iva kṛcchreṇa rājadhānīṃ samāviśat
atha dharmeṇa vasudhāṃ dharmarājasya śāsataḥ
yāti kāle suramunirnāradaḥ samupāyayau
dhṛtarāṣṭrakathāṃ pṛṣṭaḥ pūjitaḥ sa mahībhujā
uvāca rājanyāto 'sau rājarṣiḥ paramāṃ gatim
saṃvatsaraṃ vāyubhakṣo varṣaṃ ca tyaktabhojanaḥ
kandukākāravadano durlakṣyaḥ so 'bhavatkṛśaḥ
tataḥ sa vahnīṃstatyāja mumukṣurniṣkriyo muniḥ
kānane te 'pyavartanta jarattarunirantare
tatra priyāsakho rājā kuntyā saha mahāmatiḥ
vanaṃ prajvalitaṃ dṛṣṭvā samādhiṃ vidadhe param
avyāptā vyāpakāḥ svacchāḥ svayaṃ galitavṛttayaḥ
sphuṭabrahmāṇḍavivarāste dhāma paramaṃ yayuḥ
evaṃ śamāṅkurasteṣāṃ sarvasaṃnyāsapallavaḥ
svāntaprakāśakusumaḥ phalito jñānapādapaḥ
tato dāvāgninā tena dagdhāste bandhunā yathā
saṃjayastu vratakṣāmo yātastuhinabhūdharam
śrutvaitatpāṇḍutanayo vyāptaḥ śokakṛśānunā
śuśoca sānujaḥ kuntīṃ sasutaṃ ca kurūdvaham
tataḥ prayāte devarṣau rājā kṛtvā jalakriyām
tānevoddiśya vipulaṃ dadau draviṇamakṣayam
so 'tha dhairyaṃ samālambya śokamutsārya dehajam
saṃsārāsāratāṃ dhyāyanvivekaśaraṇo 'bhavat
bhāvāḥ svabhāvaviśarārava eva teṣu saktaṃ mano na virahe sahate 'nutāpam
tatsarvathā priyaviyogaviṣāhatānāṃ śāntyai sudhā tanubhṛtāṃ vipulo vivekaḥ
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
mahīṃ mahībhṛtāṃ dhurye dharmarāje praśāsati
ṣaḍviṃśe 'bde mahābhāgā dvārakāṃ munayo yayuḥ
tāndṛṣṭvā kauśikamukhān praharṣānmadaviplutāḥ
sāmbaṃ kṛtvā vadhūveśaṃ papracchurvṛṣṇipuṃgavāḥ
api putraḥ sutā vāsyā bhaviṣyati munīśvarāḥ
tacchrutvā te 'vadannasyāḥ kulamṛtyurbhaviṣyati
musalaṃ brahmadaṇḍākhyamityuktvādarśanaṃ yayuḥ
lauhaṃ sāmbastato 'sūta musalaṃ vajrasaṃhatam
tadāhvako bhayātpiṣṭvā tūrṇaṃ tatyāja sāgare
sarvajño jñātavṛttānto vṛṣṇikṣayamupasthitam
vijñāya kaiṭabhārātis tīrthayātrārasād yayau
caṇḍāṃśumaṇḍaloccaṇḍaṃ tataścakraṃ suradviṣaḥ
ratho dhvajaśca sauvarṇaḥ sahasāntaradhīyata
atha mārjāravicchāye kabandhāvṛtamaṇḍale
sūrye vighaṭṭitāśeṣadiktaṭe vāti mārute
muṇḍo viṭaṅkavadano yādavānāṃ gṛhe gṛhe
saṃdarśya vadanaṃ prāyādvācānviṣṭo 'pyadṛśyata
cītkārapuruṣaḥ śabdaḥ śārikānāṃ gṛheṣvabhūt
gṛdhragomāyunādena rājamārgo 'pyapūryata
viparītā prasūtiśca paśūnāmabhavattadā
kośeṣu kanakābandhe ratnāni svayamasphuṭan
teṣu ghoranimitteṣu jāteṣvapyaviśaṅkitāḥ
babhūvurvṛṣṇayo bhānti na hi nāśeṣu buddhayaḥ
prabhāsamatha samprāpte kṛṣṇe yādavavṛṣṇayaḥ
tameva deśamabhyetya cakrire vipulotsavam
udyāneṣu vicitreṣu vijahrustatra te sukham
gītanṛtyarasāsaktāḥ kalitāḥ kālacakṣuṣā
āpānakelisaṃsakte tato vṛṣṇikule 'bhavat
vivāde yuddhasambaddhaḥ śaineyakṛtavarmaṇoḥ
hārdikyaṃ sātyakiḥ prāha suptahā sauptiko bhavān
sa tamūce tvayā prāyagato bhūriśravā hataḥ
evaṃ vivādātsaṃgrāmas teṣām āsītsudāruṇaḥ
prāktasmādvajramusalātprajātairvallarīcayaiḥ
tṛṇamapyabhavattatra brahmadaṇḍamadotkaṭam
kṣayāya musalībhūtaṃ sahasāndhakavṛṣṇiṣu
yābhūdāpānabhūs teṣāṃ lalanānayanotsavaḥ
saiva mṛtyorabhūd ghorasaṃhārāhāramaṇḍapaḥ
sāmbe gade cārudoṣṇi pradyumne kṛtavarmaṇi
aniruddhe ca śaineye nihate paśyato hareḥ
vṛtte vṛṣṇikṣaye ghore strīśeṣā yādave kule
dvārakā prarurodeva chinnahārāśrunirjharaiḥ
tataḥ śaurirhaladharaṃ draṣṭuṃ duḥkhākulo vrajan
dārukaṃ tatkathayituṃ prāhiṇotsavyasācine
yoṣitāṃ dasyurakṣāyai babhrumādāya keśavaḥ
gatvā janakamāmantrya rauhiṇeyamupāyayau
athāpaśyanmukhāttasya niḥsṛtaṃ madhusūdanaḥ
sahasraśīrṣaṃ bhujagaṃ śvetaṃ śvetācalopamam
vāsukipramukhairnāgairatha pratyudyataiḥ saha
dṛṣṭvārṇavaṃ praviṣṭaṃ taṃ varuṇenārcitaṃ punaḥ
gatijñaḥ sarvabhūtānāṃ na śuśoca janārdanaḥ
bhave hyabhāvasadbhāve bhāvānāṃ sthiratā kutaḥ
anantadhāmni milite balabhadre sakānane
praviśya yogī suṣvāpa nibaddhaprāṇadhāraṇaḥ
taṃ svajyotiṣi saṃsaktaṃ lubdhako mṛgaśaṅkayā
jaghāna niśitāgreṇa śareṇa caraṇodare
kṛṣṇaśāradhiyā kṛṣṇo lubdhakeneṣuṇā hataḥ
nārāyaṇākhyamaviśatparaṃ dhāma sanātanam
surasiddharṣigandharvaiḥ pūjyamāne saha śriyā
viṣṇuṃ praviṣṭe govinde babhūva kṣubhitaṃ jagat
atrāntare dārukena kathite yādavakṣaye
śokaṃ trāsaṃ ca dainyaṃ ca bhejire pāṇḍavāḥ param
tato yudhiṣṭhiragirā dvārakāṃ śvetavāhanaḥ
dārukenaiva sahitaḥ prayayau śokamūrchitaḥ
sa prāpa yādavapurīm apadmāmiva padminīm
vṛṣṇisiṃhairvirahitāṃ guhāṃ haimavatīmiva
kaṣṭairariṣṭanicayaiḥ spṛṣṭāṃ duḥkhādvilokya tām
draṣṭuṃ viveśa śokārtaṃ janakaṃ kaṃsavidviṣaḥ
tārapralāpamukharairvṛtaṃ vṛṣṇivadhūjanaiḥ
ṣoḍaśastrīsahasrāṇi kalatraṃ kamalāpateḥ
saubhadrajanako dṛṣṭvā mumoha bhayavihvalam
śayānaṃ bhuvi pārtho 'pi vasudevaṃ pralāpinam
vilokya śokavivaśo vajrabhinna ivāpatat
kva rāmaḥ kva ca govindaḥ kva pradyumnaḥ kva sātyakiḥ
aho vidherduranteyaṃ śaktirityarjuno 'vadat
maṇikaṅkaṇajhāṅkārinṛttagītaghanadhvaniḥ
aviśrāntamabhūdyatra śravaṇānandanirjharaiḥ
tatraiva vṛṣṇinārīṇāṃ śṛṇvannārodanadhvanim
niśāṃ nināya bībhatsurnirapāyamayīṃ śriyam
tataḥ prātaḥ priyasuto vasudevaḥ priyāṃ tanum
tatyāja devakīmukhyairanuyāto vadhūjanaiḥ
tataḥ sāttvatamukhyānāṃ sarveṣāṃ śokavihvalaḥ
pārthaḥ śarīraṃ saṃskṛtya cakāra salilakriyām
vajrābhidhānaṃ kṛṣṇasya pautraṃ kuntīsutastataḥ
ādāya vṛṣṇikāntāśca pratasthe dārukānugaḥ
atha dvāravatīṃ sphārataraṅgabhujamaṇḍalaiḥ
śaṅkhāṭṭahāsavikaṭo jahāra makarākaraḥ
hate vṛṣṇipure kṣipraṃ ratnalobhādivābdhinā
puruṣānugataṃ sarvamityūce duḥkhito janaḥ
kalatraṃ vṛṣṇisiṃhānāmādāya śvetavāhanaḥ
indraprasthaṃ vrajanprāpa durgamāṃ vikaṭāṭavīm
dasyavastatra gopālā balinaḥ paśujīvinaḥ
adṛṣṭapūrvāḥ svaryoṣitsubhagāḥ sāttvatāṅganāḥ
taḍittaralaratnāṃśupuñjaritāmbarāḥ
vilokya lobhavaśagā hartumabhyudyayurbalāt
gopānāpatitāndṛṣṭvā tānugralaguḍāyudhān
gāṇḍīvadhanvā gāṇḍīvam adhijyamakarotkrudhā
kālaśaktihatasyāpi tasyāpi kṣapitadviṣaḥ
na śaktirabhavatkācitkṣīṇeṣorjyāvikarṣaṇe
cāpayaṣṭiranāyattā tasyābhūdatiduḥkhagā
vṛddhasyeva daridrasya taruṇī rūpiṇī vadhūḥ
tasya kopāgnitaptasya vṛthā bhrūbhaṅgakāriṇaḥ
bhṛtyā ivāvinītasya babhūvuravaśāḥ śarāḥ
te divyāstragaṇāḥ kvāpi jagmurutsṛjya taṃ mṛdhe
guṇasaṅgam anādṛtya dhūrtā mitramivādhanam
sa niḥśaśvāsa vipulairmārgaṇaiḥ parivarjitaḥ
kṣīṇakośa iva tyāgī vailakṣyavinatānanaḥ
tato niṣpratibhe tatra pārthe sarvāyudhakṣayāt
vṛṣṇipaurāṅganā jahrurnirvivekā vanecarāḥ
na tu pradhānanārīṣu teṣāmāsītpragalbhatā
anarhasya mahārheṣu nīcasyorjasvitā katham
taiḥ prasahya hṛte straiṇe bhagnamāno dhanaṃjayaḥ
pratasthe nijadordaṇḍe sāsūyāḥ pātayandṛśaḥ
aho balavatī devī saṃsāre 'smin anityatā
aho niḥsāraparyantā bhāvānāṃ prabhaviṣṇutā
aho sarvakaṣaḥ kālaścitrapākam aho jagat
vijite vijayo gopairduḥkhādityavadajjanaḥ
dhiganityavilāsasya vibhramabhrāntikāriṇaḥ
dhāturadbhutanirmāṇavinodaviśarārutām
ākhaṇḍalaprabhṛtayaḥ khāṇḍave yena khaṇḍitāḥ
kairāte tripurārātiḥ samare yena toṣitaḥ
jitvā tamapi gopālā varākāḥ suhṛdaṃ hareḥ
jahrurviṣṇukalatrāṇi dhikkālasya durantatām
revatīṃ rukmiṇīṃ satyabhāmāṃ jāmbavatīṃ tathā
vajraṃ pautraṃ ca kaṃsāreranyāśca yaduyoṣitaḥ
ādāya phalguṇaḥ śocannindraprasthaṃ samāviśat
sabāṣpaṃ paurasaṃghātairabhitaḥ parivāritaḥ
rājye nidhāya tatraiva vajraṃ yāte dhanaṃjaye
satyabhāmānugā devyaḥ pāvakaṃ viviśuḥ śucā
vrajanvṛṣṇiviyogārtaḥ kirīṭī hastināpuram
parāvarajñaṃ bhāvānāṃ vane vyāsaṃ vyalokayat
duḥkhānnyavedayattasmai ghoraṃ vṛṣṇikulakṣayam
ātmanaścāttacāpasya gopaiḥ pathi parābhavam
tamabravījjñānanidhirmunirāśvāsya mūrchitam
putra kālavilāsānāṃ sarvametadvijṛmbhitam
matirvibhūtayo bhogāḥ prabhāvāḥ śaktayo guṇāḥ
sarvathā kālakalayā nīyate smṛtiśeṣatām
dhruvaṃ sarvaparityāge na kuryurmunayo matim
avasānaikavirasā yadi na syādbhavasthitiḥ
ityukto muninā pārthaḥ prayayau hastināpuram
prabhāvaṃ vṛṣṇisiṃhasya kalayanbhṛśavihvalaḥ
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
atha vṛṣṇikṣayaṃ śrutvā dharmasūnurdhanaṃjayāt
namaḥ kālāya baline niḥśvasannityabhāṣata
sarvatyāgakṛto yogo viveśa bhrātṛbhiḥ saha
rājyaṃ dauryodhanaṃ dattvā guṇāhārya yuyutsave
nije parikṣitaṃ rājye sthāpayitvābhimanyujam
tatpālane samādiśya subhadraṃ satyaśāsanaḥ
prakṛtibhyo vinikṣipya taṃ dvijebhyaśca dharmavit
śrāddhaṃ vidhāya bandhubhyaḥ puṇyāmiṣṭiṃ ca naiṣṭhikīm
agnīnutsṛjya salile paurānāśvāsya duḥkhitān
devīmāmantrya vasudhāṃ sānujo draupadīsakhaḥ
pratasthe sarvasaṃnyāsī yogayukto yudhiṣṭhiraḥ
tataḥ sametya bhagavānsvayameva hutāśanaḥ
pārthājjagrāha gāṇḍīvaṃ tau cākṣayyau maheṣudhī
śvā tānanuyayāveko vāryamāṇo 'pi yatnataḥ
atha te śanakaiḥ prāpurdiśaṃ dakṣiṇapaścimām
dṛṣṭvā tatra samudreṇa bhṛtāṃ dvāravatīṃ jalaiḥ
āśāmudīcīṃ prayayurbhuvaḥ kṛtvā pradakṣiṇam
himācalamatikramya prāptāste vālukārṇavam
dadṛśurmerumuttuṅgaśṛṅgāliṅgitanandanam
niragāre nirālambe tasmin adhvani dustare
śirīṣapelavatanuḥ papāta drupadātmajā
tāṃ yātajīvitāṃ dṛṣṭvā bhīmaḥ prāha yudhiṣṭhiram
rājanpāñcālarājasya suteyaṃ patitā bhuvi
cintayannapi paśyāmi nāsyāḥ kimapi kilbiṣam
kasmādeṣā tapoyogaṃ tyaktvā pañcatvamāgatā
dharmasūnurniśamyaitad anāvṛttamukho 'vadat
babhūva pakṣapāto 'syāḥ sarvadābhyadhiko 'rjune
ityukte bhūmipālena sahadevo 'patadbhuvi
tasminnipatite pṛṣṭo bhīmenoce nṛpaḥ punaḥ
eṣa prajñābhimānena jaḍaṃ jagadamanyata
iti dharmasutenokte papāta nakulaḥ kṣitau
rājā pṛṣṭo 'tha bhīmena vrajannevābravītpunaḥ
rūpamānī smareṇāpi spardhāmeṣa na ca kṣamī
ityukte vrajatā rājñā nipapāta dhanaṃjayaḥ
punaśca pṛṣṭo bhīmena jagāda jagatīpatiḥ
śūramānī cacāraiṣa śithilaṃ samarāṅgane
iti bruvāṇo bhūpālo jagāmaivāviluptadhīḥ
bhīmastato nipatitaḥ patito 'smītyuvāca tam
so 'bravīdbaladarpo 'bhūdbhīma bahvaśanasya te
tato 'bhūdeka evātha vrajannanugataḥ śunā
dadarśa sākṣādāyātaṃ rathenendraṃ yudhiṣṭhiraḥ
rājanmatpuramehīti śakreṇokto jagāda saḥ
śunā virahitaḥ svargaṃ saśarīro na kāmaye
tamabravītsurapatiḥ śunāṃ svarge kuto gatiḥ
dhiṣṇyamārohatu śveti tvadanyaḥ ko 'nubhāṣate
tatastamūce nṛpatirbhaktatyāgaṃ kathaṃ sahe
bhaktavidveṣiṇaḥ svarge nṛśaṃsasya kuto gatiḥ
yadyasti sukṛtaṃ kiṃcinmama tena sureśvara
yātu svargaṃ sadehaḥ svā nainaṃ tyaktuṃ samutsahe
strīvadhenaiva sadṛśaṃ brahmasvaharaṇena ca
sarvapāpātmakaṃ santo bhaktatyāgaṃ pracakṣate
ityukte dharmarājena dharmastyaktvā śvavigraham
tamūce putra tuṣṭo 'smi sadvṛttena tavāmunā
dṛṣṭo 'si pāthaso hetoḥ purā dvaitavane mayā
svasti te vraja bhūpāla saśarīraḥ surālayam
iti pitrā samādiṣṭo vimānaṃ vipulaprabham
āruhya puṇyasopānaṃ viveśa suramandiram
pūjyamānaḥ suraiḥ sārdhaṃ munibhirnāradādibhiḥ
rājarṣitārakāmadhye sa rarājāṃśumāniva
tataḥ sa śakramavadadbhrātaro yatra me sthitāḥ
śyāmā ca yatra dayitā tatra vāso mamepsitaḥ
tamabravītsahasrākṣo bhāvaṃ mā mānuṣaṃ gamaḥ
rājarṣibhir anāsādyāṃ prāpto 'si gatimuttamām
ityukto 'pyasakṛdyatnādvajriṇā dharmanandanaḥ
bhrātṝnavāptumicchāmītyabhāṣata punaḥ punaḥ
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
tataḥ svargaśriyā juṣṭaṃ bhrājiṣṇumukuṭāṅgadam
dadarśa śakrasaṃkāśaṃ kururājaṃ yudhiṣṭhiraḥ
taṃ vīkṣya sānujaṃ tatra jātamanyuḥ śatakratum
uvāca svasti devebhyaḥ svargāyāstvayamañjaliḥ
yatra duryodhanaḥ pāpaḥ pṛthivīkṣayakāraṇam
sumerukūṭavikaṭe vibhāti paramāsane
na tatra mama vāso 'sti vrajāmyeṣa namo 'stu te
yatra me bhrātaraḥ śūrāstatra vāso mamādhunā
iti rājño bruvāṇasya devadūtaṃ surāstataḥ
bhrātṝnprati prayāhīti prāhurvāyumanojavam
sa devadūtādiṣṭena vrajansapadi vartmanā
dadarśa puruṣānghorānnarakāntaravartinaḥ
keśaśoṇitamāṃsāsṛgvasāsaṃghātapicchile
praklinnānekakuṇapavyākīrṇakṛmisaṃkule
kākakaṅkabakolūkavadanairabhito vṛte
śavadurgandhanīrandhrasaṃghaṭṭaśatasaṃkule
karapattraśilāpākasaṃtaptasikatātaṭe
lohitailavasākumbhakūṭaśalmalidāruṇe
kṣurakaṇṭakakīlograjvālāstambhavibhīṣaṇe
taptavaitaraṇīvisrapūyapūritasaikate
asipatravanotkṛttanaranārīkṛtasvane
ghorāndhakāragahane tatra śuśrāva dharmajaḥ
pāpināṃ kvāthyamānānāmākrandaṃ dhṛtidāruṇam
kṣaṇamekamito rājanmā nivartasva śītalaiḥ
tvatpuṇyavātaiḥ spṛṣṭānāmasmākaṃ bādhate tamaḥ
vayaṃ bhīmaprabhṛtayaḥ pāṇḍavā bhrātarastava
kṛṣṇā ceyaṃ varārohā mahiṣī vallabhā satī
śrutvaitatkaruṇaṃ rājā vajreṇeva vidāritaḥ
tatraiva tasthau nirdvandvo nindandurlalitaṃ vidheḥ
so 'vadadbata devānāmavicārahataiva dhīḥ
yairete dharmaniratāḥ kleśe 'sminsamupekṣitāḥ
ayaṃ mohaḥ prasādo vā viveko nāyamīdṛśaḥ
vibudhānāṃ na jānanti ye dharmasya vyatikramam
bhramaḥ svapno 'tha māyeyaṃ kimetaditi cintayan
devadūta na jānāmi kasyedaṃ durviceṣṭate
ihaivāhaṃ sthito gaccha na me svargeṇa kāraṇam
pūjyante yatra durvṛttā viśasyante nu sādhavaḥ
ityukto dharmarājena devadūtaḥ surādhipam
gatvā vyajijñapatsarvaṃ sa ca tūṣṇīṃ samāyayau
prāpte surādhipe tatra saha dharmādibhiḥ suraiḥ
nādṛśyatāśubhaṃ kiṃcidvavau puṇyaśca mārutaḥ
tato 'bravītsurapatirviṣaṇṇaṃ dharmanandanam
asatyametanmāyeyaṃ mayaiveha pradarśitā
etadālokanaṃ rājñāmavaśyaṃ miśrakarmaṇām
asatyaleśasaṃsparśādetaddroṇavadhāttava
ehi paśya nijānbhrātṝndivyaṃ svapadamāśritān
svargaśriyaṃ ca pāñcālīṃ putrāṃścāmaratāṃ gatān
ityukte devarājena vītaśoko yudhiṣṭhiraḥ
snātvā dharmagirā svargagaṅgāmbhasi nabhaḥprabhe
utsṛjya mānuṣaṃ bhāvaṃ puṇyāṃ surasabhāṃ yayau
apsaronṛttalalitān gāyan gandharvakiṃnarān
tatra svapadamārūḍhānapaśyadanujānnijān
maṇḍale ca raveḥ karṇaṃ svayamindreṇa darśitam
abhimanyuṃ ca rucirākāranirjitamanmatham
varco'bhidhānaṃ somasya taṃ sutaṃ somamaṇḍale
gandharvarājaṃ sākṣācca dhṛtarāṣṭraṃ janeśvaram
vasuṃ śāntanavaṃ bhīṣmaṃ guruṃ droṇaṃ bṛhaspatim
nārāyaṇaṃ ca viśveśaṃ śaṅkhacakragadādharam
yadaṃśā bhuvi ye jātāstāṃśca dṛṣṭvā tadāśrayān
āsasāda sadānandaṃ vandyaṃ nandanavāsinām
dharmasūnurnidhirdhāmnāṃ hariścandrocitaṃ padam
atha nahuṣadilīpadhundhumārasagarabhagīratharāmakārtavīryaiḥ
nṛpatibhirabhito 'bhivandyamānaḥ sitacaritaḥ sa rarāja rājacandraḥ
śrutveti bhāratakathāṃ vaiśampāyanakīrtitām
sampannasarpasatro 'bhūnnirvṛtto janamejayaḥ
etatsūtena kathitaṃ naimiṣāraṇyavāsinaḥ
niśamya śaunakamukhāstasthurānandanirbharāḥ
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayamudīrayet
muniḥ punātu vo vyāsaḥ sadā saṃnihitā sukhe
trimārgagā madhumatī yasya śuddhā sarasvatī
śaunakena punaḥ pṛṣṭo naimiṣe laumaharṣaṇiḥ
abhyadhādadbhutaṃ bhūmau saṃbhavaṃ kaiṭabhadviṣaḥ
ākarṇya bhāratakathāṃ prahṛṣṭo janamejayaḥ
apṛcchadvaiṣṇavaṃ vaṃśaṃ vaiśampāyanamādarāt
sa pṛṣṭaḥ pṛthuvaṃśena pārthivena kathāṃ hareḥ
jagāda jagatāṃ hetuṃ praṇamya prayataḥ prabhum
apa evāsṛjatpūrvaṃ bhagavānviṣṇuravyayaḥ
tāsu vīryaṃ narākhyāsu yena nārāyaṇaḥ smṛtaḥ
tadaṇḍamabhavaddhaimaṃ yasmiñjātaḥ prajāpatiḥ
asṛjanmanumukhyāṃśca kardamādyānprajāpatīn
dakṣaṃ ca sarvabhūtāni yasya dauhitrasaṃtatiḥ
pṛthakpṛthakca rājyāni somādināmakalpayat
kadācidatrivaṃśasya suto 'ṅgasya prajāpateḥ
mṛtyuputryāṃ sunīthāyāṃ jātaḥ sthitivilopakṛt
kharvo nāmābhavadrājā kilbiṣātkaluṣāśayaḥ
prajānāṃ vidhivaimukhyānmūrtimāniva viplavaḥ
anunīto 'pi bahuśaḥ sa yadā nābhavadvaśī
tadā nigṛhyātibalaṃ munayastamapātayan
mamanthurasya te savyamūruṃ krodhānalākulāḥ
tataḥ samudabhūtkharvo naraḥ kṛṣṇo bhayākulaḥ
niṣīdetyatriṇokto 'sau niṣādajanako 'bhavat
tato mamanthurmunayaḥ pāṇiṃ venasya dakṣiṇam
tāmrāṅgulidalātpāṇikamalādudabhūttataḥ
pitāmaha iva śrīmānpṛthuḥ pṛthulalocanaḥ
dhanurājagavaṃ tasya vibabhau hemavarṣiṇaḥ
nijajvālāvalī dhāma dīptasyeva vibhāvasoḥ
tatprasādāddivaṃ yāte vene vainyo 'tha bhūbhujām
ādyo ratnākarairetya ratnairabhyarcitaḥ svayam
jale śaile ca tasyābhūdabhagnapraṇayā gatiḥ
taṃ tuṣṭuvurnavotpannāḥ sūtamāgadhabandinaḥ
prajānāṃ vṛttaye bhūmistenādiṣṭā tarasvinā
bhītā dudrāva gaurbhūtvā dhanvī tāmādravatsa ca
sā lokānbrahmalokāntānaśeṣānvidrutā javāt
tamevāttāyudhaṃ paścādapaśyadvalitānanā
paritrāṇam apaśyantī sā tamūce kṛtāñjaliḥ
kopaṃ jahi mahīpāla yoṣitaṃ parirakṣa mām
vinā dharitrīṃ tiṣṭhanti prajānātha kathaṃ prajāḥ
iti kṣitivacaḥ śrutvā vītakopo 'bravīnnṛpaḥ
prajāvṛttinimitto 'yaṃ samārambho mama tvayi
bahūnāṃ prāṇarakṣārthamekahiṃsā praśasyate
vistārya svayamātmānaṃ dhārayiṣyāmyahaṃ prajāḥ
na cedvitare lokānāṃ vṛttiṃ putrī ca me bhava
iti kṣitibhujādiṣṭā jagāda jagatī natā
ahaṃ vṛttiṃ vidhāsyāmi prajānāṃ tvatsutā satī
deśānsamīkuru vibho śilākūṭaviśaṅkaṭān
sarvasyāpi bhavatyetadyathā kṣīraṃ srutaṃ mayā
niśamyaitatpṛthuyaśāḥ pṛthuḥ pṛthuśiloccayān
pṛthakcakre dhanuṣkoṭyā suspaṣṭā yena bhūrabhūt
tataḥ sasyāni pṛthivīṃ svanāmāṅkāṃ dudoha saḥ
manuṃ svāyaṃbhuvaṃ vatsaṃ kṛtvā karapuṭodare
śrūyate munibhirdugdhā tapo brahma ca bhūḥ purā
vatsaḥ somo gururdogdhā pātramāsīcca kāñcanam
rūpyapātre ca pitṛbhirdugdheyaṃ vasudhā sudhām
yamaṃ vatsaṃ samādāya tathā dogdhāramantakam
alābupātre nāgaiśca viṣaṃ dugdhā balapradam
dhṛtarāṣṭraṃ ca dogdhāraṃ kṛtvā vatsaṃ ca takṣakam
asurairāyase pātre māyāṃ dugdhā vasuṃdharā
vatsastadābhūtprahlādo dogdhā ca danujo madhuḥ
yakṣairapi purā dugdhā vatsaṃ kṛtvā dhaneśvaram
antardhānakaraṃ kṣīramāmapātre bhayaṃkaram
rudhiraṃ rākṣasairdugdhā vatsakena sumālinā
padmapātre śubhāngandhāndugdhā gandharvakiṃnaraiḥ
parvatairmerumādāya dogdhāraṃ śailabhājane
ratnauṣadhigaṇāndugdhā vatsaṃ kṛtvā himālayam
vṛkṣaiḥ pālāśapātre ca dugdhā puṣpaṃ phalaṃ tataḥ
dogdhṛtvamagamatsālastadā plakṣaśca vatsatām
sarvadā sarvadā bhūmirityevaṃ śāsanātpṛthoḥ
ādirājasya jayinaḥ karma yasyaitadadbhutam
śrutveti vainyacaritaṃ vismito janamejayaḥ
muniṃ manvantarakathāmapṛcchatso 'pyabhāṣata
svāyaṃbhuvo manuḥ pūrvamabhūtsaptarṣayastadā
marīcyatripulastyādyā ........
........ devāśca tuṣitābhidhāḥ
auttamākhyastṛtīyo 'bhūnmanuḥ saptarṣayastadā
vasiṣṭhaputrāstasyāsannṛbhavaśca divaukasaḥ
uraḥsthalāsthinirgharṣānnakhakrakacapañjare
yasya daityavadhe kopaḥ prāpa kalpāgniketutām
trailokyakramaṇe yasya vijayadhvajatāṃ yayau
pādo gaṅgājalollāsavyāloladhavalāṃśukaḥ
kharvaḥ pūrvamatha prāṃśuraprameyastato 'bhavat
yaśca harṣaśca devānāṃ mohaśca tridaśadviṣām
yasya kuṇḍalatāṃ karṇe ravirnābhau sarojatām
prāpa pravardhamānasya gulphe kaṭakaratnatām
uccairvilokayantīnāṃ tadvapuḥ surayoṣitām
valividhvaṃsabhītyeva nādṛśyata valitrayam
dattātreyāvatāreṇa dharmācārasya majjataḥ
vedānāṃ ca kṛtaṃ yena sthityai hastāvalambanam
