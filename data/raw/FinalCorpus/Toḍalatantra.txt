śrīdevy uvāca
brūhi me jagatāṃ nātha sarvavidyāmaya prabho
mahāvidyāsu sarvāsu pūjyāsu bhuvanatraye
etāsāṃ dakṣiṇe bhāge nānārūpaṃ pinākadhṛk
pṛthak pṛthak mahādeva kathayasva mayi prabho
śrīśiva uvāca
śṛṇu cārvaṅgi subhage kālikāyāśca bhairavam
mahākālaṃ dakṣiṇāyā dakṣabhāge prapūjayet
mahākālena vai sārdhaṃ dakṣiṇā ramate sadā
tārāyā dakṣiṇe bhāge akṣobhyaṃ paripūjayet
samudramathane devi kālakūṭaṃ samutthitam
sarve devāḥ sadārāśca mahākṣobham avāpnuyuḥ
kṣobhādirahitaṃ yasmāt pītaṃ hālāhalaṃ viṣam
ata eva maheśāni akṣobhyaḥ parikīrtitaḥ
tena sārdhaṃ mahāmāyā tāriṇī ramate sadā
mahātripurasundaryā dakṣiṇe pūjayecchivam
pañcavaktraṃ trinetraṃ ca prativaktre sureśvari
tena sārdhaṃ mahādevī sadā kāmakutūhalā
ata eva maheśāni pañcamīti prakīrtitā
śrīmadbhuvanasundaryā dakṣiṇe tryambakaṃ yajet
svarge martye ca pātāle yā cādyā bhuvaneśvarī
etāsu ramate yena tryambakastena kathyate
saśaktiśca samākhyātaḥ sarvatantraprapūjitaḥ
bhairavyā dakṣiṇe bhāge dakṣiṇāmūrtisaṃjñakam
pūjayet parayatnena pañcavaktraṃ tameva hi
chinnamastādakṣiṇāṃśe kabandhaṃ pūjayecchivam
kabandhapūjanāddevi sarvasiddhīśvaro bhavet
dhūmāvatī mahāvidyā vidhavārūpadhāriṇī
vagalāyā dakṣabhāge ekavaktraṃ prapūjayet
mahārudreti vikhyātaṃ jagatsaṃhārakārakam
mātaṃgīdakṣiṇāṃśe ca mataṃgaṃ pūjayecchivam
tameva dakṣiṇāmūrtiṃ jagadānandarūpakam
kamalāyā dakṣiṇāṃśe viṣṇurūpaṃ sadāśivam
pūjayet parameśāni sa siddho nātra saṃśayaḥ
pūjayedannapūrṇāyā dakṣiṇe brahmarūpakam
mahāmokṣapradaṃ devaṃ daśavaktraṃ maheśvaram
durgāyā dakṣiṇe deśe nāradaṃ paripūjayet
nākāraḥ sṛṣṭikartā ca dakāraḥ pālakaḥ sadā
rephaḥ saṃhārarūpatvānnāradaḥ parikīrtitaḥ
anyāsu sarvavidyāsu ṛṣir yaḥ parikīrtitaḥ
sa eva tasyā bhartā ca dakṣabhāge prapūjayet
śrīdevī uvāca
yā cādyā paramā vidyā dvitīyā bhairavī parā
trailokyajananī nityā sā kathaṃ śavavāhanā
śrīśiva uvāca
yā cādyā parameśāni svayaṃ kālasvarūpiṇī
śrīśivasya hṛdambhoje sthitā saṃhārarūpiṇī
ata eva mahākālo jagatsaṃhārakārakaḥ
saṃhārarūpiṇī kālī yadā vyaktasvarūpiṇī
tadaiva sahasā devi śavarūpaḥ sadāśivaḥ
tatkṣaṇāc cañcalāpāṅgi sā devī śavavāhanā
śrīdevī uvāca
śavarūpo mahādeva mṛtadehaḥ sadāśivaḥ
mṛtadehaṃ mahādeva salilaṃ vā kathaṃ nahi
śrīśiva uvāca
yasmin vyaktā mahākālī śaktihīnaḥ sadāśivaḥ
śaktyā yukto yadā devi tadaiva śivarūpakaḥ
śaktihīnaḥ śavaḥ sākṣāt puruṣatvaṃ na muñcati
śrīśiva uvāca
śṛṇu devi pravakṣyāmi yogasāraṃ samāsataḥ
ūrdhvamūlam adhaḥśākhaṃ vṛkṣākāraṃ kalevaram
brahmāṇḍe yāni tīrthāni tāni santi kalevare
bṛhadbrahmāṇḍaṃ yadrūpaṃ tadrūpaṃ kṣudrarūpakam
brahmāṇḍe vartate tīrthaṃ sārdhakoṭitrayātmakam
dvisaptatisahasrāṇi prakāśaṃ vīravandite
caturdaśaṃ tu tanmadhye tanmadhye tritayaṃ śubham
tanmadhye parameśāni mahādhīrā ca muktidā
vāsukī yā mahāmāyā bhujagākārarūpiṇī
sārdhatrivalayākārā pātālatalavāsinī
saptasvargaṃ pareśāni krameṇa śṛṇu sādaram
bhūrlokaṃ ca bhuvarlokaṃ svarlokaṃ mahasaṃ tathā
janalokaṃ tapaścaiva satyalokaṃ varānane
saptasvargamidaṃ bhadre pātālaṃ śṛṇu yatnataḥ
atalaṃ vitalaṃ caiva sutalaṃ ca talātalam
mahātalaṃ ca pātālaṃ rasātalamataḥ param
rasātalācca satyāntaṃ mahādhīrā pratiṣṭhitā
merumadhyasthitā nāḍī mahādhīrā ca muktidā
satyaloke mahāviṣṇuṃ śivaṃ brahmāṇḍasaṃjñakam
tasya saṃdarśanārthāya vāsukī vyākulā sadā
svargaṣaṭkaṃ bhedayitvā utthitā vāsukī yadā
sarvāḥ samudragāminya ūrdhvasrotā bhavanti hi
evaṃ krameṇa deveśi śarīre nāḍayaḥ sthitāḥ
iḍā ca piṅgalā caiva suṣumṇā madhyavartinī
nāḍīdvayena deveśi samīraṃ pūrayed yadi
tatastu prāṇamantreṇa kuṇḍalī ca kramaṃ caret
sahasrāre mahāpadme nitye cāvyayapaṅkaje
trāsayuktā kuṇḍalinī praviśennityamandiram
sarvāḥ pātālagāminya ūrdhvasrotā bhavanti hi
etasmin samaye devi varṇamālāṃ vicintayet
aṣṭottaraśataṃ mūlamantraṃ jñānena saṃjapet
ānayettena mārgeṇa mūlādhāre punaḥ sudhīḥ
ṣaṭcakradevatāstatra saṃtarpyāmṛtadhārayā
athānyat sampravakṣyāmi yonimudrāsanaṃ priye
upaviśyāsane mantrī prāṅmukho vāpy udaṅmukhaḥ
jānudvayaṃ karābhyāṃ ca prakuryād dṛḍhabandhanam
ṛjukāyena deveśi ājānu nāsikāṃ nayet
prāṇamantreṇa deveśi samīraṃ bahuyatnataḥ
pūrayet parameśāni kiṃcid vāyuṃ na recayet
ṛjukāyaṃ pareśāni viparītaṃ prayatnataḥ
pūrvoktenaiva vidhinā aṣṭottaraśataṃ japet
ṣaṭcakradevatāstatra saṃtarpyāmṛtadhārayā
ānayettena mārgeṇa mūlādhāre varānane
aśeṣarogaśamanaṃ yonimudrāsanaṃ priye
bahu kiṃ kathyate devi mahāvyādhivināśanam
bahu kiṃ kathyate devi mantracaitanyakāraṇam
ātmasākṣātkarī mudrā mahāmokṣapradāyinī
śatavaktraṃ yadi bhavet tadā vaktuṃ na śakyate
pañcavaktreṇa deveśi kiṃ mayā kathyate'dhunā
kuṣṭharogaviśiṣṭo'pi sa bhavet kāmarūpakaḥ
śrīdevī uvāca
devadeva mahādeva saṃsārārṇavatāraka
baddhayoniṃ mahāmudrāṃ kathayasva dayānidhe
śrīśiva uvāca
śṛṇu devi pravakṣyāmi baddhayoniṃ samāsataḥ
upaviśyāsane mantrī prāṅmukho vāpy udaṅmukhaḥ
gudacchidre maheśāni svaliṅgāgraṃ niveśayet
śrotre caiva tathā netre nāsāyāṃ ca tato mukhe
aṅguṣṭhādi maheśāni krameṇa yojayet sudhīḥ
nāsikāyāṃ mukhe caiva samīraṃ bahuyatnataḥ
pūrayet parameśāni kiṃcid api na recayet
śabdapratyakṣatāṃ kṛtvā varṇamālāṃ vicintayet
aṣṭottaraśataṃ mūlamantraṃ tu prajapet sudhīḥ
so 'haṃmantreṇa deveśi ānayettena vartmanā
ṣaṭcakradevatāstatra saṃtarpyāmṛtadhārayā
kṛte phalaṃ maheśāni kathayiṣyāmi te 'naghe
śrīpārvatī uvāca
vada īśāna sarvajña sarvatattvavidāṃ vara
mantramārgeṇa deveśa kālikāyāḥ sudurlabham
śrīśiva uvāca
śṛṇu devi sadānande kālikāmantramuttamam
yasyāḥ prasaṅgamātreṇa jīvanmukto bhavennaraḥ
śivādyaṃ bindunādāḍhyaṃ vāmanetrāgnisaṃyutam
siddhavidyā tv iyaṃ bhadre vidyārājñī sudurlabhā
idaṃ bījatrayaṃ cādyaṃ gaganaṃ bindubhūṣitam
vāmaśravaṇasaṃyuktaṃ dvaṃdvaṃ cāparakaṃ śṛṇu
īśānaṃ vahnisaṃyuktaṃ vāmanetrendusaṃyutam
dvitīyaṃ parameśāni sambodhanapadaṃ tataḥ
punar bījatrayaṃ kūrcaṃ māyādvaṃdvaṃ ca ṭhadvayam
dvāviṃśatyakṣaraṃ mantraṃ vidyārājñī sudurlabhā
vāgbhavādyā mahāvidyā śrīkālī devatā smṛtā
praṇavādyā mahāvidyā devatā siddhikālikā
nijabījadvayaṃ kūrcaṃ bījaikaṃ parameśvari
tryakṣarī paramā vidyā cāmuṇḍā kālikā smṛtā
etasyāḥ sadṛśī vidyā siddhidā nāsti sundari
yathā ṣaḍakṣarī vidyā tathā vidyā ca tryakṣarī
nijabījatrayaṃ bhadre śmaśānakālikā tataḥ
punar bījatrayaṃ bhadre vahnikāntāṃ samuccaret
caturdaśākṣarī vidyā triṣu lokeṣu pūjitā
dakṣiṇākālikā siddhakālikā guhyakālikā
śrīkālikā bhadrakālī cāmuṇḍākālikā parā
śmaśānakālikā devi mahākālīti cāṣṭadhā
nijabījaṃ maheśāni sambodhanapadaṃ tataḥ
punaśca kālikābījaṃ tato vahnivadhūṃ nyaset
iti cāṣṭavidhaṃ mantraṃ sarvatantreṣu gopitam
śrīdevī uvāca
śrutaṃ mahākālikāyā mantraṃ paramagopanam
tārāyā mantrarājaṃ tu śrotumicchāmi sāmpratam
yasyāḥ prasaṅgamātreṇa bhavābdhau na nimajjati
tanmantraṃ vada īśāna yadi sneho'sti māṃ prati
śrīśiva uvāca
candrabījaṃ samuccārya ādyaṃ vahnisamāgatam
vāmanetrendusaṃyuktaṃ mantrarājamimaṃ priye
ekākṣarī mahāvidyā triṣu lokeṣu pūjitā
īśānabindusaṃyuktaṃ vāmakarṇavibhūṣitam
ekākṣarī mahāvidyā mantrarājadvitīyakam
śiraṃ bindusamārūḍhaṃ vāmanetrendusaṃyutam
ādyabījaṃ dvitīyaṃ ca astramantraṃ samuccaret
praṇavādyā yadā vidyā sogratārā prakīrtitā
vidyā caikajaṭā proktā mahāmokṣapradāyinī
tārāstrarahitā tryarṇā mahānīlasarasvatī
vāgbhavādyā yadā vidyā vāgīśatvapradāyinī
śrībījādyā mahāvidyā sadā lakṣmīpradāyinī
māyādyā paramā vidyā sadā siddhipradāyinī
kūrcabījādikā caiṣā śabdarāśiprakāśinī
gaganādyā mahāvidyā nirvāṇamokṣadāyinī
prāsādādyā mahāvidyā śivasāyujyadāyinī
prāṇabījādikā caiṣā vāñchāsiddhipradāyinī
kālikādyā mahāvidyā muktidā siddhidā sadā
kālikāyāśca tārāyā ārādhanam ihocyate
prātarutthāya mantrajñaḥ sahasrāre guruṃ yajet
ṣaṭcakraṃ bhedayitvā tu cāṣṭottaraśataṃ japet
tataḥ praṇamya vidhivat snānakarma samārabhet
adyetyādi samuccārya sauramāsaṃ samuccaret
devatāprītaye paścāt snāpayecchuddhavāriṇā
oṃkāraṃ ca samuccārya gaṅge ceti samuccaret
yamuneti tataḥ paścād godāvari sarasvati
narmadeti samuccārya sindhukāverisaṃyutam
asmin jale ca saṃnidhiṃ kuru śabdamatho vadet
ānayedaṅkuśākhyena ravisaṃyuktamaṇḍalāt
mudrācatuṣṭayaṃ devi darśayed bahuyatnataḥ
rudrasaṃkhyaṃ japenmantramācchādya mīnamudrayā
sūryāyābhimukhaṃ toyaṃ niḥkṣipya ravisaṃkhyayā
mūlamantraṃ samuccārya kṣālayeccaraṇadvayam
caraṇānniḥsṛte toye trir nimajya japenmanum
mūlamantraṃ trir japtvā tu mudrayā kumbhasaṃjñayā
jalādutthāya deveśi tilakaṃ kulavartmataḥ
ātmavidyāśivais tattvair ācāmet payasā tataḥ
vahnijāyānvitā mantrā vijñeyāḥ praṇavādikāḥ
gaṅge cetyādinā devi tīrthamāvāhanaṃ caret
mūlena darbhayā bhūmau trivāraṃ nikṣipet sudhīḥ
tajjalena saptavāram ātmābhiṣekamācaret
aṅganyāsaṃ tataḥ kṛtvā vāmahaste sureśvari
gaganaṃ vāyubījaṃ ca varuṇaṃ bhūmibījakam
vahnibījaṃ binduyuktaṃ trivāraṃ japamācaret
anena manunā devi tajjalaṃ cābhimantritam
mūlamantraṃ samuccārya saptadhā tattvamudrayā
abhiṣecanamātreṇa mucyate sarvapātakaiḥ
śeṣaṃ jalaṃ maheśāni dakṣahaste samānayet
iḍayā pūrayettoyaṃ kṣālayed dehamadhyagam
tataḥ piṅgalayā devi tattoyaṃ tu virecayet
kṛṣṇavarṇaṃ tadudakaṃ pāparūpaṃ vicintayet
purato vajrapāṣāṇe phaṭkāreṇa vinikṣipet
hastaṃ prakṣālya cācamya prāṇāyāmapuraḥsaram
tarpayet kuladevaṃ ca sūryāyārghyaṃ nivedayet
devatārghyaṃ tataḥ paścād gāyatrīṃ paramākṣarīm
praṇavaṃ ca samuddhṛtya kālikāyai tato vadet
vidmahe iti saṃlikhya śmaśānaṃ ca samuddharet
vāsinīṃ ṅeyutāṃ devi dhīmahīti tato vadet
tanno ghore maheśāni prajapettu pracodayāt
gāyatrīṃ prapaṭhed dhīmān trivāraṃ jalamutkṣipet
tato japenmahāmantraṃ gāyatrīṃ paramākṣarīm
aṅganyāsaṃ tataḥ kṛtvā ācamya parameśvari
iṣṭadevīṃ maheśāni dhyātvā tu parimaṇḍale
oṃ tārāyai vidmahe iti mahogrāyai tato vadet
dhīmahīti tataḥ paścāttato devi pracodayāt
prāṇāyāmaṃ tataḥ kṛtvā cāṣṭottaraśataṃ japet
sūtrākāreṇa deveśi pūjāvidhirihocyate
svastivācanasaṃkalpaṃ ghaṭaṃ saṃsthāpya yatnataḥ
mantreṇācamanaṃ kāryaṃ sāmānyārghyaṃ tato nyaset
tajjalair dvāram abhyukṣya dvārapūjāṃ samācaret
trividhaṃ vighnam utsārya bhūtāpasaraṇaṃ tataḥ
āsanaṃ ca samabhyarcya gurudevaṃ namet sudhīḥ
karaśuddhiṃ ca tālaṃ ca trayaṃ digbandhanaṃ tataḥ
vahninā veṣṭanaṃ kāryaṃ bhūtaśuddhim athācaret
mātṛkāyāḥ ṣaḍaṅgaṃ ca kuryād āntaramātṛkām
mātṛkādhyānam uccārya bāhye tu mātṛkāṃ nyaset
pīṭhanyāsaṃ tataḥ kṛtvā prāṇāyāmaṃ samācaret
ṛṣyādikaṃ karāṅgaṃ ca varṇanyāsaṃ samācaret
ṣoḍhānyāsaṃ tato devi vyāpakaṃ tadanantaram
evaṃ samāhitamanās tattvanyāsaṃ samācaret
bījanyāsaṃ tato devi vyāpakaṃ vinyaset sudhīḥ
mūlena saptadhā dhyānaṃ mānasaiḥ pūjanaṃ caret
viśeṣārghyaṃ pīṭhapūjāṃ punardhyānaṃ sanetrakam
mudrādidarśanaṃ kāryam āvāhanaṣaḍaṅgakam
dhenvādikaṃ tataḥ prāṇapratiṣṭhāṃ mūlapūjanam
ājñāprārthanamaṅgāni kālyādīn paripūjayet
brāhmyādīnasitāṅgādīn mahākālaṃ prapūjayet
khaḍgādīn gurupaṅktiṃ ca punardevīṃ prapūjayet
balidānaṃ tato homaṃ prāṇāyāmaṃ tato japam
japaṃ samarpayeddhīmān prāṇāyāmaṃ tataścaret
etasmin samaye devi kāraṇādīn samāharet
arghyaṃ dattvā maheśāni cātmānaṃ ca samarpayet
stutiṃ ca kavacaṃ smṛtvā cāṣṭāṅgaṃ praṇamet sudhīḥ
śivo'ham iti saṃcintya saṃhāreṇa visarjayet
aiśānyāṃ maṇḍalaṃ kṛtvā cāṇḍālyucchiṣṭapūrvikām
arghyaṃ saṃdhārya śirasi candanaṃ tu lalāṭake
naivedyaṃ kiṃcit svīkṛtya viharecca nijecchayā
saṃkṣepapūjāmathavā kuryānmantrī samāhitaḥ
ādau ṛṣyādikaṃ nyāsaṃ karaśuddhistataḥ param
aṅgulīvyāpakanyāsau hṛdādinyāsa eva ca
tālatrayaṃ ca digbandhaḥ prāṇāyāmastataḥ param
dhyānaṃ mānasayāgaṃ ca arghyasthāpanameva ca
pīṭhapūjāṃ punardhyānaṃ tataścāvāhanaṃ caret
jīvanyāsaṃ tataḥ kṛtvā pūjayet paradevatām
aṅgapūjāṃ ca kālyādīn brāhmyādīṃścāṣṭabhairavān
mahākālaṃ pūjayitvā gurupaṅktiṃ yajettataḥ
khaḍgādīn pūjayitvā tu punardevīṃ prapūjayet
prāṇāyāmaṃ tataḥ kṛtvā pūjayet sādhakāgraṇīḥ
devyā haste japaphalaṃ samarpaṇamathācaret
prāṇāyāmaṃ tataḥ kṛtvā cāṣṭāṅgaṃ praṇamet sudhīḥ
stutiṃ ca kavacaṃ smṛtvā viśeṣārghyaṃ pradāpayet
ātmasamarpaṇaṃ kṛtvā saṃhāreṇa visarjayet
aiśānyāṃ maṇḍalaṃ kṛtvā cāṇḍālyucchiṣṭapūrvikām
naivedyaṃ kiṃcit svīkṛtya viharecca nijecchayā
devī uvāca
śrutā pūjā kālikāyāstārāyā vada sāmpratam
yasyāḥ prasaṅgamātreṇa vācaś cittāyate nṛṇām
īśvara uvāca
śṛṇu cārvaṅgi subhage tārāyāḥ pūjanaṃ mahat
mantreṇācamanaṃ kṛtvā gurudevaṃ namettataḥ
jalaṃ saṃśodhya hastau ca pādau ca kṣālayettataḥ
mantreṇācamanaṃ kṛtvā tataḥ pīṭhaṃ vicintayet
śikhāṃ baddhvā tato devi trividhaṃ vighnanāśanam
bhūmyāsanaṃ ca saṃśodhya vastre granthiṃ vidhāya ca
kāyavākśodhanaṃ kṛtvā tataḥ puṣpaviśodhanam
yantraṃ kṛtvā sādhakendraḥ sāmānyārghyaṃ ca vinyaset
dvārapālāṃśca saṃpūjya pīṭhapūjāṃ samārabhet
pīṭhaśaktīśca lakṣmyādyāstataḥ pīṭhamanuṃ japet
bhūtaśuddhiṃ pravakṣyāmi viśeṣamiha yadbhavet
kūrcayuktena haṃsena pūrakeṇa sureśvari
kuṇḍalyā saha cātmānaṃ caturviṃśatibījakam
tatra līnāni deveśi paramātmani sādhakaḥ
māyayā saṃdahet pāpaṃ puruṣaṃ kajjalaprabham
kumbhakena varārohe bhasma kuryād vicakṣaṇaḥ
vadhūbījena deveśi bhasmanā saha recayet
pūrakeṇa tu kūrcena lalāṭe'mṛtasaṃcayam
cintayet parameśāni kumbhakenāmṛtāmbudhim
āṃ hrīṃ kroṃ vahnibījāntaṃ hṛdi caikādaśaṃ japet
tatastu cintayed dhīmān oṃkārād raktapaṅkajam
tasyopari punardhyāyet huṃkāraṃ nīlasaṃnibham
tasyopari punar dhyāyed bījabhūṣitakartṛkām
tasyopari paraṃ binduṃ śivarūpaṃ ca avyayam
vālukāyāḥ sahasraikabhāgaṃ binduṃ sudurlabham
bindumadhye maṇidvīpaṃ śatayojanavistṛtam
bindumadhye paraṃ jyotirbudbudākāramaṇḍalam
yathaiva budbude devi pratibimbaṃ prapaśyati
tathā nirīkṣaṇaṃ kāryaṃ prakuryājjñānacakṣuṣā
maṇidvīpaṃ tu tanmadhye suvarṇavālukāmayam
parito bhāvayenmantrī parikhāto manoharam
madhye kalpadrumaṃ dhyāyedātmānaṃ tāriṇīmayam
udyadādityasaṃkāśaṃ jyotirmaṇḍalamuttamam
caturdvārasamāyuktaṃ hemaprākārabhūṣitam
bahucāmaraghaṇṭādidevakanyāsuśobhitam
mandavāyusamāyuktaṃ gandhadhūpair alaṃkṛtam
tanmadhye vedikāṃ dhyāyennānāratnopaśobhitām
suvarṇasūtraracitaṃ cintayecchattram uttamam
tadadhaścintayenmantrī ratnasiṃhāsanaṃ priye
tatra devīṃ cintayecca yathoktadhyānayogataḥ
yogasāre yathoktaistu upacāraiḥ prapūjayet
prāṇāyāmaṃ tataḥ kṛtvā ṛṣyādinyāsamācaret
varṇanyāsaṃ tataḥ kṛtvā karāṅganyāsamācaret
tālatrayaṃ choṭikābhir daśadigbandhanaṃ caret
ṣoḍhānyāsaṃ tataḥ kṛtvā vyāpakaṃ tadanantaram
viśeṣārghyaṃ ca saṃsthāpya pañcatattvaṃ viśodhayet
sudhādevīṃ samānīya pañcīkaraṇamācaret
kumbhe puṣpaṃ samādāya trikoṇe triḥ prapūjayet
vāmadehaṃ tridhā coktvā khecarīṃ daśadhā japet
tathā cānandagāyatrīm ṛcaṃ ca trir japet sudhīḥ
brahmaśāpaṃ śukraśāpaṃ kṛṣṇaśāpaṃ sureśvari
digjapānnāśayeddhīmān tato mantratrayaṃ japet
churikāṃ cāmṛtaṃ caiva prītisaṃrakṣaṇīṃ tathā
pāvamānaṃ ca trir japtvā śoṣaṇādīn samācaret
vāruṇaṃ trir japeddevi cāmṛtaṃ saptadhā japet
vidyātattve dhenumudrāṃ pradarśya mūlamaṣṭadhā
kuṇḍalinīṃ samutthāpya śivo'haṃ bhāvayettataḥ
māṃsaṃ mīnaṃ śodhayitvā mudrāśodhanamācaret
śaktiṃ ca kulapuṣpaṃ ca śodhayet sādhakottamaḥ
devān pitṝn ṛṣīṃścaiva tarpayediṣṭadevatām
śodhitaṃ dravyamādāya viśeṣārghye vinikṣipet
tato brahmamayaṃ dhyātvā pūjādhyānaṃ samācaret
nāsārandhrāt samānīya pīṭhe puṣpaṃ nidhāya ca
tataścāvāhanaṃ kṛtvā pañcamudrāḥ pradarśayet
ṣaḍaṅgena ca sampūjya punarmudrāṃ pradarśayet
jīvanyāsaṃ tataḥ kṛtvā upacāraiḥ prapūjayet
ṣaḍaṅgāni ca sampūjya akṣobhyaṃ pūjayedadhaḥ
gurupaṅktiṃ pūjayitvā daśamūleṣu pūjayet
mahāpūrvāṃś ca kālyādīn yajedvairocanādikān
punardevīṃ prapūjyātha baliṃ dadyādvicakṣaṇaḥ
prāṇāyāmaṃ tataḥ kṛtvā mantradhyānaṃ samācaret
japaṃ kṛtvā maheśāni devyā haste samarpayet
prāṇāyāmaṃ punaḥ kṛtvā tattvasvīkāramācaret
tasmai dattvā svayaṃ nītvā prajapet sādhakāgraṇīḥ
pītvā pītvā japitvā ca muktaḥ koṭijanaiḥ saha
pratipātre japenmantramaṣṭottaraśataṃ sudhīḥ
stutiṃ ca kavacaṃ smṛtvā cāṣṭāṅgaṃ praṇamet sudhīḥ
viśeṣārghyaṃ pradātavyam ātmānaṃ ca samarpayet
rudrarūpī svayaṃ bhūtvā saṃhāreṇa visarjayet
yonimudrāṃ tato baddhvā kṣamasveti visarjayet
aṅganyāsaṃ maheśāni prāṇāyāmaṃ tataḥ param
aiśānyāṃ maṇḍalaṃ kṛtvā nirmālyena prapūjayet
nirmālyavāsinīṃ ṅe'ntāṃ caṇḍeśvaryai namo namaḥ
nirmālyaṃ dhārayet śīrṣe candanaṃ ca lalāṭake
gurusthāne likhed yantraṃ vicared bhairavo yathā
saṃkṣepapūjanaṃ devi mānasaṃ tattvavarjitam
atroktamācaredatra nānyat saṃcārayet sudhīḥ
anyatsaṃcāraṇāddevi kruddhā bhavati tāriṇī
tattvajñānaṃ ca mānaṃ ca śaktimātre hi pārvati
ityetat kathitaṃ devi kimanyat śrotumicchasi
śrīdevī uvāca
tvatprasādānmahādeva pavitrāhaṃ na cānyathā
śambhunāthārcanaṃ deva śrotum icchāmi sāmpratam
śiva uvāca
śṛṇu pārvati vakṣyāmi yanmāṃ tvaṃ paripṛcchasi
nakulīśaṃ samuddhṛtya manusvaravibhūṣitam
bindunādakalāyuktaṃ prāsādākhyaṃ mahāmanum
asya mantrasya māhātmyam ūrdhvāmnāye mayoditam
namaskāraṃ samuddhṛtya vāntaṃ netravibhūṣitam
vāruṇaṃ mukhavṛttaṃ ca vāyuṃ lalāṭasaṃyutam
ayaṃ pañcākṣaro mantraḥ pañcāmnāyaphalapradaḥ
praṇavādi yadā devi tadā mantraṃ ṣaḍakṣaram
prāsādākhyaṃ samuddhṛtya ardhanārīśvarāya ca
punaḥ prāsādamuddhṛtya mantraṃ paramagopanam
evaṃ bahuvidhākāraṃ vigrahaṃ me nagātmaje
kaṇṭhe tu garalaṃ devi na kalau bhāvayet kvacit
yadīcchedātmano mṛtyuṃ yadi unmattam icchati
tadaiva sahasā devi nīlakaṇṭham upāsate
duradṛṣṭavaśād devi nīlakaṇṭhastavādikam
karoti kārayedvāpi mama hatyāṃ karoti saḥ
ata eva maheśāni sa pāpiṣṭho na cānyathā
niṣiddhācaraṇaṃ pāpaṃ karoti yadi pāmaraḥ
putradārādhanaṃ tasya nāśameti na saṃśayaḥ
kaṇṭhe tu garalaṃ devi yadi pūjāparo bhavet
ihaloke daridraḥ syānmṛte śūkaratāṃ vrajet
nīlakaṇṭhasya yanmantraṃ yadi kuryāt puraskriyām
pakṣāntare maheśāni tasya mṛtyurna cānyathā
śṛṇu devi pravakṣyāmi pārthivaṃ śivapūjanam
tatrādau parameśāni gurudevaṃ namet sudhīḥ
oṃ harāya namaskāraṃ mṛttikāmāharet sudhīḥ
maheśvarāya namaskāraṃ liṅgaṃ nirmāya yatnataḥ
śūlapāṇe ihoccārya susaṃpratiṣṭhito bhava
anena manunā devi jīvanyāso vidhīyate
śakāraṃ bindusaṃyuktaṃ dīrghamuktaṃ ṣaḍaṅgakam
tasya dhyānaṃ pravakṣyāmi śṛṇuṣva susamāhitā
oṃ dhyāyennityaṃ maheśaṃ rajatagirinibhaṃ cārucandrāvataṃsaṃ ratnākalpojjvalāṅgaṃ paraśumṛgavarābhītihastaṃ prasannam
padmāsīnaṃ samantāt stutam amaragaṇair vyāghrakṛttiṃ vasānaṃ viśvādyaṃ viśvabījaṃ nikhilabhayaharaṃ pañcavaktraṃ trinetram
puṣpaṃ śirasi saṃdhārya mānasaiḥ pūjanaṃ caret
punardhyātvā maheśāni śive puṣpaṃ nidhāya ca
pinākadhṛgiti coccārya ihāgaccha dvayaṃ vadet
iha tiṣṭha tato dvaṃdvaṃ saṃnidhehi dvayam iha
iha sanni tato ruddhasvaśabdaṃ ca tato vadet
yāvat pūjāṃ samuccārya tataścaivaṃ karomyaham
snānīyaṃ ca paśupatiṃ ṅeyuktaṃ ca namaścaret
vedādyaṃ yojayeddevi brāhmaṇaḥ sādhakottamaḥ
etat pādyaṃ maheśāni ṣaḍakṣaramanuṃ tataḥ
namaskāraṃ samuccārya sarvaṃ dadyād vicakṣaṇaḥ
pūjayitvā maheśāni cāṣṭamūrtiṃ prapūjayet
śarvo bhavastathā rudra ugro bhīmaḥ paśoḥ patiḥ
mahādevaṃ ca īśānaṃ ṅeyutaṃ kuru yatnataḥ
kṣitiṃ jalaṃ tathā cāgniṃ vāyuṃ cākāśameva ca
yajamānaṃ tathā somaṃ sūryaṃ ca mūrtinā saha
sarvatra ṅeyutaṃ kṛtvā pūjayet sādhakottamaḥ
praṇavādinamo'ntena vāmāvartena pūjayet
mūrtayo'ṣṭau śivasyaitāḥ pūrvādikramayogataḥ
āgneyyāntāḥ prapūjyātha vidyāṃ liṅgiśivaṃ yajet
aṣṭottarasahasraṃ vā śataṃ vā prajapettataḥ
guhyātiguhyagoptā tvaṃ gṛhāṇāsmatkṛtaṃ japam
siddhirbhavatu me deva tvatprasādānmaheśvara
tatastoyaṃ samādāya japaṃ caiva samarpayet
mukhavādyaṃ tataḥ kṛtvā cāṣṭāṅgaṃ praṇamet sudhīḥ
saṃhāreṇa mahādeva kṣamasveti visarjayet
evaṃ pūjā prakartavyā śaktimantrān yajed yadi
prāsādādīn mahāmantrān yadi dīkṣāparo bhavet
śaktidīkṣā na kartavyā kadācidapi mohataḥ
sa śaiva iti vikhyātaḥ sarvatantreśvaro bhavet
athātaḥ sampravakṣyāmi sūtraṃ paramagopanam
haro maheśvaraścaiva śūlapāṇiḥ pinākadhṛk
paśupatiḥ śivaścaiva mahādeva iti kramāt
aṣṭamūrtis tato devi pūjayet sādhakottamaḥ
tato japenmaheśāni mukhavādyaṃ tataḥ param
etadanyanna kartavyaṃ śaktidīkṣāparo yadi
niṣiddhācaraṇāddevi pāpabhāg jāyate naraḥ
nyūnādhikaṃ mahādevi yadi pūjādikaṃ caret
sa guruṃ cāpi śiṣyaṃ ca śivahatyāṃ prayacchati
nyūnādhikaṃ maheśāni yadi caikākṣaraṃ bhavet
varṇasaṃkhyā maheśāni brahmahatyā bhaviṣyati
ata eva sa pāpiṣṭhaḥ satyaṃ satyaṃ sureśvari
evaṃ pūjāṃ vidhāyādau tataścānyaṃ prapūjayet
ādau śivaṃ pūjayitvā śaktipūjā tataḥ param
yat kiṃcid upacāraṃ hi tasya kiṃcinnivedayet
anyathā mūtravat sarvaṃ gaṅgātoyaṃ bhaved yadi
ata eva maheśāni ādau liṅgaṃ prapūjayet
śivasnānodakaṃ devi mūrdhni saṃdhārayed yadi
satyaṃ satyaṃ maheśāni śivatulyo na saṃśayaḥ
śivarūpī svayaṃ bhūtvā devīpūjāṃ samācaret
śaivavaiṣṇavadaurgārkagāṇapatyaindradīkṣitaḥ
ādau liṅgaṃ pūjayitvā yadi cānyat prapūjayet
tatphalaṃ koṭiguṇitaṃ satyaṃ satyaṃ na saṃśayaḥ
anyadevaṃ pūjayitvā śivaṃ paścād yajed yadi
tasya pūjāphalaṃ caiva bhujyate yakṣarākṣasaiḥ
iti te kathitaṃ kānte tantrāṇāṃ sāramuttamam
bahu kiṃ kathyate devi bhūyaḥ kiṃ śrotumicchasi
śrīdevī uvāca
śrutaṃ mahākālikāyā mantraṃ paramagopanam
saṃkṣepaṃ kathitaṃ nātha vāsanāṃ vada māṃ prati
śrīśiva uvāca
śṛṇu devi mahāmantravāsanāṃ sarvasiddhidām
yasyāḥ śravaṇamātreṇa mantrāḥ siddhā bhavanti hi
kakārasyordhvakoṇeṣu prāṇo vāyuḥ pratiṣṭhitaḥ
apāno vāyukoṇe ca samāno madhyadeśataḥ
udāno 'ṅkuśakoṇe ca mātrāyāṃ vyāna eva ca
bījaṃ tu kālikārūpaṃ prakāraṃ śṛṇu pārvati
kalābhāge jaṭājūṭaṃ keśaṃ ca parameśvari
bindumastakabhālaṃ tu nāsā netraṃ ca pārvati
śrotrayugmaṃ tathā vaktraṃ skandanād avyavasthitam
caturbāhuṃ tathā dehaṃ stanadvaṃdvaṃ kaṭidvayam
hṛdayaṃ jaṭharaṃ pādaṃ tathā sarvāṅguliḥ śive
brahmarūpaṃ kakāraṃ ca sarvāṅgaṃ tanusaṃśayaḥ
śakāraṃ kāmarūpaṃ ca yonirūpaṃ na cānyathā
candrasūryāgnirūpaṃ ca rephaṃ paramadurlabham
sarvāṅgadyotanaṃ tejo jagadānandarūpakam
bindunirvāṇadaṃ nādaṃ mahāmokṣapradaṃ sadā
sarvavighnaharaṃ devi kakāraṃ toyarūpakam
sarvapāpaharaṃ rephaṃ tasmād vahnirna cānyathā
īkāraṃ parameśāni śaktiṃ cāvyayarūpiṇīm
mahāmokṣapradā devī tasmānmāyā prakīrtitā
kakāraṃ brahmarūpaṃ ca makāraṃ viṣṇurūpakam
rephaḥ saṃhārarūpatvācchivarūpo na cānyathā
brahmaviṣṇuśivaḥ sākṣāt kakāraṃ parameśvari
anuccāryaṃ tadeva syādvinā māyāyutaṃ śive
māyāyuktaṃ yadā devi tadā muktipradaṃ mahat
ata eva maheśāni māyāśaktirnigadyate
kakāraṃ dharmadaṃ devi īkāraścārthadāyakam
rakāraṃ kāmadaṃ kānte makāraṃ mokṣadāyakam
ekatroccāraṇāddevi nirvāṇamokṣadāyinī
māhātmyaṃ devadeveśi kiṃ vaktuṃ śakyate mayā
jihvākoṭisahasreṇa vaktrakoṭiśatena ca
janmāntarasahasreṇa varṇituṃ naiva śakyate
vidhivallakṣajāpena puraścaraṇam ucyate
etadrūpaṃ mahāmāyāṃ kūrcabījaṃ tu sundari
vāgbhavaṃ praṇavaṃ devi etadrūpaṃ na saṃśayaḥ
agnijāyā mahāvidyā etadrūpaṃ na saṃśayaḥ
drutasiddhipradā vidyā vahnijāyā parā manuḥ
sambodhanapadenaiva sadā saṃnidhikāriṇī
atha vakṣye mahāvidyāpuraścaraṇam uttamam
kathitaṃ mantrarājasya tripuraścaraṇaṃ śṛṇu
divā lakṣaṃ japenmantraṃ haviṣyāśī jitendriyaḥ
divyavīramate devi rātrau lakṣaṃ japet sudhīḥ
atha ṣaḍakṣarasyāsya śṛṇu devi puraskriyām
divyavīramatenaiva viṃśatyekena pārvati
tathā ca tryakṣaraṃ mantraṃ prajapet sādhakāgraṇīḥ
dhyānapūjādikaṃ sarvaṃ samānaṃ vīravandite
etasyāḥ sadṛśī vidyā phaladā nāsti yogini
sarvamantrasya caitanyaṃ śṛṇu pārvati sādaram
sahasrāre mahāpadme bindurūpaṃ paraṃ śivam
kuṇḍalinīṃ samutthāpya haṃsena manunā sudhīḥ
nāsāgre yā sthirā dṛṣṭirjāyate parameśvari
tadaiva mantracaitanyaṃ kuṇḍalīcakragaṃ bhavet
sahasrāre mahāpadme kuṇḍalyā sahitaṃ gurum
bhāvayet sarvamantrāṇāṃ caitanyaṃ jāyate priye
tadaiva prajapenmantraṃ siddhidaṃ nātra saṃśayaḥ
śrīdevī uvāca
idānīṃ tāriṇīmantravāsanāṃ vada śaṃkara
kālikā mokṣadā nityā tāriṇī bhavavāridhau
śrīśaṃkara uvāca
kalākeśaṃ maheśāni bindumastakamīritam
nādaṃ ca vaktraṃ bhālaṃ ca nāsāṃ netraṃ ca pārvati
bhujacatuṣṭayaṃ dehaṃ stanadvaṃdvaṃ ca vakṣasam
makāreṇa tu deveśi pṛṣṭhaṃ caiva kaṭidvayam
takāreṇa yonideśaṃ gudaṃ pādadvayaṃ tathā
sarvāṅgulīr nakhaṃ caiva bhāvayet sādhakottamaḥ
candrasūryātmakaṃ rephaṃ vahnibījaṃ na cānyathā
sarvā nāḍyastathā jyotī romaṃ ca bhūṣaṇādikam
śakāraṃ ca mahāmāyā śaktirūpaprakāśinī
mūrdhādipādaparyantaṃ śaktibījaṃ sudurlabham
asya mantrasya māhātmyaṃ kiṃ mayā kathyate'dhunā
aśvamedhasahasrāṇi vājapeyaśatāni ca
kāśyāditīrthaṃ deveśi sārdhakoṭibhuvātmakam
pūrṇāṃ śasyena deveśi saptadvīpāṃ vasuṃdharām
merutulyasuvarṇaṃ tu brāhmaṇe vedapārage
sadakṣiṇaṃ vrataṃ sarvaṃ caturvedasuvistaram
gāṃ caiva bhūmisaṃsthaṃ ca hastyaśvaṃ ca tathaiva ca
balidānaṃ maheśāni pitṛyajñaṃ tathaiva ca
vihitaṃ ca mahāpuṇyaṃ yaduktaṃ śāstravedibhiḥ
sakṛjjapānmaheśāni kalāṃ nārhanti ṣoḍaśīm
ekoccāreṇa deveśi kiṃ punarbrahma kevalam
sṛṣṭisthitilayādīnāṃ kartāro nātra saṃśayaḥ
saguṇaṃ nirguṇaṃ sākṣāt nirākāraṃ ca mūrtimat
vaikharīyaṃ mahāvidyā varṇāśritā suniścalā
yato nirakṣaraṃ vastu atastārā prakīrtitā
brahmavidyāsvarūpeyaṃ bhogamokṣaphalapradā
janmakoṭisahasreṇa varṇituṃ naiva śakyate
pañcavaktreṇa deveśi kiṃ mayā kathyate'dhunā
ekākṣarī mahāvidyā triṣu lokeṣu pūjitā
ekākṣarīvihīno yo mantraṃ gṛhṇāti pārvati
kalpakoṭisahasreṇa tasya siddhirna jāyate
sakāro viṣṇurūpaśca takāraśca prajāpatiḥ
rephaḥ saṃhārarūpatvācchivaḥ sākṣānna saṃśayaḥ
yā cādyā paramā vidyā sā māyā paramā kalā
nirākāraṃ paraṃ jyotirbinduṃ cāvyayasaṃjñakam
binduśabdena śūnyaṃ syāt tathā ca guṇasūcakam
binducakrāmṛtā devi plavantī cārdhamātrayā
ardhamātrākṛtirnādo vyāpako viśvapālakaḥ
yatheyaṃ vaikharī vidyā kūrcavidyā tathaiva ca
māhātmyaṃ caiva pūjāyāṃ bhedo nāsti sureśvari
satāraṃ ca tathā binduṃ māyā pañcākṣarī parā
vibhakte cākṣare caiva kriyate mūrtikalpanā
sārdhapañcākṣarī vidyā tāriṇī mūrtimat svayam
tadrūpaṃ pakṣirūpaṃ hi vāgbhavaśca haripriyām
praṇavaṃ kāmabījaṃ tu gaganaś ca śivaṃ śive
astrabījaṃ tadeva syād vahnijāyāṃ sureśvari
sambodhanapadenaiva sadā saṃnidhikāriṇī
pañcākṣareṇa deveśi tāriṇī kāmarūpiṇī
tathā pañcākṣaraṃ paśya brahmaviṣṇuśivātmakam
śaktirūpaṃ nirākāraṃ tathā pañcākṣareṇa tu
yathā pañcākṣarī vidyā tathā vidyā ṣaḍakṣarī
tathaiva ṣoḍaśī vidyā tathā vidyā ca vyakṣarī
tathaivāṣṭākṣarī vidyā tathā navākṣarī parā
māhātmyaṃ dhyānapūjāyāṃ bhedo nāsti sureśvari
atisnehena deveśi kiṃ mayā na prakāśitam
prāṇānte'pi paśoragre vaikharīṃ na prakāśayet
śrīdevī uvāca
mahāyogamayī devī khecarī paramā kalā
yogajñānaṃ vinā siddhirnāsti satyaṃ sureśvara
brūhi me devadeveśa kṣudrabrahmāṇḍamadhyataḥ
kimādhāre sthitā nātha saptadvīpā vasuṃdharā
samudrasaptakaṃ nātha kimākāraṃ pratiṣṭhati
mūlādhāre mahīcakre saṃsthitā mānavādayaḥ
kṣudrarūpā janāḥ sarve kimākāreṇa saṃsthitāḥ
svakīyāṅgulimānena mārutaṃ kathaya prabho
śrīśiva uvāca
mūlādhāre sthitā devi saptadvīpā vasuṃdharā
valayākārarūpeṇa samudrāḥ sapta saṃsthitāḥ
jambudvīpaṃ madhyadeśe tadbāhye lavaṇāmbudhiḥ
śākadvīpaṃ maheśāni tadbāhye dadhisāgaraḥ
tadbāhye śālmalīdvīpaṃ sāgaro dugdhatadbahiḥ
tadbāhye pāṭalādvīpaṃ tadbāhye tu jalāntakaḥ
pṛthivyāṃ vartate devi yadrūpā mānavādayaḥ
tena rūpeṇa deveśi mūlādhāre tu jantavaḥ
ṣaṇṇavatyaṅgulaṃ devi mārutaṃ parikīrtitam
mārtaṇḍasthitimānaṃ tu adhikaṃ parikīrtitam
śrīdevī uvāca
kiyad bhuvaṃ tu brahmāṇḍaṃ vada bhūtalavāsinaḥ
aṅgulyekena kiṃ mānaṃ kathayasva dayānidhe
śrīśiva uvāca
aṅgulyekena deveśi sahasrābdaṃ prajāyate
ṣaṇṇavatisahasrābdaṃ bhaved bhūtalavāsinaḥ
pādāṅguṣṭhādigulphāntaṃ priye randhrasahasrakam
randhraṃ candrasahasrābdaṃ gulphādijānusaṃdhiṣu
jānvādigudaparyantaṃ mānaṃ viṃśasahasrakam
mūlādhārādiliṅgāntaṃ caturvarṣasahasrakam
liṅgādinābhiparyantaṃ bhavedṛṣisahasrakam
nābhyādihṛdayāntaṃ ca grahasaṃkhyasahasrakam
hṛdādikaṇṭhaparyantamṛṣisaṃkhyasahasrakam
viśuddhādikamājñāntaṃ mānaṃ rudrasahasrakam
ājñācakrācchivāntaṃ vai diksahasraṃ sureśvari
sūryasaṃkhyāsahasraṃ tu samīraścādhikaḥ smṛtaḥ
śarīrasahakāreṇa hāso vṛddhiśca jāyate
ṣaḍguṇo ratikāle ca triguṇo bhojanādbahiḥ
dhamane cāṣṭadhā proktaḥ samīro vṛddhitāṃ gataḥ
sadguror upadeśena mantramārgeṇa pārvati
yadi caikāṅgulaṃ hrasvaṃ sahasrābdaṃ sa jīvati
evaṃ krameṇa deveśi samatā yadi vā bhavet
jitvā mṛtyuṃ maheśāni śambhuvad viharet kṣitau
ata eva maheśāni yonimudrā mayoditā
prāṇāyāmena deveśi tathaiva yonimudrayā
tathaivābhyāsayogena yadi vāyuḥ samo bhavet
jitvā mṛtyuṃ maheśāni khecaro jāyate'cirāt
pramāṇaṃ kathitaṃ sarvaṃ manuṣyasya priyaṃvade
śvāsocchvāsavikāsena kuṇḍalī gaganaṃ caret
śrīdevī uvāca
idānīṃ pṛthivīmānaṃ vada me parameśvara
saptasvargasthito yo yo yā yā śaktiḥ sthitā sadā
tatsarvaṃ śrotumicchāmi yadi sneho'sti māṃ prati
śrīśiva uvāca
mūlādhāre mahīcakre saṃsthitā mānavādayaḥ
teṣāṃ mānena deveśi cārdhaṃ caiva dvisaptatiḥ
dviguṇaḥ parameśāni tadbāhye lavaṇāmbudhiḥ
evaṃ krameṇa deveśi dviguṇaṃ parikīrtitam
ḍākinīsahito brahmā mūlādhāre tu sundari
rākiṇīsahito viṣṇuḥ svādhiṣṭhāne vyavasthitaḥ
lākinīsahito rudro maṇipūre sureśvari
anāhate mahāpadme kākinīsahito haraḥ
viśuddhākhye vasennityā sākinī ca sadāśivaḥ
hākinī paraśivo devaś cājñācakre sureśvari
sahasrāre mahāpadme viśvarūpaḥ paraḥ śivaḥ
mahākuṇḍalinī tatra sthitā nityā sureśvari
śrīdevī uvāca
kutra mūle mahāpīṭhe vartate parameśvara
mūlādhārādadhobhāge pātālaṃ kīdṛśaṃ prabho
śrīśiva uvāca
mūlādhāre kāmarūpaṃ hṛdi jālaṃdharaṃ priye
pūrṇagirim adhobhāge uḍḍīyānaṃ tadūrdhvake
vārāṇasī bhruvormadhye jvalantī locanatraye
māyāvatī mukhavṛtte kaṇṭhe cāṣṭapurī tathā
nābhimūle maheśāni ayodhyāpurī saṃsthitā
kāñcīpīṭhaṃ kaṭīdeśe śrīhṛṭṭaṃ pṛṣṭhadeśake
mūlādhārāt śataṃ caiva atalaṃ parikīrtitam
sutalaṃ ca varṣaśataṃ talātalaśataṃ priye
ṛṣibāṇenduvarṣāntaṃ saṃsthitaṃ ca mahātalam
śatadvayāntaṃ pātālaṃ dviśataṃ vai rasātalam
mūlādhārācca deveśi dve'ṅgulī cāntike sthite
tayormadhye ca pātālāstiṣṭhanti parameśvari
iti te kathitaṃ kānte yogasāraṃ samāsataḥ
na vaktavyaṃ paśor agre prāṇānte'pi kadācana
śrīdevī uvāca
sārdhatrikoṭināḍīnām ālayaṃ ca kalevaram
krameṇa śrotum icchāmi tad vadasva mayi prabho
śrīśiva uvāca
lomni kūpe sapādārdhakoṭayaścaiva sundari
hastāsye ca tadā pāde'gnilakṣanāḍayaḥ sthitāḥ
udare ca tathā pāyau pañcalakṣāḥ prakīrtitāḥ
hṛdādisarvagātreṣu navalakṣāḥ prakīrtitāḥ
atha pārśve tathā carme tathaiva sarvasaṃdhiṣu
rudrānnyūnaṃ sthitaṃ lakṣaṃ śarīre nāḍayaḥ priye
iḍā ca piṅgalā caiva suṣumnā citriṇī tathā
brahmanāḍī ca tanmadhye pañcanāḍyaḥ prakīrtitāḥ
kuhūś ca śaṅkhinī caiva gāndhārī hastijihvikā
nardinī ca tathā nidrā rudrasaṃkhyā vyavasthitā
etā nāḍyaḥ pareśāni suṣumnāyāḥ prajāyate
śrīdevī uvāca
vedākṣivasurandhrāstu bāṇasaṃkhyajalāntakāḥ
kimādhāre padmamadhye saṃsthitāḥ parameśvara
śrīśiva uvāca
yogapadmasya māhātmyaṃ mayā vaktuṃ na śakyate
mūlādhāre padmamadhye laṃbījaṃ cātiśobhanam
laṃbījasya bindumadhye pṛthvīcakraṃ manoharam
valayākārarūpeṇa samudrāḥ saptakāḥ sthitāḥ
śrīdevī uvāca
bindumānaṃ mahādeva kathayasva mayi prabho
krameṇa yogapadmasya pramāṇaṃ vada śaṃkara
śrīśiva uvāca
paramāṇutribhāgaikabhāgaṃ binduṃ suvistaram
tanmadhye sāgarāḥ sarve saptadvīpā vasuṃdharā
avyayaṃ paramaṃ sūkṣmaṃ bindurūpaṃ paraṃ śivam
pramāṇaṃ cāsya devasya kiṃ vaktuṃ śakyate mayā
brahmalokaṃ pareśāni nādopari vicintayet
ḍākinīsahito brahmā tathaiva nivaset sadā
lakāraṃ pārthivaṃ bījaṃ śaktirūpaṃ sureśvari
pṛthvīcakrasya madhye tu svayambhūliṅgam adbhutam
sārdhatrivalayākārakuṇḍalyā veṣṭitaṃ sadā
liṅgacchidraṃ svavaktreṇa kuṇḍalyācchādya saṃsthitā
tenaiva vartate vāyuriḍāpiṅgalayoḥ sadā
sahasrāradarśanāya sadā jāgratsvarūpiṇī
yadaiva brahmamārgeṇa sahasrāre samutthitā
tadaiva parameśāni śvāsocchvāsavikāśanam
kesarasya tu madhye ca catuḥpattre sureśvari
anantarūpiṇī durgā śambhuś cānantarūpadhṛk
nānāsukhavilāsena sadā kāmena vartate
śrīdevī uvāca
liṅgacchidraṃ samākṛṣya saṃsthitā kuṇḍalī katham
kathayasva sadānanda sarvajñastvaṃ sureśvara
śrīśiva uvāca
liṅgamadhye mahattejo vahnirūpaṃ ca sundari
yat kiṃcid vāyuyogena brahmāṇḍo dahyate yataḥ
ataḥ sā kuṇḍalī devī mukhenācchādya saṃsthitā
tenaiva pārthive liṅge binduśaktiṃ niyojayet
binduśaktiṃ samutthāpya liṅgapūjā prakīrtitā
śrīdevī uvāca
tripurāyā mahāmantraṃ nityātantre śrutaṃ mayā
idānīṃ śrotum icchāmi navārṇasya ca vāsanām
śrīśiva uvāca
bhūmiś candraḥ śivo māyā śaktiḥ kṛśānusādanau
ardhacandraśca binduśca navārṇo merurucyate
bhūmibījajapādeva bhūpatir jāyate 'cirāt
candrabījajapādeva mahāsaundaryamāpnuyāt
śivabījajapād eva śivavadviharet kṣitau
ekatroccāraṇāt satyaṃ caturvargaphalapradam
śrīdevī uvāca
yattvayā kathitaṃ nātha yogajñānādikaṃ layam
yāvat kāmādi saṃdīpyo bhāvayogo na labhyate
ūrdhvaretā mahāyogī tadadhaḥ śaktiyogataḥ
brūhi me jagatāṃnātha kathaṃ dīrghāyuṣaṃ bhavet
śrīśiva uvāca
śṛṇu devi pravakṣyāmi yena dīrghāyuṣaṃ bhavet
śrutvā gopaya yatnena na prakāśyaṃ kadācana
pūjayet kālikāṃ devīṃ tāriṇīṃ vātha sundarīm
ṣoḍaśenopacāreṇa pañcatattvena pārvati
dinatrayaṃ pūjayitvā ṣaṭcakraṃ cintayedatha
tatastu parameśāni mālāmantraṃ samabhyaset
ṣoḍaśī vā mahāpūrvā pattre cābhyāsamācaret
catuṣpattre cāṣṭavāraṃ ṣaṭpattre dvādaśaṃ japet
daśapattre viṃśatiṃ ca dvādaśe vedanetrakam
ṣoḍaśe daśasaṃkhyaṃ tu caturvāraṃ śruvo'ṣṭakam
kumbhakena japenmantraṃ mālāṣaṭke sureśvari
evaṃ krameṇa deveśi sthiramāyuryadā bhavet
prajapedakṣamālāyāṃ yena mṛtyuṃjayo bhavet
śrīdevī uvāca
mūlacakrācchiro'ntā ca suṣumnā parikīrtitā
tadgarbhasthā ca yā śaktiḥ sā devī kuṇḍarūpikā
sadā kuṇḍalinī devī pañcāśadvarṇabhūṣitā
mālārūpā kathaṃ deva iti me saṃśayo hṛdi
śrīśiva uvāca
sahasrāre mahāpadme bījakośe śivālaye
haṃsena vāyuyogena pūrakeṇa samānayet
sahasrāraṃ tu samprāpya śivaṃ dṛṣṭvā tu kāminī
mālākāreṇa talliṅgaṃ saṃveṣṭya kuṇḍalī sadā
akārādilakārāntā kṣakāraṃ vaktrasaṃyutam
caramārṇaṃ sarandhraṃ ca nijapucchena kāminī
bhedayitvā svapucchena nāgapāśaṃ tadūrdhvake
etatkāraṇaṃ saṃvyāpya saṃsthitā kuṇḍalī yadā
tadaiva prajapenmantram amaratvaṃ sa vindati
recanāt kāminī devī praviśantī svaketanam
na tatra prajapenmantraṃ japānmṛtyumavāpnuyāt
recake chinnamālāyāṃ satyaṃ hi suravandite
chinne sūtre bhavenmṛtyuḥ puraiva kathitaṃ mayā
iti te kathitaṃ kānte yato mṛtyuṃjayo bhavet
athavā nijanāsāgre dṛṣṭimāropya yatnataḥ
vāyuṃ saṃdhārya yatnena ekoccāreṇa coccaret
mālāmantraṃ ṣoḍaśīṃ vā tathā cāṣṭādaśākṣarīm
sahasraṃ prajapenmantraṃ pratyahaṃ yadi pārvati
jitvā mṛtyuṃ jarāṃ rogaṃ dīrghakālaṃ sa jīvati
etadanyaṃ mahāyogaṃ bhogārthī nahi labhyate
athavā parameśāni ḍāmaroktavidhānataḥ
yajet kātyāyanīṃ devīṃ bhūtapūrvāṃ prayatnataḥ
tadā pañcasahasrābdaṃ niścitaṃ tu sa jīvati
iti te kathitaṃ sarvaṃ deharakṣaṇakāraṇam
na bhogī bhogamāpnoti yogī yogo na labhyate
etattattvena deveśi bhogo yogāyate dhruvam
śrīdevī uvāca
yanmālāyāṃ japenaiva kiṃ phalaṃ labhate naraḥ
pṛthak pṛthaṅ mahādeva pattramālāphalaṃ vada
śrīśiva uvāca
bhūmikāmī japen mantraṃ mūlādhāre catuṣṭaye
svādhiṣṭhāne japādeva mahendro jāyate'cirāt
maṇipūre japādeva bhavet svargasya bhājanam
anāhate mahāpadme japād brahmapuraṃ vrajet
viśuddhākhye japādeva viṣṇuloke vased dhruvam
ājñācakre ca japtavye śvetadvīpe vaset sadā
yanmālā parameśāni bāhyamālā prakīrtitā
antarmālā mahāmālā pañcāśadvarṇarūpiṇī
māhātmyaṃ tasya deveśi kiṃ vaktuṃ śakyate mayā
sahasrāre sthirībhūya yadi cāṣṭaśataṃ japet
tatphalāt koṭibhāgaikaṃ bhāgaṃ cānyena vidyate
pṛthivyāmavyayo deho bhavatyeva na saṃśayaḥ
yanmālāyāṃ japenmantramabhyāsārthaṃ hi pārvati
iti te kathitaṃ devi cirajīvī yathā bhavet
idānīṃ parameśāni bhūtakātyāyanīṃ śṛṇu
vedādyaṃ śabdabījaṃ ca mahāmāyāṃ tataḥ param
astrayugmaṃ vahnijāyā manuḥ saptākṣaraḥ paraḥ
śrīśivo'sya ṛṣiḥ prokto virāṭ chanda udāhṛtam
bhūtakātyāyanī devī dharmārthakāmadā sadā
praṇavena ṣaḍaṅgaṃ ca prāṇāyāmaṃ ca sundari
dhyānamasyāḥ pravakṣyāmi śṛṇu sundari sādaram
gauravarṇāṃ muktakeśīṃ sarvābharaṇabhūṣitām
paṭṭavastraparīdhānāṃ sadā ghūrṇitalocanām
vāmapāṇau raktapūrṇakharparaṃ dakṣiṇe kare
madyapūrṇasvarṇapātrāṃ grīvāyāṃ hārabhūṣitām
śaraccandrasamābhāsāṃ pādāṅgulivirājitām
evaṃ tāṃ varadāṃ nityāṃ bhāvayet siddhihetave
sāmānyārghyaṃ tato devi svavāme vinyasettataḥ
jīvanyāsādikaṃ kṛtvā pūjayet parameśvarīm
ṣoḍaśenopacāreṇa pañcatattvena sundari
yajettāṃ bahuyatnena gṛhamadhye dinatrayam
tato japenmahāmantraṃ gajāntakasahasrakam
tataśca pūjayed devīṃ śūnyāgāre dinatrayam
pratyahaṃ prajapenmantraṃ gajāntakasahasrakam
eva kṛte maheśāni yadi siddhirna jāyate
tataśca prajapenmantraṃ pitṛbhūmau dinatrayam
tataḥ siddhirbhaved devi satyaṃ satyaṃ hi supriye
tadvākyaṃ prārthanāvākyaṃ ḍāmarākhye mayoditam
śrīdevī uvāca
kākīcañcuṃ mahāmudrāṃ kathayasva dayānidhe
yena rūpeṇa deveśa dehāsanaparo bhavet
śrīśiva uvāca
anākulena deveśi jihvāṃ paramayatnataḥ
tālumūle nyaset paścāt tato vāyuṃ pibet śanaiḥ
dantairdantān samāpīḍya kākīcañcuṃ samabhyaset
bahuyonyuktavidhinā sarvakarmāṇi sādhayet
athātaḥ sampravakṣyāmi svalpayoniṃ śṛṇu priye
gudachidre dakṣagulphaṃ saṃdhau liṅgaṃ vinikṣipet
nābhirandhre'thavā gulphaṃ dhārayed vāmahastake
bahuyonyuktavidhinā cānyat sarvaṃ samāpayet
mudrā caitanyatantre ca māhātmyaṃ kathitaṃ mayā
yathā hemagirirdevi yathā vegavatī nadī
candrādikaṃ yathā devi cirajīvī tathā bhavet
śrīdevī uvāca
daśāvatāraṃ deveśa brūhi me jagatāṃ guro
idānīṃ śrotumicchāmi kathayasva suvistarāt
kā vā devī kathaṃbhūtā vada me parameśvara
śrīśiva uvāca
tārā devī nīlarūpā vagalā kūrmamūrtikā
dhūmāvatī varāhaṃ syāt chinnamastā nṛsiṃhikā
bhuvaneśvarī vāmanaḥ syānmātaṃgī rāmamūrtikā
tripurā jāmadagnyaḥ syād balabhadrastu bhairavī
mahālakṣmīr bhavet buddho durgā syāt kalkirūpiṇī
svayaṃ bhagavatī kālī kṛṣṇamūrtiḥ samudbhavā
iti te kathitaṃ devyavatāraṃ daśamameva hi
etāsāṃ pūjanād devi mahādevasamo bhavet
āsāṃ dhyānādikaṃ sarvaṃ kathitaṃ me purā tava
