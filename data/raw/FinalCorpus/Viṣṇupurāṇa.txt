parāśaraṃ munivaraṃ kṛtapūrvāhṇikakriyam
maitreyaḥ paripapraccha praṇipatyābhivādya ca
tvatto hi vedādhyayanam adhītam akhilaṃ guro
dharmaśāstrāṇi sarvāṇi vedāṅgāni yathākramam
tvatprasādān muniśreṣṭha mām anye nākṛtaśramam
vakṣyanti sarvaśāstreṣu prāyaśo ye 'pi vidviṣaḥ
so 'ham icchāmi dharmajña śrotuṃ tvatto yathā jagat
babhūva bhūyaś ca yathā mahābhāga bhaviṣyati
yanmayaṃ ca jagad brahman yataś caitac carācaram
līnam āsīd yathā yatra layam eṣyati yatra ca
yatpramāṇāni bhūtāni devādīnāṃ ca saṃbhavam
samudraparvatānāṃ ca saṃsthānaṃ ca yathā bhuvaḥ
sūryādīnāṃ ca saṃsthānaṃ pramāṇaṃ munisattama
devādīnāṃ tathā vaṃśān manūn manvantarāṇi ca
kalpān kalpavikalpāṃś ca caturyugavikalpitān
kalpāntasya svarūpaṃ ca yugadharmāṃś ca kṛtsnaśaḥ
devarṣipārthivānāṃ ca caritaṃ yan mahāmune
vedaśākhāpraṇayanaṃ yathāvad vyāsakartṛkam
dharmāṃś ca brāhmaṇādīnāṃ tathā cāśramavāsinām
śrotum icchāmy ahaṃ sarvaṃ tvatto vāsiṣṭhanandana
brahman prasādapravaṇaṃ kuruṣva mayi mānasam
yenāham etaj jānīyāṃ tvatprasādān mahāmune
parāśara uvāca
sādhu maitreya dharmajña smārito 'smi purātanam
pituḥ pitā me bhagavān vasiṣṭho yad uvāca ha
viśvāmitraprayuktena rakṣasā bhakṣito mayā
śrutas tātas tataḥ krodho maitreyāsīn mamātulaḥ
tato 'haṃ rakṣasāṃ satraṃ vināśāya samārabham
bhasmīkṛtāś ca śataśas tasmin satre niśācarāḥ
tataḥ saṃkṣīyamāṇeṣu teṣu rakṣaḥsv aśeṣataḥ
mām uvāca mahābhāgo vasiṣṭho 'smatpitāmahaḥ
alam atyantakopena tāta manyum imaṃ jahi
rākṣasā nāparādhyante pitus te vihitaṃ tathā
mūḍhānām eṣa bhavati krodho jñānavatāṃ kutaḥ
hanyate tāta kaḥ kena yataḥ svakṛtabhuk pumān
saṃcitasyāpi mahatā vatsa kleśena mānavaiḥ
yaśasas tapasaś caiva krodho nāśakaraḥ paraḥ
svarga apavarga vyāsedha kāraṇam parama ṛṣayaḥ varjayanti sadā krodham tātaiḥ
mā tad vaśaḥ bhava
alaṃ niśācarair dagdhair dīnair anaparādhibhiḥ
satraṃ te viramatv etat kṣamāsārā hi sādhavaḥ
evaṃ tātena tenāham anunīto mahātmanā
upasaṃhṛtavān satraṃ sadyas tadvākyagauravāt
tataḥ prītaḥ sa bhagavān vasiṣṭho munisattamaḥ
samprāptaś ca tadā tatra pulastyo brahmaṇaḥ sutaḥ
pitāmahena datta arghyaḥ kṛta āsana parigrahaḥ mām uvāca mahābhāgaḥ maitreyaiḥ pulaha agrajaḥ
pulastya uvāca
vaire mahati yad vākyād guror asyāśritā kṣamā
tvayā tasmāt samastāni bhavāñchāstrāṇi vetsyati
saṃtater na mamocchedaḥ kruddhenāpi yataḥ kṛtaḥ
tvayā tasmān mahābhāga dadāmy anyaṃ mahāvaram
purāṇasaṃhitākartā bhavān vatsa bhaviṣyati
devatāpāramārthyaṃ ca yathāvad vetsyate bhavān
pravṛtte ca nivṛtte ca karmaṇy astamalā matiḥ
matprasādād asaṃdigdhā tava vatsa bhaviṣyati
tataś ca bhagavān prāha vasiṣṭho me pitāmahaḥ
pulastyena yad uktaṃ te sarvam etad bhaviṣyati
iti pūrvaṃ vasiṣṭhena pulastyena ca dhīmatā
yad uktaṃ tat smṛtiṃ yātaṃ tvatpraśnād akhilaṃ mama
so 'haṃ vadāmy aśeṣaṃ te maitreya paripṛcchate
purāṇasaṃhitāṃ samyak tāṃ nibodha yathātatham
viṣṇoḥ sakāśād udbhūtaṃ jagat tatraiva ca sthitam
sthitisaṃyamakartāsau jagato 'sya jagac ca saḥ
parāśara uvāca
avikārāya śuddhāya nityāya paramātmane
sadaikarūparūpāya viṣṇave sarvajiṣṇave
namo hiraṇyagarbhāya haraye śaṃkarāya ca
vāsudevāya tārāya sargasthityantakāriṇe
ekānekasvarūpāya sthūlasūkṣmātmane namaḥ
avyaktavyaktarūpāya viṣṇave muktihetave
sargasthitivināśānāṃ jagato yo jaganmayaḥ
mūlabhūto namas tasmai viṣṇave paramātmane
ādhārabhūtaṃ viśvasyāpy aṇīyāṃsam aṇīyasām
praṇamya sarvabhūtastham acyutaṃ puruṣottamam
jñānasvarūpam atyantanirmalaṃ paramārthataḥ
tam evārthasvarūpeṇa bhrāntidarśanataḥ sthitam
viṣṇuṃ grasiṣṇuṃ viśvasya sthitisarge tathā prabhum
praṇamya jagatām īśam ajam akṣayam avyayam
kathayāmi yathāpūrvaṃ dakṣādyair munisattamaiḥ
pṛṣṭaḥ provāca bhagavān abjayoniḥ pitāmahaḥ
taiś coktaṃ purukutsāya bhūbhuje narmadātaṭe
sārasvatāya tenāpi mama sārasvatena ca
paraḥ parāṇāṃ paramaḥ paramātmātmasaṃsthitaḥ
rūpavarṇādinirdeśaviśeṣaṇavivarjitaḥ
apakṣayavināśābhyāṃ pariṇāmarddhijanmabhiḥ
varjitaḥ śakyate vaktuṃ yaḥ sadāstīti kevalam
sarvatrāsau samastaṃ ca vasaty atreti vai yataḥ
tataḥ sa vāsudeveti vidvadbhiḥ paripaṭhyate
tad brahma paramaṃ nityam ajam akṣayam avyayam
ekasvarūpaṃ ca sadā heyābhāvāc ca nirmalam
tad eva sarvam evaitad vyaktāvyaktasvarūpavat
tathā puruṣarūpeṇa kālarūpeṇa ca sthitam
parasya brahmaṇo rūpaṃ puruṣaḥ prathamaṃ dvija
vyaktāvyakte tathaivānye rūpe kālas tathāparam
pradhānapuruṣavyaktakālānāṃ paramaṃ hi yat
paśyanti sūrayaḥ śuddhaṃ tad viṣṇoḥ paramaṃ padam
pradhānapuruṣavyaktakālās tu pravibhāgaśaḥ
rūpāṇi sthitisargāntavyaktisadbhāvahetavaḥ
vyaktaṃ viṣṇus tathāvyaktaṃ puruṣaḥ kāla eva ca
krīḍato bālakasyeva ceṣṭāṃ tasya niśāmaya
avyaktaṃ kāraṇaṃ yat tat pradhānam ṛṣisattamaiḥ
procyate prakṛtiḥ sūkṣmā nityā sadasadātmikā
akṣayaṃ nānyadādhāram ameyam ajaraṃ dhruvam
śabdasparśavihīnaṃ tad rūpādibhir asaṃhatam
triguṇaṃ tajjagadyonir anādiprabhavāvyayam
tenāgre sarvam evāsīd vyāptaṃ vai pralayād anu
vedavādavido vidvan niyatā brahmavādinaḥ
paṭhanti caitam evārthaṃ pradhānapratipādakam
nāho na rātrir na nabho na bhūmir nāsīt tamo jyotir abhūn na cānyat
śrotrādibuddhyānupalabhyam ekaṃ prādhānikaṃ brahma pumāṃs tadāsīt
viṣṇoḥ svarūpāt parato hi te 'nye rūpe pradhānaṃ puruṣaś ca vipra
tasyaiva te 'nyena dhṛte viyukte rūpāntaraṃ tad dvija kālasaṃjñam
prakṛtau ca sthitaṃ vyaktam atītapralaye tu yat
tasmāt prākṛtasaṃjño 'yam ucyate pratisaṃcaraḥ
anādir bhagavān kālo nānto 'sya dvija vidyate
avyucchinnās tatas tvete sargasthityantasaṃyamāḥ
guṇasāmye tatas tasmin pṛthak puṃsi vyavasthite
kālasvarūpaṃ tad viṣṇor maitreya parivartate
tatas tat paramaṃ brahma paramātmā jaganmayaḥ
sarvagaḥ sarvabhūteśaḥ sarvātmā parameśvaraḥ
pradhānaṃ puruṣaṃ cāpi praviśyātmecchayā hariḥ
kṣobhayāmāsa samprāpte sargakāle vyayāvyayau
yathā saṃnidhimātreṇa gandhaḥ kṣobhāya jāyate
manaso nopakartṛtvāt tathāsau parameśvaraḥ
sa eva kṣobhako brahman kṣobhyaś ca puruṣottamaḥ
sa saṃkocavikāsābhyāṃ pradhānatve 'pi ca sthitaḥ
vikāsāṇusvarūpaiś ca brahmarūpādibhis tathā
vyaktasvarūpaś ca tathā viṣṇuḥ sarveśvareśvaraḥ
guṇasāmyāt tatas tasmāt kṣetrajñādhiṣṭhitān mune
guṇavyañjanasaṃbhūtiḥ sargakāle dvijottama
pradhānatattvam udbhūtaṃ mahāntaṃ tat samāvṛṇot
sāttviko rājasaś caiva tāmasaś ca tridhā mahān
pradhānatattvena samaṃ tvacā bījam ivāvṛtam
vaikārikas taijasaś ca bhūtādiś caiva tāmasaḥ
trividho 'yam ahaṃkāro mahattattvād ajāyata
bhūtendriyāṇāṃ hetuḥ sa triguṇatvān mahāmune
yathā pradhānena mahān mahatā sa tathāvṛtaḥ
bhūtādis tu vikurvāṇaḥ śabdatanmātrakaṃ tataḥ
sasarja śabdatanmātrād ākāśaṃ śabdalakṣaṇam
śabdamātraṃ tathākāśaṃ bhūtādiḥ sa samāvṛṇot
ākāśas tu vikurvāṇaḥ sparśamātraṃ sasarja ha
balavān abhavad vāyus tasya sparśo guṇo mataḥ
ākāśaṃ śabdamātraṃ tu sparśamātraṃ samāvṛṇot
tato vāyur vikurvāṇo rūpamātraṃ sasarja ha
jyotir utpadyate vāyos tad rūpaguṇam ucyate
sparśamātras tato vāyū rūpamātraṃ samāvṛṇot
jyotiś cāpi vikurvāṇaṃ rasamātraṃ sasarja ha
sambhavanti tato 'mbhāṃsi rasādhārāṇi tāni ca
rasamātrāṇi cāmbhāṃsi rūpamātraṃ samāvṛṇot
vikurvāṇāni cāmbhāṃsi gandhamātraṃ sasarjire
saṃghāto jāyate tasmāt tasya gandho guṇo mataḥ
tasmiṃs tasmiṃs tu tanmātrā tena tanmātratā smṛtā
tanmātrāṇy aviśeṣāṇi aviśeṣās tato hi te
na śāntā nāpi ghorās te na mūḍhāś cāviśeṣiṇaḥ
bhūtatanmātrasargo 'yam ahaṃkārāt tu tāmasāt
taijasānīndriyāṇy āhur devā vaikārikā daśa
ekādaśaṃ manaś cātra devā vaikārikāḥ smṛtāḥ
tvak cakṣur nāsikā jihvā śrotram atra ca pañcamam
śabdādīnām avāptyarthaṃ buddhiyuktāni vai dvija
pāyūpasthau karau pādau vāk ca maitreya pañcamī
visargaśilpagatyukti karma teṣāṃ ca kathyate
ākāśavāyutejāṃsi salilaṃ pṛthivī tathā
śabdādibhir guṇair brahman saṃyuktāny uttarottaraiḥ
śāntā ghorāś ca mūḍhāś ca viśeṣās tena te smṛtāḥ
nānāvīryāḥ pṛthagbhūtās tatas te saṃhatiṃ vinā
nāśaknuvan prajāḥ sraṣṭum asamāgamya kṛtsnaśaḥ
sametyānyonyasaṃyogaṃ parasparasamāśrayāḥ
ekasaṃghātalakṣyāś ca samprāpyaikyam aśeṣataḥ
puruṣādhiṣṭhitatvācca avyaktānugraheṇa ca
mahadādyā viśeṣāntā hy aṇḍam utpādayanti te
tat krameṇa vivṛddhaṃ tu jalabudbudavat samam
bhūtebhyo 'ṇḍaṃ mahābuddhe bṛhat tad udakeśayam
prākṛtaṃ brahmarūpasya viṣṇoḥ sthānam anuttamam
tatrāvyaktasvarūpo 'sau vyaktarūpī jagatpatiḥ
viṣṇur brahmasvarūpeṇa svayam eva vyavasthitaḥ
merur ulbam abhūt tasya jarāyuś ca mahīdharāḥ
garbhodakaṃ samudrāś ca tasyāsan sumahātmanaḥ
sādridvīpasamudrāś ca sajyotir lokasaṃgrahaḥ
tasminn aṇḍe 'bhavad vipra sadevāsuramānuṣaḥ
vārivahnyanilākāśais tato bhūtādinā bahiḥ
vṛtaṃ daśaguṇair aṇḍaṃ bhūtādir mahatā tathā
avyaktenāvṛto brahmaṃs taiḥ sarvaiḥ sahito mahān
ebhir āvaraṇair aṇḍaṃ saptabhiḥ prākṛtair vṛtam
nālikeraphalasyāntar bījaṃ bāhyadalair iva
juṣan rajoguṇaṃ tatra svayaṃ viśveśvaro hariḥ
brahmā bhūtvāsya jagato visṛṣṭau sampravartate
sṛṣṭaṃ ca pāty anuyugaṃ yāvat kalpavikalpanā
sattvabhṛd bhagavān viṣṇur aprameyaparākramaḥ
tamoudrekī ca kalpānte rudrarūpī janārdanaḥ
maitreyākhilabhūtāni bhakṣayaty atibhīṣaṇaḥ
saṃbhakṣayitvā bhūtāni jagaty ekārṇavīkṛte
nāgaparyaṅkaśayane śete 'sau parameśvaraḥ
prabuddhaś ca punaḥ sṛṣṭiṃ karoti brahmarūpadhṛk
sṛṣṭisthityantakaraṇād brahmaviṣṇuśivātmikām
sa saṃjñāṃ yāti bhagavān eka eva janārdanaḥ
sraṣṭā sṛjati cātmānaṃ viṣṇuḥ pālyaṃ ca pāti ca
upasaṃharate cānte saṃhartā ca svayaṃ prabhuḥ
pṛthivy āpas tathā tejo vāyur ākāśam eva ca
sarvendriyāntaḥkaraṇaṃ puruṣākhyaṃ hi yajjagat
sa eva sarvabhūteśo viśvarūpo yato 'vyayaḥ
sargādikaṃ tato 'syaiva bhūtastham upakārakam
sa eva sṛjyaḥ sa ca sargakartā sa eva pāty atti ca pālyate ca
brahmādyavasthābhir aśeṣamūrtir viṣṇur variṣṭho varado vareṇyaḥ
maitreya uvāca
nirguṇasyāprameyasya śuddhasyāpy amalātmanaḥ
kathaṃ sargādikartṛtvaṃ brahmaṇo 'bhyupagamyate
parāśara uvāca
śaktayaḥ sarvabhāvānām acintyajñānagocarāḥ
yato 'to brahmaṇas tās tu sargādyā bhāvaśaktayaḥ
bhavanti tapatāṃ śreṣṭha pāvakasya yathoṣṇatā
tan nibodha yathā sarge bhagavān sampravartate
nārāyaṇākhyo bhagavān brahmā lokapitāmahaḥ
utpannaḥ procyate vidvan nitya evopacārataḥ
nijena tasya mānena āyur varṣaśataṃ smṛtam
tat parākhyaṃ tadardhaṃ ca parārdham abhidhīyate
kālasvarūpaṃ viṣṇoś ca yan mayoktaṃ tavānagha
tena tasya nibodha tvaṃ parimāṇopapādanam
anyeṣāṃ caiva jantūnāṃ carāṇām acarāś ca ye
bhūbhūbhṛtsāgarādīnām aśeṣāṇāṃ ca sattama
kāṣṭhā pañcadaśākhyātā nimeṣā munisattama
kāṣṭhātriṃśat kalā triṃśat kalā mauhūrtiko vidhiḥ
tāvatsaṃkhyair ahorātraṃ muhūrtair mānuṣaṃ smṛtam
ahorātrāṇi tāvanti māsaḥ pakṣadvayātmakaḥ
taiḥ ṣaḍbhir ayanaṃ varṣaṃ dve 'yane dakṣiṇottare
ayanaṃ dakṣiṇaṃ rātrir devānām uttaraṃ dinam
divyair varṣasahasrais tu kṛtatretādisaṃjñitam
caturyugaṃ dvādaśabhis tadvibhāgaṃ nibodha me
catvāri trīṇi dve caikaṃ kṛtādiṣu yathākramam
divyābdānāṃ sahasrāṇi yugeṣv āhuḥ purāvidaḥ
tatpramāṇaiḥ śataiḥ saṃdhyā pūrvā tatrābhidhīyate
saṃdhyāṃśakaś ca tattulyo yugasyānantaro hi saḥ
saṃdhyāsaṃdhyāṃśayor antar yaḥ kālo munisattama
yugākhyaḥ sa tu vijñeyaḥ kṛtatretādisaṃjñitaḥ
kṛtaṃ tretā dvāparaś ca kaliś caiva caturyugam
procyate tatsahasraṃ ca brahmaṇo divasaṃ mune
brahmaṇo divase brahman manavas tu caturdaśa
bhavanti parimāṇaṃ ca teṣāṃ kālakṛtaṃ śṛṇu
saptarṣayaḥ surāḥ śakro manus tatsūnavo nṛpāḥ
ekakāle hi sṛjyante saṃhriyante ca pūrvavat
caturyugāṇāṃ saṃkhyātā sādhikā hy ekasaptatiḥ
manvantaraṃ manoḥ kālaḥ surādīnāṃ ca sattama
aṣṭau śatasahasrāṇi divyayā saṃkhyayā smṛtam
dvāpañcāśat tathānyāni sahasrāṇy adhikāni tu
triṃśatkoṭyas tu sampūrṇāḥ saṃkhyātāḥ saṃkhyayā dvija
saptaṣaṣṭis tathānyāni niyutāni mahāmune
viṃśatiś ca sahasrāṇi kālo 'yam adhikaṃ vinā
manvantarasya saṃkhyeyaṃ mānuṣair vatsarair dvija
caturdaśaguṇo hy eṣa kālo brāhmam ahaḥ smṛtam
brāhmo naimittiko nāma tasyānte pratisaṃcaraḥ
tadā hi dahyate sarvaṃ trailokyaṃ bhūrbhuvādikam
janaṃ prayānti tāpārtā maharlokanivāsinaḥ
ekārṇave tu trailokye brahmā nārāyaṇātmakaḥ
bhogiśayyāgataḥ śete trailokyagrāsabṛṃhitaḥ
janasthair yogibhir devaś cintyamāno 'bjasaṃbhavaḥ
tatpramāṇāṃ hi tāṃ rātriṃ tadante sṛjate punaḥ
evaṃ tu brahmaṇo varṣam evaṃ varṣaśataṃ ca yat
śataṃ hi tasya varṣāṇāṃ paramāyur mahātmanaḥ
ekam asya vyatītaṃ tu parārdhaṃ brahmaṇo 'nagha
tasyānte 'bhūn mahākalpaḥ pādma ity abhiviśrutaḥ
dvitīyasya parārdhasya vartamānasya vai dvija
vārāha iti kalpo 'yaṃ prathamaḥ parikīrtitaḥ
maitreya uvāca
brahmā nārāyaṇākhyo 'sau kalpādau bhagavān yathā
sasarja sarvabhūtāni tad ācakṣva mahāmune
parāśara uvāca
prajāḥ sasarja bhagavān brahmā nārāyaṇātmakaḥ
prajāpatipatir devo yathā tan me niśāmaya
atītakalpāvasāne niśāsuptotthitaḥ prabhuḥ
sattvodriktas tathā brahmā śūnyaṃ lokam avaikṣata
nārāyaṇaḥ paro 'cintyaḥ pareṣām api sa prabhuḥ
brahmasvarūpī bhagavān anādiḥ sarvasaṃbhavaḥ
imaṃ codāharanty atra ślokaṃ nārāyaṇaṃ prati
brahmasvarūpiṇaṃ devaṃ jagataḥ prabhavāpyayam
āpo nārā iti proktā āpo vai narasūnavaḥ
ayanaṃ tasya tāḥ pūrvaṃ tena nārāyaṇaḥ smṛtaḥ
toyāntaḥ sa mahīṃ jñātvā jagaty ekārṇave prabhuḥ
anumānāt taduddhāraṃ kartukāmaḥ prajāpatiḥ
akarot sa tanūm anyāṃ kalpādiṣu yathā purā
matsyakūrmādikāṃ tadvad vārāhaṃ vapur āsthitaḥ
vedayajñamayaṃ rūpam aśeṣajagataḥ sthitau
sthitaḥ sthirātmā sarvātmā paramātmā prajāpatiḥ
janalokagataiḥ siddhaiḥ sanakādyair abhiṣṭutaḥ
praviveśa tadā toyam ātmādhāro dharādharaḥ
nirīkṣya taṃ tadā devī pātālatalam āgatam
tuṣṭāva praṇatā bhūtvā bhaktinamrā vasuṃdharā
pṛthivy uvāca
namas te sarvabhūtāya tubhyaṃ śaṅkhagadādhara
mām uddharāsmād adya tvaṃ tvatto 'haṃ pūrvam utthitā
tvayāham uddhṛtā pūrvaṃ tvanmayāhaṃ janārdana
tathānyāni ca bhūtāni gaganādīny aśeṣataḥ
namas te paramātmātman puruṣātman namo 'stu te
pradhānavyaktabhūtāya kālabhūtāya te namaḥ
tvaṃ kartā sarvabhūtānāṃ tvaṃ pātā tvaṃ vināśakṛt
sargādiṣu prabho brahmaviṣṇurudrātmarūpadhṛk
saṃbhakṣayitvā sakalaṃ jagaty ekārṇavīkṛte
śeṣe tvam eva govinda cintyamāno manīṣibhiḥ
bhavato yat paraṃ rūpaṃ tan na jānāti kaścana
avatāreṣu yad rūpaṃ tad arcanti divaukasaḥ
tvām ārādhya paraṃ brahma yātā muktiṃ mumukṣavaḥ
vāsudevam anārādhya ko mokṣaṃ samavāpsyati
yat kiṃcin manasā grāhyaṃ yad grāhyaṃ cakṣurādibhiḥ
buddhyā ca yat paricchedyaṃ tad rūpam akhilaṃ tava
tvanmayāhaṃ tvadādhārā tvatsṛṣṭā tvām upāśritā
mādhavīm iti loko 'yam abhidhatte tato hi mām
jayākhilajñānamaya jaya sthūlamayāvyaya
jayānanta jayāvyakta jaya vyaktamaya prabho
parāparātman viśvātmañ jaya yajñapate 'nagha
tvaṃ yajñastvaṃ vaṣaṭkārastvamoṃkārastvamagnayaḥ
tvaṃ vedāstvaṃ tadaṅgāni tvaṃ yajñapuruṣo hare
sūryādayo grahāstārā nakṣatrāṇyakhilāni ca
mūrtāmūrtamadṛśyaṃ ca dṛśyaṃ ca puruṣottama
yaccoktaṃ yacca naivoktaṃ mayātra parameśvara
tatsarvaṃ tvaṃ namastubhyaṃ bhūyo bhūyo namo namaḥ
parāśara uvāca
evaṃ saṃstūyamānastu pṛthivyā pṛthivīdharaḥ
sāmasvaradhvaniḥ śrīmāñjagarja parighargharam
tataḥ samutkṣipya dharāṃ svadaṃṣṭrayā mahāvarāhaḥ sphuṭapadmalocanaḥ
rasātalād utpalapatrasaṃnibhaḥ samutthito nīla ivācalo mahān
uttiṣṭhatā tena mukhānilāhataṃ tatsaṃplavāmbho janalokasaṃśrayān
sanandanādīn apakalmaṣān munīn cakāra bhūyo 'pi pavitratāspadam
prayānti toyāni khurāgravikṣate rasātale 'dhaḥ kṛtaśabdasaṃtatam
śvāsānilārtāḥ paritaḥ prayānti siddhā jane ye niyataṃ vasanti
uttiṣṭhatas tasya jalārdrakukṣer mahāvarāhasya mahīṃ vigṛhya
vidhunvato vedamayaṃ śarīraṃ romāntarasthā munayaḥ stuvanti
loke jane ye nivasanti yoginaḥ sanandanādyā natinamrakandharā
dharādharaṃ dhīrataroddhatekṣaṇam
jayeśvarāṇāṃ parameśa keśava prabho gadāśaṅkhadharāsicakradhṛk
prasūtināśasthitihetur īśvaras tvam eva nānyat paramaṃ ca yat padam
pādeṣu vedāstava yūpadaṃṣṭra danteṣu yajñāścitayaśca vaktre
hutāśajihvo 'si tanūruhāṇi darbhāḥ prabho yajñapumāṃs tvam eva
vilocane rātryahanī mahātman sarvāspadaṃ brahma paraṃ śiras te
sūktāny aśeṣāṇi saṭākalāpo ghrāṇaṃ samastāni havīṃṣi deva
sruktuṇḍa sāmasvaradhīranāda prāgvaṃśakāyākhilasatrasaṃdhe
pūrteṣṭadharmaśravaṇo 'si deva sanātanātman bhagavan prasīda
padakramākrāntam anantam ādi sthitaṃ tvam evākṣara viśvamūrte
viśvasya vidmaḥ parameśvaro 'si prasīda nātho 'si carācarasya
daṃṣṭrāgravinyastam aśeṣam etad bhūmaṇḍalaṃ nātha vibhāvyate te
vigāhataḥ padmavanaṃ vilagnaṃ sarojinīpatram ivoḍhapaṅkam
dyāvāpṛthivyor atulaprabhāva yad antaraṃ tad vapuṣā tavaiva
vyāptaṃ jagad vyāptisamarthadīpte hitāya viśvasya vibho bhava tvam
paramārthas tvam evaiko nānyo 'sti jagataḥ pate
tavaiṣa mahimā yena vyāptam etaccarācaram
yad etad dṛśyate mūrtam etajjñānātmanastava
bhrāntijñānena paśyanti jagadrūpam ayoginaḥ
jñānasvarūpam akhilaṃ jagad etad abuddhayaḥ
arthasvarūpaṃ paśyanto bhrāmyante mohasaṃplave
ye tu jñānavidaḥ śuddhacetasas te 'khilaṃ jagat
jñānātmakaṃ prapaśyanti tvadrūpaṃ parameśvara
prasīda sarvasarvātman bhavāya jagatām imām
uddharorvīm ameyātmañ śaṃ no dehyabjalocana
sattvodrikto 'si bhagavan govinda pṛthivīm imām
samuddhara bhavāyeśa śaṃ no dehyabjalocana
sargapravṛttir bhavato jagatām upakāriṇī
bhavatv eṣā namas te 'stu śaṃ no dehyabjalocana
parāśara uvāca
evaṃ saṃstūyamānas tu paramātmā mahīdharaḥ
ujjahāra kṣitiṃ kṣipraṃ nyastavāṃś ca mahārṇave
tasyopari jalaughasya mahatī naur iva sthitā
vitatatvāt tu dehasya na mahī yāti saṃplavam
tataḥ kṣitiṃ samāṃ kṛtvā pṛthivyāṃ so 'cinod girīn
yathāvibhāgaṃ bhagavān anādiḥ sarvasaṃbhavaḥ
prāksargadagdhān akhilān parvatān pṛthivītale
amoghena prabhāvena sasarjāmoghavāñchitaḥ
bhūvibhāgaṃ tataḥ kṛtvā saptadvīpaṃ yathātatham
bhūrādyāṃś caturo lokān pūrvavat samakalpayat
brahmarūpadharo devas tato 'sau rajasā vṛtaḥ
cakāra sṛṣṭiṃ bhagavāṃś caturvaktradharo hariḥ
nimittamātram evāsau sṛjyānāṃ sargakarmaṇi
pradhānakāraṇībhūtā yato vai sṛjyaśaktayaḥ
nimittamātraṃ muktvaikaṃ nānyat kiṃcid apekṣyate
nīyate tapatāṃ śreṣṭha svaśaktyā vastu vastutām
maitreya uvāca
yathā sasarja devo 'sau devarṣipitṛdānavān
manuṣyatiryagvṛkṣādīn bhūvyomasalilaukasaḥ
yadguṇaṃ yatsvabhāvaṃ ca yadrūpaṃ ca jagad dvija
sargādau sṛṣṭavān brahmā tan mamācakṣva vistarāt
parāśara uvāca
maitreya kathayāmy eṣa śṛṇuṣva susamāhitaḥ
yathā sasarja devo 'sau devādīn akhilān vibhuḥ
sṛṣṭiṃ cintayatas tasya kalpādiṣu yathā purā
abuddhipūrvakaḥ sargaḥ prādurbhūtas tamomayaḥ
tamo moho mahāmohas tāmisro hy andhasaṃjñitaḥ
avidyā pañcaparvaiṣā prādurbhūtā mahātmanaḥ
pañcadhāvasthitaḥ sargo dhyāyato 'pratibodhavān
bahir antaś cāprakāśaḥ saṃvṛtātmā nagātmakaḥ
mukhyā nagā yataś coktā mukhyasargas tatas tv ayam
taṃ dṛṣṭvāsādhakaṃ sargam amanyad aparaṃ punaḥ
tasyābhidhyāyataḥ sargaṃ tiryaksroto 'bhyavartata
yasmāt tiryakpravṛttaḥ sa tiryaksrotas tataḥ smṛtaḥ
paśvādayas te vikhyātās tamaḥprāyā hy avedinaḥ
utpathagrāhiṇaś caiva te 'jñāne jñānamāninaḥ
ahaṃkṛtā ahaṃmānā aṣṭāviṃśadvadhātmakāḥ
antaḥprakāśās te sarve āvṛtāś ca parasparam
tam apy asādhakaṃ matvā dhyāyato 'nyas tato 'bhavat
ūrdhvasrotas tṛtīyas tu sāttvikordhvam avartata
te sukhaprītibahulā bahir antaś ca nāvṛtāḥ
prakāśā bahir antaś ca ūrdhvasrotodbhavāḥ smṛtāḥ
tuṣṭyātmakas tṛtīyas tu devasargas tu sa smṛtaḥ
tasmin sarge 'bhavat prītir niṣpanne brahmaṇas tathā
tato 'nyaṃ sa tadā dadhyau sādhakaṃ sargam uttamam
asādhakāṃs tu tāñ jñātvā mukhyasargādisaṃbhavān
tathābhidhyāyatas tasya satyābhidhyāyinas tataḥ
prādurbhūtas tadāvyaktād arvāksrotas tu sādhakaḥ
yasmād arvāg vyavartanta tato 'rvāksrotasas tu te
te ca prakāśabahulās tamoudriktā rajo'dhikāḥ
tasmāt te duḥkhabahulā bhūyo bhūyaś ca kāriṇaḥ
prakāśā bahir antaś ca manuṣyāḥ sādhakās tu te
ity ete kathitāḥ sargāḥ ṣaḍ atra munisattama
prathamo mahataḥ sargo vijñeyo brahmaṇas tu saḥ
tanmātrāṇāṃ dvitīyaś ca bhūtasargas tu sa smṛtaḥ
vaikārikas tṛtīyas tu sarga aindriyakaḥ smṛtaḥ
ity eṣa prākṛtaḥ sargaḥ sambhūto buddhipūrvakaḥ
mukhyasargaś caturthas tu mukhyā vai sthāvarāḥ smṛtāḥ
pañcamas tu ca yaḥ proktas tairyagyonyaḥ sa ucyate
tatordhvasrotasāṃ ṣaṣṭho devasargas tu sa smṛtaḥ
tato 'rvāksrotasāṃ sargaḥ saptamaḥ sa tu mānuṣaḥ
aṣṭamo 'nugrahaḥ sargaḥ sāttvikas tāmasaś ca saḥ
pañcaite vaikṛtāḥ sargāḥ prākṛtās tu trayaḥ smṛtāḥ
prākṛto vaikṛtaś caiva kaumāro navamaḥ smṛtaḥ
ity ete vai samākhyātā nava sargāḥ prajāpateḥ
prākṛtā vaikṛtāś caiva jagato mūlahetavaḥ
sṛjato jagadīśasya kim anyacchrotum icchasi
maitreya uvāca
saṃkṣepāt kathitaḥ sargo devādīnāṃ mune tvayā
vistarācchrotum icchāmi tvatto munivarottama
parāśara uvāca
karmabhir bhāvitāḥ pūrvaiḥ kuśalākuśalais tu tāḥ
khyātyā tayā hy anirmuktāḥ saṃhāre 'py upasaṃhṛtāḥ
sthāvarāntāḥ surādyās tu prajā brahmaṃś caturvidhāḥ
brahmaṇaḥ kurvataḥ sṛṣṭiṃ jajñire mānasās tu tāḥ
tato devāsurapitṝn manuṣyāṃś ca catuṣṭayam
sisṛkṣur ambhāṃsy etāni svam ātmānam ayūyujat
yuktātmanas tamomātrā udriktābhūt prajāpateḥ
sisṛkṣor jaghanāt pūrvam asurā jajñire tataḥ
utsasarja tatas tāṃ tu tamomātrātmikāṃ tanum
sā tu tyaktā tatas tena maitreyābhūd vibhāvarī
sisṛkṣur anyadehasthaḥ prītim āpa tataḥ surāḥ
sattvodriktāḥ samudbhūtā mukhato brahmaṇo dvija
tyaktā sāpi tanus tena sattvaprāyam abhūd dinam
tato hi balino rātrāv asurā devatā divā
sattvamātrātmikām eva tato 'nyāṃ jagṛhe tanum
pitṛvan manyamānasya pitaras tasya jajñire
utsasarja pitṝn sṛṣṭvā tatas tām api sa prabhuḥ
sā cotsṛṣṭābhavat saṃdhyā dinanaktāntarasthitā
rajomātrātmikām anyāṃ jagṛhe sa tanuṃ tataḥ
rajomātrotkaṭā jātā manuṣyā dvijasattama
tām apy āśu sa tatyāja tanuṃ sadyaḥ prajāpatiḥ
jyotsnā samabhavat sāpi prāksaṃdhyā yābhidhīyate
jyotsnāgame tu balino manuṣyāḥ pitaras tathā
maitreya saṃdhyāsamaye tasmād ete bhavanti vai
jyotsnā rātryahanī saṃdhyā catvāry etāni vai vibhoḥ
brahmaṇas tu śarīrāṇi triguṇopāśrayāṇi tu
rajomātrātmikām eva tato 'nyāṃ jagṛhe tanum
tataḥ kṣud brahmaṇo jātā jajñe kopas tayā tataḥ
kṣutkṣāmān andhakāre 'tha so 'sṛjad bhagavān prabhuḥ
virūpāḥ śmaśrulā jātās te 'bhyadhāvanta taṃ prabhum
maivaṃ bho rakṣyatām eṣa yair uktaṃ rākṣasās tu te
ūcuḥ khādāma ity anye ye te yakṣās tu jakṣaṇāt
apriyān atha tān dṛṣṭvā keśāḥ śīryanta vedhasaḥ
hīnāś ca śiraso bhūyaḥ samārohanta tacchiraḥ
sarpaṇāt te 'bhavan sarpā hīnatvād ahayaḥ smṛtāḥ
tataḥ kruddho jagatsraṣṭā krodhātmāno vinirmame
varṇena kapiśenogrā bhūtās te piśitāśanāḥ
dhyāyato 'ṅgāt samudbhūtā gandharvās tasya tatkṣaṇāt
pibanto jajñire vācaṃ gandharvās tena te dvija
etāni sṛṣṭvā bhagavān brahmā tacchakticoditaḥ
tataḥ svacchandato 'nyāni vayāṃsi vayaso 'sṛjat
avayo vakṣasaś cakre mukhato 'jāḥ sa sṛṣṭavān
sṛṣṭavān udarād gāś ca pārśvābhyāṃ ca prajāpatiḥ
padbhyāṃ cāśvān samātaṅgān rāsabhān gavayān mṛgān
uṣṭrān aśvatarāṃścaiva nyaṅkūn anyāś ca jātayaḥ
oṣadhyaḥ phalamūlinyo romabhyas tasya jajñire
tretāyugamukhe brahmā kalpasyādau dvijottama
sṛṣṭvā paśvoṣadhīḥ samyag yuyoja sa tadādhvare
gaur ajaḥ puruṣo meṣā aśvāśvataragardabhāḥ
etān grāmyān paśūn āhur āraṇyāṃśca nibodha me
śvāpado dvikhuro hastī vānaraḥ pakṣipañcamāḥ
audakāḥ paśavaḥ ṣaṣṭhāḥ saptamās tu sarīsṛpāḥ
gāyatraṃ ca ṛcaś caiva trivṛtsāma rathantaram
agniṣṭomaṃ ca yajñānāṃ nirmame prathamān mukhāt
yajūṃṣi traiṣṭubhaṃ chandaḥ stomaṃ pañcadaśaṃ tathā
bṛhatsāma tathokthaṃ ca dakṣiṇād asṛjan mukhāt
sāmāni jagatīchandaḥ stomaṃ saptadaśaṃ tathā
vairūpam atirātraṃ ca paścimād asṛjan mukhāt
ekaviṃśam atharvāṇam āptoryāmāṇam eva ca
anuṣṭubhaṃ sa vairājam uttarād asṛjan mukhāt
uccāvacāni bhūtāni gātrebhyas tasya jajñire
devāsurapitṝn sṛṣṭvā manuṣyāṃś ca prajāpatiḥ
tataḥ punaḥ sasarjādau sa kalpasya pitāmahaḥ yakṣān piśācān gandharvān tathaivāpsarasāṃ gaṇān
narakiṃnararakṣāṃsi vayaḥpaśumṛgoragān avyayaṃ ca vyayaṃ caiva yad idaṃ sthāṇujaṅgamam
tat sasarja tadā brahmā bhagavān ādikṛd vibhuḥ teṣāṃ ye yāni karmāṇi prāksṛṣṭyāṃ pratipedire
tāny eva pratipadyante sṛjyamānāḥ punaḥ punaḥ
hiṃsrāhiṃsre mṛdukrūre dharmādharmāv ṛtānṛte
tadbhāvitāḥ prapadyante tasmāt tat tasya rocate
indriyārtheṣu bhūteṣu śarīreṣu ca sa prabhuḥ
nānātvaṃ viniyogāṃśca dhātaivaṃ vyasṛjat svayam
nāmarūpaṃ ca bhūtānāṃ kṛtyānāṃ ca prapañcanam
vedaśabdebhya evādau devādīnāṃ cakāra saḥ
ṛṣīṇāṃ nāmadheyāni yathā vedaśrutāni vai
yathā niyogayogyāni sarveṣām api so 'karot
yathartuṣvṛtuliṅgāni nānārūpāṇi paryaye
dṛśyante tāni tāny eva tathā bhāvā yugādiṣu
karoty evaṃvidhāṃ sṛṣṭiṃ kalpādau sa punaḥ punaḥ
sisṛkṣāśaktiyukto 'sau sṛjyaśaktipracoditaḥ
maitreya uvāca
arvāksrotas tu kathito bhavatā yastu mānuṣaḥ
brahman vistarato brūhi brahmā tam asṛjad yathā
yathā ca varṇān asṛjad yadguṇāṃś ca mahāmune
yacca teṣāṃ smṛtaṃ karma viprādīnāṃ tad ucyatām
parāśara uvāca
satyābhidhyāyinaḥ pūrvaṃ sisṛkṣor brahmaṇo jagat
ajāyanta dvijaśreṣṭha sattvodriktā mukhāt prajāḥ
vakṣaso rajasodriktās tathānyā brahmaṇo 'bhavan
rajasā tamasā caiva samudriktās tathorutaḥ
padbhyām anyāḥ prajā brahmā sasarja dvijasattama
tamaḥpradhānās tāḥ sarvāś cāturvarṇyam idaṃ tataḥ
brāhmaṇāḥ kṣatriyā vaiśyāḥ śūdrāś ca dvijasattama
pādoruvakṣaḥsthalato mukhataś ca samudgatāḥ
yajñaniṣpattaye sarvam etad brahmā cakāra vai
cāturvarṇyaṃ mahābhāga yajñasādhanam uttamam
yajñair āpyāyitā devā vṛṣṭyutsargeṇa vai prajāḥ
āpyāyayante dharmajña yajñāḥ kalyāṇahetavaḥ
niṣpādyante narais tais tu svakarmābhirataiḥ sadā
viśuddhācaraṇopetaiḥ sadbhiḥ sanmārgagāmibhiḥ
svargāpavargau mānuṣyāt prāpnuvanti narā mune
yad vābhirucitaṃ sthānaṃ tad yānti manujā dvija
prajās tā brahmaṇā sṛṣṭāś cāturvarṇyavyavasthitau
samyakśraddhāḥ samācārapravaṇā munisattama
yathecchāvāsaniratāḥ sarvabādhāvivarjitāḥ
śuddhāntaḥkaraṇāḥ śuddhāḥ sarvānuṣṭhānanirmalāḥ
śuddhe ca tāsāṃ manasi śuddhe 'ntaḥsaṃsthite harau
śuddhajñānaṃ prapaśyanti viṣṇvākhyaṃ yena tat padam
tataḥ kālātmako yo 'sau sa cāṃśaḥ kathito hareḥ
sa pātayaty aghaṃ ghoram alpam alpālpasāravat
adharmabījam udbhūtaṃ tamolobhasamudbhavam
prajāsu tāsu maitreya rāgādikam asādhakam
tataḥ sā sahajā siddhis teṣāṃ nātīva jāyate
rasollāsādayaś cānyāḥ siddhayo 'ṣṭau bhavanti yāḥ
tāsu kṣīṇāsv aśeṣāsu vardhamāne ca pātake
dvandvābhibhavaduḥkhārtās tā bhavanti tataḥ prajāḥ
tato durgāṇi tāś cakrur vārkṣaṃ pārvatam audakam
kṛtrimaṃ ca tathā durgaṃ purakharvaṭakādi yat
gṛhāṇi ca yathānyāyaṃ teṣu cakruḥ purādiṣu
śītātapādibādhānāṃ praśamāya mahāmate
pratīkāram imaṃ kṛtvā śītādes tāḥ prajāḥ punaḥ
vārtopāyaṃ tataś cakrur hastasiddhiṃ ca karmajām
vrīhayaś ca yavāś caiva godhūmā aṇavas tilāḥ
priyaṃgavo hy udārāś ca koradūṣāḥ satīnakāḥ
māṣā mudgā masūrāś ca niṣpāvāḥ sakulatthakāḥ
āḍhakyaś caṇakāś caiva śaṇāḥ saptadaśa smṛtāḥ
ity etā oṣadhīnāṃ tu grāmyānāṃ jātayo mune
oṣadhyo yajñiyāś caiva grāmyāraṇyāś caturdaśa
vrīhayaḥ sayavā māṣā godhūmā aṇavas tilāḥ
priyaṃgusaptamā hy etā aṣṭamās tu kulatthakāḥ
śyāmākās tv atha nīvārā jartilāḥ sagavedhukāḥ
tathā veṇuyavāḥ proktās tadvan markaṭakā mune
grāmyāraṇyāḥ smṛtā hy etā oṣadhyas tu caturdaśa
yajñaniṣpattaye yajñas tathāsāṃ hetur uttamaḥ
etāś ca saha yajñena prajānāṃ kāraṇaṃ param
parāvaravidaḥ prājñās tato yajñān vitanvate
ahany ahany anuṣṭhānaṃ yajñānāṃ munisattama
upakārakaraṃ puṃsāṃ kriyamāṇāghaśāntidam
yeṣāṃ tu kālasṛṣṭo 'sau pāpabindur mahāmate
cetaḥsu vavṛdhe cakrus te na yajñeṣu mānasam
vedavādāṃs tathā vedān yajñakarmādikaṃ ca yat
tat sarvaṃ nindamānās te yajñavyāsedhakāriṇaḥ
pravṛttimārgavyucchittikāriṇo vedanindakāḥ
durātmāno durācārā babhūvuḥ kuṭilāśayāḥ
saṃsiddhāyāṃ tu vārtāyāṃ prajāḥ sṛṣṭvā prajāpatiḥ
maryādāṃ sthāpayāmāsa yathāsthānaṃ yathāguṇam
varṇānām āśramāṇāṃ ca dharmān dharmabhṛtāṃ vara
lokāṃś ca sarvavarṇānāṃ samyagdharmānupālinām
prājāpatyaṃ brāhmaṇānāṃ smṛtaṃ sthānaṃ kriyāvatām
sthānam aindraṃ kṣatriyāṇāṃ saṃgrāmeṣv anivartinām
vaiśyānāṃ mārutaṃ sthānaṃ svadharmaniratātmanām
gāndharvaṃ śūdrajātīnāṃ paricaryānuvartinām
aṣṭāśītisahasrāṇi munīnām ūrdhvaretasām
smṛtaṃ teṣāṃ tu yat sthānaṃ tad eva guruvāsinām
saptarṣīṇāṃ tu yat sthānaṃ smṛtaṃ tad vai vanaukasām
prājāpatyaṃ gṛhasthānāṃ brāhmaṃ saṃnyāsināṃ smṛtam
yoginām amṛtaṃ sthānaṃ yad viṣṇoḥ paramaṃ padam
ekāntinaḥ sadā brahmadhyāyino yogino hi ye
teṣāṃ tat paramaṃ sthānaṃ yad vai paśyanti sūrayaḥ
gatvā gatvā nivartante candrasūryādayo grahāḥ
adyāpi na nivartante dvādaśākṣaracintakāḥ
tāmisram andhatāmisraṃ mahārauravarauravau
asipatravanaṃ ghoraṃ kālasūtram avīcimat
vinindakānāṃ vedasya yajñavyāsedhakāriṇām
sthānam etat samākhyātaṃ svadharmatyāginaś ca ye
parāśara uvāca
tato 'bhidhyāyatas tasya jajñire mānasāḥ prajāḥ
taccharīrasamutpannaiḥ kāryais taiḥ karaṇaiḥ saha
kṣetrajñāḥ samavartanta gātrebhyas tasya dhīmataḥ
te sarve samavartanta ye mayā prāg udāhṛtāḥ
devādyāḥ sthāvarāntāś ca traiguṇyaviṣaye sthitāḥ
evaṃ bhūtāni sṛṣṭāni carāṇi sthāvarāṇi ca
yadāsya tāḥ prajāḥ sarvā na vyavardhanta dhīmataḥ
tadānyān mānasān putrān sadṛśān ātmano 'sṛjat
bhṛguṃ pulastyaṃ pulahaṃ kratum aṅgirasaṃ tathā
marīciṃ dakṣam atriṃ ca vasiṣṭhaṃ caiva mānasān
nava brahmāṇa ity ete purāṇe niścayaṃ gatāḥ
sanandanādayo ye ca pūrvaṃ sṛṣṭās tu vedhasā
na te lokeṣv asajjanta nirapekṣāḥ prajāsu te
sarve te 'bhyāgatajñānā vītarāgā vimatsarāḥ
teṣv evaṃ nirapekṣeṣu lokasṛṣṭau mahātmanaḥ
brahmaṇo 'bhūn mahān krodhas trailokyadahanakṣamaḥ
tasya krodhasamudbhūtaṃ jvālāmālāvidīpitam
brahmaṇo 'bhūt tadā sarvaṃ trailokyam akhilaṃ mune
bhrūkuṭīkuṭilāt tasya lalāṭāt krodhadīpitāt
samutpannas tadā rudro madhyāhnārkasamaprabhaḥ
ardhanārīnaravapuḥ pracaṇḍo 'tiśarīravān
vibhajātmānam ity uktvā taṃ brahmāntardadhe tataḥ
tathokto 'sau dvidhā strītvaṃ puruṣatvaṃ tathākarot
bibheda puruṣatvaṃ ca daśadhā caikadhā ca saḥ
saumyāsaumyais tathā śāntaiḥ strītvaṃ ca sa prabhuḥ
bibheda bahudhā devaḥ svarūpair asitaiḥ sitaiḥ
tato brahmātmasambhūtaṃ pūrvaṃ svāyambhuvaṃ prabhuḥ
ātmānam eva kṛtavān prājāpatye manuṃ dvija
śatarūpāṃ ca tāṃ nārīṃ taponirdhūtakalmaṣām
svāyambhuvo manur devaḥ patnītve jagṛhe vibhuḥ
tasmācca puruṣād devī śatarūpā vyajāyata
priyavratottānapādau prasūtyākūtisaṃjñitam
kanyādvayaṃ ca dharmajña rūpaudāryaguṇānvitam
dadau prasūtiṃ dakṣāya ākūtiṃ rucaye purā
prajāpatiḥ sa jagrāha tayor jajñe sadakṣiṇaḥ
putro yajño mahābhāga dampatyor mithunaṃ tataḥ
yajñasya dakṣiṇāyāṃ tu putrā dvādaśa jajñire
yāmā iti samākhyātā devāḥ svāyambhuve manau
prasūtyāṃ ca tathā dakṣaś catasro viṃśatiṃ tathā
sasarja kanyās tāsāṃ tu samyaṅ nāmāni me śṛṇu
śraddhā lakṣmīr dhṛtis tuṣṭiḥ puṣṭir medhā kriyā tathā
buddhir lajjā vapuḥ śāntiḥ siddhiḥ kīrtis trayodaśī
patnyarthaṃ pratijagrāha dharmo dākṣāyaṇīḥ prabhuḥ
tābhyaḥ śiṣṭā yavīyasya ekādaśa sulocanāḥ
khyātiḥ saty atha saṃbhūtiḥ smṛtiḥ prītiḥ kṣamā tathā
sannatiś cānasūyā ca ūrjā svāhā svadhā tathā
bhṛgur bhavo marīciś ca tathā caivāṅgirā muniḥ
pulastyaḥ pulahaś caiva kratuś carṣivaras tathā
atrir vasiṣṭho vahniś ca pitaraś ca yathākramam
khyātyādyā jagṛhuḥ kanyā munayo munisattama
śraddhā kāmaṃ calā darpaṃ niyamaṃ dhṛtir ātmajam
saṃtoṣaṃ ca tathā tuṣṭir lobhaṃ puṣṭir asūyata
medhā śrutaṃ kriyā daṇḍaṃ nayaṃ vinayam eva ca
bodhaṃ buddhis tathā lajjā vinayaṃ vapur ātmajam
vyavasāyaṃ prajajñe vai kṣemaṃ śāntir asūyata
sukhaṃ siddhir yaśaḥ kīrtir ity ete dharmasūnavaḥ
kāmād ratiḥ sutaṃ harṣaṃ dharmapautram asūyata
hiṃsā bhāryā tvadharmasya tayor jajñe tathānṛtam
kanyā ca nikṛtis tābhyāṃ bhayaṃ narakam eva ca
māyā ca vedanā caiva mithunaṃ tv idam etayoḥ
tayor jajñe 'tha vai māyā mṛtyuṃ bhūtāpahāriṇam
vedanā svasutaṃ cāpi duḥkhaṃ jajñe 'tha rauravāt
mṛtyor vyādhijarāśokatṛṣṇākrodhāś ca jajñire
duḥkhottarāḥ smṛtā hy ete sarve cādharmalakṣaṇāḥ
naiṣāṃ bhāryāsti putro vā te sarve hy ūrdhvaretasaḥ
raudrāṇy etāni rūpāṇi viṣṇor munivarātmaja
nityapralayahetutvaṃ jagato 'sya prayānti vai
dakṣo marīcir atriś ca bhṛgvādyāś ca prajeśvarāḥ
jagaty atra mahābhāga nityaṃ sargasya hetavaḥ
manavo manuputrāś ca bhūpā vīryadharāś ca ye
sanmārgābhiratāḥ śūrās te nityaṃ sthitikāriṇaḥ
maitreya uvāca
yeyaṃ nityasthitir brahman nityasargas tatheritaḥ
nityābhāvaś ca teṣāṃ vai svarūpaṃ mama kathyatām
parāśara uvāca
sargasthitivināśāṃś ca bhagavān madhusūdanaḥ
tais tai rūpair acintyātmā karoty avyāhatān vibhuḥ
naimittikaḥ prākṛtikas tathaivātyantiko dvija
nityaś ca sarvabhūtānāṃ pralayo 'yaṃ caturvidhaḥ
brāhmo naimittikas tatra yacchete jagataḥ patiḥ
prayāti prākṛte caiva brahmāṇḍaṃ prakṛtau layam
jñānād ātyantikaḥ prokto yoginaḥ paramātmani
nityaḥ sadaiva jātānāṃ yo vināśo divāniśam
prasūtiḥ prakṛter yā tu sā sṛṣṭiḥ prākṛtā smṛtā
dainaṃdinī tathā proktā yāntarapralayād anu
bhūtāny anudinaṃ yatra jāyante munisattama
nityasargo hi sa proktaḥ purāṇārthavicakṣaṇaiḥ
evaṃ sarvaśarīreṣu bhagavān bhūtabhāvanaḥ
saṃsthitaḥ kurute viṣṇur utpattisthitisaṃyamān
sṛṣṭisthitivināśānāṃ śaktayaḥ sarvadehiṣu
vaiṣṇavyaḥ parivartante maitreyāharniśaṃ sadā
guṇatrayamayaṃ hyetad brahmañchaktitrayaṃ mahat
yo 'tiyāti sa yāty eva paraṃ nāvartate punaḥ
parāśara uvāca
kathitas tāmasaḥ sargo brahmaṇas te mahāmune
rudrasargaṃ pravakṣyāmi tan me nigadataḥ śṛṇu
kalpādāv ātmanas tulyaṃ sutaṃ pradhyāyatas tataḥ
prādurāsīt prabhor aṅke kumāro nīlalohitaḥ
rudan vai susvaraṃ so 'tha dravaṃś ca dvijasattama
kiṃ rodiṣīti taṃ brahmā rudantaṃ pratyuvāca ha
nāma dehīti taṃ so 'tha pratyuvāca prajāpatiḥ
rudras tvaṃ deva nāmnāsi mā rodīr dhairyam āvaha
evam uktaḥ punaḥ so 'tha saptakṛtvo ruroda vai
tato 'nyāni dadau tasmai sapta nāmāni sa prabhuḥ
sthānāni caiṣām aṣṭānāṃ patnīḥ putrāṃś ca vai vibhuḥ
bhavaṃ śarvam atheśānaṃ tathā paśupatiṃ dvija
bhīmam ugraṃ mahādevam uvāca sa pitāmahaḥ
cakre nāmāny athaitāni sthānāny eṣāṃ cakāra saḥ
sūryo jalaṃ mahī vāyur vahnir ākāśam eva ca
dīkṣito brāhmaṇaḥ soma ity etās tanavaḥ kramāt
suvarcalā tathaivoṣā vikeśī cāparā śivā
svāhā diśas tathā dīkṣā rohiṇī ca yathākramam
sūryādīnāṃ naraśreṣṭha rudrādyair nāmabhiḥ saha
patnyaḥ smṛtā mahābhāga tadapatyāni me śṛṇu
yeṣāṃ sūtiprasūtaiś ca idam āpūritaṃ jagat
śanaiścaras tathā śukro lohitāṅgo manojavaḥ
skandaḥ svargo 'tha saṃtāno budhaś cānukramāt sutāḥ
evaṃprakāro rudro 'sau satīṃ bhāryām avindata
dakṣakopācca tatyāja sā satī svaṃ kalevaram
himavadduhitā sābhūn menāyāṃ dvijasattama
upayeme punaś comām ananyāṃ bhagavān bhavaḥ
devau dhātṛvidhātārau bhṛgoḥ khyātir asūyata
śriyaṃ ca devadevasya patnī nārāyaṇasya yā
maitreya uvāca
kṣīrābdhau śrīḥ samutpannā śrūyate 'mṛtamanthane
bhṛgoḥ khyātyāṃ samutpannety etad āha kathaṃ bhavān
parāśara uvāca
nityaivaiṣā jaganmātā viṣṇoḥ śrīr anapāyinī
yathā sarvagato viṣṇus tathaiveyaṃ dvijottama
artho viṣṇur iyaṃ vāṇī nītir eṣā nayo hariḥ
bodho viṣṇur iyaṃ buddhir dharmo 'sau satkriyā tv iyam
sraṣṭā viṣṇur iyaṃ sṛṣṭiḥ śrīr bhūmir bhūdharo hariḥ
saṃtoṣo bhagavāṃl lakṣmīs tuṣṭir maitreya śāśvatī
icchā śrīr bhagavān kāmo yajño 'sau dakṣiṇā tu sā
ājyāhutir asau devī puroḍāśo janārdanaḥ
patnīśālā mune lakṣmīḥ prāgvaṃśo madhusūdanaḥ
citir lakṣmīr harir yūpa idhmā śrīr bhagavān kuśaḥ
sāmasvarūpī bhagavān udgītiḥ kamalālayā
svāhā lakṣmīr jagannātho vāsudevo hutāśanaḥ
śaṃkaro bhagavāñchaurir gaurī lakṣmīr dvijottama
maitreya keśavaḥ sūryas tatprabhā kamalālayā
viṣṇuḥ pitṛgaṇaḥ padmā svadhā śāśvatapuṣṭidā
dyauḥ śrīḥ sarvātmako viṣṇur avakāśo 'tivistaraḥ
śaśāṅkaḥ śrīdharaḥ kāntiḥ śrīs tasyaivānapāyinī
dhṛtir lakṣmīr jagacceṣṭā vāyuḥ sarvatrago hariḥ
jaladhir dvija govindas tadvelā śrīr mahāmate
lakṣmīsvarūpam indrāṇī devendro madhusūdanaḥ
yamaś cakradharaḥ sākṣād dhūmorṇā kamalālayā
ṛddhiḥ śrīḥ śrīdharo devaḥ svayam eva dhaneśvaraḥ
gaurī lakṣmīr mahābhāgā keśavo varuṇaḥ svayam
śrīr devasenā viprendra devasenāpatir hariḥ
avaṣṭambho gadāpāṇiḥ śaktir lakṣmīr dvijottama
kāṣṭhā lakṣmīr nimeṣo 'sau muhūrto 'sau kalā tu sā
jyotsnā lakṣmīḥ pradīpo 'sau sarvaḥ sarveśvaro hariḥ
latābhūtā jaganmātā śrīr viṣṇur drumasaṃsthitiḥ
vibhāvarī śrīr divaso devaś cakragadādharaḥ
varaprado varo viṣṇur vadhūḥ padmavanālayā
nadasvarūpī bhagavāñ śrīr nadīrūpasaṃsthitā
dhvajaś ca puṇḍarīkākṣaḥ patākā kamalālayā
tṛṣṇā lakṣmīr jagatsvāmī lobho nārāyaṇaḥ paraḥ
ratirāgau ca dharmajña lakṣmīr govinda eva ca
kiṃ vātra bahunoktena saṃkṣepeṇedam ucyate
devatiryaṅmanuṣyeṣu puṃnāmni bhagavān hariḥ
strīnāmni lakṣmīr maitreya nānayor vidyate param
parāśara uvāca
idaṃ ca śṛṇu maitreya yat pṛṣṭo 'ham iha tvayā
śrīsambaddhaṃ mayāpy etacchrutam āsīn marīcitaḥ
durvāsāḥ śaṃkarasyāṃśaś cacāra pṛthivīm imām
sa dadarśa srajaṃ divyām ṛṣir vidyādharīkare
saṃtānakānām akhilaṃ yasyā gandhena vāsitam
atisevyam abhūd brahman tad vanaṃ vanacāriṇām
unmattavratadhṛg vipraḥ sa dṛṣṭvā śobhanāṃ srajam
tāṃ yayāce varārohāṃ vidyādharavadhūṃ tataḥ
yācitā tena tanvaṅgī mālāṃ vidyādharāṅganā
dadau tasmai viśālākṣī sādaraṃ praṇipatya tam
tām ādāyātmano mūrdhni srajam unmattarūpadhṛk
kṛtvā sa vipro maitreya paribabhrāma medinīm
sa dadarśa samāyāntam unmattairāvatasthitam
trailokyādhipatiṃ devaṃ saha devaiḥ śacīpatim
tām ātmanaḥ sa śirasaḥ srajam unmattaṣaṭpadām
ādāyāmararājāya cikṣeponmattavan muniḥ
gṛhītvāmararājena srag airāvatamūrdhani
nyastā rarāja kailāsaśikhare jāhnavī yathā
madāndhakāritākṣo 'sau gandhākṛṣṭena vāraṇaḥ
kareṇāghrāya cikṣepa tāṃ srajaṃ dharaṇītale
tataś cukrodha bhagavān durvāsā munisattamaḥ
maitreya devarājānaṃ kruddhaś caitad uvāca ha
durvāsā uvāca
aiśvaryamadaduṣṭātmann atistabdho 'si vāsava
śriyo dhāma srajaṃ yas tvaṃ maddattāṃ nābhinandasi
prasāda iti noktaṃ te praṇipātapuraḥsaram
harṣotphullakapolena na cāpi śirasā dhṛtā
mayā dattām imāṃ mālāṃ yasmān na bahu manyase
trailokyaśrīr ato mūḍha vināśam upayāsyati
māṃ manyate 'nyaiḥ sadṛśaṃ nūnaṃ śakra bhavān dvijaiḥ
ato 'vamānam asmāsu māninā bhavatā kṛtam
maddattā bhavatā yasmāt kṣiptā mālā mahītale
tasmāt praṇaṣṭalakṣmīkaṃ trailokyaṃ te bhaviṣyati
yasya saṃjātakopasya bhayam eti carācaram
taṃ tvaṃ mām atigarveṇa devarājāvamanyase
parāśara uvāca
mahendro vāraṇaskandhād avatīrya tvarānvitaḥ
prasādayāmāsa muniṃ durvāsasam akalmaṣam
prasādyamānaḥ sa tadā praṇipātapuraḥsaram
pratyuvāca sahasrākṣaṃ durvāsā munisattamaḥ
durvāsā uvāca
nāhaṃ kṛpāluhṛdayo na ca māṃ bhajate kṣamā
anye te munayaḥ śakra durvāsasam avehi mām
gautamādibhir anyais tvaṃ garvam āpādito mudhā
akṣāntisārasarvasvaṃ durvāsasam avehi mām
vasiṣṭhādyair dayāsāraiḥ stotraṃ kurvadbhir uccakaiḥ
garvaṃ gato 'si yenaivaṃ mām apy adyāvamanyase
jvalajjaṭākalāpasya bhṛkuṭīkuṭilaṃ mukham
nirīkṣya kas tribhuvane mama yo na gato bhayam
nāhaṃ kṣamiṣye bahunā kim uktena śatakrato
viḍambanām imāṃ bhūyaḥ karoṣy anunayātmikām
parāśara uvāca
ity uktvā prayayau vipro devarājo 'pi taṃ punaḥ
āruhyairāvataṃ brahman prayayāv amarāvatīm
tataḥprabhṛti niḥśrīkaṃ saśakraṃ bhuvanatrayam
maitreyāsīd apadhvastaṃ saṃkṣīṇauṣadhivīrudham
na yajñāḥ sampravartante na tapasyanti tāpasāḥ
na ca dānādidharmeṣu manaś cakre tadā janaḥ
niḥsattvāḥ sakalā lokā lobhādyupahatendriyāḥ
svalpe 'pi hi babhūvus te sābhilāṣā dvijottama
yataḥ sattvaṃ tato lakṣmīḥ sattvaṃ bhūtyanusāri ca
niḥśrīkāṇāṃ kutaḥ sattvaṃ vinā tena guṇāḥ kutaḥ
balaśauryādyabhāvaś ca puruṣāṇāṃ guṇair vinā
laṅghanīyaḥ samastasya balaśauryavivarjitaḥ
bhavaty apadhvastamatir laṅghitaḥ prathitaḥ pumān
evam atyantaniḥśrīke trailokye sattvavarjite
devān prati balodyogaṃ cakrur daiteyadānavāḥ
lobhābhibhūtā niḥśrīkā daityāḥ sattvavivarjitāḥ
śriyā vihīnair niḥsattvair devaiś cakrus tato raṇam
vijitās tridaśā daityair indrādyāḥ śaraṇaṃ yayuḥ
pitāmahaṃ mahābhāgaṃ hutāśanapurogamāḥ
yathāvat kathito devair brahmā prāha tataḥ surān
parāvareśaṃ śaraṇaṃ vrajadhvam asurārdanam
utpattisthitināśānām ahetuṃ hetum īśvaram
prajāpatipatiṃ viṣṇum anantam aparājitam
pradhānapuṃsor ajayoḥ kāraṇaṃ kāryabhūtayoḥ
praṇatārtiharaṃ viṣṇuṃ sa vaḥ śreyo vidhāsyati
parāśara uvāca
evam uktvā surān sarvān brahmā lokapitāmahaḥ
kṣīrodasyottaraṃ tīraṃ tair eva sahito yayau
sa gatvā tridaśaiḥ sarvaiḥ samavetaḥ pitāmahaḥ
tuṣṭāva vāgbhir iṣṭābhiḥ parāvarapatiṃ harim
brahmovāca
namāmi sarvaṃ sarveśam anantam ajam avyayam
lokadhāmadharādhāram aprakāśam abhedinam
nārāyaṇam aṇīyāṃsam aśeṣāṇām aṇīyasām
samastānāṃ gariṣṭhaṃ ca bhūrādīnāṃ garīyasām
yatra sarvaṃ yataḥ sarvam utpannaṃ matpuraḥsaram
sarvabhūtaś ca yo devaḥ parāṇām api yaḥ paraḥ
paraḥ parasmāt puruṣāt paramātmasvarūpadhṛk
yogibhiś cintyate yo 'sau muktihetor mumukṣubhiḥ
sattvādayo na santīśe yatra ca prākṛtā guṇāḥ
sa śuddhaḥ sarvaśuddhebhyaḥ pumān ādyaḥ prasīdatu
kalākāṣṭhānimeṣādikālasūtrasya gocare
yasya śaktir na śuddhasya prasīdatu sa no hariḥ
procyate parameśo hi yaḥ śuddho 'py upacārataḥ
prasīdatu sa no viṣṇur ātmā yaḥ sarvadehinām
yaḥ kāraṇaṃ ca kāryaṃ ca kāraṇasyāpi kāraṇam
kāryasyāpi ca yaḥ kāryaṃ prasīdatu sa no hariḥ
kāryakāryasya yat kāryaṃ tatkāryasyāpi yaḥ svayam
tatkāryakāryabhūto yas tataś ca praṇato 'smi tam
kāraṇaṃ kāraṇasyāpi tasya kāraṇakāraṇam
tatkāraṇānāṃ hetuṃ taṃ praṇato 'smi sureśvaram
bhoktāraṃ bhojyabhūtaṃ ca sraṣṭāraṃ sṛjyam eva ca
kāryakartṛsvarūpaṃ taṃ praṇato 'smi paraṃ padam
viśuddhabodhavan nityam ajam akṣayam avyayam
avyaktam avikāraṃ yat tad viṣṇoḥ paramaṃ padam
na sthūlaṃ na ca sūkṣmaṃ yan na viśeṣaṇagocaram
tat padaṃ paramaṃ viṣṇoḥ praṇamāmi sadāmalam
yasyāyutāyutāṃśāṃśe viśvaśaktir iyaṃ sthitā
parabrahmasvarūpasya praṇamāmi tam avyayam
yan na devā na munayo na cāhaṃ na ca śaṃkaraḥ
jānanti parameśasya tad viṣṇoḥ paramaṃ padam
yad yoginaḥ sadodyuktāḥ puṇyapāpakṣaye 'kṣayam
paśyanti praṇave cintyaṃ tad viṣṇoḥ paramaṃ padam
śaktayo yasya devasya brahmaviṣṇuśivātmikāḥ
bhavanty abhūtapūrvasya tad viṣṇoḥ paramaṃ padam
sarveśa sarvabhūtātman sarva sarvāśrayācyuta
prasīda viṣṇo bhaktānāṃ vraja no dṛṣṭigocaram
parāśara uvāca
ity udīritam ākarṇya brahmaṇas tridaśās tataḥ
praṇamyocuḥ prasīdeti vraja no dṛṣṭigocaram
yan nāyaṃ bhagavān brahmā jānāti paramaṃ padam
taṃ natāḥ smo jagaddhāma tava sarvagatācyuta
ity ante vacasas teṣāṃ devānāṃ brahmaṇas tathā
ūcur devarṣayaḥ sarve bṛhaspatipurogamāḥ
ādyo yajñaḥ pumān īḍyo yaḥ pūrveṣāṃ ca pūrvajaḥ
taṃ natāḥ smo jagatsraṣṭuḥ sraṣṭāram aviśeṣaṇam
bhagavan bhūtabhavyeśa yajñamūrtidharāvyaya
prasīda praṇatānāṃ tvaṃ sarveṣāṃ dehi darśanam
eṣa brahmā tathaivāyaṃ saha rudrais trilocanaḥ
sarvādityaiḥ samaṃ pūṣā pāvako 'yaṃ sahāgnibhiḥ
aśvinau vasavaś ceme sarve caite marudgaṇāḥ
sādhyā viśve tathā devā devendraś cāyam īśvaraḥ
praṇāmapravaṇā nātha daityasainyaparājitāḥ
śaraṇaṃ tvām anuprāptāḥ samastā devatāgaṇāḥ
parāśara uvāca
evaṃ saṃstūyamānas tu bhagavāñchaṅkhacakradhṛk
jagāma darśanaṃ teṣāṃ maitreya parameśvaraḥ
taṃ dṛṣṭvā te tadā devāḥ śaṅkhacakragadādharam
apūrvarūpasaṃsthānaṃ tejasāṃ rāśim ūrjitam
praṇamya praṇatāḥ pūrvaṃ saṃkṣobhastimitekṣaṇāḥ
tuṣṭuvuḥ puṇḍarīkākṣaṃ pitāmahapurogamāḥ
devā ūcuḥ
namo namas te viśveśa tvaṃ brahmā tvaṃ pinākadhṛk
indras tvam agniḥ pavano varuṇaḥ savitā yamaḥ
vasavo marutaḥ sādhyā viśvedevagaṇā bhavān
yo 'yaṃ tavāgato deva samīpaṃ devatāgaṇaḥ
sa tvam eva jagatsraṣṭā yataḥ sarvagato bhavān
tvaṃ yajñas tvaṃ vaṣaṭkāras tvam oṅkāraḥ prajāpatiḥ
vettā vedyaṃ ca sarvātmaṃs tvanmayaṃ cākhilaṃ jagat
tvām ārtāḥ śaraṇaṃ viṣṇo prayātā daityanirjitāḥ
vayaṃ prasīda sarvātmaṃs tejasāpyāyayasva naḥ
tāvad ārtis tathā vāñchā tāvan mohas tathāsukham
yāvan nāyāti śaraṇaṃ tvām aśeṣāghanāśanam
tvaṃ prasādaṃ prasannātman prapannānāṃ kuruṣva naḥ
tejasāṃ nātha sarveṣāṃ svaśaktyāpyāyanaṃ kuru
parāśara uvāca
evaṃ saṃstūyamānas tu praṇatair amarair hariḥ
prasannadṛṣṭir bhagavān idam āha sa viśvakṛt
bhagavān uvāca
tejaso bhavatāṃ devāḥ kariṣyāmy upabṛṃhaṇam
vadāmy ahaṃ yat kriyatāṃ bhavadbhis tad idaṃ surāḥ
ānīya sahitā daityaiḥ kṣīrābdhau sakalauṣadhīḥ
manthānaṃ mandaraṃ kṛtvā netraṃ kṛtvā tu vāsukim
mathyatām amṛtaṃ devāḥ sahāye mayy avasthite
sāmapūrvaṃ ca daiteyās tatra sāhāyyakarmaṇi
sāmānyaphalabhoktāro yūyaṃ vācyā bhaviṣyatha
mathyamāne ca tatrābdhau yat samutpadyate 'mṛtam
tatpānād balino yūyam amarāś ca bhaviṣyatha
tathā cāhaṃ kariṣyāmi te yathā tridaśadviṣaḥ
na prāpsyanty amṛtaṃ devāḥ kevalaṃ kleśabhāginaḥ
parāśara uvāca
ity uktā devadevena sarva eva tataḥ surāḥ
saṃdhānam asuraiḥ kṛtvā yatnavanto 'mṛte 'bhavan
nānauṣadhīḥ samānīya devadaiteyadānavāḥ
kṣiptvā kṣīrābdhipayasi śaradabhrāmalatviṣi
manthānaṃ mandaraṃ kṛtvā netraṃ kṛtvā ca vāsukim
tato mathitum ārabdhā maitreya tarasāmṛtam
vibudhāḥ sahitāḥ sarve yataḥ pucchaṃ tataḥ kṛtāḥ
kṛṣṇena vāsuker daityāḥ pūrvakāye niveśitāḥ
te tasya phaṇaniḥśvāsavahnināpahatatviṣaḥ
nistejaso 'surāḥ sarve babhūvur amitadyute
tenaiva mukhaniḥśvāsavāyunāstabalāhakaiḥ
pucchapradeśe varṣadbhis tadā cāpyāyitāḥ surāḥ
kṣīrodamadhye bhagavān kūrmarūpī svayaṃ hariḥ
mandarādrer adhiṣṭhānaṃ bhramato 'bhūn mahāmune
rūpeṇānyena devānāṃ madhye cakragadādharaḥ
cakarṣa nāgarājānaṃ daityamadhye 'pareṇa ca
upary ākrāntavāñchailaṃ bṛhadrūpeṇa keśavaḥ
tathāpareṇa maitreya yan na dṛṣṭaṃ surāsuraiḥ
tejasā nāgarājānaṃ tathāpyāyitavān hariḥ
anyena tejasā devān upabṛṃhitavān vibhuḥ
mathyamāne tatas tasmin kṣīrābdhau devadānavaiḥ
havirdhāmābhavat pūrvaṃ surabhiḥ surapūjitā
jagmur mudaṃ tato devā dānavāś ca mahāmune
vyākṣiptacetasaś caiva babhūvuḥ stimitekṣaṇāḥ
kim etad iti siddhānāṃ divi cintayatāṃ tataḥ
babhūva vāruṇī devī madāghūrṇitalocanā
kṛtāvartāt tatas tasmāt kṣīrodād vāsayañ jagat
gandhena pārijāto 'bhūd devastrīnandanas taruḥ
rūpaudāryaguṇopetas tataś cāpsarasāṃ gaṇaḥ
kṣīrodadheḥ samutpanno maitreya paramādbhutaḥ
tataḥ śītāṃśur abhavaj jagṛhe taṃ maheśvaraḥ
jagṛhuś ca viṣaṃ nāgāḥ kṣīrodābdhisamutthitam
tato dhanvantarir devaḥ śvetāmbaradharaḥ svayam
bibhratkamaṇḍaluṃ pūrṇam amṛtasya samutthitaḥ
tataḥ svasthamanaskās te sarve daiteyadānavāḥ
babhūvur muditāḥ sadyo maitreya munibhiḥ saha
tataḥ sphuratkāntimatī vikāsikamale sthitā
śrīr devī payasas tasmād utthitā dhṛtapaṅkajā
tāṃ tuṣṭuvur mudā yuktāḥ śrīsūktena maharṣayaḥ
viśvāvasumukhās tasyā gandharvāḥ purato jaguḥ
ghṛtācīpramukhā brahman nanṛtuś cāpsarogaṇāḥ
gaṅgādyāḥ saritas toyaiḥ snānārtham upatasthire
diggajā hemapātrastham ādāya vimalaṃ jalam
snāpayāṃcakrire devīṃ sarvalokamaheśvarīm
kṣīrodo rūpadhṛk tasyai mālām amlānapaṅkajām
dadau vibhūṣaṇāny aṅge viśvakarmā cakāra ha
divyamālyāmbaradharā snātā bhūṣaṇabhūṣitā
paśyatāṃ sarvadevānāṃ yayau vakṣaḥsthalaṃ hareḥ
tato 'valokitā devā harivakṣaḥsthalasthayā
lakṣmyā maitreya sahasā parāṃ nirvṛtim āgatāḥ
udvegaṃ paramaṃ jagmur daityā viṣṇuparāṅmukhāḥ
tyaktā lakṣmyā mahābhāga vipracittipurogamāḥ
tatas te jagṛhur daityā dhanvantarikare sthitam
kamaṇḍaluṃ mahāvīryā yatrāste tad dvijāmṛtam
māyayā mohayitvā tān viṣṇuḥ strīrūpam āsthitaḥ
dānavebhyas tad ādāya devebhyaḥ pradadau vibhuḥ
tataḥ papuḥ suraguṇāḥ śakrādyās tat tadāmṛtam
udyatāyudhanistriṃśā daityās tāṃś ca samabhyayuḥ
pīte 'mṛte ca balibhir devair daityacamūs tadā
vadhyamānā diśo bheje pātālaṃ ca viveśa vai
tato devā mudā yuktāḥ śaṅkhacakragadādharam
praṇipatya yathāpūrvam aśāsaṃs tat triviṣṭapam
tataḥ prasannabhāḥ sūryaḥ prayayau svena vartmanā
jyotīṃṣi ca yathāmārgaṃ prayayur munisattama
jajvāla bhagavāṃścoccaiścārudīptir vibhāvasuḥ
dharme ca sarvabhūtānāṃ tadā matir ajāyata
śriyā juṣṭaṃ ca trailokyaṃ babhūva dvijasattama
śakraś ca tridaśaśreṣṭhaḥ punaḥ śrīmān ajāyata
siṃhāsanagataḥ śakraḥ samprāpya tridivaṃ punaḥ
devarājye sthito devīṃ tuṣṭāvābjakarāṃ tataḥ
indra uvāca
namasye sarvalokānāṃ jananīm abjasaṃbhavām
śriyam unnidrapadmākṣīṃ viṣṇuvakṣaḥsthalasthitām
tvaṃ siddhis tvaṃ svadhā svāhā sudhā tvaṃ lokapāvanī
saṃdhyā rātriḥ prabhā bhūtir medhā śraddhā sarasvatī
yajñavidyā mahāvidyā guhyavidyā ca śobhane
ātmavidyā ca devi tvaṃ vimuktiphaladāyinī
ānvīkṣikī trayī vārtā daṇḍanītis tvam eva ca
saumyāsaumyair jagad rūpais tvayaitad devi pūritam
kā tv anyā tvām ṛte devi sarvayajñamayaṃ vapuḥ
adhyāste devadevasya yogicintyaṃ gadābhṛtaḥ
tvayā devi parityaktaṃ sakalaṃ bhuvanatrayam
vinaṣṭaprāyam abhavat tvayedānīṃ samedhitam
dārāḥ putrās tathāgāraṃ suhṛddhānyadhanādikam
bhavaty etan mahābhāge nityaṃ tvadvīkṣaṇān nṛṇām
śarīrārogyam aiśvaryam aripakṣakṣayaḥ sukham
devi tvaddṛṣṭidṛṣṭānāṃ puruṣāṇāṃ na durlabham
tvaṃ mātā sarvabhūtānāṃ devadevo hariḥ pitā
tvayaitad viṣṇunā cāmba jagad vyāptaṃ carācaram
mā naḥ kośaṃ tathā goṣṭhaṃ mā gṛhaṃ mā paricchadam
mā śarīraṃ kalatraṃ ca tyajethāḥ sarvapāvani
mā putrān mā suhṛdvargān mā paśūn mā vibhūṣaṇam
tyajethā mama devasya viṣṇor vakṣaḥsthalālaye
sattvena satyaśaucābhyāṃ tathā śīlādibhir guṇaiḥ
tyajyante te narāḥ sadyaḥ saṃtyaktā ye tvayāmale
tvayāvalokitāḥ sadyaḥ śīlādyair akhilair guṇaiḥ
kulaiśvaryaiś ca yujyante puruṣā nirguṇā api
sa ślāghyaḥ sa guṇī dhanyaḥ sa kulīnaḥ sa buddhimān
sa śūraḥ sa ca vikrānto yas tvayā devi vīkṣitaḥ
sadyo vaiguṇyam āyānti śīlādyāḥ sakalā guṇāḥ
parāṅmukhī jagaddhātrī yasya tvaṃ viṣṇuvallabhe
na te varṇayituṃ śaktā guṇāñjihvāpi vedhasaḥ
prasīda devi padmākṣi māsmāṃstyākṣīḥ kadācana
parāśara uvāca
evaṃ śrīḥ saṃstutā samyak prāha hṛṣṭā śatakratum
śṛṇvatāṃ sarvadevānāṃ sarvabhūtasthitā dvija
śrīr uvāca
parituṣṭāsmi deveśa stotreṇānena te hare
varaṃ vṛṇīṣva yas tv iṣṭo varadāhaṃ tavāgatā
indra uvāca
varadā yadi me devi varārho yadi cāpy aham
trailokyaṃ na tvayā tyājyam eṣa me 'stu varaḥ paraḥ
stotreṇa yas tathaitena tvāṃ stoṣyaty abdhisaṃbhave
sa tvayā na parityājyo dvitīyo 'stu varo mama
śrīr uvāca
trailokyaṃ tridaśaśreṣṭha na saṃtyakṣyāmi vāsava
datto varo mayāyaṃ te stotrārādhanatuṣṭayā
yaś ca sāyaṃ tathā prātaḥ stotreṇānena mānavaḥ
māṃ stoṣyati na tasyāhaṃ bhaviṣyāmi parāṅmukhī
parāśara uvāca
evaṃ dadau varau devī devarājāya vai purā
maitreya śrīr mahābhāgā stotrārādhanatoṣitā
bhṛgoḥ khyātyāṃ samutpannā śrīḥ pūrvam udadheḥ punaḥ
devadānavayatnena prasūtāmṛtamanthane
evaṃ yadā jagatsvāmī devadevo janārdanaḥ
avatāraṃ karoty eṣā tadā śrīs tatsahāyinī
punaś ca padmā sambhūtā ādityo 'bhūd yadā hariḥ
yadā tu bhārgavo rāmas tadābhūd dharaṇī tv iyam
rāghavatve 'bhavat sītā rukmiṇī kṛṣṇajanmani
anyeṣu cāvatāreṣu viṣṇor eṣā sahāyinī
devatve devadeheyaṃ manuṣyatve ca mānuṣī
viṣṇor dehānurūpāṃ vai karoty eṣātmanas tanum
yaś caitacchṛṇuyājjanma lakṣmyā yaś ca paṭhen naraḥ
śriyo na vicyutis tasya gṛhe yāvat kulatrayam
paṭhyate yeṣu caiveyaṃ gṛheṣu śrīstutir mune
alakṣmīḥ kalahādhārā na teṣv āste kadācana
etat te kathitaṃ brahman yan māṃ tvaṃ paripṛcchasi
kṣīrābdhau śrīr yathā jātā pūrvaṃ bhṛgusutā satī
iti sakalavibhūtyavāptihetuḥ stutir iyam indramukhodgatā hi lakṣmyāḥ
anudinam iha paṭhyate nṛbhir yair vasati na teṣu kadācid apy alakṣmīḥ
maitreya uvāca
kathitaṃ me tvayā sarvaṃ yat pṛṣṭo 'si mahāmune
bhṛgusargāt prabhṛty eṣa sargo me kathyatāṃ punaḥ
parāśara uvāca
bhṛgoḥ khyātyāṃ samutpannā lakṣmīr viṣṇuparigrahaḥ
tathā dhātṛvidhātārau khyātyāṃ jātau sutau bhṛgoḥ
āyatir niyatiś caiva meroḥ kanye mahātmanaḥ
dhātṛvidhātros te bhārye tayor jātau sutāv ubhau
prāṇaś caiva mṛkaṇḍuś ca mārkaṇḍeyo mṛkaṇḍutaḥ
tato vedaśirā jajñe prāṇasyāpi sutaṃ śṛṇu
prāṇasya dyutimān putro rājavāṃś ca tato 'bhavat
tato vaṃśo mahābhāga vistāraṃ bhārgavo gataḥ
patnī marīceḥ saṃbhūtiḥ paurṇamāsam asūyata
virajāḥ parvataś caiva tasya putrau mahātmanaḥ
vaṃśasaṃkīrtane putrān vadiṣye 'haṃ tato dvija
smṛtiś cāṅgirasaḥ patnī prasūtā kanyakās tathā
sinīvālī kuhūś caiva rākā cānumatī tathā
anasūyā tathaivātrer jajñe putrān akalmaṣān
somaṃ durvāsasaṃ caiva dattātreyaṃ ca yoginam
prītyāṃ pulastyabhāryāyāṃ dattolis tatsuto 'bhavat
pūrvajanmani so 'gastyaḥ smṛtaḥ svāyambhuve 'ntare
kardamaś cārvarīvāṃś ca sahiṣṇuś ca sutatrayam
kṣamā tu suṣuve bhāryā pulahasya prajāpateḥ
kratoś ca sannatir bhāryā vālakhilyān asūyata
ṣaṣṭis tāni sahasrāṇi ṛṣīṇām ūrdhvaretasām
aṅguṣṭhaparvamātrāṇāṃ jvaladbhāskaratejasām
ūrjāyāṃ ca vasiṣṭhasya saptājāyanta vai sutāḥ
rajo gotrordhvabāhuś ca savanaś cānaghas tathā
sutapāḥ śukra ity ete sarve saptarṣayo 'malāḥ
yo 'sāv agnir abhimānī brahmaṇas tanayo 'grajaḥ
tasmāt svāhā sutāṃllebhe trīn udāraujaso dvija
pāvakaṃ pavamānaṃ ca śuciṃ cāpi jalāśinam
teṣāṃ tu saṃtatāv anye catvāriṃśacca pañca ca
kathyante vahnayaś caite pitā putratrayaṃ ca yat
evam ekonapañcāśad vahnayaḥ parikīrtitāḥ
pitaro brahmaṇā sṛṣṭā vyākhyātā ye mayā tava
agniṣvāttā barhiṣado 'nagnayaḥ sāgnayaś ca ye
tebhyaḥ svadhā sute jajñe menāṃ vai dhāriṇīṃ tathā
te ubhe brahmavādinyau yoginyau cāpy ubhe dvija
uttamajñānasampanne sarvaiḥ samuditair guṇaiḥ
ity eṣā dakṣakanyānāṃ kathitāpatyasaṃtatiḥ
śraddhāvān saṃsmarann etām anapatyo na jāyate
parāśara uvāca
priyavratottānapādau manoḥ svāyambhuvasya tu
dvau putrau sumahāvīryau dharmajñau kathitau tava
tayor uttānapādasya surucyām uttamaḥ sutaḥ
abhīṣṭāyām abhūd brahman pitur atyantavallabhaḥ
sunītir nāma yā rājñas tasyābhūn mahiṣī dvija
sa nātiprītimāṃs tasyāṃ tasyāś cābhūd dhruvaḥ sutaḥ
rājāsanasthitasyāṅkaṃ pitur bhrātaram āśritam
dṛṣṭvottamaṃ dhruvaś cakre tam āroḍhuṃ manoratham
pratyakṣaṃ bhūpatis tasyāḥ surucyā nābhyanandata
praṇayenāgataṃ putram utsaṅgārohaṇotsukam
sapatnī tanayaṃ dṛṣṭvā tam aṅkārohaṇotsukam
svaputraṃ ca tathārūḍhaṃ surucir vākyam abravīt
kriyate kiṃ vṛthā vatsa mahān eṣa manorathaḥ
anyastrīgarbhajātena asaṃbhūya mamodare
uttamottamam aprāpyam aviveko 'bhivāñchasi
satyaṃ sutas tvam apy asya kintu na tvaṃ mayā dhṛtaḥ
etad rājāsanaṃ sarvabhūbhṛtsaṃśrayaketanam
yogyaṃ mamaiva putrasya kim ātmā kliśyate tvayā
uccair manorathas te 'yaṃ matputrasyeva kiṃ vṛthā
sunītyām ātmano janma kiṃ tvayā nāvagamyate
parāśara uvāca
utsṛjya pitaraṃ bālas tacchrutvā mātṛbhāṣitam
jagāma kupito mātur nijāyā dvija mandiram
taṃ dṛṣṭvā kupitaṃ putram īṣatprasphuritādharam
sunītir aṅkam āropya maitreyaitad abhāṣata
sunītir uvāca
vatsa kaḥ kopahetus te kaś ca tvāṃ nābhinandati
ko 'vajānāti pitaraṃ tava yas te 'parādhyati
parāśara uvāca
ity uktaḥ sakalaṃ mātre kathayāmāsa tad yathā
suruciḥ prāha bhūpālapratyakṣam atigarvitā
niḥśvasya seti kathite tasmin putreṇa durmanāḥ
śvāsakṣāmekṣaṇā dīnā sunītir vākyam abravīt
sunītir uvāca
suruciḥ satyam āhedaṃ svalpabhāgyo 'si putraka
na hi puṇyavatāṃ vatsa sapatnair evam ucyate
nodvegas tāta kartavyaḥ kṛtaṃ yad bhavatā purā
tat ko 'pahartuṃ śaknoti dātuṃ kaś cākṛtaṃ tvayā
rājāsanaṃ tathā chatraṃ varāśvā varavāraṇāḥ
yasya puṇyāni tasyaiva matvaitacchāmya putraka
anyajanmakṛtaiḥ puṇyaiḥ surucyāṃ surucir nṛpaḥ
bhāryeti procyate cānyā madvidhā puṇyavarjitā
puṇyopacayasampannas tasyāḥ putras tathottamaḥ
mama putras tathā jātaḥ svalpapuṇyo dhruvo bhavān
tathāpi duḥkhaṃ na bhavān kartum arhati putraka
yasya yāvat sa tenaiva svena tuṣyati buddhimān
yadi ced duḥkham atyarthaṃ surucyā vacanāt tava
tat puṇyopacaye yatnaṃ kuru sarvaphalaprade
suśīlo bhava dharmātmā maitraḥ prāṇihite rataḥ
nimnaṃ yathāpaḥ pravaṇāḥ pātram āyānti saṃpadaḥ
dhruva uvāca
amba yat tvam idaṃ prāha praśamāya vaco mama
naitad durvacasā bhinne hṛdaye mama tiṣṭhati
so 'haṃ tathā yatiṣyāmi yathā sarvottamottamam
sthānaṃ prāpsyāmy aśeṣāṇāṃ jagatām abhipūjitam
surucir dayitā rājñas tasyā jāto 'smi nodarāt
prabhāvaṃ paśya me 'mba tvaṃ dhṛtasyāpi tavodare
uttamaḥ sa mama bhrātā yo garbheṇa dhṛtas tayā
sa rājāsanam āpnotu pitrā dattaṃ tathāstu tat
nānyadattam abhīpsyāmi sthānam amba svakarmaṇā
icchāmi tad ahaṃ sthānaṃ yan na prāpa pitā mama
parāśara uvāca
nirjagāma gṛhān mātur ity uktvā mātaraṃ dhruvaḥ
purācca nirgamya tatas tadbāhyopavanaṃ yayau
sa dadarśa munīṃs tatra sapta pūrvāgatān dhruvaḥ
kṛṣṇājinottarīyeṣu viṣṭareṣu samāsthitān
sa rājaputras tān sarvān praṇipatyābhyabhāṣata
praśrayāvanataḥ samyag abhivādanapūrvakam
dhruva uvāca
uttānapādatanayaṃ māṃ nibodhata sattamāḥ
jātaṃ sunītyāṃ nirvedād yuṣmākaṃ prāptam antikam
ṛṣaya ūcuḥ
catuḥpañcābdasambhūto bālas tvaṃ nṛpanandana
nirvedakāraṇaṃ kiṃcit tava nādyāpi vidyate
na cintyaṃ bhavataḥ kiṃcid dhriyate bhūpatiḥ pitā
na caiveṣṭaviyogādi tava paśyāma bālaka
śarīre na ca te vyādhir asmābhir upalakṣyate
nirvedaḥ kiṃnimittas te kathyatāṃ yadi vidyate
parāśara uvāca
tataḥ sa kathayāmāsa surucyā yad udāhṛtam
tan niśamya tataḥ procur munayas te parasparam
aho kṣātraṃ paraṃ tejo bālasyāpi yad akṣamā
sapatnyā mātur uktasya hṛdayān nāpasarpati
bho bhoḥ kṣatriyadāyāda nirvedād yat tvayādhunā
kartuṃ vyavasitaṃ tan naḥ kathyatāṃ yadi rocate
yacca kāryaṃ tavāsmābhiḥ sāhāyyam amitadyute
tad ucyatāṃ vivakṣus tvam asmābhir upalakṣyase
dhruva uvāca
nāham artham abhīpsāmi na rājyaṃ dvijasattamāḥ
tat sthānam ekam icchāmi bhuktaṃ nānyena yat purā
etan me kriyatāṃ samyak kathyatāṃ prāpyate yathā
sthānam agryaṃ samastebhyaḥ sthānebhyo munisattamāḥ
marīcir uvāca
anārādhitagovindair naraiḥ sthānaṃ nṛpātmaja
na hi samprāpyate śreṣṭhaṃ tasmād ārādhayācyutam
atrir uvāca
paraḥ parāṇāṃ puruṣo yasya tuṣṭo janārdanaḥ
sa prāpnoty akṣayaṃ sthānam etat satyaṃ mayoditam
aṅgirā uvāca
yasyāntaḥ sarvam evedam acyutasyāvyayātmanaḥ
tam ārādhaya govindaṃ sthānam agryaṃ yadīcchasi
pulastya uvāca
paraṃ brahma paraṃ dhāma yo 'sau brahma tathā param
tam ārādhya hariṃ yāti muktim apy atidurlabhām
kratur uvāca
yo yajñapuruṣo yajñe yoge yaḥ paramaḥ pumān
tasmiṃs tuṣṭe yad aprāpyaṃ kiṃ tad asti janārdane
pulaha uvāca
aindram indraḥ paraṃ sthānaṃ yam ārādhya jagatpatim
prāpa yajñapatiṃ viṣṇuṃ tam ārādhaya suvrata
vasiṣṭha uvāca
prāpnoṣy ārādhite viṣṇau manasā yad yad icchasi
trailokyāntargataṃ sthānaṃ kimu vatsottamottamam
dhruva uvāca
ārādhyaḥ kathito devo bhavadbhiḥ praṇatasya me
mayā tatparitoṣāya yajjaptavyaṃ tad ucyatām
yathā cārādhanaṃ tasya mayā kāryaṃ mahātmanaḥ
prasādasumukhās tan me kathayantu maharṣayaḥ
ṛṣaya ūcuḥ
rājaputra yathā viṣṇor ārādhanaparair naraiḥ
kāryam ārādhanaṃ tan no yathāvacchrotum arhasi
bāhyārthād akhilāccittaṃ tyājayet prathamaṃ naraḥ
tasminn eva jagaddhāmni tataḥ kurvīta niścalam
evam ekāgracittena tanmayena dhṛtātmanā
japtavyaṃ yan nibodhaitat tan naḥ pārthivanandana
hiraṇyagarbhapuruṣapradhānavyaktarūpiṇe
oṃ namo vāsudevāya śuddhajñānasvabhāvine
etajjajāpa bhagavān japyaṃ svāyambhuvo manuḥ
pitāmahas tava purā tasya tuṣṭo janārdanaḥ
dadau yathābhilaṣitām ṛddhiṃ trailokyadurlabhām
tathā tvam api govindaṃ toṣayaitat sadā japan
parāśara uvāca
niśamyaitad aśeṣeṇa maitreya nṛpateḥ sutaḥ
nirjagāma vanāt tasmāt praṇipatya sa tān ṛṣīn
kṛtakṛtyam ivātmānaṃ manyamānas tato dvija
madhusaṃjñaṃ mahāpuṇyaṃ jagāma yamunātaṭam
punaś ca madhusaṃjñena daityenādhiṣṭhitaṃ yataḥ
tato madhuvanaṃ nāmnā khyātam atra mahītale
hatvā ca lavaṇaṃ rakṣo madhuputraṃ mahābalam
śatrughno madhurāṃ nāma purīṃ yatra cakāra vai
yatra vai devadevasya sāṃnidhyaṃ harimedhasaḥ
sarvapāpahare tasmiṃs tapas tīrthe cakāra saḥ
marīcimiśrair munibhir yathoddiṣṭam abhūt tathā
ātmany aśeṣadeveśaṃ sthitaṃ viṣṇum amanyata
ananyacetasas tasya dhyāyato bhagavān hariḥ
sarvabhūtagato vipra sarvabhāvagato 'bhavat
manasy avasthite tasya viṣṇau maitreya yoginaḥ
na śaśāka dharā bhāram udvoḍhuṃ bhūtadhāriṇī
vāmapādasthite tasmin nanāmārdhena medinī
dvitīyaṃ ca nanāmārdhaṃ kṣiter dakṣiṇataḥ sthite
pādāṅguṣṭhena saṃpīḍya yadā sa vasudhāṃ sthitaḥ
tadā sā vasudhā vipra cacāla saha parvataiḥ
nadyo nadāḥ samudrāś ca saṃkṣobhaṃ paramaṃ yayuḥ
tatkṣobhād amarāḥ kṣobhaṃ paraṃ jagmur mahāmune
yāmā nāma tadā devā maitreya paramākulāḥ
indreṇa saha saṃmantrya dhyānabhaṅgaṃ pracakramuḥ
kūṣmāṇḍā vividhai rūpair mahendreṇa mahāmune
samādhibhaṅgam atyantam ārabdhāḥ kartum āturāḥ
sunītir nāma tanmātā sāsrā tatpurataḥ sthitā
putreti karuṇāṃ vācam āha māyāmayī tadā
putrakāsmān nivartasva śarīravyayadāruṇāt
nirbandhato mayā labdho bahubhis tvaṃ manorathaiḥ
dīnām ekāṃ parityaktum anāthāṃ na tvam arhasi
sapatnīvacanād vatsa agates tvaṃ gatir mama
kva ca tvaṃ pañcavarṣīyaḥ kva caitad dāruṇaṃ tapaḥ
nivartyatāṃ manaḥ kaṣṭān nirbandhāt phalavarjitāt
kālaḥ krīḍanakānāṃ te tadante 'dhyayanasya ca
tataḥ samastabhogānāṃ tadante ceṣyate tapaḥ
kālaḥ krīḍanakānāṃ yas tava bālasya putraka
tasmiṃs tvam itthaṃ tapasi kiṃ nāśāyātmano rataḥ
matprītiḥ paramo dharmo vayo'vasthākriyākramam
anuvartasva mā mohaṃ nivartāsmād adharmataḥ
parityajati vatsādya yady etan na bhavāṃs tapaḥ
tyakṣyāmy aham api prāṇāṃs tato vai paśyatas tava
parāśara uvāca
sa tāṃ vilapatīm evaṃ bāṣpavyākulalocanām
samāhitamanā viṣṇau paśyann api na dṛṣṭavān
vatsa vatsa sughorāṇi rakṣāṃsy etāni bhīṣaṇe
vane 'bhyudyataśastrāṇi samāyānty apagamyatām
ity uktvā prayayau sātha rakṣāṃsy āvirbabhus tataḥ
abhyudyatograśastrāṇi jvālāmālākulair mukhaiḥ
tato nādān atīvogrān rājaputrasya te puraḥ
mumucur dīptaśastrāṇi bhrāmayanto niśācarāḥ
śivāś ca śataśo neduḥ sajvālakavalair mukhaiḥ
trāsāya tasya bālasya yogayuktasya sarvataḥ
hanyatāṃ hanyatām eṣa chidyatāṃ chidyatām ayam
bhakṣyatāṃ bhakṣyatāṃ cāyam ity ūcus te niśācarāḥ
tato nānāvidhān nādān siṃhoṣṭramakarānanāḥ
trāsāya rājaputrasya nedus te rajanīcarāḥ
rakṣāṃsi tāni te nādāḥ śivās tāny āyudhāni ca
govindāsaktacittasya yayur nendriyagocaram
ekāgracetāḥ satataṃ viṣṇum evātmasaṃśrayam
dṛṣṭavān pṛthivīnāthaputro nānyat kathaṃcana
tataḥ sarvāsu māyāsu vilīnāsu punaḥ surāḥ
saṃkṣobhaṃ paramaṃ jagmus tatparābhavaśaṅkitāḥ
te sametya jagadyonim anādinidhanaṃ harim
śaraṇyaṃ śaraṇaṃ yātās tapasā tasya tāpitāḥ
devā ūcuḥ
devadeva jagannātha pareśa puruṣottama
dhruvasya tapasā taptās tvāṃ vayaṃ śaraṇaṃ gatāḥ
dine dine kalāśeṣaiḥ śaśāṅkaḥ pūryate yathā
tathāyaṃ tapasā deva prayāty ṛddhim aharniśam
auttānapāditapasā vayam itthaṃ janārdana
bhītās tvāṃ śaraṇaṃ yātās tapasas taṃ nivartaya
na vidmaḥ kiṃ sa śakratvaṃ kiṃ sūryatvam abhīpsati
vittapāmbupasomānāṃ sābhilāṣaḥ padeṣu kim
tad asmākaṃ prasīdeśa hṛdayācchalyam uddhara
uttānapādatanayaṃ tapasaḥ saṃnivartaya
śrībhagavān uvāca
nendratvaṃ na ca sūryatvaṃ naivāmbupadhaneśatām
prārthayaty eṣa yaṃ kāmaṃ taṃ karomy akhilaṃ surāḥ
yāta devā yathākāmaṃ svasthānaṃ vigatajvarāḥ
nivartayāmy ahaṃ bālaṃ tapasy āsaktamānasam
parāśara uvāca
ity uktā devadevena praṇamya tridaśās tataḥ
prayayuḥ svāni dhiṣṇyāni śatakratupurogamāḥ
bhagavān api sarvātmā tanmayatvena toṣitaḥ
gatvā dhruvam uvācedaṃ caturbhujavapur hariḥ
śrībhagavān uvāca
auttānapāde bhadraṃ te tapasā paritoṣitaḥ
varado 'ham anuprāpto varaṃ varaya suvrata
bāhyārthanirapekṣaṃ te mayi cittaṃ yad āhitam
tuṣṭo 'haṃ bhavatas tena tad vṛṇīṣva varaṃ param
parāśara uvāca
śrutvetthaṃ gaditaṃ tasya devadevasya bālakaḥ
unmīlitākṣo dadṛśe dhyānadṛṣṭaṃ hariṃ puraḥ
śaṅkhacakragadāśārṅgavarāsidharam acyutam
kirīṭinaṃ samālokya jagāma śirasā mahīm
romāñcitāṅgaḥ sahasā sādhvasaṃ paramaṃ gataḥ
stavāya devadevasya sa cakre mānasaṃ dhruvaḥ
kiṃ vadāmi stutāv asya kenoktenāsya saṃstutiḥ
ity ākulamatir devaṃ tam eva śaraṇaṃ yayau
dhruva uvāca
bhagavan yadi me toṣaṃ tapasā paramaṃ gataḥ
stotuṃ tad aham icchāmi varam enaṃ prayaccha me
brahmādyair vedavedajñair jñāyate yasya no gatiḥ
taṃ tvāṃ katham ahaṃ deva stotuṃ śakṣyāmi bālakaḥ
tvadbhaktipravaṇaṃ hy etat parameśvara me manaḥ
stotuṃ pravṛttaṃ tvatpādau tatra prajñāṃ prayaccha me
parāśara uvāca
śaṅkhaprāntena govindas taṃ pasparśa kṛtāñjalim
uttānapādatanayaṃ dvijavarya jagatpatiḥ
atha prasannavadanaḥ tatkṣaṇān nṛpanandanaḥ
tuṣṭāva praṇato bhūtvā bhūtadhātāram acyutam
dhruva uvāca
bhūmir āpo 'nalo vāyuḥ khaṃ mano buddhir eva ca
bhūtādir ādiprakṛtir yasya rūpaṃ nato 'smi tam
śuddhaḥ sūkṣmo 'khilavyāpī pradhānāt parataḥ pumān
yasya rūpaṃ namas tasmai puruṣāya guṇātmane
bhūrādīnāṃ samastānāṃ gandhādīnāṃ ca śāśvataḥ
buddhyādīnāṃ pradhānasya puruṣasya ca yaḥ paraḥ
taṃ brahmabhūtam ātmānam aśeṣajagataḥ patim
prapadye śaraṇaṃ śuddhaṃ tvadrūpaṃ parameśvara
bṛhattvād bṛṃhaṇatvāc ca yad rūpaṃ brahmasaṃjñitam
tasmai namas te sarvātman yogicintyāvikāravat
sahasraśīrṣā puruṣaḥ sahasrākṣaḥ sahasrapāt
sarvavyāpī bhuvaḥ sparśād atyatiṣṭhad daśāṅgulam
yad bhūtaṃ yac ca vai bhavyaṃ puruṣottama tad bhavān
tvatto virāṭ svarāṭ samrāṭ tvattaś cāpy adhipūruṣaḥ
atyaricyata so 'dhaś ca tiryag ūrdhvaṃ ca vai bhuvaḥ
tvatto viśvam idaṃ jātaṃ tvatto bhūtabhaviṣyatī
tvadrūpadhāriṇaś cāntaḥ sarvabhūtam idaṃ jagat
tvatto yajñaḥ sarvahutaḥ pṛṣadājyaṃ paśur dvidhā
tvatta ṛco 'tha sāmāni tvattaś chandāṃsi jajñire
tvatto yajūṃṣy ajāyanta tvatto 'śvāś caikatodataḥ
gāvas tvattaḥ samudbhūtās tvatto 'jā avayo mṛgāḥ
tvanmukhād brāhmaṇā bāhvos tvattaḥ kṣatram ajāyata
vaiśyās tavorujāḥ śūdrās tava padbhyāṃ samudgatāḥ
akṣṇoḥ sūryo 'nilaḥ prāṇāc candramā manasas tava
prāṇo 'ntaḥsuṣirāj jāto mukhād agnir ajāyata
nābhito gaganaṃ dyauś ca śirasaḥ samavartata
diśaḥ śrotrāt kṣitiḥ padbhyāṃ tvattaḥ sarvam abhūd idam
nyagrodhaḥ sumahān alpe yathā bīje vyavasthitaḥ
saṃyame viśvam akhilaṃ bījabhūte tathā tvayi
bījād aṅkurasambhūto nyagrodhaḥ sa samucchritaḥ
vistāraṃ ca yathā yāti tvattaḥ sṛṣṭau tathā jagat
yathā hi kadalī nānyā tvakpatrān nātha dṛśyate
evaṃ viśvasya nānyas tvaṃ tvatsthāyīśvara dṛśyate
hlādinī saṃdhinī saṃvit tvayy ekā sarvasaṃsthitau
hlādatāpakarī miśrā tvayi no guṇavarjite
pṛthagbhūtaikabhūtāya bhūtabhūtāya te namaḥ
prabhūtabhūtabhūtāya tubhyaṃ bhūtātmane namaḥ
vyaktapradhānapuruṣavirāṭ saṃrāṭ svarāṭ tathā
vibhāvyate 'ntaḥkaraṇe puruṣeṣv akṣayo bhavān
sarvasmin sarvabhūtas tvaṃ sarvaḥ sarvasvarūpadhṛk
sarvaṃ tvattas tataś ca tvaṃ namaḥ sarvātmane 'stu te
sarvātmako 'si sarveśa sarvabhūtasthito yataḥ
kathayāmi tataḥ kiṃ te sarvaṃ vetsi hṛdi sthitam
sarvātman sarvabhūteśa sarvasattvasamudbhava
sarvabhūto bhavān vetti sarvasattvamanoratham
yo me manoratho nātha saphalaḥ sa tvayā kṛtaḥ
tapaś ca taptaṃ saphalaṃ yad dṛṣṭo 'si jagatpate
śrībhagavān uvāca
tapasas tat phalaṃ prāptaṃ yad dṛṣṭo 'haṃ tvayā dhruva
maddarśanaṃ hi viphalaṃ rājaputra na jāyate
varaṃ varaya tasmāt tvaṃ yathābhimatam ātmanaḥ
sarvaṃ sampadyate puṃsāṃ mayi dṛṣṭipathaṃ gate
dhruva uvāca
bhagavan sarvabhūteśa sarvasyāste bhavān hṛdi
kim ajñātaṃ tava svāmin manasā yan mayepsitam
tathāpi tubhyaṃ deveśa kathayiṣyāmi yan mayā
prārthyate durvinītena hṛdayenātidurlabham
kiṃ vā sarvajagatsraṣṭaḥ prasanne tvayi durlabham
tvatprasādaphalaṃ bhuṅkte trailokyaṃ maghavān api
naitad rājāsanaṃ yogyam ajātasya mamodarāt
iti garvād avocan māṃ sapatnī mātur uccakaiḥ
ādhārabhūtaṃ jagataḥ sarveṣām uttamottamam
prārthayāmi prabho sthānaṃ tvatprasādād ato 'vyayam
śrībhagavān uvāca
yat tvayā prārthitaṃ sthānam etat prāpsyati vai bhavān
tvayāhaṃ toṣitaḥ pūrvam anyajanmani bālaka
tvam āsīr brāhmaṇaḥ pūrvaṃ mayy ekāgramatiḥ sadā
mātāpitroś ca śuśrūṣur nijadharmānupālakaḥ
kālena gacchatā mitraṃ rājaputras tavābhavat
yauvane 'khilabhogāḍhyo darśanīyojjvalākṛtiḥ
tatsaṅgāt tasya tām ṛddhim avalokyātidurlabhām
bhaveyaṃ rājaputro 'ham iti vāñchā tvayā kṛtā
tato yathābhilaṣitā prāptā te rājaputratā
uttānapādasya gṛhe jāto 'si dhruva durlabhe
anyeṣāṃ tad varaṃ sthānaṃ kule svāyambhuvasya yat
tasyaitad aparaṃ bāla yenāhaṃ paritoṣitaḥ
mām ārādhya naro muktim avāpnoty avilambitam
mayy arpitamanā bāla kimu svargādikaṃ padam
trailokyād adhike sthāne sarvatārāgrahāśrayaḥ
bhaviṣyati na saṃdeho matprasādād bhavān dhruva
sūryāt somāt tathā bhaumāt somaputrād bṛhaspateḥ
sitārkatanayādīnāṃ sarvarkṣāṇāṃ tathā dhruva
saptarṣīṇām aśeṣāṇāṃ ye ca vaimānikāḥ surāḥ
sarveṣām upari sthānaṃ tava dattaṃ mayā dhruva
kecic caturyugaṃ yāvat kecin manvantaraṃ surāḥ
tiṣṭhanti bhavato dattā mayā vai kalpasaṃsthitiḥ
sunītir api te mātā tvadāsannātinirmalā
vimāne tārakā bhūtvā tāvatkālaṃ nivatsyati
ye ca tvāṃ mānavāḥ prātaḥ sāyaṃ ca susamāhitāḥ
kīrtayiṣyanti teṣāṃ ca mahat puṇyaṃ bhaviṣyati
parāśara uvāca
evaṃ pūrvaṃ jagannāthād devadevāj janārdanāt
varaṃ prāpya dhruvaṃ sthānam adhyāste sa mahāmatiḥ
tasyābhimānam ṛddhiṃ ca mahimānaṃ nirīkṣya ca
devāsurāṇām ācāryaḥ ślokam atrośanā jagau
aho 'sya tapaso vīryam aho 'sya tapasaḥ phalam
yad enaṃ purataḥ kṛtvā dhruvaṃ saptarṣayaḥ sthitāḥ
dhruvasya jananī ceyaṃ sunītir nāma sūnṛtā
asyāś ca mahimānaṃ kaḥ śakto varṇayituṃ bhuvi
trailokyāśrayatāṃ prāptaṃ paraṃ sthānaṃ sthirāyati
sthānaṃ prāptā paraṃ kṛtvā yā kukṣivivare dhruvam
yaś caitat kīrtayen nityaṃ dhruvasyārohaṇaṃ divi
sarvapāpavinirmuktaḥ svargaloke mahīyate
sthānabhraṃśaṃ na cāpnoti divi vā yadi vā bhuvi
sarvakalyāṇasaṃyukto dīrghakālaṃ ca jīvati
parāśara uvāca
dhruvācchiṣṭiṃ ca bhavyaṃ ca bhavyācchaṃbhur vyajāyata
śiṣṭer ādhatta succhāyā pañca putrān akalmaṣān
ripuṃ ripuñjayaṃ vipraṃ vṛkalaṃ vṛkatejasam
ripor ādhatta bṛhatī cākṣuṣaṃ sarvatejasam
ajījanat puṣkariṇyāṃ vāruṇyāṃ cākṣuṣo manum
prajāpater ātmajāyāṃ vīraṇasya mahātmanaḥ
manor ajāyanta daśa naḍvalāyāṃ mahaujasaḥ
kanyāyāṃ tapatāṃ śreṣṭha vairājasya prajāpateḥ
kuruḥ puruḥ śatadyumnas tapasvī satyavāñchuciḥ
agniṣṭud atirātraś ca sudyumnaś ceti te nava
abhimanyuś ca daśamo naḍvalāyāṃ mahaujasaḥ
kuror ajanayat putrān ṣaḍ āgneyī mahāprabhān
aṅgaṃ sumanasaṃ khyātiṃ kratum aṅgirasaṃ śibim
aṅgāt sunīthāpatyaṃ vai venam ekam ajāyata
prajārtham ṛṣayas tasya mamanthur dakṣiṇaṃ karam
venasya pāṇau mathite saṃbabhūva mahāmune
vainyo nāma mahīpālo yaḥ pṛthuḥ parikīrtyate
yena dugdhā mahī pūrvaṃ prajānāṃ hitakāraṇāt
maitreya uvāca
kimarthaṃ mathitaḥ pāṇir venasya paramarṣibhiḥ
yatra jajñe mahāvīryaḥ sa pṛthur munisattama
parāśara uvāca
sunīthā nāma yā kanyā mṛtyoḥ prathamajābhavat
aṅgasya bhāryā sā dattā tasyāṃ veno vyajāyata
sa mātāmahadoṣeṇa tena mṛtyoḥ sutātmajaḥ
nisargād eva maitreya duṣṭabhāvo vyajāyata
abhiṣikto yadā rājye sa venaḥ paramarṣibhiḥ
ghoṣayāmāsa sa tadā pṛthivyāṃ pṛthivīpatiḥ
na yaṣṭavyaṃ na hotavyaṃ na dātavyaṃ kathaṃcana
bhoktā yajñasya kas tv anyo hy ahaṃ yajñapatiḥ prabhuḥ
tatas tam ṛṣayaḥ pūrvaṃ sampūjya pṛthivīpatim
ūcuḥ sāmakalaṃ samyaṅ maitreya samupasthitāḥ
ṛṣaya ūcuḥ
bho bho rājañchṛṇuṣva tvaṃ yad vadāmas tava prabho
rājyadehopakārāya prajānāṃ ca hitaṃ param
dīrghasatreṇa deveśaṃ sarvayajñeśvaraṃ harim
pūjayiṣyāma bhadraṃ te tatrāṃśas te bhaviṣyati
yajñena yajñapuruṣo viṣṇuḥ saṃprīṇito nṛpa
asmābhir bhavataḥ kāmān sarvān eva pradāsyati
yajñair yajñeśvaro yeṣāṃ rāṣṭre sampūjyate hariḥ
teṣāṃ sarvepsitāvāptiṃ dadāti nṛpa bhūbhṛtām
vena uvāca
mattaḥ ko 'bhyadhiko 'nyo 'sti kaś cārādhyo mamāparaḥ
ko 'yaṃ harir iti khyāto yo vai yajñeśvaro mataḥ
brahmā janārdanaḥ śaṃbhur indro vāyur yamo raviḥ
hutabhug varuṇo dhātā pūṣā bhūmir niśākaraḥ
ete cānye ca ye devāḥ śāpānugrahakāriṇaḥ
nṛpasyaite śarīrasthāḥ sarvadevamayo nṛpaḥ
etaj jñātvā mayājñaptaṃ yad yathā kriyatāṃ tathā
na dātavyaṃ na hotavyaṃ na yaṣṭavyaṃ ca bho dvijāḥ
bhartṛśuśrūṣaṇaṃ dharmo yathā strīṇāṃ paro mataḥ
mamājñāpālanaṃ dharmo bhavatāṃ ca tathā dvijāḥ
ṛṣaya ūcuḥ
dehy anujñāṃ mahārāja mā dharmo yātu saṃkṣayam
haviṣāṃ pariṇāmo 'yaṃ yad etad akhilaṃ jagat
parāśara uvāca
iti vijñāpyamāno 'pi sa venaḥ paramarṣibhiḥ
pāpo dadāti nānujñāṃ tadā proktaḥ punaḥ punaḥ
tatas te munayaḥ sarve kopāmarṣasamanvitāḥ
hanyatāṃ hanyatāṃ pāpa ity ūcus te parasparam
yo yajñapuruṣaṃ viṣṇum anādinidhanaṃ prabhum
vinindaty adhamācāro na sa yogyo bhuvaḥ patiḥ
ity uktvā mantrapūtais taiḥ kuśair munigaṇā nṛpam
nijaghnur nihataṃ pūrvaṃ bhagavannindanādinā
tataś ca munayo reṇuṃ dadṛśuḥ sarvato dvija
kim etad iti cāsannaṃ papracchus te janaṃ tadā
ākhyātaṃ ca janais teṣāṃ caurībhūtair arājake
rāṣṭre tu lokair ārabdhaṃ parasvādānam āturaiḥ
teṣām udīrṇavegānāṃ caurāṇāṃ munisattamāḥ
sumahān dṛśyate reṇuḥ paravittāpahāriṇām
tataḥ saṃmantrya te sarve munayas tasya bhūbhṛtaḥ
mamanthur ūruṃ putrārtham anapatyasya yatnataḥ
mathyataś ca samuttasthau tasyoroḥ puruṣaḥ kila
dagdhasthūṇāpratīkāśaḥ kharvaṭāsyo 'tihrasvakaḥ
kiṃ karomīti tān sarvān viprān āha tvarānvitaḥ
niṣīdeti tam ūcus te niṣādas tena so 'bhavat
tatas tatsaṃbhavā jātā vindhyaśailanivāsinaḥ
niṣādā muniśārdūla pāpakarmopalakṣaṇāḥ
tena dvāreṇa tat pāpaṃ niṣkrāntaṃ tasya bhūpateḥ
niṣādās te tato jātā venakalmaṣanāśanāḥ
tato 'sya dakṣiṇaṃ hastaṃ mamanthus te dvijottamāḥ
mathyamāne ca tatrābhūt pṛthur vainyaḥ pratāpavān
dīpyamānaḥ svavapuṣā sākṣād agnir iva jvalan
ādyam ājagavaṃ nāma khāt papāta tato dhanuḥ
śarāś ca divyā nabhasaḥ kavacaṃ ca papāta ha
tasmiñ jāte tu bhūtāni samprahṛṣṭāni sarvaśaḥ
satputreṇa ca jātena veno 'pi tridivaṃ yayau
punnāmno narakāt trātaḥ sa tena sumahātmanā
taṃ samudrāś ca nadyaś ca ratnāny ādāya sarvaśaḥ
toyāni cābhiṣekārthaṃ sarvāṇy evopatasthire
pitāmahaś ca bhagavān devair āṅgirasaiḥ saha
sthāvarāṇi ca bhūtāni jaṅgamāni ca sarvaśaḥ
samāgamya tadā vainyam abhyaṣiñcan narādhipam
haste tu dakṣiṇe cakraṃ dṛṣṭvā tasya pitāmahaḥ
viṣṇor aṃśaṃ pṛthuṃ matvā paritoṣaṃ paraṃ yayau
viṣṇucihnaṃ kare cakraṃ sarveṣāṃ cakravartinām
bhavaty avyāhato yasya prabhāvas tridaśair api
mahatā rājarājyena pṛthur vainyaḥ pratāpavān
so 'bhiṣikto mahātejā vidhivad dharmakovidaiḥ
pitrāparañjitās tasya prajās tenānurañjitāḥ
anurāgāt tatas tasya nāma rājety ajāyata
āpas tastambhire cāsya samudram abhiyāsyataḥ
parvatāś ca dadur mārgaṃ dhvajabhaṅgaś ca nābhavat
akṛṣṭapacyā pṛthivī sidhyantyannāni cintayā
sarvakāmadughā gāvaḥ puṭake puṭake madhu
tasya vai jātamātrasya yajñe paitāmahe śubhe
sūtaḥ sūtyāṃ samutpannaḥ sautye 'hani mahāmatiḥ
tasminn eva mahāyajño jajñe prājño 'tha māgadhaḥ
proktau tadā munivarais tāv ubhau sūtamāgadhau
stūyatām eṣa nṛpatiḥ pṛthur vainyaḥ pratāpavān
karmaitad anurūpaṃ ca pātraṃ stotrasya cāpy ayam
tatas tāv ūcatur viprān sarvān eva kṛtāñjalī
adyajātasya no karma jñāyate 'sya mahīpateḥ
guṇā na cāsya jñāyante na cāsya prathitaṃ yaśaḥ
stotraṃ kimāśrayaṃ tv asya kāryam asmābhir ucyatām
ṛṣaya ūcuḥ
kariṣyaty eṣa yat karma cakravartī mahābalaḥ
guṇā bhaviṣyā ye cāsya tair ayaṃ stūyatāṃ nṛpaḥ
parāśara uvāca
tataḥ sa nṛpatis toṣaṃ tacchrutvā paramaṃ yayau
sadguṇaiḥ ślāghyatām eti stavyāś cābhyāṃ guṇā mama
tasmād yad atra stotre me guṇanirvarṇanaṃ tv imau
kariṣyete kariṣyāmi tad evāhaṃ samāhitaḥ
yad imau varjanīyaṃ ca kiṃcid atra vadiṣyataḥ
tad ahaṃ varjayiṣyāmīty evaṃ cakre matiṃ nṛpaḥ
atha tau cakratuḥ stotraṃ pṛthor vainyasya dhīmataḥ
bhaviṣyaiḥ karmabhiḥ samyak susvarau sūtamāgadhau
satyavāg dānaśīlo 'yaṃ satyasaṃdho nareśvaraḥ
hrīmān maitraḥ kṣamāśīlo vikrānto duṣṭaśāsanaḥ
dharmajñāś ca kṛtajñāś ca dayāvān priyabhāṣakaḥ
mānyān mānayitā yajvā brahmaṇyaḥ sādhuvatsalaḥ
samaḥ śatrau ca mitre ca vyavahārasthitau nṛpaḥ
sūtenoktān guṇān itthaṃ sa tadā māgadhena ca
cakāra hṛdi tādṛk ca karmaṇā kṛtavān asau
tataḥ sa pṛthivīpālaḥ pālayan vasudhām imām
iyāja vividhair yajñair mahadbhir bhūridakṣiṇaiḥ
taṃ prajāḥ pṛthivīnātham upatasthuḥ kṣudhārditāḥ
oṣadhīṣu praṇaṣṭāsu tasmin kāle hy arājake
tam ūcus tena tāḥ pṛṣṭās tatrāgamanakāraṇam
prajā ūcuḥ
arājake nṛpaśreṣṭha dharitryā sakalauṣadhīḥ
grastās tataḥ kṣayaṃ yānti prajāḥ sarvāḥ prajeśvara
tvaṃ no vṛttiprado dhātrā prajāpālo nirūpitaḥ
dehi naḥ kṣutparītānāṃ prajānāṃ jīvanauṣadhīḥ
parāśara uvāca
tato 'tha nṛpatir divyam ādāyājagavaṃ dhanuḥ
śarāṃśca divyān kupitaḥ so 'nvadhāvad vasuṃdharām
tato nanāśa tvaritā gaur bhūtvā tu vasuṃdharā
sā lokān brahmalokādīn saṃtrāsād agaman mahī
yatra yatra yayau devī sā tadā bhūtadhāriṇī
tatra tatra tu sā vainyaṃ dadṛśe 'bhyudyatāyudham
tatas taṃ prāha vasudhā pṛthuṃ pṛthuparākramam
pravepamānā tadbāṇaparitrāṇaparāyaṇā
pṛthivy uvāca
strīvadhe tvaṃ mahāpāpaṃ kiṃ narendra na paśyasi
yena māṃ hantum atyarthaṃ prakaroṣi nṛpodyamam
pṛthur uvāca
ekasmin yatra nidhanaṃ prāpite duṣṭacāriṇi
bahūnāṃ bhavati kṣemaṃ tasya puṇyaprado vadhaḥ
pṛthivy uvāca
prajānām upakārāya yadi māṃ tvaṃ haniṣyasi
ādhāraḥ kaḥ prajānāṃ te nṛpaśreṣṭha bhaviṣyati
pṛthur uvāca
tvāṃ hatvā vasudhe bāṇair macchāsanaparāṅmukhīm
ātmayogabalenemā dhārayiṣyāmy ahaṃ prajāḥ
parāśara uvāca
tataḥ praṇamya vasudhā taṃ bhūyaḥ prāha pārthivam
pravepitāṅgī paramaṃ sādhvasaṃ samupāgatā
pṛthivy uvāca
upāyataḥ samārabdhāḥ sarve sidhyanty upakramāḥ
tasmād vadāmy upāyaṃ te taṃ kuruṣva yadīcchasi
samastā yā mayā jīrṇā naranātha mahauṣadhīḥ
yadīcchasi pradāsyāmi tāḥ kṣīrapariṇāminīḥ
tasmāt prajāhitārthāya mama dharmabhṛtāṃ vara
taṃ tu vatsaṃ prayaccha tvaṃ kṣareyaṃ yena vatsalā
samāṃ ca kuru sarvatra yena kṣīraṃ samantataḥ
varauṣadhībījabhūtaṃ vīra sarvatra bhāvaye
parāśara uvāca
tata utsārayāmāsa śailāñchatasahasraśaḥ
dhanuṣkoṭyā tadā vainyas tena śailā vivardhitāḥ
na hi pūrvavisarge vai viṣame pṛthivītale
pravibhāgaḥ purāṇāṃ vā grāmāṇāṃ vā tadābhavat
na sasyāni na gorakṣyaṃ na kṛṣir na vaṇikpathaḥ
vainyāt prabhṛti maitreya sarvasyaitasya saṃbhavaḥ
yatra yatra samaṃ tv asyā bhūmer āsīn narādhipaḥ
tatra tatra prajānāṃ hi nivāsaṃ samarocayat
āhāraḥ phalamūlāni prajānām abhavat tadā
kṛcchreṇa mahatā so 'pi praṇaṣṭāsv oṣadhīṣu vai
sa kalpayitvā vatsaṃ tu manuṃ svāyambhuvaṃ prabhum
sve pāṇau pṛthivīnātho dudoha pṛthivīṃ pṛthuḥ
sasyajātāni sarvāṇi prajānāṃ hitakāmyayā
tenānnena prajās tāta vartante 'dyāpi nityaśaḥ
prāṇapradānāt sa pṛthur yasmād bhūmer abhūt pitā
tatas tu pṛthivīsaṃjñām avāpākhiladhāriṇī
tataś ca devair munibhir daityai rakṣobhir adribhiḥ
gandharvair uragair yakṣaiḥ pitṛbhis tarubhis tathā
tat tat pātram upādāya tat tad dugdhaṃ mune payaḥ
vatsadogdhṛviśeṣāś ca teṣāṃ tadyonayo 'bhavan
saiṣā dhātrī vidhātrī ca dhāriṇī poṣaṇī tathā
sarvasya jagataḥ pṛthvī viṣṇupādatalodbhavā
evaṃprabhāvaḥ sa pṛthuḥ putro venasya vīryavān
jajñe mahīpatiḥ pūrvaṃ rājābhūjjanarañjanāt
ya idaṃ janma vainyasya pṛthoḥ saṃkīrtayen naraḥ
na tasya duṣkṛtaṃ kiṃcit phaladāyi prajāyate
duḥsvapnopaśamaṃ nṝṇāṃ śṛṇvatāṃ caitad uttamam
pṛthor janma prabhāvaś ca karoti satataṃ nṛṇām
parāśara uvāca
pṛthoḥ putrau mahāvīryau jajñāte 'ntardhivādinau
śikhaṇḍinī havirdhānam antardhānād vyajāyata
havirdhānāt ṣaḍ āgneyī dhiṣaṇājanayat sutān
prācīnabarhiṣaṃ śukraṃ gayaṃ kṛṣṇaṃ vṛjājinau
prācīnabarhir bhagavān mahān āsīt prajāpatiḥ
havirdhānir mahārājo yena saṃvardhitāḥ prajāḥ
prācīnāgrāḥ kuśās tasya pṛthivyāṃ viśrutā mune
prācīnabarhir abhavat khyāto bhuvi mahābalaḥ
samudratanayāyāṃ tu kṛtadāro mahīpatiḥ
mahatas tapasaḥ pāre savarṇāyāṃ mahīpateḥ
savarṇādhatta sāmudrī daśa prācīnabarhiṣaḥ
sarve pracetaso nāma dhanurvedasya pāragāḥ
apṛthagdharmacaraṇās te 'tapyanta mahat tapaḥ
daśa varṣasahasrāṇi samudrasalileśayāḥ
maitreya uvāca
yadarthaṃ te mahātmānas tapas tepur mahāmune
pracetasaḥ samudrāmbhasy etad ākhyātum arhasi
parāśara uvāca
pitrā pracetasaḥ proktāḥ prajārtham amitātmanā
prajāpatiniyuktena bahumānapuraḥsaram
prācīnabarhir uvāca
brahmaṇā devadevena samādiṣṭo 'smy ahaṃ sutāḥ
prajāḥ saṃvardhanīyās te mayā coktaṃ tatheti tat
tan mama prītaye putrāḥ prajāvṛddhim atandritāḥ
kurudhvaṃ mānanīyā ca samyag ājñā prajāpateḥ
parāśara uvāca
tatas te tat pituḥ śrutvā vacanaṃ nṛpanandanāḥ
tathety uktvā ca taṃ bhūyaḥ papracchuḥ pitaraṃ mune
pracetasa ūcuḥ
yena tāta prajāvṛddhau samarthāḥ karmaṇā vayam
bhavema tat samastaṃ naḥ karma vyākhyātum arhasi
pitovāca
ārādhya varadaṃ viṣṇum iṣṭaprāptim asaṃśayam
sameti nānyathā martyaḥ kim anyat kathayāmi vaḥ
tasmāt prajāvivṛddhyarthaṃ sarvabhūtaprabhuṃ harim
ārādhayata govindaṃ yadi siddhim abhīpsatha
dharmam arthaṃ ca kāmaṃ ca mokṣaṃ cānvicchatā sadā
ārādhanīyo bhagavān anādiḥ puruṣottamaḥ
yasminn ārādhite sargaṃ cakārādau prajāpatiḥ
tam ārādhyācyutaṃ vṛddhiḥ prajānāṃ vo bhaviṣyati
parāśara uvāca
ity evam uktās te pitrā putrāḥ pracetaso daśa
magnāḥ payodhisalile tapas tepuḥ samāhitāḥ
daśa varṣasahasrāṇi nyastacittā jagatpatau
nārāyaṇe muniśreṣṭha sarvalokaparāyaṇe
tatraiva te sthitā devam ekāgramanaso harim
tuṣṭuvur yaḥ stutaḥ kāmān stotur iṣṭān prayacchati
maitreya uvāca
stavaṃ pracetaso viṣṇoḥ samudrāmbhasi saṃsthitāḥ
cakrus taṃ me muniśreṣṭha supuṇyaṃ vaktum arhasi
parāśara uvāca
śṛṇu maitreya govindaṃ yathāpūrvaṃ pracetasaḥ
tuṣṭuvus tanmayībhūtāḥ samudrasalileśayāḥ
pracetasa ūcuḥ
natāḥ sma sarvavacasāṃ pratiṣṭhā yatra śāśvatī
tam ādyantam aśeṣasya jagataḥ paramaṃ prabhum
jyotir ādyam anaupamyam aṇv anantam apāravat
yonibhūtam aśeṣasya sthāvarasya carasya ca
yasyāhaḥ prathamaṃ rūpam arūpasya tato niśā
saṃdhyā ca parameśasya tasmai kālātmane namaḥ
bhujyate 'nudinaṃ devaiḥ pitṛbhiś ca sudhātmakaḥ
jīvabhūtaḥ samastasya tasmai somātmane namaḥ
yas tamo hanti tīvrātmā svabhābhir bhāsayan nabhaḥ
gharmaśītāmbhasāṃ yonis tasmai sūryātmane namaḥ
kāṭhinyavān yo bibharti jagad etad aśeṣataḥ
śabdādisaṃśrayo vyāpī tasmai bhūmyātmane namaḥ
yad yonibhūtaṃ jagato bījaṃ yat sarvadehinām
tat toyarūpam īśasya namāmo harimedhasaḥ
yo mukhaṃ sarvadevānāṃ havyabhuk kavyabhuk tathā
pitṝṇāṃ ca namas tasmai viṣṇave pāvakātmane
pañcadhāvasthito dehe yaś ceṣṭāṃ kurute 'niśam
ākāśayonir bhagavāṃs tasmai vāyvātmane namaḥ
avakāśam aśeṣāṇāṃ bhūtānāṃ yaḥ prayacchati
anantamūrtimāñchuddhas tasmai vyomātmane namaḥ
samastendriyavargasya yaḥ sadā sthānam uttamam
tasmai śabdādirūpāya namaḥ kṛṣṇāya vedhase
gṛhṇāti viṣayān nityam indriyātmā kṣarākṣaraḥ
yas tasmai jñānamūlāya natāḥ sma harimedhase
gṛhītān indriyair arthān ātmane yaḥ prayacchati
antaḥkaraṇabhūtāya tasmai viśvātmane namaḥ
yasminn anante sakalaṃ viśvaṃ yasmāt tathodgatam
layasthānaṃ ca yas tasmai namaḥ prakṛtidharmiṇe
śuddhaḥ saṃllakṣyate bhrāntyā guṇavān iva yo 'guṇaḥ
tam ātmarūpiṇaṃ devaṃ natāḥ sma puruṣottamam
avikāram ajaṃ śuddhaṃ nirguṇaṃ yan nirañjanam
natāḥ sma tat paraṃ brahma viṣṇor yat paramaṃ padam
adīrghahrasvam asthūlam anaṇv agryam alohitam
asnehachāyam atanum asaktam asamīraṇam
anākāśam asaṃsparśam agandham arasaṃ ca yat
acakṣuḥśrotram acalam avākpāṇim amānasam
anāmagotram asukham atejaskam ahetukam
abhayaṃ bhrāntirahitam anidram ajarāmaram
arajo 'śabdam amṛtam aplutaṃ yad asaṃvṛtam
pūrvāpare na vai yasmiṃs tad viṣṇoḥ paramaṃ padam
param īśitvaguṇavat sarvabhūtam asaṃśrayam
natāḥ sma tat padaṃ viṣṇor jihvādṛggocaraṃ na yat
parāśara uvāca
evaṃ pracetaso viṣṇuṃ stuvantas tatsamādhayaḥ
daśa varṣasahasrāṇi tapaś cerur mahārṇave
tataḥ prasanno bhagavāṃs teṣām antarjale hariḥ
dadau darśanam unnidranīlotpaladalacchaviḥ
patatrirājam ārūḍham avalokya pracetasaḥ
praṇipetuḥ śirobhis taṃ bhaktibhārāvanāmitaiḥ
tatas tān āha bhagavān vriyatām īpsito varaḥ
prasādasumukho 'haṃ vo varadaḥ samupasthitaḥ
tatas tam ūcur varadaṃ praṇipatya pracetasaḥ
yathā pitrā samādiṣṭaṃ prajānāṃ vṛddhikāraṇam
sa cāpi devas taṃ dattvā yathābhilaṣitaṃ varam
antardhānaṃ jagāmāśu te ca niścakramur jalāt
parāśara uvāca
tapaś caratsu pṛthivīṃ pracetaḥsu mahīruhāḥ
arakṣyamāṇām āvavrur babhūvātha prajākṣayaḥ
nāśakan māruto vātuṃ vṛtaṃ kham abhavad drumaiḥ
daśavarṣasahasrāṇi na śekuś ceṣṭituṃ prajāḥ
tān dṛṣṭvā jalaniṣkrāntāḥ sarve kruddhāḥ pracetasaḥ
mukhebhyo vāyum agniṃ ca te 'sṛjañjātamanyavaḥ
unmūlān atha tān vṛkṣān kṛtvā vāyur aśoṣayat
tān agnir adahad ghoras tatrābhūd drumasaṃkṣayaḥ
drumakṣayam atho dṛṣṭvā kiṃcicchiṣṭeṣu śākhiṣu
upagamyābravīd etān rājā somaḥ prajāpatīn
kopaṃ yacchata rājānaḥ śṛṇudhvaṃ ca vaco mama
saṃdhānaṃ vaḥ kariṣyāmi saha kṣitiruhair aham
ratnabhūtā ca kanyeyaṃ vārkṣeyī varavarṇinī
bhaviṣyaṃ jānatā pūrvaṃ mayā gobhir vivardhitā
māriṣā nāma nāmnaiṣā vṛkṣāṇām iti nirmitā
bhāryā vo 'stu mahābhāgā dhruvaṃ vaṃśavivardhinī
yuṣmākaṃ tejaso 'rdhena mama cārdhena tejasaḥ
asyām utpatsyate vidvān dakṣo nāma prajāpatiḥ
mama cāṃśena saṃyukto yuṣmattejomayena vai
agnināgnisamo bhūyaḥ prajāḥ saṃvardhayiṣyati
kaṇḍur nāma muniḥ pūrvam āsīd vedavidāṃ varaḥ
suramye gomatītīre sa tepe paramaṃ tapaḥ
tatkṣobhāya surendreṇa pramlocākhyā varāpsarāḥ
prayuktā kṣobhayāmāsa tam ṛṣiṃ sā śucismitā
kṣobhitaḥ sa tayā sārdhaṃ varṣāṇām adhikaṃ śatam
atiṣṭhan mandaradroṇyāṃ viṣayāsaktamānasaḥ
sā taṃ prāha mahābhāga gantum icchāmy ahaṃ divam
prasādasumukho brahmann anujñāṃ dātum arhasi
tayaivam uktaḥ sa munis tasyām āsaktamānasaḥ
dināni katicid bhadre sthīyatām ity abhāṣata
evam uktā tatas tena sāgraṃ varṣaśataṃ punaḥ
bubhuje viṣayāṃstanvī tena sārdhaṃ mahātmanā
anujñāṃ dehi bhagavan vrajāmi tridaśālayam
uktas tayeti sa muniḥ sthīyatām ity abhāṣata
punar gate varṣaśate sādhike sā śubhānanā
yāmīty āha divaṃ brahman praṇayasmitaśobhanam
uktas tayaivaṃ sa munir upaguhyāyatekṣaṇām
prāhāsyatāṃ kṣaṇaṃ subhru cirakālaṃ gamiṣyasi
tacchāpabhītā suśroṇī saha tenarṣiṇā punaḥ
śatadvayaṃ kiṃcid ūnaṃ varṣāṇām anvatiṣṭhata
gamanāya mahābhāgo devarājaniveśanam
proktaḥ proktas tayā tanvyā sthīyatām ity abhāṣata
taṃ sā śāpabhayād bhītā dākṣiṇyena ca dakṣiṇā
proktā praṇayabhaṅgārtivedinī na jahau munim
tayā ca ramatas tasya paramarṣer aharniśam
navaṃ navam abhūt prema manmathāviṣṭacetasaḥ
ekadā tu tvarāyukto niścakrāmoṭajān muniḥ
niṣkrāmantaṃ ca kutreti gamyate prāha sā śubhā
ity uktaḥ sa tayā prāha parivṛttam ahaḥ śubhe
saṃdhyopāstiṃ kariṣyāmi kriyālopo 'nyathā bhavet
tataḥ prahasya muditā taṃ sā prāha mahāmunim
kim adya sarvadharmajña parivṛttam ahas tava
bahūnāṃ vipra varṣāṇāṃ pariṇāmam ahas tava
gatam etan na kurute vismayaṃ kasya kathyatām
munir uvāca
prātas tvam āgatā bhadre nadītīram idaṃ śubham
mayā dṛṣṭā ca tanvaṅgi praviṣṭā ca mamāśramam
iyaṃ ca vartate saṃdhyā pariṇāmam ahar gatam
avahāsaḥ kimartho 'yaṃ sadbhāvaḥ kathyatāṃ mama
pramlocovāca
pratyūṣasyāgatā brahman satyam etan na tan mṛṣā
kintv adya tasya kālasya gatāny abdaśatāni te
soma uvāca
tataḥ sasādhvaso vipras tāṃ papracchāyatekṣaṇām
kathyatāṃ bhīru kaḥ kālas tvayā me ramataḥ saha
pramlocovāca
atītāni nava varṣaśatāni te
māsāś ca ṣaṭ tathaivānyat samatītaṃ dinatrayam
ṛṣir uvāca
satyaṃ bhīru vadasy etat parihāso 'tha vā śubhe
dinam ekam ahaṃ manye tvayā sārdham ihāsitam
pramlocovāca
vadiṣyāmyanṛtaṃ brahman katham atra tavāntike
viśeṣeṇādya bhavatā pṛṣṭā mārgānuvartinā
soma uvāca
niśamya tad vacaḥ tasyāḥ sa munir nṛpanandanāḥ
dhiṅ māṃ dhiṅ mām atīvetthaṃ ninindātmānam ātmanā
munir uvāca
tapāṃsi mama naṣṭāni hataṃ brahmavidāṃ dhanam
hṛto vivekaḥ kenāpi yoṣin mohāya nirmitā
ūrmiṣaṭkātigaṃ brahma jñeyam ātmajayena me
matir eṣā hṛtā yena dhik taṃ kāmaṃ mahāgraham
vratāni vedavedyāptikāraṇāny akhilāni ca
narakagrāmamārgeṇa saṅgenāpahṛtāni me
vinindyetthaṃ sa dharmajñaḥ svayam ātmānam ātmanā
tām apsarasam āsīnām idaṃ vacanam abravīt
gaccha pāpe yathākāmaṃ yat kāryaṃ tat kṛtaṃ tvayā
devarājasya matkṣobhaṃ kurvantyā bhāvaceṣṭitaiḥ
na tvāṃ karomy ahaṃ bhasma krodhatīvreṇa vahninā
satāṃ saptapadaṃ maitram uṣito 'haṃ tvayā saha
atha vā tava ko doṣaḥ kiṃ vā kupyāmy ahaṃ tava
mamaiva doṣo nitarāṃ yenāham ajitendriyaḥ
yayā śakrapriyārthinyā kṛto me tapaso vyayaḥ
tvayā dhik tvāṃ mahāmohamañjūṣāṃ sujugupsitām
soma uvāca
yāvad itthaṃ sa viprarṣis tāṃ bravīti sumadhyamām
tāvad galatsvedajalā sā babhūvātivepathuḥ
pravepamānāṃ satataṃ khinnagātralatāṃ satīm
gaccha gaccheti sakrodham uvāca munisattamaḥ
sā tu nirbhartsitā tena viniṣkramya tadāśramāt
ākāśagāminī svedaṃ mamārja tarupallavaiḥ
vṛkṣād vṛkṣaṃ yayau bālā tadagrāruṇapallavaiḥ
nirmārjamānā gātrāṇi galatsvedajalāni vai
ṛṣiṇā yas tadā garbhas tasyā dehe samāhitaḥ
nirjagāma saromāñcasvedarūpī tadaṅgataḥ
taṃ vṛkṣā jagṛhur garbham ekaṃ cakre ca mārutaḥ
mayā cāpyāyito gobhiḥ sa tadā vavṛdhe śanaiḥ
vṛkṣāgragarbhasambhūtā māriṣākhyā varānanā
tāṃ pradāsyanti vo vṛkṣāḥ kopa eṣa praśāmyatām
kaṇḍor apatyam evaṃ sā vṛkṣebhyaś ca samudgatā
mamāpatyaṃ tathā vāyoḥ pramlocātanayā ca sā
sa cāpi bhagavān kaṇḍuḥ kṣīṇe tapasi sattamāḥ
puruṣottamākhyam adrīśaṃ viṣṇor āyatanaṃ yayau
tatraikāgramatir bhūtvā cakārārādhanaṃ hareḥ
brahmapāramayaṃ kurvañ japam ekāgramānasaḥ
ūrdhvabāhur mahāyogī sthitvāsau bhūpanandanāḥ
pracetasa ūcuḥ
brahmapāraṃ muneḥ śrotum icchāmaḥ paramaṃ stavam
japatā kaṇḍunā devo yenārādhyata keśavaḥ
soma uvāca
pāraṃ paraṃ viṣṇur apārapāraḥ paraḥ parebhyaḥ paramārtharūpī
sa brahmapāraḥ parapārabhūtaḥ paraḥ parāṇām api pārapāraḥ
sa kāraṇaṃ kāraṇatas tato 'pi tasyāpi hetuḥ parahetuhetuḥ
kāryeṣu caivaṃ saha karmakartṛrūpair aśeṣair avatīha sarvam
brahma prabhur brahma sa sarvabhūto brahma prajānāṃ patir acyuto 'sau
brahmāvyayaṃ nityam ajaṃ sa viṣṇur apakṣayādyair akhilair asaṅgi
brahmākṣaram ajaṃ nityaṃ yathāsau puruṣottamaḥ
tathā rāgādayo doṣāḥ prayāntu praśamaṃ mama
soma uvāca
etad brahmaparākhyaṃ vai saṃstavaṃ paramaṃ japan
avāpa paramāṃ siddhiṃ sa samārādhya keśavam
iyaṃ ca māriṣā pūrvam āsīd yā tāṃ bravīmi vaḥ
kāryagauravam etasyāḥ kathane phaladāyi vaḥ
aputrā prāg iyaṃ viṣṇuṃ mṛte bhartari sattamāḥ
bhūpapatnī mahābhāgā toṣayāmāsa bhaktitaḥ
ārādhitas tayā viṣṇuḥ prāha pratyakṣatāṃ gataḥ
varaṃ vṛṇīṣveti śubhāṃ sā ca prāhātmavāñchitam
bhagavan bālavaidhavyād vṛthājanmāham īdṛśī
mandabhāgyā samudbhūtā viphalā ca jagatpate
bhavantu patayaḥ ślāghyā mama janmani janmani
tvatprasādāt tathā putraḥ prajāpatisamo 'stu me
rūpasaṃpatsamāyuktā sarvasya priyadarśanā
ayonijā ca jāyeyaṃ tvatprasādād adhokṣaja
soma uvāca
tayaivam ukto deveśo hṛṣīkeśa uvāca tām
praṇāmanamrām utthāpya varadaḥ parameśvaraḥ
deva uvāca
bhaviṣyanti mahāvīryā ekasminn eva janmani
prakhyātodārakarmāṇo bhavatyāḥ patayo daśa
putraṃ ca sumahātmānam ativīryaparākramam
prajāpatiguṇair yuktaṃ tvam avāpsyasi śobhane
vaṃśānāṃ tasya kartṛtvaṃ jagatyasmin bhaviṣyati
trailokyam akhilaṃ sūtis tasya cāpūrayiṣyati
tvaṃ cāpy ayonijā sādhvī rūpaudāryaguṇānvitā
manaḥprītikarī nṝṇāṃ matprasādād bhaviṣyasi
ityuktvāntardadhe devastāṃ viśālavilocanām
sā ceyaṃ māriṣā jātā yuṣmatpatnī nṛpātmajāḥ
parāśara uvāca
tataḥ somasya vacanāj jagṛhus te pracetasaḥ
saṃhṛtya kopaṃ vṛkṣebhyaḥ patnīdharmeṇa māriṣām
daśabhyas tu pracetobhyo māriṣāyāṃ prajāpatiḥ
jajñe dakṣo mahābhāgo yaḥ pūrvaṃ brahmaṇo 'bhavat
sa tu dakṣo mahābhāgaḥ sṛṣṭyarthaṃ sumahāmate
putrān utpādayāmāsa prajāsṛṣṭyartham ātmanaḥ
acarāṃś ca carāṃścaiva dvipado 'tha catuṣpadaḥ
ādeśaṃ brahmaṇaḥ kurvan sṛṣṭyarthaṃ samavasthitaḥ
sa sṛṣṭvā manasā dakṣaḥ pañcāśad asṛjat striyaḥ
dadau sa daśa dharmāya kaśyapāya trayodaśa
kālasya nayane yuktāḥ saptaviṃśatim indave
tāsu devās tathā daityā nāgā gāvas tathā khagāḥ
gandharvāpsarasaś caiva dānavādyāś ca jajñire
tataḥ prabhṛti maitreya prajā maithunasaṃbhavāḥ
saṃkalpād darśanāt sparśāt pūrveṣām abhavan prajāḥ
tapoviśeṣair iddhānāṃ tadātyantatapasvinām
maitreya uvāca
aṅguṣṭhād dakṣiṇād dakṣaḥ pūrvaṃ jātaḥ śruto mayā
kathaṃ prācetaso bhūyaḥ sa sambhūto mahāmune
eṣa me saṃśayo brahman sumahān hṛdi vartate
yad dauhitraś ca somasya punaḥ śvaśuratāṃ gataḥ
parāśara uvāca
utpattiś ca nirodhaś ca nityo bhūteṣu sattama
ṛṣayo 'tra na muhyanti ye cānye divyacakṣuṣaḥ
yuge yuge bhavanty ete dakṣādyā munisattama
punaś caiva nirudhyante vidvāṃs tatra na muhyati
kāniṣṭhyaṃ jyaiṣṭhyam apy eṣāṃ pūrvaṃ nābhūd dvijottama
tapa eva garīyo 'bhūt prabhāvaś caiva kāraṇam
maitreya uvāca
devānāṃ dānavānāṃ ca gandharvoragarakṣasām
utpattiṃ vistareṇeha mama brahman prakīrtaya
parāśara uvāca
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā
yathā sasarja bhūtāni tathā śṛṇu mahāmate
manasā tv eva bhūtāni pūrvaṃ dakṣo 'sṛjat tadā
devān ṛṣīn sagandharvān asurān pannagāṃs tathā
yadāsya sṛjamānasya na vyavardhanta tāḥ prajāḥ
tataḥ saṃcintya bahuśaḥ sṛṣṭihetoḥ prajāpatiḥ
maithunenaiva dharmeṇa sisṛkṣur vividhāḥ prajāḥ
asiknīm āvahat kanyāṃ vīraṇasya prajāpateḥ
sutāṃ sutapasā yuktāṃ mahatīṃ lokadhāriṇīm
atha putrasahasrāṇi vairiṇyāṃ pañca vīryavān
asiknyāṃ janayāmāsa sargahetoḥ prajāpatiḥ
tān dṛṣṭvā nārado vipra saṃvivarddhayiṣūn prajāḥ
saṃgamya priyasaṃvādo devarṣir idam abravīt
nārada uvāca
he haryaśvā mahāvīryāḥ prajā yūyaṃ kariṣyatha
īdṛśo lakṣyate yatno bhavatāṃ śrūyatām idam
bāliśā bata yūyaṃ vai nāsyā jānīta vai bhuvaḥ
antar ūrdhvam adhaś caiva kathaṃ srakṣyatha vai prajāḥ
ūrdhvaṃ tiryag adhaś caiva yadāpratihatā gatiḥ
tadā kasmād bhuvo nāntaṃ sarve drakṣyatha bāliśāḥ
parāśara uvāca
te tu tadvacanaṃ śrutvā prayātāḥ sarvato diśam
adyāpi na nivartante samudrebhya ivāpagāḥ
haryaśveṣv atha naṣṭeṣu dakṣaḥ prācetasaḥ punaḥ
vairiṇyām atha putrāṇāṃ sahasram asṛjat prabhuḥ
vivardhayiṣavas te tu śabalāśvāḥ prajāḥ punaḥ
pūrvoktaṃ vacanaṃ brahman nāradenaiva coditāḥ
anyonyam ūcus te sarve samyag āha mahāmuniḥ
bhrātṝṇāṃ padavī caiva gantavyā nātra saṃśayaḥ
jñātvā pramāṇaṃ pṛthvyāś ca prajāḥ srakṣyāmahe tataḥ
te 'pi tenaiva mārgeṇa prayātāḥ sarvato diśam
adyāpi na nivartante samudrebhya ivāpagāḥ
tataḥ prabhṛti vai bhrātā bhrātur anveṣaṇe dvija
prayāto naśyati tathā tan na kāryaṃ vijānatā
tāṃś cāpi naṣṭān vijñāya putrān dakṣaḥ prajāpatiḥ
krodhaṃ cakre mahābhāgo nāradaṃ sa śaśāpa ca
sargakāmas tato vidvān sa maitreya prajāpatiḥ
ṣaṣṭiṃ dakṣo 'sṛjat kanyā vairiṇyām iti naḥ śrutam
dadau sa daśa dharmāya kaśyapāya trayodaśa
saptaviṃśati somāya catasro 'riṣṭanemine
dve caiva bahuputrāya dve caivāṅgirase tathā
dve kṛśāśvāya viduṣe tāsāṃ nāmāni me śṛṇu
arundhatī vasur jāmir lambā bhānur marutvatī
saṃkalpā ca muhūrtā ca sādhyā viśvā ca tā daśa
dharmapatnyo daśa tv etās tāsv apatyāni me śṛṇu
viśvedevās tu viśvāyāḥ sādhyā sādhyān vyajāyata
marutvatyā marutvanto vasos tu vasavaḥ smṛtāḥ
bhānos tu bhānavas tatra muhūrtāyā muhūrtajāḥ
lambāyāś caiva ghoṣo 'tha nāgavīthī tu jāmijā
pṛthivīviṣayaṃ sarvam arundhatyām ajāyata
saṃkalpāyās tu sarvātmā jajñe saṃkalpa eva ca
ye tv anekavasuprāṇā devā jyotiḥpurogamāḥ
vasavo 'ṣṭau samākhyātās teṣāṃ vakṣyāmi vistaram
āpo dhruvaś ca somaś ca dharaś caivānilo 'nalaḥ
pratyūṣaś ca prabhāsaś ca vasavo nāmabhiḥ smṛtāḥ
āpasya putro vaitaṇḍaḥ śramaḥ śrānto dhunis tathā
dhruvasya putro bhagavān kālo lokaprakālanaḥ
somasya bhagavān varcā varcasvī yena jāyate
dharasya putro draviṇo hutahavyavahas tathā
manoharāyāṃ śiśiraḥ prāṇo 'tha ravaṇas tathā
anilasya śivā bhāryā tasyāḥ putraḥ purojavaḥ
avijñātagatiś caiva dvau putrāv anilasya tu
agniputraḥ kumāras tu śarastambe vyajāyata
tasya śākho viśākhaś ca naigameyaś ca pṛṣṭhajāḥ
apatyaṃ kṛttikānāṃ tu kārttikeya iti smṛtaḥ
pratyūṣasya viduḥ putraṃ ṛṣiṃ nāmnā tu devalam
dvau putrau devalasyāpi kṣamāvantau manīṣiṇau
bṛhaspates tu bhaginī varastrī brahmacāriṇī
yogasiddhā jagat kṛtsnam asaktā vicaraty uta
prabhāsasya tu bhāryā sā vasūnām aṣṭamasya ha
viśvakarmā mahābhāgas tasyāṃ jajñe prajāpatiḥ
kartā śilpasahasrāṇāṃ tridaśānāṃ ca vārddhakiḥ
bhūṣaṇānāṃ ca sarveṣāṃ kartā śilpavatāṃ varaḥ
yaḥ sarveṣāṃ vimānāni devatānāṃ cakāra ha
manuṣyāś copajīvanti yasya śilpaṃ mahātmanaḥ
ajaikapād ahirbudhnyas tvaṣṭā rudraś ca buddhimān
tvaṣṭuś cāpy ātmajaḥ putro viśvarūpo mahātapāḥ
haraś ca bahurūpaś ca tryambakaś cāparājitaḥ
vṛṣākapiś ca śaṃbhuś ca kapardī raivatas tathā
mṛgavyādhaś ca śarvaś ca kapālī ca mahāmune
ekādaśaite kathitā rudrās tribhuvaneśvarāḥ
śataṃ tv evaṃ samāmnātaṃ rudrāṇām amitaujasām
aditir ditir danuś caiva ariṣṭā surasā svasā
surabhir vinatā caiva tāmrā krodhavaśā irā
kadrur muniś ca dharmajña tadapatyāni me śṛṇu
pūrvamanvantare śreṣṭhā dvādaśāsan surottamāḥ
tuṣitā nāma te 'nyonyam ūcur vaivasvate 'ntare
upasthite 'tiyaśasaś cākṣuṣasyāntare manoḥ
samavāyīkṛtāḥ sarve samāgamya parasparam
āgacchata drutaṃ devā aditiṃ sampraviśya vai
manvantare prasūyāmas tan naḥ śreyo bhaved iti
evam uktvā tu te sarve cākṣuṣasyāntare manoḥ
mārīcāt kaśyapājjātās te 'dityā dakṣakanyayā
tatra viṣṇuś ca śakraś ca jajñāte punar eva hi
aryamā caiva dhātā ca tvaṣṭā pūṣā tathaiva ca
vivasvān savitā caiva mitro varuṇa eva ca
aṃśo bhagaś cātitejā ādityā dvādaśa smṛtāḥ
cākṣuṣasyāntare pūrvam āsan ye tuṣitāḥ surāḥ
vaivasvate 'ntare te vai ādityā dvādaśa smṛtāḥ
saptaviṃśati yāḥ proktāḥ somapatnyo 'tha suvratāḥ
tāsām apatyāny abhavan dīptāny amitatejasām
ariṣṭanemipatnīnām apatyānīha ṣoḍaśa
bahuputrasya viduṣaś catasro vidyutaḥ smṛtāḥ
pratyaṅgirasajāḥ śreṣṭhā ṛco brahmarṣisatkṛtāḥ
kṛśāśvasya tu devarṣer devapraharaṇāḥ sutāḥ
ete yugasahasrānte jāyante punar eva hi
sarve devagaṇās tāta trayas triṃśat tu chandajāḥ
teṣām apīha satataṃ nirodhotpattir ucyate
yathā sūryasya maitreya udayāstamanāv iha
evaṃ devanikāyās te sambhavanti yuge yuge
dityā putradvayaṃ jajñe kaśyapād iti naḥ śrutam
hiraṇyakaśipuś caiva hiraṇyākṣaś ca durjayaḥ
siṃhikā cābhavat kanyā vipracitteḥ parigrahaḥ
hiraṇyakaśipoḥ putrāś catvāraḥ prathitaujasaḥ
anuhlādaś ca hlādaś ca prahlādaś caiva dharmavān
saṃhlādaś ca mahāvīryā daityavaṃśavivardhanāḥ
teṣāṃ madhye mahābhāgaḥ sarvatra samadṛg vaśī
prahlādaḥ paramāṃ bhaktiṃ ya uvāha janārdane
daityendradīpito vahniḥ sarvāṅgopacito dvija
na dadāha ca yaṃ pūrvaṃ vāsudeve hṛdi sthite
mahārṇavāntaḥsalile sthitasya calato mahī
cacāla sakalā yasya pāśabaddhasya dhīmataḥ
na bhinnaṃ vividhaiḥ śastrair yasya daityendrapātitaiḥ
śarīram adrikaṭhinaṃ sarvatrācyutacetasaḥ
viṣānalojjvalamukhā yasya daityapracoditāḥ
nāntāya sarpapatayo babhūvur urutejasaḥ
śailair ākrāntadeho 'pi yaḥ smaran puruṣottamam
tatyāja nātmanaḥ prāṇān viṣṇusmaraṇadaṃśitaḥ
patantam uccād avanir yam upetya mahāmatim
dadhāra daityapatinā kṣiptaṃ svarganivāsinā
yasya saṃśoṣako vāyur dehe daityendrayojitaḥ
avāpa saṃkṣayaṃ sadyaś cittasthe madhusūdane
viṣāṇabhaṅgam unmattā madahāniṃ ca diggajāḥ
yasya vakṣaḥsthale prāptā daityendrapariṇāmitāḥ
yasya cotpāditā kṛtyā daityarājapurohitaiḥ
babhūva nāntāya purā govindāsaktacetasaḥ
śambarasya ca māyānāṃ sahasram atimāyinaḥ
yasmin prayuktaṃ cakreṇa kṛṣṇasya vitathīkṛtam
daityendrasūdopahṛtaṃ yaś ca hālāhalaṃ viṣam
jarayāmāsa matimān avikāram amatsarī
samacetā jagaty asmin yaḥ sarveṣv eva jantuṣu
yathātmani tathānyatra paraṃ maitraguṇānvitaḥ
dharmātmā satyaśaucādiguṇānām ākaraḥ paraḥ
upamānam aśeṣāṇāṃ sādhūnāṃ yaḥ sadābhavat
maitreya uvāca
kathito bhavatā vaṃśo mānavānāṃ mahāmune
kāraṇaṃ cāsya jagato viṣṇur eva sanātanaḥ
yat tv etad bhagavān āha prahlādaṃ daityasattamam
dadāha nāgnir nāstraiś ca kṣuṇṇas tatyāja jīvitam
jagāma vasudhā kṣobhaṃ yatrābdhisalile sthite
bandhabaddho 'pi calati vikṣiptāṅgaiḥ samāhatā
śailair ākrāntadeho 'pi na mamāra ca yaḥ purā
tvayaivātīva māhātmyaṃ kathitaṃ yasya dhīmataḥ
tasya prabhāvam atulaṃ viṣṇor bhaktimato mune
śrotum icchāmi yasyaitaccaritaṃ tv amitaujasaḥ
kiṃnimittam asau śastrair vikṣato ditijair mune
kimarthaṃ cābdhisalile nikṣipto dharmatatparaḥ
ākrāntaḥ parvataiḥ kasmāt kasmād daṣṭo mahoragaiḥ
kṣiptaḥ kim adriśikharāt kiṃ vā pāvakasaṃcaye
digdantināṃ dantabhūmiṃ sa ca kasmān nirūpitaḥ
saṃśoṣako 'nilaś cāsya prayuktaḥ kiṃ mahāsuraiḥ
kṛtyāṃ ca daityaguravo yuyujus te tu kiṃ mune
śambaraś cāpi māyānāṃ sahasraṃ kiṃ prayuktavān
hālāhalaṃ viṣaṃ ghoraṃ daityasūdair mahātmanaḥ
kasmād dattaṃ vināśāya yajjīrṇaṃ tena dhīmatā
etat sarvaṃ mahābhāga prahlādasya mahātmanaḥ
caritaṃ śrotum icchāmi mahāmāhātmyasūcakam
na hi kautūhalaṃ tatra yad daityair na hato hi saḥ
ananyamanaso viṣṇau kaḥ samartho nipātane
tasmin dharmapare nityaṃ keśavārādhanodyate
svavaṃśaprabhavair daityaiḥ kartuṃ dveṣo 'tiduṣkaraḥ
dharmātmani mahābhāge viṣṇubhakte vimatsare
daiteyaiḥ prahṛtaṃ kasmāt tan mamākhyātum arhasi
praharanti mahātmāno vipakṣe cāpi nedṛśe
guṇaiḥ samanvite sādhau kiṃ punar yaḥ svapakṣajaḥ
tad etat kathyatāṃ sarvaṃ vistarān munisattama
daityeśvarasya caritaṃ śrotum icchāmy aśeṣataḥ
parāśara uvāca
maitreya śrūyatāṃ samyak caritaṃ tasya dhīmataḥ
prahlādasya sadodāracaritasya mahātmanaḥ
diteḥ putro mahāvīryo hiraṇyakaśipuḥ purā
trailokyaṃ vaśam āninye brahmaṇo varadarpitaḥ
indratvam akarod daityaḥ sa cāsīt savitā svayam
vāyur agnir apāṃ nāthaḥ somaś cāsīn mahāsuraḥ
dhanānām adhipaḥ so 'bhūt sa evāsīt svayaṃ yamaḥ
yajñabhāgān aśeṣāṃs tu sa svayaṃ bubhuje 'suraḥ
devāḥ svargaṃ parityajya tattrāsān munisattama
vicerur avanau sarve bibhrāṇā mānuṣīṃ tanum
jitvā tribhuvanaṃ sarvaṃ trailokyaiśvaryadarpitaḥ
udgīyamāno gandharvair bubhuje viṣayān priyān
pānāsaktaṃ mahātmānaṃ hiraṇyakaśipuṃ tadā
upāsāṃcakrire sarve siddhagandharvapannagāḥ
avādayañ jaguś cānye jayaśabdān athāpare
daityeśvarasya purataś cakruḥ siddhā mudānvitāḥ
tatra pranṛttāpsarasi sphāṭikābhramaye 'suraḥ
papau pānaṃ mudā yuktaḥ prāsāde sumanohare
tasya putro mahābhāgaḥ prahlādo nāma nāmataḥ
papāṭha bālapāṭhyāni gurugehaṃ gato 'rbhakaḥ
ekadā tu sa dharmātmā jagāma guruṇā saha
pānāsaktasya purataḥ pitur daityapates tadā
pādapraṇāmāvanataṃ tam utthāpya pitā sutam
hiraṇyakaśipuḥ prāha prahlādam amitaujasam
hiraṇyakaśipur uvāca
paṭhyatāṃ bhavatā vatsa sārabhūtaṃ subhāṣitam
kālenaitāvatā yat te sadodyuktena śikṣitam
prahlāda uvāca
śrūyatāṃ tāta vakṣyāmi sārabhūtaṃ tavājñayā
samāhitamanā bhūtvā yan me cetasy avasthitam
anādimadhyāntam ajam avṛddhikṣayam acyutam
praṇato 'smy antasaṃtānaṃ sarvakāraṇakāraṇam
parāśara uvāca
etan niśamya daityendraḥ kopasaṃraktalocanaḥ
vilokya tadguruṃ prāha sphuritādharapallavaḥ
hiraṇyakaśipur uvāca
brahmabandho kim etat te vipakṣastutisaṃhitam
asāraṃ grāhito bālo mām avajñāya durmate
gurur uvāca
daityeśvara na kopasya vaśam āgantum arhasi
mamopadeśajanitaṃ nāyaṃ vadati te sutaḥ
hiraṇyakaśipur uvāca
anuśiṣṭo 'si kenedṛg vatsa prahlāda kathyatām
mayopadiṣṭaṃ nety eṣa prabravīti gurus tava
prahlāda uvāca
śāstā viṣṇur aśeṣasya jagato yo hṛdi sthitaḥ
tam ṛte paramātmānaṃ tāta kaḥ kena śāsyate
hiraṇyakaśipur uvāca
ko 'yaṃ viṣṇuḥ sudurbuddhe yaṃ bravīṣi punaḥ punaḥ
jagatām īśvarasyeha purataḥ prasabhaṃ mama
prahlāda uvāca
na śabdagocaraṃ yasya yogidhyeyaṃ paraṃ padam
yato yaś ca svayaṃ viśvaṃ sa viṣṇuḥ parameśvaraḥ
hiraṇyakaśipur uvāca
parameśvarasaṃjño 'jña kim anyo mayy avasthite
tavāsti martukāmas tvaṃ prabravīṣi punaḥ punaḥ
prahlāda uvāca
na kevalaṃ tāta mama prajānāṃ sa brahmabhūto bhavataś ca viṣṇuḥ
dhātā vidhātā parameśvaraś ca prasīda kopaṃ kuruṣe kimartham
hiraṇyakaśipur uvāca
praviṣṭaḥ ko 'sya hṛdayaṃ durbuddher atipāpakṛt
yenedṛśāny asādhūni vadaty āviṣṭamānasaḥ
prahlāda uvāca
na kevalaṃ maddhṛdayaṃ sa viṣṇur ākramya lokān akhilān avasthitaḥ
sa māṃ tvadādīṃśca pitaḥ samastān samastaceṣṭāsu yunakti sarvagaḥ
hiraṇyakaśipur uvāca
niṣkrāmyatām ayaṃ duṣṭaḥ śāsyatāṃ ca guror gṛhe
yojito durmatiḥ kena vipakṣavitathastutau
parāśara uvāca
ityukte sa tadā daityair nīto gurugṛhaṃ punaḥ
jagrāha vidyām aniśaṃ guruśuśrūṣaṇodyataḥ
kāle 'tīte 'timahati prahlādam asureśvaraḥ
samāhūyābravīd gāthā kācit putraka gīyatām
prahlāda uvāca
yataḥ pradhānapuruṣau yataś caitaccarācaram
kāraṇaṃ sakalasyāsya sa no viṣṇuḥ prasīdatu
hiraṇyakaśipur uvāca
durātmā vadhyatām eṣa nānenārtho 'sti jīvatā
svapakṣahānikartṛtvād yaḥ kulāṅgāratāṃ gataḥ
parāśara uvāca
ityājñaptās tatas tena pragṛhītamahāyudhāḥ
udyatās tasya nāśāya daityāḥ śatasahasraśaḥ
prahlāda uvāca
viṣṇuḥ śastreṣu yuṣmāsu mayi cāsau yathā sthitaḥ
daiteyās tena satyena mā krāmantvāyudhāni vaḥ
parāśara uvāca
tatas taiḥ śataśo daityaiḥ śastraughair āhato 'pi san
nāvāpa vedanām alpām abhūccaiva punar navaḥ
hiraṇyakaśipur uvāca
durbuddhe vinivartasva vairipakṣastavād ataḥ
abhayaṃ te prayacchāmi mātimūḍhamatir bhava
prahlāda uvāca
bhayaṃ bhayānām apahāriṇi sthite
manasy anante mama kutra tiṣṭhati
yasmin smṛte janmajarāntakādibhayāni sarvāṇyapayānti tāta
hiraṇyakaśipur uvāca
bho bhoḥ sarpāḥ durācāram enam atyantadurmatim
viṣajvālāvilair vaktraiḥ sadyo nayata saṃkṣayam
parāśara uvāca
ityuktās tena te sarpāḥ kuhakās takṣakādayaḥ
adaṃśanta samasteṣu gātreṣv ativiṣolbaṇāḥ
sa tvāsaktamatiḥ kṛṣṇe daṃśyamāno mahoragaiḥ
na vivedātmano gātraṃ tatsmṛtyāhlādasaṃsthitaḥ
sarpā ūcuḥ
daṃṣṭrā viśīrṇā maṇayaḥ sphuṭanti
phaṇeṣu tāpo hṛdayeṣu kampaḥ
nāsya tvacaḥ svalpam apīha bhinnaṃ praśādhi daityeśvara karma cānyat
hiraṇyakaśipur uvāca
he diggajāḥ saṃkaṭadantamiśrā ghnatainam asmadripupakṣabhinnam
tajjā vināśāya bhavanti tasya yathāraṇeḥ prajvalito hutāśaḥ
parāśara uvāca
tataḥ sa diggajair bālo bhūbhṛcchikharasaṃnibhaiḥ
pātito dharaṇīpṛṣṭhe viṣāṇair apy apīḍyata
smaratas tasya govindam ibhadantāḥ sahasraśaḥ
śīrṇā vakṣaḥsthalaṃ prāpya sa prāha pitaraṃ tataḥ
prahlāda uvāca
dantā gajānāṃ kuliśāgraniṣṭhurāḥ śīrṇā yad ete na balaṃ mamaitat
mahāvipatpāpavināśano 'yaṃ janārdanānusmaraṇānubhāvaḥ
hiraṇyakaśipur uvāca
jvālyatām asurā vahnir apasarpata diggajāḥ
vāyo samedhayāgniṃ tvaṃ dahyatām eṣa pāpakṛt
parāśara uvāca
mahākāṣṭhacayacchannam asurendrasutaṃ tataḥ
prajvālya dānavā vahniṃ dadahuḥ svāmicoditāḥ
prahlāda uvāca
tātaiṣa vahniḥ pavanerito 'pi na māṃ dahaty atra samantato 'ham
paśyāmi padmāstaraṇāstṛtāni śītāni sarvāṇi diśāṃ mukhāni
parāśara uvāca
atha daityeśvaraṃ procur bhārgavasyātmajā dvijāḥ
purohitā mahātmānaḥ sāmnā saṃstūya vāgminaḥ
purohitā ūcuḥ
rājan niyamyatāṃ kopo bāle 'tra tanaye nije
kopo devanikāyeṣu tatra te saphalo yataḥ
tathā tathainaṃ bālaṃ te śāsitāro vayaṃ nṛpa
yathā vipakṣanāśāya vinītas te bhaviṣyati
bālatvaṃ sarvadoṣāṇāṃ daityarājāspadaṃ yataḥ
tato 'tra kopam atyarthaṃ yoktum arhasi nārbhake
na tyakṣyati hareḥ pakṣam asmākaṃ vacanād yadi
tataḥ kṛtyāṃ vadhāyāsya kariṣyāmo 'nivartinīm
parāśara uvāca
evam abhyarthitas tais tu daityarājaḥ purohitaiḥ
daityair niṣkrāmayāmāsa putraṃ pāvakasaṃcayāt
tato gurugṛhe bālaḥ sa vasan bāladānavān
adhyāpayāmāsa muhur upadeśāntare guroḥ
prahlāda uvāca
śrūyatāṃ paramārtho me daiteyā ditijātmajāḥ
na cānyathaitan mantavyaṃ nātra lobhādikāraṇam
janma bālyaṃ tataḥ sarvo jantuḥ prāpnoti yauvanam
avyāhataiva bhavati tato 'nudivasaṃ jarā
tataś ca mṛtyum abhyeti jantur daityeśvarātmajāḥ
pratyakṣaṃ dṛśyate caitad asmākaṃ bhavatāṃ tathā
mṛtasya ca punar janma bhavaty etacca nānyathā
āgamo 'yaṃ tathā tacca nopādānaṃ vinodbhavaḥ
garbhavāsādi yāvat tu punarjanmopapādanam
samastāvasthakaṃ tāvad duḥkham evāvagamyatām
kṣuttṛṣṇopaśamaṃ tadvacchītādyupaśamaṃ sukham
manyate bālabuddhitvād duḥkham eva hi tat punaḥ
atyantastimitāṅgānāṃ vyāyāmena sukhaiṣiṇām
bhrāntijñānavatāṃ puṃsāṃ prahāro 'pi sukhāyate
kva śarīram aśeṣāṇāṃ śleṣmādīnāṃ mahācayaḥ
kva cāṅgaśobhāsaurabhyakamanīyādayo guṇāḥ
māṃsāsṛkpūyaviṇmūtrasnāyumajjāsthisaṃhatau
dehe cet prītimān mūḍho bhavitā narake 'pi saḥ
agneḥ śītena toyasya tṛṣā bhaktasya ca kṣudhā
kriyate sukhakartṛtvaṃ tadvilomasya cetaraiḥ
karoti he daityaputrā yāvanmātraṃ parigraham
tāvanmātraṃ sa evāsya duḥkhaṃ cetasi yacchati
yāvataḥ kurute jantuḥ saṃbandhān manasaḥ priyān
tāvanto 'sya nikhanyante hṛdaye śokaśaṅkavaḥ
yad yad gṛhe tan manasi yatra tatrāvatiṣṭhataḥ
nāśadāhāpaharaṇaṃ kutas tatraiva tiṣṭhati
janmany atra mahad duḥkhaṃ mriyamāṇasya cāpi tat
yātanāsu yamasyograṃ garbhasaṃkramaṇeṣu ca
garbhe ca sukhaleśo 'pi bhavadbhir anumīyate
yadi tat kathyatām evaṃ sarvaṃ duḥkhamayaṃ jagat
tad etad atiduḥkhānām āspade 'tra bhavārṇave
bhavatāṃ kathyate satyaṃ viṣṇur ekaḥ parāyaṇaḥ
mā jānīta vayaṃ bālā dehī deheṣu śāśvataḥ
jarāyauvanajanmādyā dharmā dehasya nātmanaḥ
bālo 'haṃ tāvad icchāto yatiṣye śreyase yuvā
yuvāhaṃ vārddhake prāpte kariṣyāmy ātmano hitam
vṛddho 'haṃ mama kāryāṇi samastāni na gocare
kiṃ kariṣyāmi mandātmā samarthena na yat kṛtam
evaṃ durāśayākṣipta mānasaḥ puruṣaḥ sadā
śreyaso 'bhimukhaṃ yāti na kadācit pipāsitaḥ
bālye krīḍanakāsaktā yauvane viṣayonmukhāḥ
ajñānayantyaśaktyā ca vārddhakaṃ samupasthitam
tasmād bālye vivekātmā yateta śreyase sadā
bālyayauvanavṛddhādyair dehabhāvair asaṃyutaḥ
tad etad vo mayākhyātaṃ yadi jānīta nānṛtam
tad asmatprītaye viṣṇuḥ smaryatāṃ bandhamuktidaḥ
āyāsaḥ smaraṇe ko 'sya smṛto yacchati śobhanam
pāpakṣayaś ca bhavati smaratāṃ tam aharniśam
sarvabhūtasthite tasmin matir maitrī divāniśam
bhavatāṃ jāyatām evaṃ sarvakleśān prahāsyatha
tāpatrayeṇābhihataṃ yad etad akhilaṃ jagat
tadā śocyeṣu bhūteṣu dveṣaṃ prājñaḥ karoti kaḥ
atha bhadrāṇi bhūtāni hīnaśaktir ahaṃ param
mudaṃ tathāpi kurvīta hānir dveṣaphalaṃ yataḥ
baddhavairāṇi bhūtāni dveṣaṃ kurvanti cet tataḥ
śocyāny aho 'timohena vyāptānīti manīṣiṇām
ete bhinnadṛśāṃ daityā vikalpāḥ kathitā mayā
kṛtvābhyupagamaṃ tatra saṃkṣepaḥ śrūyatāṃ mama
vistāraḥ sarvabhūtasya viṣṇor viśvam idaṃ jagat
draṣṭavyam ātmavat tasmād abhedena vicakṣaṇaiḥ
samutsṛjyāsuraṃ bhāvaṃ tasmād yūyaṃ yathā vayam
tathā yatnaṃ kariṣyāmo yathā prāpsyāma nirvṛtim
naivāgninā na cārkeṇa nendunā na ca vāyunā
parjanyavaruṇābhyāṃ vā na siddhair na ca rākṣasaiḥ
na yakṣair na ca daityendrair noragair na ca kiṃnaraiḥ
na manuṣyair na paśubhir doṣair naivātmasaṃbhavaiḥ
jvarākṣirogātīsāraplīhagulmādikais tathā
dveṣerṣyāmatsarādyair vā rāgalobhādibhiḥ kṣayam
na cānyair nīyate kaiścinnityā yātyantanirmalā
tām āpnotyamale nyasya keśave hṛdayaṃ naraḥ
asārasaṃsāravivartaneṣu mā yāta toṣaṃ prasabhaṃ bravīmi
sarvatra daityāḥ samatām upeta samatvam ārādhanam acyutasya
tasmin prasanne kim ihāsty alabhyaṃ dharmārthakāmair alam alpakās te
samāśritād brahmataror anantān niḥsaṃśayaṃ prāpsyatha vai mahat phalam
parāśara uvāca
tasyaitāṃ dānavāś ceṣṭāṃ dṛṣṭvā daityapater bhayāt
ācacakṣuḥ sa covāca sūdān āhūya satvaraḥ
hiraṇyakaśipur uvāca
he sūdā mama putro 'sāv anyeṣām api durmatiḥ
kumārgadeśiko duṣṭo hanyatām avilambitam
hālāhalaṃ viṣaṃ tasya sarvabhakṣyeṣu dīyatām
avijñātam asau pāpo vadhyatāṃ mā vicāryatām
parāśara uvāca
te tathaiva tataś cakruḥ prahlādāya mahātmane
viṣadānaṃ yathājñaptaṃ pitrā tasya mahātmanaḥ
hālāhalaṃ viṣaṃ ghoram anantoccāraṇena saḥ
abhimantrya sahānnena maitreya bubhuje tadā
avikāraṃ sa tad bhuktvā prahlādaḥ svasthamānasaḥ
anantakhyātinirvīryaṃ jarayāmāsa durviṣam
tataḥ sūdā bhayatrastā jīrṇaṃ dṛṣṭvā mahāviṣam
daityeśvaram upāgamya praṇipatyedam abruvan
sūdā ūcuḥ
daityarāja viṣaṃ dattam asmābhir atibhīṣaṇam
jīrṇaṃ tacca sahānnena prahlādena sutena te
hiraṇyakaśipur uvāca
tvaryatāṃ tvaryatāṃ sadyo he he daityapurohitāḥ
kṛtyāṃ tasya vināśāya utpādayata māciram
parāśara uvāca
sakāśam āgamya tataḥ prahlādasya purohitāḥ
sāmapūrvam athocus te prahlādaṃ vinayānvitam
purohitā ūcuḥ
jātas trailokyavikhyāta āyuṣman brahmaṇaḥ kule
daityarājasya tanayo hiraṇyakaśipor bhavān
kiṃ daivaiḥ kim anantena kim anyena tavāśrayaḥ
pitā samastalokānāṃ tvaṃ tathaiva bhaviṣyasi
tasmāt parityajaināṃ tvaṃ vipakṣastavasaṃhitām
vācyaḥ pitā samastānāṃ gurūṇāṃ paramo guruḥ
prahlāda uvāca
evam etan mahābhāgāḥ ślāghyam etan mahākulam
marīceḥ sakale 'pyasmin trailokye nānyathā vadet
pitā ca mama sarvasmiñ jagatyutkṛṣṭaceṣṭitaḥ
etad apy avagacchāmi satyam atrāpi nānṛtam
gurūṇām api sarveṣāṃ pitā paramako guruḥ
yad uktaṃ bhrāntis tatrāpi svalpāpi hi na vidyate
pitā gurur na saṃdehaḥ pūjanīyaḥ prayatnataḥ
tatrāpi nāparādhyāmītyevaṃ manasi me sthitam
yat tvetat kim anantenetyuktaṃ yuṣmābhir īdṛśam
ko bravīti yathāyuktaṃ kiṃtu naitad vaco 'rthavat
ityuktvā so 'bhavan maunī teṣāṃ gauravayantritaḥ
prahasya ca punaḥ prāha kim anantena sādhv iti
sādhu bhoḥ kim anantena sādhu bho guravo mama
śrūyatāṃ yad anantena yadi khedaṃ na yāsyatha
dharmārthakāmamokṣākhyaḥ puruṣārtha udāhṛtaḥ
catuṣṭayam idaṃ yasmāt tasmāt kiṃ kim idaṃ vṛthā
marīcimiśrair dakṣeṇa tathaivānyair anantataḥ
dharmaḥ prāptas tathaivānyair arthaḥ kāmas tathāparaiḥ
tattattvavedino bhūtvā jñānadhyānasamādhibhiḥ
avāpur muktim apare puruṣā dhvastabandhanāḥ
saṃpadaiśvaryamāhātmyajñānasaṃtatikarmaṇām
vimukteś caikato labhyaṃ mūlam ārādhanaṃ hareḥ
yato dharmārthakāmākhyaṃ vimuktiś ca phalaṃ dvijāḥ
tenāpi hi kim ityevam anantena kim ucyate
kiṃ vātra bahunoktena bhavanto guravo mama
vadantu sādhu vāsādhu viveko 'smākam alpakaḥ
purohitā ūcuḥ
dahyamānas tvam asmābhir agninā bāla rakṣitaḥ
bhūyo na vakṣyasīty evaṃ naivaṃ jñāto 'syabuddhimān
yady asmadvacanān mohagrāhaṃ na tyakṣyate bhavān
tataḥ kṛtyāṃ vināśāya tava sṛkṣyāma durmate
prahlāda uvāca
kaḥ kena rakṣyate jantur jantuḥ kaḥ kena hanyate
hanti rakṣati caivātmā jagat sarvaṃ carācaram
parāśara uvāca
ity uktās tena te kruddhā daityarājapurohitāḥ
kṛtyām utpādayāmāsur jvālāmālojjvalānanām
atibhīmā samāgamya pādanyāsakṣatakṣitiḥ
śūlena sā susaṃkruddhā taṃ jaghānātha vakṣasi
tat tasya hṛdayaṃ prāpya śūlaṃ bālasya dīptimat
jagāma khaṇḍitaṃ bhūmau tatrāpi śatadhābhavat
yatrānapāyī bhagavān hṛdyāste harir īśvaraḥ
bhaṅgo bhavati vajrasya tatra śūlasya kā kathā
apāpe tatra pāpaiśca pātitā daityayājakaiḥ
tān eva sā jaghānāśu kṛtyā nāśaṃ jagāma ca
kṛtyayā dahyamānāṃstān vilokya sa mahāmatiḥ
trāhi kṛṣṇety ananteti vadannabhyavapadyata
prahlāda uvāca
sarvavyāpiñjagadrūpa jagatsraṣṭar janārdana
trāhi viprān imān asmād duḥsahān mantrapāvakāt
yathā sarveṣu bhūteṣu sarvavyāpī jagadguruḥ
viṣṇur eva tathā sarve jīvantvete purohitāḥ
yathā sarvagataṃ viṣṇuṃ manyamāno 'napāyinam
cintayāmy aripakṣe 'pi jīvantvete tathā dvijāḥ
ye hantum āgatā dattaṃ yair viṣaṃ yair hutāśanaḥ
yair diggajair ahaṃ kṣuṇṇo daṣṭaḥ sarpaiś ca yair aham
teṣvahaṃ mitrapakṣe ca samaḥ pāpo 'smi na kvacit
yathā tenādya satyena jīvantvasurayājakāḥ
parāśara uvāca
ityuktāstena te sarve saṃspṛṣṭāśca nirāmayāḥ
samuttasthur dvijā bhūyas taṃ cocuḥ praśrayānvitam
purohitā ūcuḥ
dīrghāyur apratihato balavīryasamanvitaḥ
putrapautradhanaiśvaryair yukto vatsa bhavottamaḥ
parāśara uvāca
ityuktvā taṃ tato gatvā yathāvṛttaṃ purohitāḥ
daityarājāya sakalam ācacakṣur mahāmune
parāśara uvāca
hiraṇyakaśipuḥ śrutvā tāṃ kṛtyāṃ vitathīkṛtām
āhūya putraṃ papraccha prabhāvasyāsya kāraṇam
hiraṇyakaśipur uvāca
prahlāda suprabhāvo 'si kim etat te viceṣṭitam
etan mantrādijanitam utāho sahajaṃ tava
parāśara uvāca
evaṃ pṛṣṭas tadā pitrā prahlādo 'surabālakaḥ
praṇipatya pituḥ pādāvidaṃ vacanam abravīt
na mantrādikṛtas tāta na ca naisargiko mama
prabhāva eṣa sāmānyo yasya yasyācyuto hṛdi
anyeṣāṃ yo na pāpāni cintayatyātmano yathā
tasya pāpāgamas tāta hetvabhāvānna vidyate
karmaṇā manasā vācā parapīḍāṃ karoti yaḥ
tadbījaṃ janma phalati prabhūtaṃ tasya cāśubham
so 'haṃ na pāpam icchāmi na karomi vadāmi vā
cintayan sarvabhūtastham ātmanyapi ca keśavam
śārīraṃ mānasaṃ duḥkhaṃ daivaṃ bhūtabhavaṃ tathā
sarvatra śubhacittasya tasya me jāyate kutaḥ
evaṃ sarveṣu bhūteṣu bhaktir avyabhicāriṇī
kartavyā paṇḍitair jñātvā sarvabhūtamayaṃ harim
parāśara uvāca
iti śrutvā sa daityendraḥ prāsādaśikhare sthitaḥ
krodhāndhakāritamukhaḥ prāha daiteyakiṃkarān
durātmā kṣipyatām asmāt prāsādācchatayojanāt
giripṛṣṭhe patatvasmiñśilābhinnāṅgasaṃhatiḥ
tatas taṃ cikṣipuḥ sarve bālaṃ daiteyakiṃkarāḥ
papāta so 'pyadhaḥ kṣipto hṛdayenodvahan harim
patamānaṃ jagaddhātrī jagaddhātari keśave
bhaktiyuktaṃ dadhārainam upagamya ca medinī
tato vilokya taṃ svastham aviśīrṇāsthibandhanam
hiraṇyakaśipuḥ prāha śambaraṃ māyināṃ varam
nāsmābhiḥ śakyate hantum ayaṃ durvṛttabālakaḥ
māyāṃ vetti bhavāṃstasmānmāyayainaṃ niṣūdaya
śambara uvāca
sūdayāmyeṣa daityendra paśya māyābalaṃ mama
sahasram atra māyānāṃ paśya koṭiśataṃ tathā
parāśara uvāca
tataḥ samasṛjan māyāḥ prahlāde śambaro 'suraḥ
vināśam icchan durbuddhiḥ sarvatra samadarśini
samāhitamanā bhūtvā śambare 'pi vimatsaraḥ
maitreya so 'pi prahlādaḥ sasmāra madhusūdanam
tato bhagavatā tasya rakṣārthaṃ cakram uttamam
ājagāma samājñaptaṃ jvālāmāli sudarśanam
tena māyāsahasraṃ tacchambarasyāśugāminā
bālasya rakṣatā deham ekaikaśyena sūditam
saṃśoṣakaṃ tato vāyuṃ daityendra idam abravīt
śīghram eṣa mamādeśād durātmā nīyatāṃ kṣayam
tathety uktvātha so 'pyenaṃ viveśa pavano laghuḥ
śīto 'tirūkṣaḥ śoṣāya taddehasyātiduḥsahaḥ
tenāviṣṭaṃ tathātmānaṃ sa buddhvā daityabālakaḥ
hṛdayena mahātmānaṃ dadhāra dharaṇīdharam
hṛdayasthas tatas tasya taṃ vāyum atiśoṣaṇam
papau janārdanaḥ kruddhaḥ sa yayau pavanaḥ kṣayam
kṣīṇāsu sarvamāyāsu pavane saṃkṣayaṃ gate
jagāma so 'pi bhavanaṃ guror eva mahāmatiḥ
ahanyahanyathācāryo nītiṃ rājyaphalapradām
grāhayāmāsa taṃ bālaṃ rājñām uśanasā kṛtām
gṛhītanītiśāstraṃ taṃ vinītaṃ sa yadā guruḥ
mene tadainaṃ tatpitre kathayāmāsa śikṣitam
ācārya uvāca
gṛhītanītiśāstras te putro daityapate kṛtaḥ
prahlādastattvato vetti bhārgaveṇa yad īritam
hiraṇyakaśipur uvāca
mitreṣu varteta katham arivargeṣu bhūpatiḥ
prahlāda triṣu kāleṣu madhyastheṣu kathaṃ caret
kathaṃ mantriṣvamātyeṣu bāhyeṣvābhyantareṣu ca
cāreṣu pauravargeṣu śaṅkiteṣvitareṣu ca
kṛtyākṛtyavidhānaṃ ca durgāṭavikasādhanam
prahlāda kathyatāṃ samyak tathā kaṇṭakaśodhanam
etaccānyacca sakalam adhītaṃ bhavatā yathā
tathā me kathyatāṃ jñātuṃ tavecchāmi manogatam
parāśara uvāca
praṇipatya pituḥ pādau tataḥ praśrayabhūṣaṇaḥ
prahlādaḥ prāha daityendraṃ kṛtāñjalipuṭaḥ sthitaḥ
prahlāda uvāca
mamopadiṣṭaṃ sakalaṃ guruṇā nātra saṃśayaḥ
gṛhītaṃ ca mayā kintu na sad etan mataṃ mama
sāma copapradānaṃ ca bhedadaṇḍau tathaiva ca
upāyāḥ kathitā hyete mitrādīnāṃ ca sādhane
tān evāhaṃ na paśyāmi mitrādīṃstāta mā krudhaḥ
sādhyābhāve mahābāho sādhanaiḥ kiṃ prayojanam
sarvabhūtātmake tāta jagannāthe jaganmaye
paramātmani govinde mitrāmitrakathā kutaḥ
tvayyasti bhagavān viṣṇur mayi cānyatra cāsti saḥ
yatas tato 'yaṃ mitraṃ me śatruśceti pṛthak kutaḥ
tad ebhir alam atyarthaṃ duṣṭārambhoktivistaraiḥ
avidyāntargatairyatnaḥ kartavyas tāta śobhane
vidyābuddhir avidyāyām ajñānāt tāta jāyate
bālo 'gniṃ kiṃ na khadyotam asureśvara manyate
tat karma yanna bandhāya sā vidyā yā vimuktaye
āyāsāyāparaṃ karma vidyānyā śilpanaipuṇam
tad etad avagamyāham asāraṃ sādhyam uttamam
niśāmaya mahābhāga praṇipatya bravīmi yat
na cintayati ko rājyaṃ ko dhanaṃ nābhivāñchati
tathāpi bhāvyam evaitad ubhayaṃ prāpyate naraiḥ
sarva eva mahābhāga mahattvaṃ prati sodyamāḥ
tathāpi puṃsāṃ bhāgyāni nodyamā bhūtihetavaḥ
jaḍānām avivekānām aśūrāṇām api prabho
bhāgyabhojyāni rājyāni santyanītimatām api
tasmād yateta puṇyeṣu ya icchenmahatīṃ śriyam
yatitavyaṃ samatve ca nirvāṇam api cecchatā
devā manuṣyāḥ paśavaḥ pakṣivṛkṣasarīsṛpāḥ
rūpam etad anantasya viṣṇor bhinnam iva sthitam
etad vijānatā sarvaṃ jagat sthāvarajaṅgamam
draṣṭavyam ātmavad viṣṇur yato 'yaṃ viśvarūpadhṛk
evaṃ jñāte sa bhagavān anādiḥ parameśvaraḥ
prasīdatyacyutas tasmin prasanne kleśasaṃkṣayaḥ
parāśara uvāca
etacchrutvā tu kopena samutthāya varāsanāt
hiraṇyakaśipuḥ putraṃ padā vakṣasyatāḍayat
uvāca ca sa kopena sāmarṣaḥ prajvalanniva
niṣpiṣya pāṇinā pāṇiṃ hantukāmo jagad yathā
hiraṇyakaśipur uvāca
he vipracitte he rāho he balaiṣa mahārṇave
nāgapāśair dṛḍhaṃ baddhvā kṣipyatāṃ mā vilambatha
anyathā sakalā lokās tathā daiteyadānavāḥ
anuyāsyanti mūḍhasya matam asya durātmanaḥ
bahuśo vārito 'smābhir ayaṃ pāpas tathāpyareḥ
stutiṃ karoti duṣṭānāṃ vadha evopakārakaḥ
parāśara uvāca
tatas te satvarā daityā baddhvā taṃ nāgabandhanaiḥ
bhartur ājñāṃ puraskṛtya cikṣipuḥ salilārṇave
tataś cacāla calatā prahlādena mahārṇavaḥ
udvelo 'bhūt paraṃ kṣobham upetya ca samantataḥ
bhūrlokam akhilaṃ dṛṣṭvā plāvyamānaṃ mahāmbhasā
hiraṇyakaśipurdaityān idamāha mahāmune
hiraṇyakaśipur uvāca
daiteyāḥ sakalaiḥ śailair atraiva varuṇālaye
niśchidraiḥ sarvataḥ sarvaiścīyatām eṣa durmatiḥ
nāgnir dahati naivāyaṃ śastraiś chinno na coragaiḥ
kṣayaṃ nīto na vātena na viṣeṇa na kṛtyayā
na māyābhir na caivoccāt pātito na ca diggajaiḥ
bālo 'tiduṣṭacitto 'yaṃ nānenārtho 'sti jīvatā
tad eṣa toyadhāvatra samākrānto mahīdharaiḥ
tiṣṭhatvabdasahasrāntaṃ prāṇān hāsyati durmatiḥ
tato daityā dānavāśca parvatais taṃ mahodadhau
ākramya cayanaṃ cakruryojanāni sahasraśaḥ
sa citaḥ parvatair antaḥ samudrasya mahāmatiḥ
tuṣṭāvāhnikavelāyām ekāgramatir acyutam
prahlāda uvāca
namas te puṇḍarīkākṣa namas te puruṣottama
namas te sarvalokātman namas te tigmacakriṇe
namo brahmaṇyadevāya gobrāhmaṇahitāya ca
jagaddhitāya kṛṣṇāya govindāya namo namaḥ
brahmatve sṛjate viśvaṃ sthitau pālayate punaḥ
rudrarūpāya kalpānte namas tubhyaṃ trimūrtaye
devā yakṣāsurāḥ siddhā nāgā gandharvakiṃnarāḥ
piśācā rākṣasāś caiva manuṣyāḥ paśavas tathā
pakṣiṇaḥ sthāvarāścaiva pipīlikasarīsṛpāḥ
bhūmyāpo 'gnir nabho vāyuḥ śabdaḥ sparśas tathā rasaḥ
rūpaṃ gandho mano buddhir ātmā kālas tathā guṇāḥ
eteṣāṃ paramārthaśca sarvam etat tvam acyuta
vidyāvidye bhavān satyam asatyaṃ tvaṃ viṣāmṛte
pravṛttaṃ ca nivṛttaṃ ca karma vedoditaṃ bhavān
samastakarmabhoktā ca karmopakaraṇāni ca
tvam eva viṣṇo sarvāṇi sarvakarmaphalaṃ ca yat
mayyanyatra tathāśeṣabhūteṣu bhuvaneṣu ca
tavaiva vyāptiraiśvaryaguṇasaṃsūcikī prabho
tvāṃ yoginaś cintayanti tvāṃ yajanti ca yajvinaḥ
havyakavyabhug ekastvaṃ pitṛdevasvarūpadhṛk
rūpaṃ mahat te 'cyuta yatra viśvaṃ yataś ca sūkṣmaṃ jagad etad īśa
rūpāṇi sūkṣmāṇi ca bhūtabhedās teṣvantarātmākhyam atīva sūkṣmam
tasmācca sūkṣmādiviśeṣaṇānām agocare yat paramārtharūpam
kimapyacintyaṃ tava rūpam asti tasmai namas te puruṣottamāya
sarvabhūteṣu sarvātman yā śaktir aparā tava
guṇāśrayā namas tasyai śāśvatāyai sureśvara
yātītagocarā vācāṃ manasāṃ cāviśeṣaṇā
jñānijñānaparicchedyā tāṃ vande ceśvarīṃ parām
oṃ namo vāsudevāya tasmai bhagavate sadā
vyatiriktaṃ na yasyāsti vyatirikto 'khilasya yaḥ
namas tasmai namas tasmai namas tasmai mahātmane
nāmarūpaṃ na yasyaiko yo 'stitvenopalabhyate
yasyāvatārarūpāṇi samarcanti divaukasaḥ
apaśyantaḥ paraṃ rūpaṃ namas tasmai mahātmane
yo 'ntastiṣṭhann aśeṣasya paśyatīśaḥ śubhāśubham
taṃ sarvasākṣiṇaṃ viṣṇuṃ namasye parameśvaram
namo 'stu viṣṇave tasmai yasyābhinnam idaṃ jagat
dhyeyaḥ sa jagatām ādyaḥ sa prasīdatu me 'vyayaḥ
yatrotam etat protaṃ ca viśvam akṣarasaṃjñake
ādhārabhūtaḥ sarvasya sa prasīdatu me hariḥ
oṃ namo viṣṇave tasmai namas tasmai punaḥ punaḥ
yatra sarvaṃ yataḥ sarvaṃ yaḥ sarvaṃ sarvataś ca yaḥ
sarvagatvād anantasya sa evāham avasthitaḥ
mattaḥ sarvam ahaṃ sarvaṃ mayi sarvaṃ sanātane
aham evākṣayo nityaḥ paramātmātmasaṃśrayaḥ
brahmasaṃjño 'ham evāgre tathānte ca paraḥ pumān
parāśara uvāca
evaṃ saṃcintayan viṣṇum abhedenātmano dvija
tanmayatvam avāpāgryaṃ mene cātmānam acyutam
visasmāra tathātmānaṃ nānyat kiṃcid ajānata
aham evāvyayo 'nantaḥ paramātmetyacintayat
tasya tadbhāvanāyogāt kṣīṇapāpasya vai kramāt
śuddhe 'ntaḥkaraṇe viṣṇus tasthau jñānamayo 'cyutaḥ
yogaprabhāvāt prahlāde jāte viṣṇumaye 'sure
calaty uragabandhais tair maitreya truṭitaṃ kṣaṇāt
bhrāntagrāhagaṇaḥ sormir yayau kṣobhaṃ mahārṇavaḥ
cacāla ca mahī sarvā saśailavanakānanā
sa ca taṃ śailasaṃghātaṃ daityair nyastam athopari
prakṣipya tasmāt salilān niścakrāma mahāmatiḥ
dṛṣṭvā ca sa jagad bhūyo gaganādyupalakṣaṇam
prahlādo 'smīti sasmāra punar ātmānam ātmanā
tuṣṭāva ca punar dhīmān anādiṃ puruṣottamam
ekāgramatir avyagro yatavākkāyamānasaḥ
prahlāda uvāca
oṃ namaḥ paramārthārtha sthūlasūkṣma kṣarākṣara
vyaktāvyaktakalātīta sakaleśa nirañjana
guṇāñjana guṇādhāra nirguṇātman guṇasthita
mūrtāmūrta mahāmūrte sūkṣmamūrte sphuṭāsphuṭa
karālasaumyarūpātman vidyāvidyāmayācyuta
sadasadrūpasadbhāva sadasadbhāvabhāvana
nityānitya prapañcātman niṣprapañcāmalāśraya
ekāneka namastubhyaṃ vāsudevādikāraṇa
yaḥ sthūlasūkṣmaḥ prakaṭaprakāśo yaḥ sarvabhūto na ca sarvabhūtaḥ
viśvaṃ yataś caitad aviśvahetor namo 'stu tasmai puruṣottamāya
parāśara uvāca
tasya taccetaso devaḥ stutim itthaṃ prakurvataḥ
āvirbabhūva bhagavān pītāmbaradharo hariḥ
sasaṃbhramas tam ālokya samutthāyākulākṣaram
namo 'stu viṣṇava ityetad vyājahārāsakṛd dvija
prahlāda uvāca
deva prapannārtihara prasādaṃ kuru keśava
avalokanadānena bhūyo māṃ pāvayāvyaya
śrībhagavān uvāca
kurvatas te prasanno 'haṃ bhaktim avyabhicāriṇīm
yathābhilaṣito mattaḥ prahlāda vriyatāṃ varaḥ
prahlāda uvāca
nātha yonisahasreṣu yeṣu yeṣu vrajāmyaham
teṣu teṣvacyutā bhaktir acyutāstu sadā tvayi
yā prītir avivekānāṃ viṣayeṣv anapāyinī
tvām anusmarataḥ sā me hṛdayānmāpasarpatu
śrībhagavān uvāca
mayi bhaktis tavāstyeva bhūyo 'pyevaṃ bhaviṣyati
varaśca mattaḥ prahlāda vriyatāṃ yastavepsitaḥ
prahlāda uvāca
mayi dveṣānubandho 'bhūt saṃstutāvudyate tava
matpitus tatkṛtaṃ pāpaṃ deva tasya praṇaśyatu
śastrāṇi pātitāny aṅge kṣipto yaccāgnisaṃhatau
daṃśitaś coragair dattaṃ yad viṣaṃ mama bhojane
baddhvā samudre yat kṣipto yaccito 'smi śiloccayaiḥ
anyāni cāpy asādhūni yāni pitrā kṛtāni me
tvayi bhaktimato dveṣād aghaṃ tatsaṃbhavaṃ ca yat
tvatprasādāt prabho sadyas tena mucyeta me pitā
śrībhagavān uvāca
prahlāda sarvam etat te matprasādād bhaviṣyati
anyaṃ ca te varaṃ dadmi vriyatām asurātmaja
prahlāda uvāca
kṛtakṛtyo 'smi bhagavan vareṇānena yat tvayi
bhavitrī tvatprasādena bhaktir avyabhicāriṇī
dharmārthakāmaiḥ kiṃ tasya muktis tasya kare sthitā
samastajagatāṃ mūle yasya bhaktiḥ sthirā tvayi
śrībhagavān uvāca
yathā te niścalaṃ ceto mayi bhaktisamanvitam
tathā tvaṃ matprasādena nirvāṇaṃ param āpsyasi
parāśara uvāca
ity uktvāntardadhe viṣṇus tasya maitreya paśyataḥ
sa cāpi punar āgamya vavande caraṇau pituḥ
taṃ pitā mūrdhnyupāghrāya pariṣvajya ca pīḍitam
jīvasīty āha vatseti bāṣpārdranayano dvija
prītimāṃścābhavat tasminn anutāpī mahāsuraḥ
gurupitroś cakāraivaṃ śuśrūṣāṃ so 'pi dharmavit
pitaryuparatiṃ nīte narasiṃhasvarūpiṇā
viṣṇunā so 'pi daityānāṃ maitreyābhūt patis tataḥ
tadrājyabhūtiṃ samprāpya karmaśuddhikarīṃ dvija
putrapautrāṃśca subahūn avāpyaiśvaryam eva ca
kṣīṇādhikāraḥ sa yadā puṇyapāpavivarjitaḥ
tadāsau bhagavaddhyānāt paraṃ nirvāṇam āptavān
evaṃprabhāvo daityo 'sau maitreyāsīn mahāmatiḥ
prahlādo bhagavadbhakto yaṃ tvaṃ mām anupṛcchasi
yastvetaccaritaṃ tasya prahlādasya mahātmanaḥ
śṛṇoti tasya pāpāni sadyo gacchanti saṃkṣayam
ahorātrakṛtaṃ pāpaṃ prahlādacaritaṃ naraḥ
śṛṇvan paṭhaṃśca maitreya vyapohati na saṃśayaḥ
paurṇamāsyām amāvāsyām aṣṭamyām athavā paṭhan
dvādaśyāṃ vā tad āpnoti gopradānaphalaṃ dvija
prahlādaṃ sakalāpatsu yathā rakṣitavān hariḥ
tathā rakṣati yas tasya śṛṇoti caritaṃ sadā
parāśara uvāca
saṃhlādaputra āyuṣmāñśibir bāṣkala eva ca
virocanastu prāhlādirbalirjajñe virocanāt
baleḥ putraśataṃ tvāsīd bāṇajyeṣṭhaṃ mahāmune
hiraṇyākṣasutāś cāsan sarva eva mahābalāḥ
jharjharaḥ śakuniś caiva bhūtasaṃtāpanas tathā
mahānābho mahābāhuḥ kālanābhas tathāparaḥ
abhavan danuputrāś ca dvimūrdhā śaṃkaras tathā
ayomukhaḥ śaṅkuśirāḥ kapilaḥ śambaras tathā
ekacakro mahābāhus tārakaś ca mahābalaḥ
svarbhānur vṛṣaparvā ca pulomā ca mahābalaḥ
ete danoḥ sutāḥ khyātā vipracittiś ca vīryavān
svarbhānos tu prabhā kanyā śarmiṣṭhā vārṣaparvaṇī
upadānavī hayaśirāḥ prakhyātā varakanyakāḥ
vaiśvānarasute cobhe pulomā kālakā tathā
ubhe te tu mahābhāge mārīces tu parigrahaḥ
tābhyāṃ putrasahasrāṇi ṣaṣṭir dānavasattamāḥ
paulomāḥ kālakeyāś ca mārīcatanayāḥ smṛtāḥ
tato 'pare mahāvīryā dāruṇās tvatinirghṛṇāḥ
siṃhikāyām athotpannā vipracitteḥ sutās tathā
tryaṃśaḥ śalyaś ca balavān nabhaś caiva mahābalaḥ
vātāpir namuciś caiva ilvalaḥ khasṛmas tathā
andhako narakaś caiva kālanābhas tathaiva ca
svarbhānuś ca mahāvīryo vaktrayodhī mahāsuraḥ
ete vai dānavaśreṣṭhā danuvaṃśavivardhanāḥ
eteṣāṃ putrapautrāś ca śataśo 'tha sahasraśaḥ
prahlādasya tu daityasya nivātakavacāḥ kule
samutpannāḥ sumahatā tapasā bhāvitātmanaḥ
ṣaṭ sutāḥ sumahāsattvās tāmrāyāḥ parikīrtitāḥ
śukī śyenī ca bhāsī ca sugrīvī śucigṛdhrikā
śukī śukān ajanayad ulūkī pratyulūkakān
śyenī śyenāṃs tathā bhāsī bhāsān gṛdhrāṃśca gṛdhryapi
śucyaudakān pakṣigaṇān sugrīvī tu vyajāyata
aśvān uṣṭrān gardabhāṃśca tāmrāvaṃśāḥ prakīrtitāḥ
vinatāyāstu dvau putrau vikhyātau garuḍāruṇau
suparṇaḥ patatāṃ śreṣṭho dāruṇaḥ pannagāśanaḥ
surasāyāḥ sahasraṃ tu sarpāṇām amitaujasām
anekaśirasāṃ brahman khecarāṇāṃ mahātmanām
kādraveyās tu balinaḥ sahasram amitaujasaḥ
suparṇavaśagā brahmañjajñire naikamastakāḥ
teṣāṃ pradhānabhūtās te śeṣavāsukitakṣakāḥ
śaṅkhaśveto mahāpadmaḥ kambalāśvatarāvubhau
elāputrastathā nāgaḥ karkoṭakadhanaṃjayau
ete cānye ca bahavo dandaśūkā viṣolbaṇāḥ
gaṇaṃ krodhavaśaṃ viddhi te ca sarve ca daṃṣṭriṇaḥ
sthalajāḥ pakṣiṇo 'bjāś ca dāruṇāḥ piśitāśanāḥ
gāstu vai janayāmāsa surabhir mahiṣīs tathā
irāvṛkṣalatāvallīs tṛṇajātīś ca sarvaśaḥ
khaṣā tu yakṣarakṣāṃsi munir apsarasas tathā
ariṣṭā tu mahāsattvān gandharvān samajījanat
ete kaśyapadāyādāḥ kīrtitāḥ sthāṇujaṅgamāḥ
teṣāṃ putrāśca pautrāśca śataśo 'tha sahasraśaḥ
eṣa manvantare sargo brahman svārociṣeḥ smṛtaḥ
vaivasvate ca mahati vāruṇe vitate kratau
juhvānasya brahmaṇo vai prajāsarga ihocyate
pūrvaṃ yatra tu saptarṣīn utpannān sapta mānasān
putratve kalpayāmāsa svayam eva pitāmahaḥ
gandharvabhogidevānāṃ dānavānāṃ ca sattama
ditir vinaṣṭaputrā vai toṣayāmāsa kaśyapam
tayā cārādhitaḥ samyak kaśyapas tapatāṃ varaḥ
vareṇa chandayāmāsa sā ca vavre tato varam
putram indravadhārthāya samartham amitaujasam
sa ca tasyai varaṃ prādād bhāryāyai munisattamaḥ
dattvā ca varam avyagraḥ kaśyapastām uvāca ha
śakraṃ putro nihantā te yadi garbhaṃ śaracchatam
samāhitātiprayatā śucinī dhārayiṣyasi
ityevam uktvā tāṃ devīṃ sa gataḥ kaśyapo muniḥ
dadhāra sā ca taṃ garbhaṃ samyak śaucasamanvitā
garbham ātmavadhārthāya jñātvā taṃ maghavān api
śuśrūṣustām athāgacchad vinayād amarādhipaḥ
tasyāścaivāntaraprepsur atiṣṭhat pākaśāsanaḥ
ūne varṣaśate cāsyā dadarśāntaram ātmavān
akṛtvā pādayoḥ śaucaṃ ditiḥ śayanam āviśat
nidrām āhārayāmāsa tasyāḥ kukṣiṃ praviśya saḥ
vajrapāṇir mahāgarbhaṃ taṃ cichedātha saptadhā
sa pāṭyamāno vajreṇa prarurodātidāruṇam
mā rodīriti taṃ śakraḥ punaḥ punar abhāṣata
so 'bhavat saptadhā garbhas tam indraḥ kupitaḥ punaḥ
ekaikaṃ saptadhā cakre vajreṇārividāriṇā
maruto nāma devās te babhūvur ativeginaḥ
yad uktaṃ vai maghavatā tenaiva maruto 'bhavan
devā ekonapañcāśat sahāyā vajrapāṇinaḥ
parāśara uvāca
yadābhiṣiktaḥ sa pṛthuḥ pūrvaṃ rājye maharṣibhiḥ
tataḥ krameṇa rājyāni dadau lokapitāmahaḥ
nakṣatragrahaviprāṇāṃ vīrudhāṃ cāpyaśeṣataḥ
somaṃ rājye 'dadhad brahmā yajñānāṃ tapasām api
rājñāṃ vaiśravaṇaṃ rājye jalānāṃ varuṇaṃ tathā
ādityānāṃ patiṃ viṣṇuṃ vasūnām atha pāvakam
prajāpatīnāṃ dakṣaṃ tu vāsavaṃ marutām api
daityānāṃ dānavānāṃ ca prahlādam adhipaṃ dadau
pitṝṇāṃ dharmarājānaṃ yamaṃ rājye 'bhyaṣecayat
airāvataṃ gajendrāṇām aśeṣāṇāṃ patiṃ dadau
patatriṇāṃ ca garuḍaṃ devānām api vāsavam
uccaiḥśravasam aśvānāṃ vṛṣabhaṃ tu gavām api
śeṣaṃ tu nāgarājānaṃ mṛgāṇāṃ siṃham īśvaram
vanaspatīnāṃ rājānaṃ plakṣam evābhyaṣecayat
evaṃ vibhajya rājyāni diśāṃ pālān anantaram
prajāpatipatir brahmā sthāpayāmāsa sarvataḥ
pūrvasyāṃ diśi rājānaṃ vairājasya prajāpateḥ
diśāpālaṃ sudhanvānaṃ rājānaṃ so 'bhyaṣecayat
dakṣiṇasyāṃ diśi tathā kardamasya prajāpateḥ
putraṃ śaṅkhapadaṃ nāma rājānaṃ so 'bhyaṣecayat
paścimasyāṃ diśi tathā rajasaḥ putram acyutam
ketumantaṃ mahātmānaṃ rājānam abhiṣiktavān
tathā hiraṇyaromāṇaṃ parjanyasya prajāpateḥ
udīcyāṃ diśi durdharṣaṃ rājānaṃ so 'bhyaṣecayat
tairiyaṃ pṛthivī sarvā saptadvīpā sakānanā
yathāpradeśam adyāpi dharmataḥ paripālyate
ete sarve pravṛttasya sthitau viṣṇor mahātmanaḥ
vibhūtibhūtā rājāno ye cānye munisattama
ye bhaviṣyanti ye bhūtāḥ sarvabhūteśvarā dvija
te sarve sarvabhūtasya viṣṇor aṃśā dvijottama
ye tu devādhipatayo ye ca daityādhipās tathā
dānavānāṃ ca ye nāthā ye nāthāḥ piśitāśinām
paśūnāṃ ye ca patayaḥ patayo ye ca pakṣiṇām
manuṣyāṇāṃ ca sarpāṇāṃ nāgānāṃ cādhipās tu ye
vṛkṣāṇāṃ parvatānāṃ ca grahāṇāṃ cāpi ye 'dhipāḥ
atītā vartamānāśca ye bhaviṣyanti cāpare
te sarve sarvabhūtasya viṣṇor aṃśasamudbhavāḥ
na hi pālanasāmarthyam ṛte sarveśvaraṃ harim
sthitau sthitaṃ mahāprājña bhavatyanyasya kasyacit
sṛjatyeṣa jagat sṛṣṭau sthitau pāti sanātanaḥ
hanti caivāntakatve ca rajaḥsattvādisaṃśrayaḥ
caturvibhāgaḥ saṃsṛṣṭau caturdhā saṃsthitaḥ sthitau
pralayaṃ ca karotyante caturbhedo janārdanaḥ
ekenāṃśena brahmāsau bhavatyavyaktamūrtimān
marīcimiśrāḥ patayaḥ prajānām anyabhāgataḥ
kālastṛtīyastasyāṃśaḥ sarvabhūtāni cāparaḥ
itthaṃ caturdhā saṃsṛṣṭau vartate 'sau rajoguṇaḥ
ekāṃśenāsthito viṣṇuḥ karoti paripālanam
manvādirūpī cānyena kālarūpo 'pareṇa ca
sarvabhūteṣu cānyena saṃsthitaḥ kurute sthitim
sattvaṃ guṇaṃ samāśritya jagataḥ puruṣottamaḥ
āśritya tamaso vṛttim antakāle tathā prabhuḥ
rudrasvarūpī bhagavān ekāṃśena bhavatyajaḥ
agnyantakādirūpeṇa bhāgenānyena vartate
kālasvarūpo bhāgo 'nyaḥ sarvabhūtāni cāparaḥ
vināśaṃ kurvatas tasya caturdhaivaṃ mahātmanaḥ
vibhāgakalpanā brahman kathyate sārvakālikī
brahmā dakṣādayaḥ kālas tathaivākhilajantavaḥ
vibhūtayo harer etā jagataḥ sṛṣṭihetavaḥ
viṣṇur manvādayaḥ kālaḥ sarvabhūtāni ca dvija
sthiter nimittabhūtasya viṣṇor etā vibhūtayaḥ
rudraḥ kālo 'ntakādyāśca samastāś caiva jantavaḥ
caturdhā pralayāyaitā janārdanavibhūtayaḥ
jagadādau tathā madhye sṛṣṭir āpralayād dvija
dhātrā marīcimiśraiśca kriyate jantubhistathā
brahmā sṛjatyādikāle marīcipramukhās tataḥ
utpādayantyapatyāni jantavaśca pratikṣaṇam
kālena na vinā brahmā sṛṣṭiniṣpādako dvija
na prajāpatayaḥ sarve na caivākhilajantavaḥ
evam eva vibhāgo 'yaṃ sthitāvapyupadiśyate
caturdhā devadevasya maitreya pralaye tathā
yat kiṃcit sṛjyate yena sattvajātena vai dvija
tasya sṛjyasya saṃbhūtau tat sarvaṃ vai hares tanuḥ
hanti yāvat kvacit kiṃcit bhūtaṃ sthāvarajaṅgamam
janārdanasya tad raudraṃ maitreyāntakaraṃ vapuḥ
evam eva jagatsraṣṭā jagatpātā tathā jagat
jagadbhakṣayitā devaḥ samastasya janārdanaḥ
sargasthityantakāleṣu tridhaivaṃ sampravartate
guṇapravṛttyā paramaṃ padaṃ tasyāguṇaṃ mahat
tacca jñānamayaṃ vyāpi svasaṃvedyam anaupamam
catuṣprakāraṃ tad api svarūpaṃ paramātmanaḥ
maitreya uvāca
catuṣprakāratāṃ tasya brahmabhūtasya vai mune
mamācakṣva yathānyāyaṃ yad uktaṃ paramaṃ padam
parāśara uvāca
maitreya kāraṇaṃ proktaṃ sādhanaṃ sarvavastuṣu
sādhyaṃ ca vastvabhimataṃ yat sādhayitum ātmanaḥ
yogino muktikāmasya prāṇāyāmādisādhanam
sādhyaṃ ca paramaṃ brahma punar nāvartate yataḥ
sādhanālambanaṃ jñānaṃ muktaye yogināṃ hi yat
sa bhedaḥ prathamas tasya jñānabhūtasya vai mune
yuñjataḥ kleśamuktyarthaṃ sādhyaṃ yad brahmayoginaḥ
tad ālambanavijñānaṃ dvitīyo 'ṃśo mahāmune
ubhayostvavibhāgena sādhyasādhanayor hi yat
vijñānam advaitamayaṃ tadbhāgo 'nyo mayoditaḥ
jñānatrayasya caitasya viśeṣo yo mahāmune
tan nirākaraṇadvāradarśitātmasvarūpavat
nirvyāpāram anākhyeyaṃ vyāptimātram anaupamam
ātmasaṃbodhaviṣayaṃ sattāmātram alakṣaṇam
praśāntam abhayaṃ śuddhaṃ durvibhāvyam asaṃśrayam
viṣṇor jñānamayasyoktaṃ tajjñānaṃ paramaṃ padam
tatrājñānanirodhena yogino yānti ye layam
saṃsārakarṣaṇoptau te yānti nirbījatāṃ dvija
evaṃprakāram amalaṃ nityaṃ vyāpakam akṣayam
samastaheyarahitaṃ viṣṇvākhyaṃ paramaṃ padam
tad brahma paramaṃ yogī yato nāvartate punaḥ
apuṇyapuṇyo parame kṣīṇakleśo 'tinirmalaḥ
dve rūpe brahmaṇas tasya mūrtaṃ cāmūrtam eva ca
kṣarākṣarasvarūpe te sarvabhūteṣu ca sthite
akṣaraṃ tat paraṃ brahma kṣaraṃ sarvam idaṃ jagat
ekadeśasthitasyendor jyotsnā vistāriṇī yathā
parasya brahmaṇaḥ śaktis tathaitad akhilaṃ jagat
tatrāpyāsannadūratvād bahutvasvalpatāmayaḥ
jyotsnābhedo 'sti tacchaktestadvan maitreya vidyate
brahmaviṣṇuśivā brahman pradhānā brahmaśaktayaḥ
tataś ca devā maitreya nyūnā dakṣādayas tataḥ
tato manuṣyāḥ paśavo mṛgapakṣisarīsṛpāḥ
nyūnā nyūnatarāś caiva vṛkṣagulmādayas tataḥ
tad etad akṣayaṃ nityaṃ jagan munivarākhilam
āvirbhāvatirobhāvajanmanāśavikalpavat
sarvaśaktimayo viṣṇuḥ svarūpaṃ brahmaṇo 'param
mūrtaṃ yad yogibhiḥ pūrvaṃ yogārambheṣu cintyate
sālambano mahāyogaḥ sabījo yatra saṃsthitaḥ
manasyavyāhate samyag yuñjatāṃ jāyate mune
sa paraḥ sarvaśaktīnāṃ brahmaṇaḥ samanantaraḥ
mūrtaṃ brahma mahābhāga sarvabrahmamayo hariḥ
tatra sarvam idaṃ protam otaṃ caivākhilaṃ jagat
tato jagajjagat tasmin sa jagaccākhilaṃ mune
kṣarākṣaramayo viṣṇur bibhartyakhilam īśvaraḥ
puruṣāvyākṛtamayaṃ bhūṣaṇāstrasvarūpavat
maitreya uvāca
bhūṣaṇāstrasvarūpasthaṃ yad etad akhilaṃ jagat
bibharti bhagavān viṣṇus tan mamākhyātum arhasi
parāśara uvāca
namaḥ kṛtvāprameyāya viṣṇave prabhaviṣṇave
kathayāmi yathākhyātaṃ vasiṣṭhena mamābhavat
ātmānam asya jagato nirlepam aguṇāmalam
bibharti kaustubhamaṇisvarūpaṃ bhagavān hariḥ
śrīvatsasaṃsthānadharam anante ca samāśritam
pradhānaṃ buddhir apyāste gadārūpeṇa mādhave
bhūtādim indriyādiṃ ca dvidhāhaṃkāram īśvaraḥ
bibharti śaṅkharūpeṇa śārṅgarūpeṇa ca sthitam
calatsvarūpam atyantaṃ javenāntaritānilam
cakrasvarūpaṃ ca mano dhatte viṣṇukare sthitam
pañcarūpā tu yā mālā vaijayantī gadābhṛtaḥ
sā bhūtahetusaṃghātā bhūtamālā ca vai dvija
yānīndriyāṇyaśeṣāṇi buddhikarmātmakāni vai
śararūpāṇyaśeṣāṇi tāni dhatte janārdanaḥ
bibharti yaccāsiratnam acyuto 'tyantanirmalam
vidyāmayaṃ tu tajjñānam avidyācarmasaṃsthitam
itthaṃ pumān pradhānaṃ ca buddhyahaṃkāram eva ca
bhūtāni ca hṛṣīkeśe manaḥ sarvendriyāṇi ca
vidyāvidye ca maitreya sarvam etat samāśritam
astrabhūṣaṇasaṃsthānasvarūpaṃ rūpavarjitaḥ
bibharti māyārūpo 'sau śreyase prāṇināṃ hariḥ
savikāraṃ pradhānaṃ ca pumāṃsaṃ cākhilaṃ jagat
bibharti puṇḍarīkākṣastad evaṃ parameśvaraḥ
yā vidyā yā tathāvidyā yat sad yaccāsad avyaye
tat sarvaṃ sarvabhūteśe maitreya madhusūdane
kalākāṣṭhānimeṣādidinartvayanahāyanaiḥ
kālasvarūpo bhagavān apāro harir avyayaḥ
bhūrloko 'tha bhuvarlokaḥ svarloko munisattama
mahar janas tapaḥ satyaṃ saptalokān imān vibhuḥ
lokātmamūrtiḥ sarveṣāṃ pūrveṣām api pūrvajaḥ
ādhāraḥ sarvavidyānāṃ svayam eva hariḥ sthitaḥ
devamānuṣapaśvādisvarūpair bahubhir vibhuḥ
sthitaḥ sarveśvaro 'nanto bhūtamūrtir amūrtimān
ṛco yajūṃṣi sāmāni tathaivātharvaṇāni ca
itihāsopavedāś ca vedānteṣu tathoktayaḥ
vedāṅgāni samastāni manvādigaditāni ca
śāstrāṇy aśeṣāṇyākhyānānyanuvākāśca ye kvacit
kāvyālāpāś ca ye kecid gītakānyakhilāni ca
śabdamūrtidharasyaitad vapur viṣṇor mahātmanaḥ
yāni mūrtānyamūrtāni yānyatrānyatra vā kvacit
santi vai vastujātāni tāni sarvāṇi tadvapuḥ
ahaṃ hariḥ sarvam idaṃ janārdano nānyat tataḥ kāraṇakāryajātam
īdṛṅ mano yasya na tasya bhūyo bhavodbhavā dvandvagadā bhavanti
ityeṣa te 'ṃśaḥ prathamaḥ purāṇasyāsya vai dvija
yathāvat kathito yasmiñśrute pāpair vimucyate
kārttikyāṃ puṣkarasnāne dvādaśābde tu yat phalam
tad asya śravaṇe sarvaṃ maitreyāpnoti mānavaḥ
devarṣipitṛgandharvayakṣādīnāṃ ca saṃbhavam
bhavanti śṛṇvataḥ puṃso devādyā varadā mune
maitreya uvāca
bhagavan sarvam ākhyātaṃ mamaitad akhilaṃ tvayā
jagataḥ sargasaṃbandhi yat pṛṣṭo 'si guro mayā
yo 'yam aṃśo jagatsṛṣṭisaṃbandho gaditas tvayā
tatrāhaṃ śrotum icchāmi bhūyo 'pi munisattama
priyavratottānapādau sutau svāyambhuvasya yau
tayor uttānapādasya dhruvaḥ putras tvayoditaḥ
priyavratasya naivoktā bhavatā dvija saṃtatiḥ
tām ahaṃ śrotum icchāmi prasanno vaktum arhasi
parāśara uvāca
kardamasyātmajāṃ kanyām upayeme priyavrataḥ
samrāṭ kukṣiś ca tatkanye daśaputrās tathāpare
mahāprajñā mahāvīryā vinītā dayitāḥ pituḥ
priyavratasutāḥ khyātās teṣāṃ nāmāni me śṛṇu
āgnīdhraś cāgnibāhuś ca vapuṣmān dyutimāṃs tathā
medhā medhātithir bhavyaḥ savanaḥ putra eva ca
jyotiṣmān daśamas teṣāṃ satyanāmā suto 'bhavat
priyavratasya putrāṇāṃ prakhyātā balavīryataḥ
medhāgnibāhuputrās tu trayo yogaparāyaṇāḥ
jātismarā mahābhāgā na rājyāya mano dadhuḥ
nirmamāḥ sarvakālaṃ tu samastārtheṣu vai mune
cakruḥ kriyā yathānyāyam aphalākāṅkṣiṇo hi te
priyavrato dadau teṣāṃ saptānāṃ munisattama
vibhajya sapta dvīpāni maitreya sumahātmanām
jambūdvīpaṃ mahābhāga so 'gnīdhrāya dadau pitā
medhātithes tathā prādāt plakṣadvīpam athāparam
śālmale ca vapuṣmantaṃ narendram abhiṣiktavān
jyotiṣmantaṃ kuśadvīpe rājānaṃ kṛtavān prabhuḥ
dyutimantaṃ ca rājānaṃ krauñcadvīpe samādiśat
śākadvīpeśvaraṃ cāpi bhavyaṃ cakre priyavrataḥ
puṣkarādhipatiṃ cakre savanaṃ cāpi sa prabhuḥ
jambūdvīpeśvaro yas tu āgnīdhro munisattama
tasya putrā babhūvus te prajāpatisamā nava
nābhiḥ kiṃpuruṣaś caiva harivarṣa ilāvṛtaḥ
ramyo hiraṇvān ṣaṣṭhas tu kurubhadrāśva eva ca
ketumālas tathaivānyaḥ sādhuceṣṭo nṛpo 'bhavat
jambūdvīpavibhāgāṃstu teṣāṃ vipra niśāmaya
pitrā dattaṃ himāhvaṃ tu varṣaṃ nābhes tu dakṣiṇam
hemakūṭaṃ tathā varṣaṃ dadau kiṃpuruṣāya saḥ
tṛtīyaṃ naiṣadhaṃ varṣaṃ harivarṣāya dattavān
ilāvṛtāya pradadau merur yatra tu madhyame
nīlācalāśritaṃ varṣaṃ ramyāya pradadau pitā
śvetaṃ yad uttaraṃ tasmāt pitrā dattaṃ hiraṇvate
yad uttaraṃ śṛṅgavato varṣaṃ tat kurave dadau
meroḥ pūrveṇa yad varṣaṃ bhadrāśvāya pradattavān
gandhamādanavarṣaṃ tu ketumālāya dattavān
ityetāni dadau tebhyaḥ putrebhyaḥ sa nareśvaraḥ
varṣeṣveteṣu tān putrān abhiṣicya sa bhūpatiḥ
sālagrāmaṃ mahāpuṇyaṃ maitreya tapase yayau
yāni kiṃpuruṣādīni varṣāṇyaṣṭau mahāmune
teṣāṃ svābhāvikī siddhiḥ sukhaprāyā hyayatnataḥ
viparyayo na teṣvasti jarāmṛtyubhayaṃ na ca
dharmādharmau na teṣvāstāṃ nottamādhamamadhyamāḥ
na teṣvasti yugāvasthā kṣetreṣvaṣṭasu sarvadā
himāhvayaṃ tu vai varṣaṃ nābher āsīnmahātmanaḥ
tasyarṣabho 'bhavat putro merudevyāṃ mahādyutiḥ
ṛṣabhād bharato jajñe jyeṣṭhaḥ putraśatasya saḥ
kṛtvā rājyaṃ svadharmeṇa tatheṣṭvā vividhān makhān
abhiṣicya sutaṃ vīraṃ bharataṃ pṛthivīpatiḥ
tapase sa mahābhāgaḥ pulahasyāśramaṃ yayau
vānaprasthavidhānena tatrāpi kṛtaniścayaḥ
tapas tepe yathānyāyam iyāja sa mahīpatiḥ
tapasā karṣito 'tyarthaṃ kṛśo dhamanisaṃtataḥ
nagno vīṭāṃ mukhe dattvā vīrādhvānaṃ tato gataḥ
tataś ca bhārataṃ varṣam etallokeṣu gīyate
bharatāya yataḥ pitrā dattaṃ pratiṣṭhatā vanam
sumatir bharatasyābhūt putraḥ paramadhārmikaḥ
kṛtvā samyag dadau tasmai rājyam iṣṭamakhaḥ pitā
putrasaṃkrāmitaśrīs tu bharataḥ sa mahīpatiḥ
yogābhyāsarataḥ prāṇān sālagrāme 'tyajanmune
ajāyata ca vipro 'sau yogināṃ pravare kule
maitreya tasya caritaṃ kathayiṣyāmi te punaḥ
sumatestejasastasmād indradyumno vyajāyata
parameṣṭhī tatastasmāt pratihāras tadanvayaḥ
pratiharteti vikhyāta utpannas tasya cātmajaḥ
bhuvas tasmād athodgīthaḥ prastāvas tatsuto vibhuḥ
pṛthus tatas tato nakto naktasyāpi gayaḥ sutaḥ
naro gayasya tanayas tatputro 'bhūd virāṭ tataḥ
tasya putro mahāvīryo dhīmāṃstasmād ajāyata
mahānto 'pi tataś cābhūn manasyustasya cātmajaḥ
tvaṣṭā tvaṣṭuś ca virajo rajas tasyāpyabhūt sutaḥ
śatajid rajasas tasya jajñe putraśataṃ mune
viṣvagjyotiḥpradhānās te yair imā vardhitāḥ prajāḥ
tair idaṃ bhārataṃ varṣaṃ navabhedam alaṃkṛtam
teṣāṃ vaṃśaprasūtais tu bhukteyaṃ bhāratī purā
kṛtatretādisargeṇa yugākhyā hy ekasaptatiḥ
eṣa svāyaṃbhuvaḥ sargo yenedaṃ pūritaṃ jagat
vārāhe tu mune kalpe pūrvamanvantarādhipaḥ
maitreya uvāca
kathito bhavatā brahman sargaḥ svāyambhuvasya me
śrotum icchāmyahaṃ tvattaḥ sakalaṃ maṇḍalaṃ bhuvaḥ
yāvantaḥ sāgarā dvīpāstathā varṣāṇi parvatāḥ
vanāni saritaḥ puryo devādīnāṃ tathā mune
yatpramāṇam idaṃ sarvaṃ yadādhāraṃ yadātmakam
saṃsthānam asya ca mune yathāvad vaktum arhasi
parāśara uvāca
maitreya śrūyatām etat saṃkṣepād gadato mama
nāsya varṣaśatenāpi vaktuṃ śaknomi vistaram
jambūplakṣāhvayau dvīpau śālmalaścāparo dvija
kuśaḥ krauñcastathā śākaḥ puṣkaraścaiva saptamaḥ
ete dvīpāḥ samudrais tu sapta saptabhirāvṛtāḥ
lavaṇekṣusurāsarpirdadhidugdhajalaiḥ samam
jambūdvīpaḥ samastānām eteṣāṃ madhyasaṃsthitaḥ
tasyāpi merurmaitreya madhye kanakaparvataḥ
caturaśītisāhasro yojanairasya cocchrayaḥ
praviṣṭaḥ ṣoḍaśādhastād dvātriṃśanmūrdhni vistṛtaḥ
mūle ṣoḍaśasāhasro vistāras tasya sarvataḥ
bhūpadmasyāsya śailo 'sau karṇikākārasaṃsthitaḥ
himavān hemakūṭaśca niṣadhaścāsya dakṣiṇe
nīlaḥ śvetaś ca śṛṅgī ca uttare varṣaparvatāḥ
lakṣapramāṇau dvau madhyau daśahīnās tathāpare
sahasradvitayocchrāyāstāvadvistāriṇaśca te
bhārataṃ prathamaṃ varṣaṃ tataḥ kiṃpuruṣaṃ smṛtam
harivarṣaṃ tathaivānyanmerordakṣiṇato dvija
ramyakaṃ cottaraṃ varṣaṃ tasyaivānu hiraṇmayam
uttarāḥ kuravaś caiva yathā vai bhārataṃ tathā
navasāhasram ekaikam eteṣāṃ dvijasattama
ilāvṛtaṃ ca tanmadhye sauvarṇo merur ucchritaḥ
meroścaturdiśaṃ tatra navasāhasravistṛtam
ilāvṛtaṃ mahābhāga catvāraścātra parvatāḥ
viṣkambhā racitā meror yojanāyutam ucchritāḥ
pūrveṇa mandaro nāma dakṣiṇe gandhamādanaḥ
vipulaḥ paścime pārśve supārśvaścottare smṛtaḥ
kadambasteṣu jambūśca pippalo vaṭa eva ca
ekādaśaśatāyāmāḥ pādapā giriketavaḥ
jambūdvīpasya sā jambūr nāmahetur mahāmune
mahāgajapramāṇāni jambvāstasyāḥ phalāni vai
patanti bhūbhṛtaḥ pṛṣṭhe śīryamāṇāni sarvataḥ
rasena teṣāṃ prakhyātā tatra jambūnadīti vai
sarit pravartate sā ca pīyate tannivāsibhiḥ
na svedo na ca daurgandhyaṃ na jarā nendriyakṣayaḥ
tatpānāt svacchamanasāṃ janānāṃ tatra jāyate
tīramṛt tadrasaṃ prāpya sukhavāyuviśoṣitā
jāmbūnadākhyaṃ bhavati suvarṇaṃ siddhabhūṣaṇam
bhadrāśvaṃ pūrvato meroḥ ketumālaṃ ca paścime
varṣe dve tu muniśreṣṭha tayor madhyam ilāvṛtam
vanaṃ caitrarathaṃ pūrve dakṣiṇe gandhamādanam
vaibhrājaṃ paścime tadvad uttare nandanaṃ smṛtam
aruṇodaṃ mahābhadram asitodaṃ samānasam
sarāṃsyetāni catvāri devabhogyāni sarvadā
śītāmbhaśca kumundaśca kurarī mālyavāṃstathā
vaikaṅkapramukhā meroḥ pūrvataḥ kesarācalāḥ
trikūṭaḥ śiśiraś caiva pataṃgo rucakas tathā
niṣadhādyā dakṣiṇatastasya kesaraparvatāḥ
śikhivāsāḥ savaiḍūryaḥ kapilo gandhamādanaḥ
jārudhipramukhāstadvat paścime kesarācalāḥ
meroranantarāṅgeṣu jaṭharādiṣvavasthitāḥ
śaṅkhakūṭo 'tha ṛṣabho haṃso nāgastathāparaḥ
kālañjanādyāśca tadā uttare kesarācalāḥ
caturdaśasahasrāṇi yojanānāṃ mahāpurī
meror upari maitreya brahmaṇaḥ prathitā divi
tasyāḥ samantataścāṣṭau diśāsu vidiśāsu ca
indrādilokapālānāṃ prakhyātāḥ pravarāḥ puraḥ
viṣṇupādaviniṣkrāntā plāvayitvendumaṇḍalam
samantād brahmaṇaḥ puryāṃ gaṅgā patati vai divaḥ
sā tatra patitā dikṣu caturdhā pratipadyate
sītā cālakanandā ca cakṣurbhadrā ca vai kramāt
pūrveṇa sītā śailāt tu śailaṃ yātyantarikṣagā
tataśca pūrvavarṣeṇa bhadrāśvenaiti sārṇavam
tathaivālakanandāpi dakṣiṇenaitya bhāratam
prayāti sāgaraṃ bhūtvā saptabhedā mahāmune
cakṣuś ca paścimagirīn atītya sakalāṃstataḥ
paścimaṃ ketumālākhyaṃ varṣaṃ gatvaiti sāgaram
bhadrā tathottaragirīn uttarāṃśca tathā kurūn
atītyottaram ambhodhiṃ samabhyeti mahāmune
ānīlaniṣadhāyāmau mālyavadgandhamādanau
tayor madhyagato meruḥ karṇikākārasaṃsthitaḥ
bhāratāḥ ketumālāś ca bhadrāśvāḥ kuravastathā
patrāṇi lokapadmasya maryādāśailabāhyataḥ
jaṭharo devakūṭaś ca maryādāparvatāvubhau
tau dakṣiṇottarāyāmāvānīlaniṣadhāyatau
gandhamādanakailāsau pūrvapaścāyatāvubhau
aśītiyojanāyāmāvarṇavāntarvyavasthitau
niṣadhaḥ pāriyātraśca maryādāparvatāvubhau
meroḥ paścimadigbhāge yathāpūrvau tathā sthitau
triśṛṅgo jārudhiś caiva uttarau varṣaparvatau
pūrvapaścāyatāvetāvarṇavāntarvyavasthitau
ityete munivaryoktā maryādāparvatās tava
jaṭharādyāḥ sthitā meror yeṣāṃ dvau dvau caturdiśam
meroścaturdiśaṃ ye tu proktāḥ kesaraparvatāḥ
śītādyāś ca mune teṣām atīva hi manoramāḥ
śailānām antaradroṇyaḥ siddhacāraṇasevitāḥ
suramyāṇi tathā tāsu kānanāni purāṇi ca
lakṣmīviṣṇvagnisūryādidevānāṃ munisattama
tāsvāyatanavaryāṇi juṣṭāni varakiṃnaraiḥ
gandharvayakṣarakṣāṃsi tathā daiteyadānavāḥ
krīḍanti tāsu ramyāsu śailadroṇīṣvaharniśam
bhaumā hyete smṛtāḥ svargā dharmiṇām ālayā mune
naiteṣu pāpakartāro yānti janmaśatairapi
bhadrāśve bhagavān viṣṇur āste hayaśirā dvija
varāhaḥ ketumāle tu bhārate kūrmarūpadhṛk
matsyarūpaśca govindaḥ kuruṣvāste janārdanaḥ
viśvarūpeṇa sarvatra sarvaḥ sarveśvaro hariḥ
sarvasyādhārabhūto 'sau maitreyāste 'khilātmakaḥ
yāni kiṃpuruṣādyāni varṣāṇyaṣṭau mahāmune
na teṣu śoko nāyāso nodvegaḥ kṣudbhayādikam
svasthāḥ prajā nirātaṅkāḥ sarvaduḥkhavivarjitāḥ
daśa dvādaśavarṣāṇāṃ sahasrāṇi sthirāyuṣaḥ
na teṣu varṣate devo bhaumānyambhāṃsi teṣu vai
kṛtatretādikā naiva teṣu sthāneṣu kalpanā
sarveṣveteṣu varṣeṣu sapta sapta kulācalāḥ
nadyaśca śataśastebhyaḥ prasūtā yā dvijottama
parāśara uvāca
uttaraṃ yat samudrasya himādreścaiva dakṣiṇam
varṣaṃ tad bhārataṃ nāma bhāratī yatra saṃtatiḥ
navayojanasāhasro vistāro 'sya mahāmune
karmabhūmiriyaṃ svargam apavargaṃ ca gacchatām
mahendro malayaḥ sahyaḥ śuktimān ṛkṣaparvataḥ
vindhyaśca pāriyātraśca saptātra kulaparvatāḥ
ataḥ samprāpyate svargo muktim asmāt prayānti ca
tiryaktvaṃ narakaṃ cāpi yāntyataḥ puruṣā mune
itaḥ svargaśca mokṣaśca madhyaṃ cāntaśca gamyate
na khalvanyatra martyānāṃ karma bhūmau vidhīyate
bhāratasyāsya varṣasya nava bhedān niśāmaya
indradvīpaḥ kaseruśca tāmraparṇo gabhastimān
nāgadvīpastathā saumyo gāndharvastvatha vāruṇaḥ
ayaṃ tu navamasteṣāṃ dvīpaḥ sāgarasaṃvṛtaḥ
yojanānāṃ sahasraṃ tu dvīpo 'yaṃ dakṣiṇottarāt
pūrve kirātā yasyānte paścime yavanāḥ sthitāḥ
brāhmaṇāḥ kṣatriyā vaiśyā madhye śūdrāśca bhāgaśaḥ
ijyāyudhavaṇijyādyairvartayanto vyavasthitāḥ
śatadrūcandrabhāgādyā himavatpādaniḥsṛtāḥ
vedasmṛtimukhāścānyāḥ pāriyātrodbhavā mune
narmadāsurasādyāśca nadyo vindhyādrinirgatāḥ
tāpīpayoṣṇīnirvindhyāpramukhā ṛkṣasaṃbhavāḥ
godāvarī bhīmarathī kṛṣṇaveṇyādikāstathā
sahyapādodbhavā nadyaḥ smṛtāḥ pāpabhayāpahāḥ
kṛtamālātāmraparṇīpramukhā malayodbhavāḥ
trisāmā ṛṣikulyādyā mahendraprabhavāḥ smṛtāḥ
ṛṣikulyākumārādyāḥ śuktimatpādasaṃbhavāḥ
āsāṃ nadyupanadyaśca santyanyāśca sahasraśaḥ
tāsvime kurupāñcālā madhyadeśādayo janāḥ
pūrvadeśādikāścaiva kāmarūpanivāsinaḥ
puṇḍrāḥ kaliṅgā magadhā dākṣiṇādyāśca kṛtsnaśaḥ
tathāparāntāḥ saurāṣṭrāḥ śūrābhīrāstathārbudāḥ
kārūṣā mālavāścaiva pāriyātranivāsinaḥ
sauvīrāḥ saindhavā hūṇāḥ sālvāḥ śākalavāsinaḥ
madrā rāmāstathāmbaṣṭhāḥ pārasīkādayastathā
āsāṃ pibanti salilaṃ vasanti saritāṃ sadā
samīpato mahābhāgā hṛṣṭapuṣṭajanākulāḥ
catvāri bhārate varṣe yugānyatra mahāmune
kṛtaṃ tretā dvāparaṃ ca kaliścānyatra na kvacit
tapas tapyanti yatayo juhvate cātra yajvinaḥ
dānāni cātra dīyante paralokārtham ādarāt
puruṣair yajñapuruṣo jambūdvīpe sadejyate
yajñairyajñamayo viṣṇuranyadvīpeṣu cānyathā
atrāpi bhārataṃ śreṣṭhaṃ jambūdvīpe mahāmune
yato hi karmabhūreṣā hyato 'nyā bhogabhūmayaḥ
atra janmasahasrāṇāṃ sahasrairapi sattama
kadācillabhate janturmānuṣyaṃ puṇyasaṃcayāt
gāyanti devāḥ kila gītakāni dhanyāstu ye bhāratabhūmibhāge
svargāpavargāspadahetubhūte bhavanti bhūyaḥ puruṣāḥ suratvāt
karmāṇyasaṃkalpitatatphalāni saṃnyasya viṣṇau paramātmarūpe
avāpya tāṃ karmamahīm anante tasmiṃllayaṃ ye tvamalāḥ prayānti
jānīma naitat kva vayaṃ vilīne svargaprade karmaṇi dehabandham
prāpsyāma dhanyāḥ khalu te manuṣyā ye bhārate nendriyaviprahīnāḥ
navavarṣaṃ tu maitreya jambūdvīpam idaṃ mayā
lakṣayojanavistāraṃ saṃkṣepātkathitaṃ tava
jambūdvīpaṃ samāvṛtya lakṣayojanavistaraḥ
maitreya valayākāraḥ sthitaḥ kṣārodadhirbahiḥ
parāśara uvāca
kṣārodena yathā dvīpo jambūsaṃjño 'bhiveṣṭitaḥ
saṃveṣṭya kṣāram udadhiṃ plakṣadvīpastathā sthitaḥ
jambūdvīpasya vistāraḥ śatasāhasrasaṃmitaḥ
sa evaṃ dviguṇo brahman plakṣadvīpa udāhṛtaḥ
sapta medhātitheḥ putrāḥ plakṣadvīpeśvarasya vai
jyeṣṭhaḥ śāntabhayo nāma śiśirastadanantaraḥ
sukhodayastathānandaḥ śivaḥ kṣemaka eva ca
dhruvaśca saptamasteṣāṃ plakṣadvīpeśvarā hi te
pūrvaṃ śāntabhayaṃ varṣaṃ śiśiraṃ sukhadaṃ tathā
ānandaṃ ca śivaṃ caiva kṣemakaṃ dhruvameva ca
maryādākārakāsteṣāṃ tathānye varṣaparvatāḥ
saptaiva teṣāṃ nāmāni śṛṇuṣva munisattama
gomedaścaiva candraśca nārado dundubhistathā
somakaḥ sumanāḥ śailo vaibhrājaścaiva saptamaḥ
varṣācaleṣu ramyeṣu varṣeṣveteṣu cānaghāḥ
vasanti devagandharvasahitāḥ satataṃ prajāḥ
teṣu puṇyā janapadāścirācca mriyate janaḥ
nādhayo vyādhayo vāpi sarvakālasukhaṃ hi tat
teṣāṃ nadyaśca saptaiva varṣāṇāṃ tu samudragāḥ
nāmatas tāḥ pravakṣyāmi śrutāḥ pāpaṃ haranti yāḥ
anutaptā śikhī caiva vipāśā tridivā kramuḥ
amṛtā sukṛtā caiva saptaitāstatra nimnagāḥ
ete śailāstathā nadyaḥ pradhānāḥ kathitāstava
kṣudranadyastathā śailāstatra santi sahasraśaḥ
tāḥ pibanti sadā hṛṣṭā nadīrjanapadās tu te
apasarpiṇī na teṣāṃ vai na caivotsarpiṇī dvija
na tvevāsti yugāvasthā teṣu sthāneṣu saptasu
tretāyugasamaḥ kālaḥ sarvadaiva mahāmate
plakṣadvīpādiṣu brahmañśākadvīpāntikeṣu vai
pañcavarṣasahasrāṇi janā jīvantyanāmayāḥ
dharmaḥ pañcasvathaiteṣu varṇāśramavibhāgaśaḥ
varṇāśca tatra catvārastānnibodha vadāmi te
āryakāḥ kurarāścaiva viviṃśā bhāvinaś ca ye
viprakṣatriyavaiśyās te śūdrāśca munisattama
jambūvṛkṣapramāṇas tu tanmadhye sumahāṃstaruḥ
plakṣastannāmasaṃjño 'yaṃ plakṣadvīpo dvijottama
ijyate tatra bhagavāṃstairvarṇairāryakādibhiḥ
somarūpī jagatsraṣṭā sarvaḥ sarveśvaro hariḥ
plakṣadvīpapramāṇena plakṣadvīpaḥ samāvṛtaḥ
tathaivekṣurasodena pariveṣānukāriṇā
ityeṣa tava maitreya plakṣadvīpa udāhṛtaḥ
saṃkṣepeṇa mayā bhūyaḥ śālmalaṃ me niśāmaya
śālmalasyeśvaro vīro vapuṣmāṃstatsutāñchṛṇu
yeṣāṃ tu nāmasaṃjñāni sapta varṣāṇi tāni vai
śveto 'tha haritaścaiva jīmūto rohitastathā
vaidyuto mānasaścaiva suprabhaśca mahāmune
śālmalena samudro 'sau dvīpenekṣurasodakaḥ
vistāradviguṇenātha sarvataḥ saṃvṛtaḥ sthitaḥ
tatrāpi parvatāḥ sapta vijñeyā ratnayonayaḥ
varṣābhivyañjakāste tu tathā saptaiva nimnagāḥ
kumudaśconnataś caiva tṛtīyaśca balāhakaḥ
droṇo yatra mahauṣadhyaḥ sa caturtho mahīdharaḥ
kaṅkastu pañcamaḥ ṣaṣṭho mahiṣaḥ saptamastathā
kakudmānparvatavaraḥ sarinnāmāni me śṛṇu
yonī toyā vitṛṣṇā ca candrā śuklā vimocanī
nivṛttiḥ saptamī tāsāṃ smṛtāstāḥ pāpaśāntidāḥ
śvetaṃ ca haritaṃ caiva jīmūtaṃ rohitaṃ tathā
vaidyutaṃ mānasaṃ caiva suprabhaṃ cātiśobhanam
saptaitāni tu varṣāṇi cāturvarṇyayutāni vai
śālmale ye tu varṇāśca vasantyete mahāmune
kapilāścāruṇāḥ pītāḥ kṛṣṇāścaiva pṛthakpṛthak
brāhmaṇāḥ kṣatriyā vaiśyāḥ śūdrāścaiva yajanti tam
bhagavantaṃ samastasya viṣṇum ātmānam avyayam
vāyubhūtaṃ makhaśreṣṭhairyajvino yajñasaṃsthitam
devānāmatra sāṃnidhyamatīva sumanorame
śālmaliśca mahāvṛkṣo nāma nirvṛtikārakaḥ
eṣa dvīpaḥ samudreṇa surodena samāvṛtaḥ
vistārācchālmalasyaiva samena tu samantataḥ
surodakaḥ parivṛtaḥ kuśadvīpena sarvataḥ
śālmalasya tu vistārāddviguṇena samantataḥ
jyotiṣmataḥ kuśadvīpe sapta putrāñchṛṇuṣva tān
udbhido veṇumāṃścaiva svairatho lambano dhṛtiḥ
prabhākaro 'tha kapilastannāmā varṣapaddhatiḥ
tasyāṃ vasanti manujāḥ saha daiteyadānavaiḥ
tathaiva devagandharvayakṣakiṃpuruṣādayaḥ
varṇās tatrāpi catvāro nijānuṣṭhānatatparāḥ
daminaḥ śuṣmiṇaḥ snehā mandehāśca mahāmune
brāhmaṇāḥ kṣatriyā vaiśyāḥ śūdrāścānukramoditāḥ
yathoktakarmakartṛtvāt svādhikārakṣayāya te
tatra te tu kuśadvīpe brahmarūpaṃ janārdanam
yajantaḥ kṣapayantyugramadhikāraphalapradam
vidrumo hemaśailaśca dyutimān puṣpavāṃstathā
kuśeśayo hariścaiva saptamo mandarācalaḥ
varṣācalāstu saptaite tatra dvīpe mahāmune
nadyaśca sapta tāsāṃ tu śṛṇu nāmānyanukramāt
dhūtapāpā śivā caiva pavitrā saṃmatistathā
vidyudambhā mahī cānyā sarvapāpaharāstvimāḥ
anyāḥ sahasraśastatra kṣudranadyastathācalāḥ
kuśadvīpe kuśastambaḥ saṃjñayā tasya tat smṛtam
tatpramāṇena sa dvīpo ghṛtodena samāvṛtaḥ
ghṛtodaśca samudro vai krauñcadvīpena saṃvṛtaḥ
krauñcadvīpo mahābhāga śrūyatāṃ cāparo mahān
kuśadvīpasya vistārāddviguṇo yasya vistaraḥ
krauñcadvīpe dyutimataḥ putrāḥ sapta mahātmanaḥ
tannāmāni ca varṣāṇi teṣāṃ cakre mahīpatiḥ
kuśalo manugaścoṣṇaḥ pīvaro 'thāndhakārakaḥ
muniśca dundubhiścaiva saptaite tatsutā mune
tatrāpi devagandharvasevitāḥ sumanoramāḥ
varṣācalā mahābuddhe teṣāṃ nāmāni me śṛṇu
krauñcaśca vāmanaścaiva tṛtīyaścāndhakārakaḥ
caturtho ratnaśailaśca svāhinī hayasaṃnibhaḥ
divāvṛt pañcamaś cātra tathānyaḥ puṇḍarīkavān
dundubhiś ca mahāśailo dviguṇās te parasparam
dvīpā dvīpeṣu ye śailā yathā dvīpāni te tathā
varṣeṣveteṣu ramyeṣu varṣaśailavareṣu ca
nivasanti nirātaṅkāḥ saha devagaṇaiḥ prajāḥ
puṣkarāḥ puṣkalā dhanyāstiṣyākhyāśca mahāmune
brāhmaṇāḥ kṣatriyā vaiśyāḥ śūdrāścānukramoditāḥ
te tatra nadyo maitreya yāḥ pibanti śṛṇuṣva tāḥ
sapta pradhānāḥ śataśastatrānyāḥ kṣudranimnagāḥ
gaurī kumudvatī caiva saṃdhyā rātrirmanojavā
khyātiśca puṇḍarīkā ca saptaitā varṣanimnagāḥ
atrāpi varṇairbhagavān puṣkarādyairjanārdanaḥ
yāgai rudrasvarūpastha ijyate yajñasaṃnidhau
krauñcadvīpaḥ samudreṇa dadhimaṇḍodakena tu
āvṛtaḥ sarvataḥ krauñcadvīpatulyena mānataḥ
dadhimaṇḍodakaścāpi śākadvīpena saṃvṛtaḥ
krauñcadvīpasya vistārāddviguṇena mahāmune
śākadvīpeśvarasyāpi bhavyasya sumahātmanaḥ
saptaiva tanayāsteṣāṃ dadau varṣāṇi sapta saḥ
jaladaśca kumāraśca sukumāro maṇīcakaḥ
kusumodaḥ sumodākiḥ saptamaśca mahādrumaḥ
tatsaṃjñānyeva tatrāpi sapta varṣāṇyanukramāt
tatrāpi parvatāḥ sapta varṣavicchedakāriṇaḥ
pūrvas tatrodayagirirjaladhārastathāparaḥ
tathā raivatakaḥ śyāmastathaivāmbhogirirdvija
āmbikeyastathā ramyaḥ kesarī parvatottamaḥ
śākastatra mahāvṛkṣaḥ siddhagandharvasevitaḥ
yatpatravātasaṃsparśādāhlādo jāyate paraḥ
tatra puṇyā janapadāścāturvarṇyasamanvitāḥ
nadyaścātra mahāpuṇyāḥ sarvapāpabhayāpahāḥ
sukumārī kumārī ca nalinī veṇukā ca yā
ikṣuśca dhenukā caiva gabhastī saptamī tathā
anyāstvayutaśas tatra kṣudranadyo mahāmune
mahīdharāstathā santi śataśo 'tha sahasraśaḥ
tāḥ pibanti mudā yuktā jaladādiṣu ye sthitāḥ
varṣeṣu te janapadāḥ svargādabhyetya medinīm
dharmahānirna teṣvasti na saṃgharṣaḥ parasparam
maryādāvyutkramo vāpi teṣu deśeṣu saptasu
magāśca māgadhāścaiva mānasā mandagāstathā
magā brāhmaṇabhūyiṣṭhā māgadhāḥ kṣatriyāstu te
vaiśyāstu mānasāsteṣāṃ śūdrāsteṣāṃ tu mandagāḥ
śākadvīpe tu tairviṣṇuḥ sūryarūpadharo mune
yathoktairijyate samyakkarmabhirniyatātmabhiḥ
śākadvīpastu maitreya kṣīrodena samantataḥ
śākadvīpapramāṇena valayeneva veṣṭitaḥ
kṣīrābdhiḥ sarvato brahman puṣkarākhyena veṣṭitaḥ
dvīpena śākadvīpāttu dviguṇena samantataḥ
puṣkare savanasyāpi mahāvīro 'bhavat sutaḥ
dhātakiśca tayostatra dve varṣe nāmacihnite
mahāvīraṃ tathaivānyaddhātakīkhaṇḍasaṃjñitam
ekaścātra mahābhāga prakhyāto varṣaparvataḥ
mānasottarasaṃjño vai madhyato valayākṛtiḥ
yojanānāṃ sahasrāṇi ūrdhvaṃ pañcāśaducchritaḥ
tāvadeva ca vistīrṇaḥ sarvataḥ parimaṇḍalaḥ
puṣkaradvīpavalayaṃ madhyena vibhajann iva
sthito 'sau tena vicchinnaṃ jātaṃ varṣadvayaṃ mune
valayākāram ekaikaṃ tayorvarṣaṃ tathā giriḥ
daśa varṣasahasrāṇi tatra jīvanti mānavāḥ
nirāmayā viśokāśca rāgadveṣavivarjitāḥ
adhamottamau na teṣvāstāṃ na vadhyavadhakau dvija
nerṣyāsūyā bhayaṃ roṣo doṣo lobhādiko na ca
mahāvīraṃ bahirvarṣaṃ dhātakīkhaṇḍam antataḥ
mānasottaraśailasya devadaityādisevitam
satyānṛte na tatrāstāṃ dvīpe puṣkarasaṃjñite
na tatra nadyaḥ śailā vā dvīpe varṣadvayānvite
tulyaveṣāstu manujā devaistatraikarūpiṇaḥ
varṇāśramācārahīnaṃ dharmācaraṇavarjitam
trayīvārtādaṇḍanītiśuśrūṣārahitaṃ ca yat
varṣadvayaṃ tu maitreya bhaumaḥ svargo 'yam uttamaḥ
sarvasya sukhadaḥ kālo jarārogādivarjitaḥ
puṣkare dhātakīṣaṇḍe mahāvīre ca vai mune
nyagrodhaḥ puṣkaradvīpe brahmaṇaḥ sthānam uttamam
tasmin nivasati brahmā pūjyamānaḥ surāsuraiḥ
svādūdakenodadhinā puṣkaraḥ pariveṣṭitaḥ
samena puṣkarasyaiva vistārānmaṇḍalāt tathā
evaṃ dvīpāḥ samudrais tu sapta saptabhirāvṛtāḥ
dvīpaścaiva samudraśca samānau dviguṇau parau
payāṃsi sarvadā sarvasamudreṣu samāni vai
nyūnātiriktatā teṣāṃ kadācinnaiva jāyate
sthālīstham agnisaṃyogādudreki salilaṃ yathā
tathenduvṛddhau salilam ambhodhau munisattama
anyūnānatiriktāśca vardhantyāpo hrasanti ca
udayāstamayeṣvindoḥ pakṣayoḥ śuklakṛṣṇayoḥ
daśottarāṇi pañcaiva aṅgulānāṃ śatāni vai
apāṃ vṛddhikṣayau dṛṣṭau sāmudrīṇāṃ mahāmune
bhojanaṃ puṣkaradvīpe tatra svayam upasthitam
ṣaḍrasaṃ bhuñjate vipra prajāḥ sarvāḥ sadaiva hi
svādūdakasya purato dṛśyate 'lokasaṃsthitiḥ
dviguṇā kāñcanī bhūmiḥ sarvajantuvivarjitā
lokālokastataḥ śailo yojanāyutavistṛtaḥ
ucchrāyeṇāpi tāvanti sahasrāṇyacalo hi saḥ
tatastamaḥ samāvṛtya taṃ śailaṃ sarvataḥ sthitam
tamaścāṇḍakaṭāhena samantātpariveṣṭitam
pañcāśatkoṭivistārā seyamurvī mahāmune
sahaivāṇḍakaṭāhena sadvīpābdhimahīdharā
seyaṃ dhātrī vidhātrī ca sarvabhūtaguṇādhikā
ādhārabhūtā sarveṣāṃ maitreya jagatām iti
parāśara uvāca
vistāra eṣa kathitaḥ pṛthivyā bhavato mayā
saptatistu sahasrāṇi dvijocchrāyo 'pi kathyate
daśasāhasramekaikaṃ pātālaṃ munisattama
atalaṃ vitalaṃ caiva nitalaṃ ca gabhastimat
mahākhyaṃ sutalaṃ cāgryaṃ pātālaṃ cāpi saptamam
śuklakṛṣṇāruṇāḥ pītāḥ śarkarāḥ śailakāñcanāḥ
bhūmayo yatra maitreya varaprāsādaśobhitāḥ
teṣu dānavadaiteyajātayaḥ śatasaṃghaśaḥ
nivasanti mahānāgajātayaśca mahāmune
svarlokādapi ramyāṇi pātālānīti nāradaḥ
prāha svargasadāṃ madhye pātālābhyāgato divi
āhlādakāriṇaḥ śubhrā maṇayo yatra suprabhāḥ
nāgābharaṇabhūṣāsu pātālaṃ kena tatsamam
daityadānavakanyābhiritaścetaśca śobhite
pātāle kasya na prītirvimuktasyāpi jāyate
divārkaraśmayo yatra prabhāṃ tanvanti nātapam
śaśinaśca na śītāya niśi dyotāya kevalam
bhakṣyabhojyamahāpānam uditairatibhogibhiḥ
yatra na jñāyate kālo gato 'pi danujādibhiḥ
vanāni nadyo ramyāṇi sarāṃsi kamalākarāḥ
puṃskokilābhilāpāś ca manojñānyambarāṇi ca
bhūṣaṇānyatiśubhrāṇi gandhāḍhyaṃ cānulepanam
vīṇāveṇumṛdaṅgānāṃ svanāstūryāṇi ca dvija
etānyanyāni codārabhāgyabhogyāni dānavaiḥ
daityoragaiśca bhujyante pātālāntaragocaraiḥ
pātālānāmadhaścāste viṣṇor yā tāmasī tanuḥ
śeṣākhyā yadguṇān vaktuṃ na śaktā daityadānavāḥ
yo 'nantaḥ paṭhyate siddhairdevadevarṣipūjitaḥ
sahasraśirasā vyaktasvastikāmalabhūṣaṇaḥ
phaṇāmaṇisahasreṇa yaḥ sa vidyotayandiśaḥ
sarvān karoti nirvīryān hitāya jagato 'surān
madāghūrṇitanetro 'sau yaḥ sadaivaikakuṇḍalaḥ
kirīṭī sragdharo bhāti sāgniḥ śveta ivācalaḥ
nīlavāsā madotsiktaḥ śvetahāropaśobhitaḥ
sābhragaṅgāprapāto 'sau kailāsādririvonnataḥ
lāṅgalāsaktahastāgro bibhranmusalam uttamam
upāsyate svayaṃ kāntyā yo vāruṇyā ca mūrtayā
kalpānte yasya vaktrebhyo viṣānalaśikhojjvalaḥ
saṃkarṣaṇātmako rudro niṣkramyātti jagattrayam
sa bibhracchekharībhūtam aśeṣaṃ kṣitimaṇḍalam
āste pātālamūlasthaḥ śeṣo 'śeṣasurārcitaḥ
tasya vīryaṃ prabhāvaśca svarūpaṃ rūpam eva ca
na hi varṇayituṃ śakyaṃ jñātuṃ vā tridaśair api
yasyaiṣā sakalā pṛthvī phaṇāmaṇiśikhāruṇā
āste kusumamāleva kastadvīryaṃ vadiṣyati
yadā vijṛmbhate 'nanto madāghūrṇitalocanaḥ
tadā calati bhūreṣā sādritoyā sakānanā
gandharvāpsarasaḥ siddhāḥ kiṃnaroragacāraṇāḥ
nāntaṃ guṇānāṃ gacchanti tenānanto 'yam avyayaḥ
yasya nāgavadhūhastairlepitaṃ haricandanam
muhuḥ śvāsānilāpāstaṃ yāti dikṣūdavāsatām
yam ārādhya purāṇarṣir gargo jyotīṃṣi tattvataḥ
jñātavān sakalaṃ caiva nimittapaṭhitaṃ phalam
teneyaṃ nāgavaryeṇa śirasā vidhṛtā mahī
bibharti mālāṃ lokānāṃ sadevāsuramānuṣām
parāśara uvāca
tataśca narakānvipra bhuvo 'dhaḥ salilasya ca
pāpino yeṣu pātyante tāñchṛṇuṣva mahāmune
rauravaḥ sūkaro rodhas tālo viśasanastathā
mahājvālastaptakumbho lavaṇo 'tha vilohitaḥ
rudhirāmbho vaitaraṇī kṛmiśaḥ kṛmibhojanaḥ
asipatravanaṃ kṛṣṇo lālābhakṣaśca dāruṇaḥ
tathā pūyavahaḥ pāpo vahnijvālo hyadhaḥśirāḥ
saṃdaṃśaḥ kṛṣṇasūtraśca tamaścāvīcireva ca
śvabhojano 'thāpratiṣṭho 'vīciśca tathāparaḥ
ityevamādayaścānye narakā bhṛśadāruṇāḥ
yamasya viṣaye ghorāḥ śastrāgnibhayadāyinaḥ
patanti yeṣu puruṣāḥ pāpakarmaratās tu ye
kūṭasākṣī tathā samyakpakṣapātena yo vadet
yaścānyadanṛtaṃ vakti sa naro yāti rauravam
bhrūṇahā guruhantā ca goghnaśca munisattama
yānti te narakaṃ rodhaṃ yaścocchvāsanirodhakaḥ
surāpo brahmahā hartā suvarṇasya ca sūkare
prayāti narake yaśca taiḥ saṃsargamupaiti vai
rājanyavaiśyahā tāle tathaiva gurutalpagaḥ
taptakumbhe svasāgāmī hanti rājabhaṭāṃś ca yaḥ
sādhvīvikrayakṛd bandhapālaḥ kesarivikrayī
taptalohe patantyete yaśca bhaktaṃ parityajet
snuṣāṃ sutāṃ cāpi gatvā mahājvāle nipātyate
avamantā gurūṇāṃ yo yaścākroṣṭā narādhamaḥ
vedadūṣayitā yaśca vedavikrayakaśca yaḥ
agamyagāmī yaśca syāt te yānti lavaṇaṃ dvija
cauro vimohe patati maryādādūṣakastathā
devadvijapitṛdveṣṭā ratnadūṣayitā ca yaḥ
sa yāti kṛmibhakṣe vai kṛmiśe ca duriṣṭakṛt
pitṛdevātithīn yastu paryaśnāti narādhamaḥ
lālābhakṣe sa yātyugre śarakartā ca vedhake
karoti karṇino yaśca yaśca khaḍgādikṛnnaraḥ
prayāntyete viśasane narake bhṛśadāruṇe
asatpratigrahītā tu narake yātyadhomukhe
ayājyayājakas tatra tathā nakṣatrasūcakaḥ
vegī pūyavahaṃ caiko yāti miṣṭānnabhuṅnaraḥ
lākṣāmāṃsarasānāṃ ca tilānāṃ lavaṇasya ca
vikretā brāhmaṇo yāti tameva narakaṃ dvija
mārjārakukkuṭacchāgaśvavarāhavihaṃgamān
poṣayannarakaṃ yāti tam eva dvijasattama
raṅgopajīvī kaivartaḥ kuṇḍāśī garadastathā
sūcī māhiṣikaścaiva parvagāmī ca yo dvijaḥ
agāradāhī mitraghnaḥ śākunirgrāmayājakaḥ
rudhirāndhe patantyete somaṃ vikrīṇate ca ye
madhuhā grāmahantā ca yāti vaitaraṇīṃ naraḥ
dhanayauvanamattās tu maryādābhedino hi ye
te kṛṣṇe yāntyaśaucāśca kuhakājīvinaś ca ye
asipatravanaṃ yāti vanacchedī vṛthaiva yaḥ
aurabhriko mṛgavyādho vahnijvāle patanti vai
yāntyete dvija tatraiva yaścāpākeṣu vahnidaḥ
vrateṣu lopako yaśca svāśramād vicyutaśca yaḥ
saṃdaṃśayātanāmadhye patatastāvubhāvapi
divā svapneṣu skandante ye narā brahmacāriṇaḥ
putrairadhyāpitā ye ca te patanti śvabhojane
ete cānye ca narakāḥ śataśo 'tha sahasraśaḥ
yeṣu duṣkṛtakarmāṇaḥ pacyante yātanāgatāḥ
tathaiva pāpānyetāni tathānyāni sahasraśaḥ
bhujyante yāni puruṣairnarakāntaragocaraiḥ
varṇāśramaviruddhaṃ ca karma kurvanti ye narāḥ
karmaṇā manasā vācā nirayeṣu patanti te
adhaḥśirobhirdṛśyante nārakairdivi devatāḥ
devāścādhomukhān sarvānadhaḥ paśyanti nārakān
sthāvarāḥ kṛmayo 'bjāśca pakṣiṇaḥ paśavo narāḥ
dhārmikās tridaśāstadvanmokṣiṇaśca yathākramam
sahasrabhāgaprathamā dvitīyānukramāstathā
sarve hyete mahābhāga yāvanmuktisamāśrayāḥ
yāvanto jantavaḥ svarge tāvanto narakaukasaḥ
pāpakṛd yāti narakaṃ prāyaścittaparāṅmukhaḥ
pāpānām anurūpāṇi prāyaścittāni yadyathā
tathā tathaiva saṃsmṛtya proktāni paramarṣibhiḥ
pāpe gurūṇi guruṇi svalpānyalpe ca tadvidaḥ
prāyaścittāni maitreya jaguḥ svāyaṃbhuvādayaḥ
prāyaścittānyaśeṣāṇi tapaḥkarmātmakāni vai
yāni teṣām aśeṣāṇāṃ kṛṣṇānusmaraṇaṃ param
kṛte pāpe 'nutāpo vai yasya puṃsaḥ prajāyate
prāyaścittaṃ tu tasyaikaṃ harisaṃsmaraṇaṃ param
prātar niśi tathā saṃdhyāmadhyāhnādiṣu saṃsmaran
nārāyaṇam avāpnoti sadyaḥ pāpakṣayaṃ naraḥ
viṣṇusaṃsmaraṇāt kṣīṇasamastakleśasaṃcayaḥ
muktiṃ prayāti svargāptistasya vighno 'numīyate
vāsudeve mano yasya japahomārcanādiṣu
tasyāntarāyo maitreya devendratvādikaṃ phalam
kva nākapṛṣṭhagamanaṃ punarāvṛttilakṣaṇam
kva japo vāsudeveti muktibījam anuttamam
tasmād aharniśaṃ viṣṇuṃ saṃsmaran puruṣo mune
na yāti narakaṃ śuddhaḥ saṃkṣīṇākhilapātakaḥ
manaḥprītikaraḥ svargo narakastadviparyayaḥ
narakasvargasaṃjñe vai pāpapuṇye dvijottama
vastvekam eva duḥkhāya sukhāyerṣyodbhavāya ca
kopāya ca yatastasmādvastu vastvātmakaṃ kutaḥ
tad eva prītaye bhūtvā punarduḥkhāya jāyate
tad eva kopāya yataḥ prasādāya ca jāyate
tasmādduḥkhātmakaṃ nāsti na ca kiṃcitsukhātmakam
manasaḥ pariṇāmo 'yaṃ sukhaduḥkhādilakṣaṇaḥ
jñānam eva paraṃ brahma jñānaṃ bandhāya ceṣyate
jñānātmakam idaṃ viśvaṃ na jñānādvidyate param
vidyāvidyeti maitreya jñānamevopadhāraya
evametanmayākhyātaṃ bhavato maṇḍalaṃ bhuvaḥ
pātālāni ca sarvāṇi tathaiva narakā dvija
samudrāḥ parvatāścaiva dvīpā varṣāṇi nimnagāḥ
saṃkṣepātsarvam ākhyātaṃ kiṃ bhūyaḥ śrotumicchasi
maitreya uvāca
kathitaṃ bhavatā brahmanmamaitadakhilaṃ tvayā
bhuvarlokādikāṃllokāñśrotumicchāmyahaṃ mune
tathaiva grahasaṃsthānaṃ pramāṇāni yathātatham
samācakṣva mahābhāga mahyaṃ tvaṃ paripṛcchate
parāśara uvāca
ravicandramasoryāvan mayūkhairavabhāsyate
sasamudrasaricchailā tāvatī pṛthivī smṛtā
yāvatpramāṇā pṛthivī vistāraparimaṇḍalāt
nabhas tāvatpramāṇaṃ vai vyāsamaṇḍalato dvija
bhūmeryojanalakṣe tu sauraṃ maitreya maṇḍalam
lakṣe divākarasyāpi maṇḍalaṃ śaśinaḥ sthitam
pūrṇe śatasahasre tu yojanānāṃ niśākarāt
nakṣatramaṇḍalaṃ kṛtsnam upariṣṭāt prakāśate
dve lakṣe cottare brahman budho nakṣatramaṇḍalāt
tāvatpramāṇabhāge tu budhasyāpyuśanā sthitaḥ
aṅgārako 'pi śukrasya tatpramāṇe vyavasthitaḥ
lakṣadvaye tu bhaumasya sthito devapurohitaḥ
saurir bṛhaspateścordhvaṃ dvilakṣe samavasthitaḥ
saptarṣimaṇḍalaṃ tasmāllakṣam ekaṃ dvijottama
ṛṣibhyastu sahasrāṇāṃ śatādūrdhvaṃ vyavasthitaḥ
meḍhībhūtaḥ samastasya jyotiścakrasya vai dhruvaḥ
trailokyam etatkathitam utsedhena mahāmune
ijyāphalasya bhūreṣā ijyā cātra pratiṣṭhitā
dhruvād ūrdhvaṃ maharloko yatra te kalpavāsinaḥ
ekayojanakoṭī tu maharloko 'bhidhīyate
dve koṭī tu jano loko yatra te brahmaṇaḥ sutāḥ
sanandanādyāḥ kathitā maitreyāmalacetasaḥ
caturguṇottare cordhvaṃ janalokāttapaḥ smṛtaḥ
vairājā yatra te devāḥ sthitā dāhavivarjitāḥ
ṣaḍguṇena tapolokātsatyaloko virājate
apunarmārakā yatra brahmaloko hi sa smṛtaḥ
pādagamyaṃ tu yatkiṃcid vastvasti pṛthivīmayam
sa bhūrlokaḥ samākhyāto vistaro 'sya mayoditaḥ
bhūmisūryāntaraṃ yattu siddhādimunisevitam
bhuvarlokastu so 'pyukto dvitīyo munisattama
dhruvasūryāntaraṃ yattu niyutāni caturdaśa
svarlokaḥ so 'pi gadito lokasaṃsthānacintakaiḥ
trailokyam etat kṛtakaṃ maitreya paripaṭhyate
janastapastathā satyamiti cākṛtakaṃ trayam
kṛtakākṛtayormadhye maharloka iti smṛtaḥ
śūnyo bhavati kalpānte yo 'tyantaṃ na vinaśyati
ete sapta mayā lokā maitreya kathitāstava
pātālāni ca saptaiva brahmāṇḍasyaiṣa vistaraḥ
etad aṇḍakaṭāhena tiryakcordhvamadhastathā
kapitthasya yathā bījaṃ sarvato vai samāvṛtam
daśottareṇa payasā maitreyāṇḍaṃ ca tadvṛtam
sarvo 'mbuparidhāno 'sau vahninā veṣṭito bahiḥ
vahniśca vāyunā vāyurmaitreya nabhasā vṛtaḥ
bhūtādinā nabhaḥ so 'pi mahatā pariveṣṭitaḥ
daśottarāṇyaśeṣāṇi maitreyaitāni sapta vai
mahāntaṃ ca samāvṛtya pradhānaṃ samavasthitam
anantasya na tasyāntaḥ saṃkhyānaṃ vāpi vidyate
tadanantamasaṃkhyātapramāṇaṃ cāpi vai yataḥ
hetubhūtam aśeṣasya prakṛtiḥ sā parā mune
aṇḍānāṃ tu sahasrāṇāṃ sahasrāṇyayutāni ca
īdṛśānāṃ tathā tatra koṭikoṭiśatāni ca
dāruṇyagniryathā tailaṃ tile tadvatpumān api
pradhāne 'vasthito vyāpī cetanātmātmavedanaḥ
pradhānaṃ ca pumāṃścaiva sarvabhūtātmabhūtayā
viṣṇuśaktyā mahābuddhe vṛtau saṃśrayadharmiṇau
tayoḥ saiva pṛthagbhāvakāraṇaṃ saṃśrayasya ca
kṣobhakāraṇabhūtā ca sargakāle mahāmate
yathā saktaṃ jale vāto bibharti kaṇikāśatam
śaktiḥ sāpi tathā viṣṇoḥ pradhānapuruṣātmakam
yathā ca pādapo mūlaskandhaśākhādisaṃyutaḥ
ādibījātprabhavati bījānyanyāni vai tataḥ
prabhavanti tatastebhyaḥ sambhavantyapare drumāḥ
te 'pi tallakṣaṇadravyakāraṇānugatā mune
evam avyākṛtātpūrvaṃ jāyante mahadādayaḥ
viśeṣāntāstatastebhyaḥ sambhavanti surādayaḥ
tebhyaśca putrāsteṣāṃ ca putrāṇāmapare sutāḥ
bījādvṛkṣapraroheṇa yathā nāpacayas taroḥ
bhūtānāṃ bhūtasargeṇa naivāstyapacayastathā
saṃnidhānādyathākāśakālādyāḥ kāraṇaṃ taroḥ
tathaivāpariṇāmena viśvasya bhagavānhariḥ
vrīhibīje yathā mūlaṃ nālaṃ patrāṅkurau tathā
kāṇḍakoṣastathā puṣpaṃ kṣīraṃ tadvacca taṇḍulāḥ
tuṣāḥ kaṇāśca santo vai yāntyāvirbhāvamātmanaḥ
prarohahetusāmagrīmāsādya munisattama
tathā karmasvanekeṣu devādyāḥ samavasthitāḥ
viṣṇuśaktiṃ samāsādya prarohamupayānti vai
sa ca viṣṇuḥ paraṃ brahma yataḥ sarvamidaṃ jagat
jagacca yo yatra cedaṃ yasmiṃśca layam eṣyati
tadbrahma tatparaṃ dhāma sadasatparamaṃ padam
yasya sarvam abhedena jagadetaccarācaram
sa eva mūlaprakṛtirvyaktarūpī jagacca saḥ
tasminn eva layaṃ sarvaṃ yāti tatra ca tiṣṭhati
kartā kriyāṇāṃ sa ca ijyate kratuḥ sa eva tatkarmaphalaṃ ca tasya yat
srugādi yatsādhanam apyaśeṣato harerna kiṃcid vyatiriktamasti vai
parāśara uvāca
vyākhyātametadbrahmāṇḍasaṃsthānaṃ tava suvrata
tataḥ pramāṇasaṃsthāne sūryādīnāṃ śṛṇuṣva me
yojanānāṃ sahasrāṇi bhāskarasya ratho nava
īṣādaṇḍastathaivāsya dviguṇo munisattama
sārdhakoṭis tathā sapta niyutānyadhikāni vai
yojanānāṃ tu tasyākṣastatra cakraṃ pratiṣṭhitam
trinābhimati pañcāre ṣaṇṇeminy akṣayātmake
saṃvatsaramaye kṛtsnaṃ kālacakraṃ pratiṣṭhitam
catvāriṃśatsahasrāṇi dvitīyo 'kṣo vivasvataḥ
pañcānyāni tu sārdhāni syandanasya mahāmate
akṣapramāṇam ubhayoḥ pramāṇaṃ tadyugārdhayoḥ
hrasvo 'kṣastadyugārdhaṃ ca dhruvādhāro rathasya vai
dvitīye 'kṣe tu taccakraṃ saṃsthitaṃ mānasācale
hayāśca sapta chandāṃsi teṣāṃ nāmāni me śṛṇu
gāyatrī ca bṛhatyuṣṇig jagatī triṣṭubeva ca
anuṣṭup paṅktirityuktāś chandāṃsi harayo raveḥ
mānasottaraśaile tu pūrvato vāsavī purī
dakṣiṇena yamasyānyā pratīcyāṃ varuṇasya ca
uttareṇa ca somasya tāsāṃ nāmāni me śṛṇu
vasvokasārā śakrasya yāmyā saṃyamanī tathā
purī sukhā jaleśasya somasya ca vibhāvarī
kāṣṭhāṃ gato dakṣiṇataḥ kṣipteṣuriva sarpati
maitreya bhagavān bhānurjyotiṣāṃ cakrasaṃyutaḥ
ahorātravyavasthānakāraṇaṃ bhagavān raviḥ
devayānaḥ paraḥ panthā yogināṃ kleśasaṃkṣaye
divasasya ravirmadhye sarvakālaṃ vyavasthitaḥ
sarvadvīpeṣu maitreya niśārdhasya ca saṃmukhaḥ
udayāstamane caiva sarvakālaṃ tu saṃmukhe
diśāsvaśeṣāsu tathā maitreya vidiśāsu ca
yairyatra dṛśyate bhāsvān sa teṣāmudayaḥ smṛtaḥ
tirobhāvaṃ ca yatraiti tatraivāstamanaṃ raveḥ
naivāstamanam arkasya nodayaḥ sarvadā sataḥ
udayāstamanākhyaṃ hi darśanādarśanaṃ raveḥ
śakrādīnāṃ pure tiṣṭhan spṛśatyeṣa puratrayam
vikarṇau dvau vikarṇasthastrīn koṇāndve pure tathā
udito vardhamānābhir ā madhyāhnāttapanraviḥ
tataḥ paraṃ hrasantībhir gobhirastaṃ niyacchati
udayāstamanābhyāṃ ca smṛte pūrvāpare diśau
yāvatpurastāttapati tāvatpṛṣṭhe ca pārśvayoḥ
ṛte 'maragirermerorupari brahmaṇaḥ sabhām
ye ye marīcayo 'rkasya prayānti brahmaṇaḥ sabhām
te te nirastāstadbhāsā pratīpamupayānti vai
tasmāddiśyuttarasyāṃ vai divārātriḥ sadaiva hi
sarveṣāṃ dvīpavarṣāṇāṃ meruruttarato yataḥ
prabhā vivasvato rātrāvastaṃ gacchati bhāskare
viśatyagnim ato rātrau vahnirdūrāt prakāśate
vahnipādastathā bhānuṃ dineṣvāviśati dvija
atīva vahnisaṃyogādataḥ sūryaḥ prakāśate
tejasī bhāskarāgneye prakāśoṣṇasvarūpiṇī
parasparānupraveśād āpyāyete divāniśam
dakṣiṇottarabhūmyardhe samuttiṣṭhati bhāskare
ahorātraṃ viśatyambhastamaḥprākāśyaśīlavat
ātāmrā hi bhavantyāpo divānaktapraveśanāt
dinaṃ viśati caivāmbho bhāskare 'stamupāgate
tasmācchuklībhavantyāpo naktam ahnaḥ praveśanāt
evaṃ puṣkaramadhye tu yadā yāti divākaraḥ
triṃśadbhāgaṃ tu medinyāstadā mauhūrtikī gatiḥ
kulālacakraparyanto bhramanneṣa divākaraḥ
karotyahastathā rātriṃ vimuñcanmedinīṃ dvija
ayanasyottarasyādau makaraṃ yāti bhāskaraḥ
tataḥ kumbhaṃ ca mīnaṃ ca rāśe rāśyantaraṃ dvija
triṣveteṣvatha bhukteṣu tato vaiṣuvatīṃ gatim
prayāti savitā kurvannahorātraṃ tataḥ samam
tato rātriḥ kṣayaṃ yāti vardhate 'nudinaṃ dinam
tataśca mithunasyānte parāṃ kāṣṭhām upāgataḥ
rāśiṃ karkaṭakaṃ prāpya kurute dakṣiṇāyanam
kulālacakraparyanto yathā śīghraṃ pravartate
dakṣiṇe prakrame sūryastathā śīghraṃ pravartate
ativegitayā kālaṃ vāyuvegagatiścaran
tasmātprakṛṣṭāṃ bhūmiṃ tu kālenālpena gacchati
sūryo dvādaśabhiḥ śaighryānmuhūrtairdakṣiṇāyane
trayodaśārdham ṛkṣāṇām ahnā tu carate dvija
muhūrtaistāvadṛkṣāṇi naktamaṣṭādaśaiścaran
kulālacakramadhyastho yathā mandaṃ prasarpati
tathodagayane sūryaḥ sarpate mandavikramaḥ
tasmāddīrgheṇa kālena bhūmim alpāṃ tu gacchati
aṣṭādaśamuhūrtaṃ yaduttarāyaṇapaścimam
aharbhavati tatrāpi carate mandavikramaḥ
trayodaśārdham ahnaiva ṛkṣāṇāṃ carate raviḥ
muhūrtaistāvadṛkṣāṇi rātrau dvādaśabhiścaran
adho mandataraṃ nābhyāṃ cakraṃ bhramati vai yathā
mṛtpiṇḍa iva madhyastho dhruvo bhramati vai tathā
kulālacakranābhistu yathā tatraiva vartate
dhruvastathā hi maitreya tatraiva parivartate
ubhayoḥ kāṣṭhayormadhye bhramato maṇḍalāni ca
divā naktaṃ ca sūryasya mandā śīghrā ca vai gatiḥ
mandāhni yasminn ayane śīghrā naktaṃ tadā gatiḥ
śīghrā niśi yadā cāsya tadā mandā divā gatiḥ
ekapramāṇam evaiṣa mārgaṃ yāti divākaraḥ
ahorātreṇa yo bhuṅkte samastā rāśayo dvija
ṣaḍ eva rāśayo bhuṅkte rātrāvanyāṃśca ṣaḍdivā
rāśipramāṇajanitā dīrghahrasvātmatā dine
tathā niśāyāṃ rāśīnāṃ pramāṇairlaghudīrghatā
dināderdīrghahrasvatvaṃ tadbhogenaiva jāyate
uttare prakrame śīghrā niśi mandā gatirdivā
dakṣiṇe tvayane caiva viparītā vivasvataḥ
uṣā rātriḥ samākhyātā vyuṣṭiścāpyucyate dinam
procyate ca tathā saṃdhyā uṣāvyuṣṭyoryad antaram
saṃdhyākāle tu samprāpte raudre paramadāruṇe
mandehā rākṣasā ghorāḥ sūryam icchanti khāditum
prajāpatikṛtaḥ śāpasteṣāṃ maitreya rakṣasām
akṣayatvaṃ śarīrāṇāṃ maraṇaṃ ca dine dine
tataḥ sūryasya tairyuddhaṃ bhavatyatyantadāruṇam
tato dvijottamāstoyaṃ yatkṣipanti mahāmune
oṃkārabrahmasaṃyuktaṃ gāyatryā cābhimantritam
tena dahyanti te pāpā vajrībhūtena vāriṇā
agnihotre hūyate yā samantrā prathamāhutiḥ
sūryo jyotiḥ sahasrāṃśustayā dīpyati bhāskaraḥ
oṃkāro bhagavān viṣṇustridhāmā vacasāṃ patiḥ
taduccāraṇatas te tu vināśaṃ yānti rākṣasāḥ
vaiṣṇavo 'ṃśaḥ paraḥ sūryo yo 'ntarjyotirasaṃplavam
abhidhāyaka oṃkāras tasya sa prerakaḥ paraḥ
tena tatpreritaṃ jyotiroṃkāreṇātha dīptimat
dahatyaśeṣarakṣāṃsi mandehākhyānyaghāni vai
tasmānnollaṅghanaṃ kāryaṃ saṃdhyopāsanakarmaṇaḥ
sa hanti sūryaṃ saṃdhyāyā nopāstiṃ kurute hi yaḥ
tataḥ prayāti bhagavān brāhmaṇairabhirakṣitaḥ
vālakhilyādibhiścaiva jagataḥ pālanodyataḥ
kāṣṭhā nimeṣā daśa pañca caiva triṃśacca kāṣṭhā gaṇayet kalāṃ tām
triṃśatkalāścaiva bhavenmuhūrtastaistriṃśatā rātryahanī samete
hrāsavṛddhī tvaharbhāgairdivasānāṃ yathākramam
saṃdhyā muhūrtamātrā vai hrāsavṛddhau samā smṛtā
rekhāprabhṛtyathāditye trimuhūrtagate tu vai
prātaḥ smṛtastataḥ kālo bhāgaścāhnaḥ sa pañcamaḥ
tasmātprātastanāt kālāt trimuhūrtastu saṃgavaḥ
madhyāhnastrimuhūrtastu tasmātkālāttu saṃgavāt
tasmānmādhyāhnikātkālād aparāhṇa iti smṛtaḥ
traya eva muhūrtāstu kālabhāgaḥ smṛto budhaiḥ
aparāhṇe vyatīte tu kālaḥ sāyāhna ucyate
daśapañcamuhūrtāho muhūrtāstraya eva ca
daśapañcamuhūrtaṃ vai aharvaiṣuvataṃ smṛtam
vardhate 'ho hrasati ca ayane dakṣiṇottare
ahas tu grasate rātriṃ rātrirgrasati vāsaram
śaradvasantayormadhye viṣuvaṃ tu vibhāvyate
tulāmeṣagate bhānau samarātridinaṃ tu tat
karkaṭāvasthite bhānau dakṣiṇāyanam ucyate
uttarāyaṇamapyuktaṃ makarasthe divākare
triṃśanmuhūrtaṃ kathitam ahorātraṃ tu yanmayā
tāni pañcadaśa brahman pakṣa ityabhidhīyate
māsaḥ pakṣadvayenokto dvau māsau cārkajāvṛtuḥ
ṛtutrayaṃ cāpyayanaṃ dve 'yane varṣasaṃjñite
saṃvatsarādayaḥ pañca caturmāsavikalpitāḥ
niścayaḥ sarvakālasya yugam ityabhidhīyate
saṃvatsarastu prathamo dvitīyaḥ parivatsaraḥ
idvatsaras tṛtīyastu caturthaścānuvatsaraḥ
vatsaraḥ pañcamaścātra kālo 'yaṃ yugasaṃjñitaḥ
yaḥ śvetasyottare śailaḥ śṛṅgavāniti viśrutaḥ
trīṇi tasya tu śṛṅgāṇi yairasau śṛṅgavānsmṛtaḥ
dakṣiṇaṃ cottaraṃ caiva madhyaṃ vaiṣuvataṃ tathā
śaradvasantayormadhye tad bhānuḥ pratipadyate
meṣādau ca tulādau ca maitreya viṣuvatsthitaḥ
tadā tulyamahorātraṃ karoti timirāpahaḥ
daśapañcamuhūrtaṃ vai tadetadubhayaṃ smṛtam
prathame kṛttikābhāge yadā bhāsvāṃstadā śaśī
viśākhānāṃ caturthe 'ṃśe mune tiṣṭhatyasaṃśayam
viśākhānāṃ yadā sūryaścaratyaṃśaṃ tṛtīyakam
tadā candraṃ vijānīyātkṛttikāśirasi sthitam
tadaiva viṣuvākhyo vai kālaḥ puṇyo 'bhidhīyate
tadā dānāni deyāni devebhyaḥ prayatātmabhiḥ
brāhmaṇebhyaḥ pitṛbhyaśca mukham etattu dānajam
dattadānastu viṣuve kṛtakṛtyo 'bhijāyate
ahorātrārdhamāsau tu kalāḥ kāṣṭhāḥ kṣaṇāstathā
paurṇamāsī tathā jñeyā amāvāsyā tathaiva ca
sinīvālī kuhūścaiva rākā cānumatistathā
tapastapasyau madhumādhavau ca śukraḥ śuciścāyanam uttaraṃ syāt
nabho nabhasyo 'tha iṣaśca sorjaḥ sahaḥsahasyāviti dakṣiṇaṃ syāt
lokālokastu yaḥ śailaḥ prāgukto bhavato mayā
lokapālāstu catvārastatra tiṣṭhanti suvratāḥ
sudhāmā śaṅkhapāccaiva kardamasyātmajau dvija
hiraṇyaromā caivānyaścaturthaḥ ketumān api
nirdvaṃdvā nirabhīmānā nistandrā niṣparigrahāḥ
lokapālāḥ sthitā hyete lokāloke caturdiśam
uttaraṃ yadagastyasya ajavīthyāśca dakṣiṇam
pitṛyānaḥ sa vai panthā vaiśvānarapathādbahiḥ
tatrāsate mahātmāna ṛṣayo ye 'gnihotriṇaḥ
bhūtārambhakṛtaṃ brahma śaṃsanta ṛtvigudyatāḥ
lokārambhaṃ prārabhante teṣāṃ panthāḥ sa dakṣiṇaḥ
calitaṃ te punarbrahma sthāpayanti yuge yuge
saṃtatyā tapasā caiva maryādābhiḥ śrutena ca
jāyamānāstu pūrve tu paścimānāṃ gṛheṣu vai
paścimāścaiva pūrveṣāṃ jāyante nidhaneṣviha
evam āvartamānāste tiṣṭhantyābhūtasaṃplavāt
saviturdakṣiṇaṃ mārgaṃ śritā hyācandratārakam
nāgavīthyuttaraṃ yacca saptarṣibhyaśca dakṣiṇam
uttaraḥ savituḥ panthā devayānastu sa smṛtaḥ
tatra te vaśinaḥ siddhā vimalā brahmacāriṇaḥ
saṃtatiṃ te jugupsanti tasmānmṛtyurjitaśca taiḥ
aṣṭāśītisahasrāṇi yatīnām ūrdhvaretasām
udakpanthānam aryamṇaḥ śritā hyābhūtasaṃplavāt
te 'saṃprayogāllobhasya maithunasya ca varjanāt
icchādveṣāpravṛttyā ca bhūtārambhavivarjanāt
punaścākāmasaṃyogācchabdāderdoṣadarśanāt
ityebhiḥ kāraṇaiḥ śuddhāste 'mṛtatvaṃ hi bhejire
ābhūtasaṃplavaṃ sthānam amṛtatvaṃ vibhāvyate
trailokyasthitikālo 'yam apunarmāra ucyate
brahmahatyāśvamedhābhyāṃ pāpapuṇyakṛto vidhiḥ
ābhūtasaṃplavāntāntaṃ phalam uktaṃ tayordvija
yāvanmātrapradeśe tu maitreyāvasthito dhruvaḥ
kṣayamāyāti tāvattu bhūmer ābhūtasaṃplave
ūrdhvottaram ṛṣibhyastu dhruvo yatra vyavasthitaḥ
etadviṣṇupadaṃ divyaṃ tṛtīyaṃ vyomni bhāsvaram
nirdhūtadoṣapaṅkānāṃ yatīnāṃ saṃyatātmanām
sthānaṃ tatparamaṃ vipra puṇyapāpaparikṣaye
apuṇyapuṇyoparame kṣīṇāśeṣāptihetavaḥ
yatra gatvā na śocanti tadviṣṇoḥ paramaṃ padam
dharmadhruvādyāstiṣṭhanti yatra te lokasākṣiṇaḥ
tatsārṣṭyotpannayogeddhāstadviṣṇoḥ paramaṃ padam
yatrotametatprotaṃ ca yadbhūtaṃ sacarācaram
bhāvyaṃ ca viśvaṃ maitreya tadviṣṇoḥ paramaṃ padam
divīva cakṣurātataṃ vitataṃ yanmahātmanām
vivekajñānadṛṣṭaṃ ca tadviṣṇoḥ paramaṃ padam
yasmin pratiṣṭhito bhāsvān meḍhībhūtaḥ svayaṃ dhruvaḥ
dhruve ca sarvajyotīṃṣi jyotiṣvambhomuco dvija
megheṣu saṃtatā vṛṣṭirvṛṣṭeḥ sṛṣṭeśca poṣaṇam
āpyāyanaṃ ca sarveṣāṃ devādīnāṃ mahāmune
tataścājyāhutidvārā poṣitāste havirbhujaḥ
vṛṣṭeḥ kāraṇatāṃ yānti bhūtānāṃ sthitaye punaḥ
evametatpadaṃ viṣṇostṛtīyamamalātmakam
ādhārabhūtaṃ lokānāṃ trayāṇāṃ vṛṣṭikāraṇam
tataḥ prabhavati brahman sarvapāpaharā sarit
gaṅgā devāṅganāṅgānām anulepanapiñjarā
vāmapādāmbujāṅguṣṭhanakhasrotovinirgatām
viṣṇorbibharti yāṃ bhaktyā śirasāharniśaṃ dhruvaḥ
tataḥ saptarṣayo yasyāḥ prāṇāyāmaparāyaṇāḥ
tiṣṭhanti vīcimālābhiruhyamānajaṭājale
vāryoghaiḥ saṃtatairyasyāḥ plāvitaṃ śaśimaṇḍalam
bhūyo 'dhikatarāṃ kāntiṃ vahatyetadupakṣayam
merupṛṣṭhe patatyuccairniṣkrāntā śaśimaṇḍalāt
jagataḥ pāvanārthāya yā prayāti caturdiśam
sītā cālakanandā ca cakṣurbhadrā ca saṃsthitā
ekaiva yā caturbhedā digbhedagatilakṣaṇā
bhedaṃ cālakanandākhyaṃ yasyāḥ śarvo 'pi dakṣiṇam
dadhāra śirasā prītyā varṣāṇām adhikaṃ śatam
śambhorjaṭākalāpācca viniṣkrāntāsthiśarkarān
plāvayitvā divaṃ ninye yā pāpānsagarātmajān
snātasya salile yasyāḥ sadyaḥ pāpaṃ praṇaśyati
apūrvapuṇyaprāptiśca sadyo maitreya jāyate
dattāḥ pitṛbhyo yatrāpastanayaiḥ śraddhayānvitaiḥ
samātrayaṃ prayacchanti tṛptiṃ maitreya durlabhām
yasyām iṣṭvā mahāyajñairyajñeśaṃ puruṣottamam
dvijabhūpāḥ parām ṛddhimavāpurdivi ceha ca
snānādvidhūtapāpācca yajjale yatayastathā
keśavāsaktamanasaḥ prāptā nirvāṇamuttamam
śrutābhilaṣitā dṛṣṭā spṛṣṭā pītāvagāhitā
yā pāvayati bhūtāni kīrtitā ca dine dine
gaṅgā gaṅgeti yannāma yojanānāṃ śateṣvapi
sthitairuccāritaṃ hanti pāpaṃ janmatrayārjitam
yataḥ sā pāvanāyālaṃ trayāṇāṃ jagatām api
samudbhūtā paraṃ tattu tṛtīyaṃ bhagavatpadam
parāśara uvāca
tārāmayaṃ bhagavataḥ śiśumārākṛti prabhoḥ
divi rūpaṃ hareryattu tasya pucche sthito dhruvaḥ
eṣa bhramanbhrāmayati candrādityādikāngrahān
bhramantam anu taṃ yānti nakṣatrāṇi ca cakravat
sūryācandramasau tārā nakṣatrāṇi grahaiḥ saha
vātānīkamayairbandhairdhruve baddhāni tāni vai
śiśumārākṛti proktaṃ yadrūpaṃ jyotiṣāṃ divi
nārāyaṇo 'yanaṃ dhāmnāṃ tasyādhāraḥ svayaṃ hṛdi
uttānapādaputrastu tamārādhya jagatpatim
satārāśiśumārasya dhruvaḥ pucche vyavasthitaḥ
ādhāraḥ śiśumārasya sarvādhyakṣo janārdanaḥ
dhruvasya śiśumāraśca dhruve bhānurvyavasthitaḥ
tadādhāraṃ jagaccedaṃ sadevāsuramānuṣam
yena vipra vidhānena tan mamaikamanāḥ śṛṇu
vivasvān aṣṭabhirmāsairādāyāpo rasānvitāḥ
varṣatyambu tataścānnam annādapyakhilaṃ jagat
vivasvān aṃśubhistīkṣṇairādāya jagato jalam
some muñcatyathenduśca vāyunāḍīmayair divi
nālair vikṣipate 'bhreṣu dhūmāgnyanilamūrtiṣu
na bhraśyanti yatastebhyo jalānyabhrāṇi tānyataḥ
abhrasthāḥ prapatantyāpo vāyunā samudīritāḥ
saṃskāraṃ kālajanitaṃ maitreyāsādya nirmalāḥ
saritsamudrabhaumāstu tathāpaḥ prāṇisaṃbhavāḥ
catuṣprakārā bhagavānādatte savitā mune
ākāśagaṅgāsalilaṃ tathādāya gabhastimān
anabhragatamevorvyāṃ sadyaḥ kṣipati raśmibhiḥ
tasya saṃsparśanirdhūtapāpapaṅko dvijottama
na yāti narakaṃ martyo divyaṃ snānaṃ hi tatsmṛtam
dṛṣṭasūryaṃ hi yad vāri patatyabhrairvinā divaḥ
ākāśagaṅgāsalilaṃ tadgobhiḥ kṣipyate raveḥ
kṛttikādiṣu ṛkṣeṣu viṣameṣvambu yaddivaḥ
dṛṣṭārkaṃ patitaṃ jñeyaṃ tadgāṅgaṃ diggajojjhitam
yugmarkṣeṣu tu yattoyaṃ patatyarkojjhitaṃ divaḥ
tatsūryaraśmibhiḥ sadyaḥ samādāya nirasyate
ubhayaṃ puṇyamatyarthaṃ nṛṇāṃ pāpaharaṃ dvija
ākāśagaṅgāsalilaṃ divyaṃ snānaṃ mahāmune
yattu meghaiḥ samutsṛṣṭaṃ vāri tatprāṇināṃ dvija
puṣṇātyoṣadhayaḥ sarvā jīvanāyāmṛtaṃ hi tat
tena vṛddhiṃ parāṃ nītaḥ salilenauṣadhīgaṇaḥ
sādhakaḥ phalapākāntaḥ prajānāṃ dvija jāyate
tena yajñānyathāproktān mānavāḥ śāstracakṣuṣaḥ
kurvantyaharahastaiśca devān āpyāyayanti te
evaṃ yajñāśca vedāśca varṇāśca dvijapūrvakāḥ
sarve devanikāyāśca paśubhūtagaṇāśca ye
vṛṣṭyā dhṛtamidaṃ sarvamannaṃ niṣpādyate yayā
sāpi niṣpādyate vṛṣṭiḥ savitrā munisattama
ādhārabhūtaḥ saviturdhruvo munivarottama
dhruvasya śiśumāro 'sau so 'pi nārāyaṇāśrayaḥ
hṛdi nārāyaṇastasya śiśumārasya saṃsthitaḥ
bibhartā sarvabhūtānāmādibhūtaḥ sanātanaḥ
parāśara uvāca
aśītimaṇḍalaśataṃ kāṣṭhayorantaraṃ dvayoḥ
ārohaṇāvarohābhyāṃ bhānorabdena yā gatiḥ
sa ratho 'dhiṣṭhito devair ādityai ṛṣibhistathā
gandharvairapsarobhiśca grāmaṇīsarparākṣasaiḥ
dhātā kṛtasthalā caiva pulastyo vāsukistathā
rathakṛdgrāmaṇīrhetistumburuścaiva saptamaḥ
ete vasanti vai caitre madhumāse sadaiva hi
maitreya syandane bhānoḥ sapta māsādhikāriṇaḥ
aryamā pulahaścaiva rathaujāḥ puñjikasthalā
prahetiḥ kacchanīraśca nāradaśca rathe raveḥ
mādhave nivasantyete śucisaṃjñe nibodha me
mitro 'tristakṣako rakṣaḥ pauruṣeyo 'tha menakā
hāhā rathasvanaścaiva maitreyaite vasanti vai
varuṇo vasiṣṭho rambhā sahajanyā huhū rathaḥ
rathacitras tathā śukre vasantyāṣāḍhasaṃjñite
indro viśvāvasuḥ srota elāpatrastathāṅgirāḥ
pramlocā ca nabhasyete sarpaścārke vasanti vai
vivasvānugrasenaśca bhṛgurāpūraṇas tathā
umlocā śaṅkhapālaśca vyāghro bhādrapade tathā
pūṣā ca surucirvāto gautamo 'tha dhanaṃjayaḥ
suṣeṇo 'nyo ghṛtācī ca vasantyāśvayuje ravau
viśvāvasurbharadvājaḥ parjanyairāvatau tathā
viśvācī senajiccāpi kārttike cādhikāriṇaḥ
aṃśukāśyapatārkṣyāstu mahāpadmastathorvaśī
citrasenastathā vidyunmārgaśīrṣādhikāriṇaḥ
kraturbhagastathorṇāyuḥ sphūrjaḥ karkoṭakastathā
ariṣṭanemiścaivānyā pūrvacittirvarāpsarāḥ
pauṣamāse vasantyete sapta bhāskaramaṇḍale
lokaprakāśanārthāya vipravaryādhikāriṇaḥ
tvaṣṭā ca jamadagniśca kambalo 'tha tilottamā
brahmāpeto 'tha ṛtajiddhṛtarāṣṭraśca saptamaḥ
māghamāse vasantyete sapta maitreya bhāskare
śrūyatāṃ cāpare sūrye phālgune nivasanti ye
viṣṇur aśvataro rambhā sūryavarcāśca satyajit
viśvāmitrastathā rakṣo yajñopeto mahāmune
māseṣveteṣu maitreya vasantyete tu saptakāḥ
saviturmaṇḍale brahman viṣṇuśaktyupabṛṃhitāḥ
stuvanti munayaḥ sūryaṃ gandharvairgīyate puraḥ
nṛtyantyapsaraso yānti sūryasyānu niśācarāḥ
vahanti pannagā yakṣaiḥ kriyate 'bhīṣusaṃgrahaḥ
vālakhilyāstathaivainaṃ parivārya samāsate
so 'yaṃ saptagaṇaḥ sūryamaṇḍale munisattama
himoṣṇavārivṛṣṭīnāṃ hetuḥ svasamayaṃ gataḥ
maitreya uvāca
yadetadbhagavānāha gaṇaḥ saptavidho raveḥ
maṇḍale himatāpādeḥ kāraṇaṃ tanmayā śrutam
vyāpārāścāpi kathitā gandharvoragarakṣasām
ṛṣīṇāṃ vālakhilyānāṃ tathaivāpsarasāṃ guro
yakṣāṇāṃ ca rathe bhānorviṣṇuśaktidhṛtātmanām
kiṃ tvādityasya yatkarma tannātroktaṃ tvayā mune
yadi saptagaṇo vāri himamuṣṇaṃ ca varṣati
tat kim atra raveryena vṛṣṭiḥ sūryāditīryate
vivasvānudito madhye yātyastamiti kiṃ janaḥ
bravītyetatsamaṃ karma yadi saptagaṇasya tat
parāśara uvāca
maitreya śrūyatām etadyadbhavānparipṛcchati
yathā saptagaṇe 'pyekaḥ prādhānyenādhiko raviḥ
yā tu śaktiḥ parā viṣṇorṛgyajuḥsāmasaṃjñitā
saiṣā trayī tapatyaṃho jagataśca hinasti yat
saiṣa viṣṇuḥ sthitaḥ sthityāṃ jagataḥ pālanodyataḥ
ṛgyajuḥsāmabhūto 'ntaḥ saviturdvija tiṣṭhati
māsi māsi raviryo yastatra tatra hi sā parā
trayīmayī viṣṇuśaktiravasthānaṃ karoti vai
ṛcastapanti pūrvāhṇe madhyāhne ca yajūṃṣyatha
bṛhadrathantarādīni sāmānyahnaḥ kṣaye ravau
aṃśa eṣā trayī viṣṇorṛgyajuḥsāmasaṃjñitā
viṣṇuśaktiravasthānaṃ sadāditye karoti sā
na kevalaṃ raveḥ śaktirvaiṣṇavī sā trayīmayī
brahmātha puruṣo rudrastrayam etattrayīmayam
sargādau ṛṅmayo brahmā sthitau viṣṇuryajurmayaḥ
rudraḥ sāmamayo 'ntāya tasmāttasyāśucirdhvaniḥ
evaṃ sā sāttvikī śaktirvaiṣṇavī yā trayīmayī
ātmasaptagaṇasthaṃ taṃ bhāsvantamadhitiṣṭhati
tayā cādhiṣṭhitaḥ so 'pi jājvalīti svaraśmibhiḥ
tamaḥ samastajagatāṃ nāśaṃ nayati cākhilam
stuvanti taṃ vai munayo gandharvairgīyate puraḥ
nṛtyantyapsaraso yānti tasya cānu niśācarāḥ
vahanti pannagā yakṣaiḥ kriyate 'bhīṣusaṃgrahaḥ
vālakhilyāstathaivainaṃ parivārya samāsate
nodetā nāstametā ca kadācicchaktirūpadhṛk
viṣṇur viṣṇoḥ pṛthaktasya gaṇaḥ saptavidho 'pyayam
stambhasthadarpaṇasyaiti yo 'yam āsannatāṃ naraḥ
chāyādarśanasaṃyogaṃ sa samprāpnotyathātmanaḥ
evaṃ sā vaiṣṇavī śaktirnaivāpaiti tato dvija
māsānumāsaṃ bhāsvantam adhyāste tatra saṃsthitam
pitṛdevamanuṣyādīnsa sadāpyāyayan prabhuḥ
parivartatyahorātrakāraṇaṃ savitā dvija
sūryaraśmiḥ suṣumṇo yastarpitastena candramāḥ
kṛṣṇapakṣe 'maraiḥ śaśvatpīyate vai sudhāmayaḥ
pītaṃ taṃ dvikalaṃ somaṃ kṛṣṇapakṣakṣaye dvija
pibanti pitarasteṣāṃ bhāskarāttarpaṇaṃ tathā
ādatte raśmibhiryaṃ tu kṣitisaṃsthaṃ rasaṃ raviḥ
tamutsṛjati bhūtānāṃ puṣṭyarthaṃ sasyavṛddhaye
tena prīṇātyaśeṣāṇi bhūtāni bhagavānraviḥ
pitṛdevamanuṣyādīn evam āpyāyayatyasau
pakṣatṛptiṃ tu devānāṃ pitṝṇāṃ caiva māsikīm
śaśvattṛptiṃ ca martyānāṃ maitreyārkaḥ prayacchati
parāśara uvāca
rathastricakraḥ somasya kundābhāstasya vājinaḥ
vāmadakṣiṇato yuktā daśa tena caratyasau
vīthyāśrayāṇi ṛkṣāṇi dhruvādhāreṇa veginā
hrāsavṛddhikramastasya raśmīnāṃ savituryathā
arkasyeva hi tasyāśvāḥ sakṛdyuktā vahanti te
kalpamekaṃ muniśreṣṭha vārigarbhasamudbhavāḥ
kṣīṇaṃ pītaṃ suraiḥ somamāpyāyayati dīptimān
maitreyaikakalaṃ santaṃ raśminaikena bhāskaraḥ
krameṇa yena pīto 'sau devaistena niśākaram
āpyāyayatyanudinaṃ bhāskaro vāritaskaraḥ
saṃbhṛtaṃ cārdhamāsena tatsomasthaṃ sudhāmṛtam
pibanti devā maitreya sudhāhārā yato 'marāḥ
trayastriṃśatsahasrāṇi trayastriṃśacchatāni ca
trayastriṃśat tathā devāḥ pibanti kṣaṇadākaram
kalādvayāvaśiṣṭastu praviṣṭaḥ sūryamaṇḍalam
amākhyaraśmau vasati amāvāsyā tataḥ smṛtā
apsu tasminn ahorātre pūrvaṃ viśati candramāḥ
tato vīrutsu vasati prayātyarkaṃ tataḥ kramāt
chinatti vīrudho yastu vīrutsaṃsthe niśākare
patraṃ vā pātayatyekaṃ brahmahatyāṃ sa vindati
śeṣe pañcadaśe bhāge kiṃcicchiṣṭe kalātmake
aparāhṇe pitṛgaṇā jaghanyaṃ paryupāsate
pibanti dvikalaṃ somaṃ śiṣṭā tasya kalā tu yā
sudhāmṛtamayī puṇyā tām indoḥ pitaro mune
niḥsṛtaṃ tadamāvāsyāṃ gabhastibhyaḥ sudhāmṛtam
māsatṛptim avāpyāgryāṃ pitaraḥ santi nirvṛtāḥ
saumyā barhiṣadaścaiva agniṣvāttāśca te tridhā
evaṃ devānsite pakṣe kṛṣṇapakṣe tathā pitṝn
vīrudhaścāmṛtamayaiḥ śītairapparamāṇubhiḥ
vīrudhauṣadhiniṣpattyā manuṣyapaśukīṭakān
āpyāyayati śītāṃśuḥ prākāśyāhlādanena tu
vāyvagnidravyasambhūto rathaścandrasutasya ca
piśaṅgaisturagairyuktaḥ so 'ṣṭābhirvāyuvegibhiḥ
savarūthaḥ sānukarṣo yukto bhūsaṃbhavairhayaiḥ
sopāsaṅgapatākastu śukrasyāpi ratho mahān
aṣṭāśvaḥ kāñcanaḥ śrīmānbhaumasyāpi ratho mahān
padmarāgāruṇairaśvaiḥ saṃyukto vahnisaṃbhavaiḥ
aṣṭābhiḥ pāṇḍarairyuktairvājibhiḥ kāñcane rathe
tasmiṃstiṣṭhati varṣaṃ vai rāśau rāśau bṛhaspatiḥ
ākāśasaṃbhavairaśvaiḥ śabalaiḥ syandanaṃ yutam
samāruhya śanairyāti mandagāmī śanaiścaraḥ
svarbhānosturagā hyaṣṭau bhṛṅgābhā dhūsaraṃ ratham
sakṛdyuktāstu maitreya vahantyavirataṃ sadā
ādityānniḥsṛto rāhuḥ somaṃ gacchati parvasu
ādityameti somācca punaḥ saureṣu parvasu
tathā keturathasyāśvā aṣṭau te vātaraṃhasaḥ
palāladhūmavarṇābhā lākṣārasanibhāruṇāḥ
ete mayā grahāṇāṃ vai tavākhyātā rathā nava
sarve dhruve mahābhāga prabaddhā vāyuraśmibhiḥ
graharkṣatārādhiṣṇyāni dhruve baddhānyaśeṣataḥ
bhramantyucitacāreṇa maitreyānilaraśmibhiḥ
yāvantyaścaiva tārāstāstāvanto vātaraśmayaḥ
sarve dhruve nibaddhāste bhramanto bhrāmayanti tam
tailapīḍā yathā cakraṃ bhramanto bhrāmayanti vai
tathā bhramanti jyotīṃṣi vātaviddhāni sarvaśaḥ
alātacakravadyānti vātacakreritāni tu
yasmājjyotīṃṣi vahati pravahastena sa smṛtaḥ
śiśumārastu yaḥ proktaḥ sa dhruvo yatra tiṣṭhati
saṃniveśaṃ ca tasyāpi śṛṇuṣva munisattama
yad ahnā kurute pāpaṃ dṛṣṭvā taṃ niśi mucyate
yāvantyaścaiva tārāstāḥ śiśumārāśritā divi
tāvantyeva tu varṣāṇi jīvatyabhyadhikāni ca
uttānapādastasyātha vijñeyo hyuttaro hanuḥ
yajño 'dharaśca vijñeyo dharmo mūrdhānamāśritaḥ
hṛdi nārāyaṇaścāste aśvinau pūrvapādayoḥ
varuṇaścāryamā caiva paścime tasya sakthinī
śiśnaṃ saṃvatsarastasya mitro 'pānaṃ samāśritaḥ
pucche 'gniśca mahendraś ca kaśyapo 'tha tato dhruvaḥ
tārakā śiśumārasya nāstam eti catuṣṭayam
ityeṣa saṃniveśo yaḥ pṛthivyā jyotiṣāṃ tathā
dvīpānām udadhīnāṃ ca parvatānāṃ ca kīrtitaḥ
varṣāṇāṃ ca nadīnāṃ ca ye ca teṣu vasanti vai
teṣāṃ svarūpamākhyātaṃ saṃkṣepācchrūyatāṃ punaḥ
yad ambu vaiṣṇavaḥ kāyastato vipra vasuṃdharā
padmākārā samudbhūtā parvatābdhyādisaṃyutā
jyotīṃṣi viṣṇur bhuvanāni viṣṇurvanāni viṣṇur girayo diśaśca
nadyaḥ samudrāśca sa eva sarvaṃ yadasti yannāsti ca vipravarya
jñānasvarūpo bhagavān yato 'sāvaśeṣamūrtirna tu vastubhūtaḥ
tato hi śailābdhidharādibhedāñjānīhi vijñānavijṛmbhitāni
yadā tu śuddhaṃ nijarūpi sarvaṃ karmakṣaye jñānam apāstadoṣam
tadā hi saṃkalpataroḥ phalāni bhavanti no vastuṣu vastubhedāḥ
vastvasti kiṃ kutracid ādimadhyaparyantahīnaṃ satataikarūpam
yaccānyathātvaṃ dvija yāti bhūyo na tat tathā tatra kuto hi tattvam
mahī ghaṭatvaṃ ghaṭataḥ kapālikā kapālikā cūrṇarajastato 'ṇuḥ
janaiḥ svakarmastimitātmaniścayairālakṣyate brūhi kim atra vastu
tasmānna vijñānam ṛte 'sti kiṃcit kvacitkadācid dvija vastujātam
vijñānamekaṃ nijakarmabhedavibhinnacittairbahudhābhyupetam
jñānaṃ viśuddhaṃ vimalaṃ viśokamaśeṣalobhādinirastasaṅgam
ekaṃ sadaikaṃ paramaḥ pareśaḥ sa vāsudevo na yato 'nyadasti
sadbhāva eṣo bhavato mayokto jñānaṃ yathā satyam asatyam anyat
etattu yat saṃvyavahārabhūtaṃ tatrāpi coktaṃ bhuvanāśritaṃ te
yajñaḥ paśurvahnir aśeṣartviksomaḥ surāḥ svargamayaśca kāmaḥ
ityādikarmāśritamārgadṛṣṭaṃ bhūrādibhogāśca phalāni teṣām
yaccaitad bhuvanagataṃ mayā tavoktaṃ sarvatra vrajati hi karmavaśya ekaḥ
jñātvaivaṃ dhruvam acalaṃ sadaikarūpaṃ tatkuryād viśati hi yena vāsudevam
maitreya uvāca
bhagavan samyagākhyātaṃ yatpṛṣṭo 'si mayākhilam
bhūsamudrādisaritāṃ saṃsthānaṃ grahasaṃsthitiḥ
viṣṇvādhāraṃ yathā caitattrailokyaṃ samavasthitam
paramārthaśca me prokto yathā jñānaṃ pradhānataḥ
yattu tadbhagavānāha bharatasya mahīpateḥ
kathayiṣyāmi caritaṃ tanmamākhyātumarhasi
bharataḥ sa mahīpālaḥ sālagrāme 'vasatkila
yogayuktaḥ samādhāya vāsudeve manaḥ sadā
puṇyadeśaprabhāvena dhyāyataśca sadā harim
kathaṃ tu nābhavanmuktir yadābhūtsa dvijaḥ punaḥ
vipratve ca kṛtaṃ tena yadbhūyaḥ sumahātmanā
pūrvakarmasvabhāvena tanmamākhyātumarhasi
parāśara uvāca
sālagrāme mahābhāgo bhagavannyastamānasaḥ
uvāsa suciraṃ kālaṃ maitreya pṛthivīpatiḥ
ahiṃsādiṣvaśeṣeṣu guṇeṣu guṇināṃ varaḥ
avāpa paramāṃ kāṣṭhāṃ manasaścāpi saṃyame
yajñeśācyuta govinda mādhavānanta keśava
kṛṣṇa viṣṇo hṛṣīkeśetyāha rājā sa kevalam
nānyajjagāda maitreya kiṃcitsvapnāntareṣvapi
etatpadaṃ tadarthaṃ ca vinā nānyadacintayat
samitpuṣpakuśādānaṃ cakre devakriyākṛte
nānyāni cakre karmāṇi niḥsaṅgo yogatāpasaḥ
jagāma so 'bhiṣekārtham ekadā tu mahānadīm
sasnau tatra tadā cakre snānasyānantarakriyāḥ
athājagāma tattīrthaṃ jalaṃ pātuṃ pipāsitā
āsannaprasavā brahmannekaiva hariṇī vanāt
tataḥ samabhavattatra pītaprāye jale tayā
siṃhasya nādaḥ sumahānsarvaprāṇibhayaṃkaraḥ
tataḥ sā sahasā trāsādāplutā nimnagātaṭam
atyuccārohaṇenāsyā nadyāṃ garbhaḥ papāta saḥ
tamūhyamānaṃ vegena vīcimālāpariplutam
jagrāha sa nṛpo garbhātpatitaṃ mṛgapotakam
garbhapracyutiduḥkhena prottuṅgākramaṇena ca
maitreya sāpi hariṇī papāta ca mamāra ca
hariṇīṃ tāṃ vilokyātha vipannāṃ nṛpatāpasaḥ
mṛgapotaṃ samādāya punarāśramam āgataḥ
cakārānudinaṃ cāsau mṛgapotasya vai nṛpaḥ
poṣaṇaṃ puṣyamāṇaśca sa tena vavṛdhe mune
cacārāśramaparyante tṛṇāni gahaneṣu saḥ
dūraṃ gatvā ca śārdūlatrāsādabhyāyayau punaḥ
prātargatvātidūraṃ ca sāyamāyāttadāśramam
punaśca bharatasyābhūdāśramasyoṭajājire
tasya tasminmṛge dūrasamīpaparivartini
āsīccetaḥ samāsaktaṃ na yayāvanyato dvija
vimuktarājyatanayaḥ projjhitāśeṣabāndhavaḥ
mamatvaṃ sa cakāroccaistasminhariṇabālake
kiṃ vṛkairbhakṣito vyāghraiḥ kiṃ siṃhena nipātitaḥ
cirāyamāṇe niṣkrānte tasyāsīditi mānasam
eṣā vasumatī tasya khurāgrakṣatakarburā
prītaye mama yāto 'sau kva mamaiṇakabālakaḥ
viṣāṇāgreṇa madbāhukaṇḍūyanaparo hi saḥ
kṣemeṇābhyāgato 'raṇyādapi māṃ sukhayiṣyati
ete lūnaśikhāstasya daśanairacirodgataiḥ
kuśakāśā virājante baṭavaḥ sāmagā iva
itthaṃ ciragate tasmin sa cakre mānasaṃ muniḥ
prītiprasannavadanaḥ pārśvasthe cābhavanmṛge
samādhibhaṅgastasyāsīt tanmayatvādṛtātmanaḥ
saṃtyaktarājyabhogarddhisvajanasyāpi bhūpateḥ
capale capalaṃ tasmin dūragaṃ dūragāmini
mṛgapote 'bhavaccittaṃ sthairyavattasya bhūpateḥ
kālena gacchatā so 'tha kālaṃ cakre mahīpatiḥ
piteva sāsraṃ putreṇa mṛgapotena vīkṣitaḥ
mṛgameṣa tadādrākṣīt tyajan prāṇān asāvapi
tanmayatvena maitreya nānyatkiṃcidacintayat
tataśca tatkālakṛtāṃ bhāvanāṃ prāpya tādṛśīm
jambūmārge mahāraṇye jajñe jātismaro mṛgaḥ
jātismaratvād udvignaḥ saṃsārātsa dvijottama
vihāya mātaraṃ bhūyaḥ sālagrāmam upāyayau
śuṣkaistṛṇaistathā parṇaiḥ sa kurvannātmapoṣaṇam
mṛgatvahetubhūtasya karmaṇo niṣkṛtiṃ yayau
tatra cotsṛṣṭadeho 'sau jajñe jātismaro dvijaḥ
sadācāravatāṃ śuddhe yogināṃ pravare kule
sarvavijñānasampannaḥ sarvaśāstrārthatattvavit
apaśyatsa ca maitreya ātmānaṃ prakṛteḥ param
ātmano 'dhigatajñāno devādīni mahāmune
sarvabhūtānyabhedena dadarśa sa mahāmatiḥ
na papāṭha guruproktāṃ kṛtopanayanaḥ śrutim
na dadarśa ca karmāṇi śāstrāṇi jagṛhe na ca
ukto 'pi bahuśaḥ kiṃcijjaḍavākyamabhāṣata
tadapyasaṃskāraguṇaṃ grāmyavākyoktisaṃśritam
apadhvastavapuḥ so 'tha malināmbaradhṛg dvijaḥ
klinnadantāntaraḥ sarvaiḥ paribhūtaḥ sa nāgaraiḥ
saṃmānanā parāṃ hāniṃ yogarddheḥ kurute yataḥ
janenāvamato yogī yogasiddhiṃ ca vindati
tasmāccareta vai yogī satāṃ dharmam adūṣayan
janā yathāvamanyeran gaccheyurnaiva saṃgatim
hiraṇyagarbhavacanaṃ vicintyetthaṃ mahāmatiḥ
ātmānaṃ darśayāmāsa jaḍonmattākṛtiṃ jane
bhuṅkte kulmāṣavāṭyādiśākaṃ vanyaṃ phalaṃ kaṇān
yadyadāpnoti subahu tad atte kālasaṃyamam
pitaryuparate so 'tha bhrātṛbhrātṛvyabāndhavaiḥ
kāritaḥ kṣetrakarmādi kadannāhārapoṣitaḥ
sa rūkṣapīnāvayavo jaḍakārī ca karmaṇi
sarvalokopakaraṇaṃ babhūvāhāravetanaḥ
taṃ tādṛśam asaṃskāraṃ viprākṛtiviceṣṭitam
kṣattā sauvīrarājasya viṣṭiyogyam amanyata
sa rājā śibikārūḍho gantuṃ kṛtamatirdvija
babhūvekṣumatītīre kapilarṣer varāśramam
śreyaḥ kimatra saṃsāre duḥkhaprāye nṛṇāmiti
praṣṭuṃ taṃ mokṣadharmajñaṃ kapilākhyaṃ mahāmunim
uvāha śibikāṃ tasya kṣatturvacanacoditaḥ
nṛṇāṃ viṣṭigṛhītānām anyeṣāṃ so 'pi madhyagaḥ
gṛhīto viṣṭinā vipraḥ sarvajñānaikabhājanaḥ
jātismaro 'sau pāpasya kṣayakāma uvāha tām
yayau jaḍagatiḥ so 'tha yugamātrāvalokanam
kurvanmatimatāṃ śreṣṭhas te tvanye tvaritaṃ yayuḥ
vilokya nṛpatiḥ so 'pi viṣamāṃ śibikāgatim
kimetadityāha samaṃ gamyatāṃ śibikāvahāḥ
punastathaiva śibikāṃ vilokya viṣamāṃ hasan
nṛpaḥ kimetadityāha bhavadbhirgamyate 'nyathā
bhūpatervadatastasya śrutvetthaṃ bahuśo vacaḥ
śibikodvāhakāḥ procur ayaṃ yātītyasatvaram
rājovāca
kiṃ śrānto 'syalpam adhvānaṃ tvayoḍhā śibikā mama
kimāyāsasaho na tvaṃ pīvānasi nirīkṣyase
brāhmaṇa uvāca
nāhaṃ pīvā na caivoḍhā śibikā bhavato mayā
na śrānto 'smi na cāyāsaḥ soḍhavyo 'sti mahīpate
rājovāca
pratyakṣaṃ dṛśyase pīvānadyāpi śibikā tvayi
śramaśca bhārodvahane bhavatyeva hi dehinām
brāhmaṇa uvāca
pratyakṣaṃ bhavatā bhūpa yaddṛṣṭaṃ mama tadvada
balavānabalaśceti vācyaṃ paścādviśeṣaṇam
tvayoḍhā śibikā ceti tvayyadyāpi ca saṃsthitā
mithyaitadatra tu bhavāñśṛṇotu vacanaṃ mama
bhūmau pādayugasyāsthā jaṅghe pādadvaye sthite
ūrū jaṅghādvayāvasthau tadādhāraṃ tathodaram
vakṣaḥsthalaṃ tathā bāhū skandhau codarasaṃsthitau
skandhāśriteyaṃ śibikā mama bhāro 'tra kiṃ kṛtaḥ
śibikāyāṃ sthitaṃ cedaṃ dehaṃ tvadupalakṣitam
tatra tvam aham apyatra procyate cedamanyathā
ahaṃ tvaṃ ca tathānye ca bhūtairuhyāma pārthiva
guṇapravāhapatito bhūtavargo 'pi yātyayam
karmavaśyā guṇā hyete sattvādyāḥ pṛthivīpate
avidyāsaṃcitaṃ karma taccāśeṣeṣu jantuṣu
ātmā śuddho 'kṣaraḥ śānto nirguṇaḥ prakṛteḥ paraḥ
pravṛddhyapacayau nāsya ekasyākhilajantuṣu
yadā nopacayastasya na caivāpacayo nṛpa
tadā pīvānasītītthaṃ kayā yuktyā tvayeritam
bhūpādajaṅghākaṭyūrujaṭharādiṣu saṃsthite
śibikeyaṃ yadā skandhe tadā bhāraḥ samastvayā
tathānyairjantubhirbhūpa śibikottho na kevalam
śailadrumagṛhottho 'pi pṛthivīsaṃbhavo 'pi vā
yadā puṃsaḥ pṛthagbhāvaḥ prākṛtaiḥ kāraṇairnṛpa
voḍhavyastu tadā bhāraḥ katamo nṛpate mayā
yaddravyā śibikā ceyaṃ taddravyo bhūtasaṃgrahaḥ
bhavato me 'khilasyāsya mamatvenopabṛṃhitaḥ
parāśara uvāca
evam uktvābhavanmaunī sa vahañchibikāṃ dvijaḥ
so 'pi rājāvatīryorvyāṃ tatpādau jagṛhe tvaran
rājovāca
bho bho visṛjya śibikāṃ prasādaṃ kuru me dvija
kathyatāṃ ko bhavānatra jālmarūpadharaḥ sthitaḥ
yo bhavān yannimittaṃ vā yadāgamanakāraṇam
tatsarvaṃ kathyatāṃ vidvanmahyaṃ śuśrūṣave tvayā
brāhmaṇa uvāca
śrūyatāṃ ko 'hamityetadvaktuṃ bhūpa na śakyate
upabhoganimittaṃ ca sarvatrāgamanakriyā
sukhaduḥkhopabhogau tu tau dehādyupapādakau
dharmādharmodbhavau bhoktuṃ janturdehādim ṛcchati
sarvasyaiva hi bhūpāla jantoḥ sarvatra kāraṇam
dharmādharmau yatas tasmātkāraṇaṃ pṛcchyate kutaḥ
rājovāca
dharmādharmau na saṃdehaḥ sarvakāryeṣu kāraṇam
upabhoganimittaṃ ca dehīdeśāntarāgamaḥ
yattvetad bhavatā proktaṃ ko 'hamityetad ātmanaḥ
vaktuṃ na śakyate śrotuṃ tanmamecchā pravartate
yo 'sti so 'hamiti brahmankathaṃ vaktuṃ na śakyate
ātmanyeva na doṣāya śabdo 'hamiti yo dvija
brāhmaṇa uvāca
śabdo 'hamiti doṣāya nātmanyeṣa tathaiva tat
anātmanyātmavijñānaṃ śabdo vā bhrāntilakṣaṇaḥ
jihvā bravītyaham iti dantauṣṭhau tālukaṃ nṛpa
ete nāhaṃ yataḥ sarve vāṅniṣpādanahetavaḥ
kiṃ hetubhirvadatyeṣā vāgevāhamiti svayam
tathāpi vāṅnāham etadvaktum itthaṃ na yujyate
piṇḍaḥ pṛthagyataḥ puṃsaḥ śiraḥpāṇyādilakṣaṇaḥ
tato 'hamiti kutraitāṃ saṃjñāṃ rājan karomyaham
yadyanyo 'sti paraḥ ko 'pi mattaḥ pārthivasattama
tadaiṣo 'ham ayaṃ cānyo vaktumevamapīṣyate
yadā samastadeheṣu pumāneko vyavasthitaḥ
tadā hi ko bhavān ko 'hamityetadviphalaṃ vacaḥ
tvaṃ rājā śibikā ceyaṃ vayaṃ vāhāḥ puraḥsarāḥ
ayaṃ ca bhavato loko na sadetannṛpocyate
vṛkṣāddāru tataśceyaṃ śibikā tvadadhiṣṭhitā
kva vṛkṣasaṃjñā yātā syāddārusaṃjñāthavā nṛpa
vṛkṣārūḍho mahārājo nāyaṃ vadati te janaḥ
na ca dāruṇi sarvastvāṃ bravīti śibikāgatam
śibikādārusaṃghāto racanāsthitisaṃsthitiḥ
anviṣyatāṃ nṛpaśreṣṭha tadbhede śibikā tvayā
evaṃ chatraśalākānāṃ pṛthagbhāvo vimṛśyatām
kva yātaṃ chatram ityeṣa nyāyastvayi tathā mayi
pumān strī gaurayaṃ vājī kuñjaro vihagastaruḥ
deheṣu lokasaṃjñeyaṃ vijñeyā karmahetuṣu
pumānna devo na naro na paśurna ca pādapaḥ
śarīrākṛtibhedāstu bhūpaite karmayonayaḥ
vastu rājeti yalloke yacca rājabhaṭātmakam
tathānyacca nṛpetthaṃ tanna satsaṃkalpanāmayam
yattu kālāntareṇāpi nānyasaṃjñām upaiti vai
pariṇāmādisambhūtaṃ tadvastu nṛpa tacca kim
tvaṃ rājā sarvalokasya pituḥ putro ripo ripuḥ
patnyāḥ patiḥ pitā sūnoḥ kaṃ tvāṃ bhūpa vadāmyaham
tvaṃ kimetacchiraḥ kiṃ nu śirastava tathodaram
kimu pādādikaṃ tvaṃ vai tavaitat kiṃ mahīpate
samastāvayavebhyastvaṃ pṛthagbhūpa vyavasthitaḥ
ko 'ham ityeva nipuṇo bhūtvā cintaya pārthiva
evaṃ vyavasthite tattve mayāham iti bhāṣitum
pṛthakkaraṇaniṣpādyaṃ śakyate nṛpate katham
parāśara uvāca
niśamya tasyeti vacaḥ paramārthasamanvitam
praśrayāvanato bhūtvā tamāha nṛpatirdvijam
rājovāca
bhagavanyattvayā proktaṃ paramārthamayaṃ vacaḥ
śrute tasminbhramantīva manaso mama vṛttayaḥ
etadvivekavijñānaṃ yadaśeṣeṣu jantuṣu
bhavatā darśitaṃ vipra tatparaṃ prakṛtermahat
nāhaṃ vahāmi śibikāṃ śibikā na mayi sthitā
śarīram anyadasmatto yeneyaṃ śibikā dhṛtā
guṇapravṛttyā bhūtānāṃ pravṛttiḥ karmacoditā
pravartante guṇāścaite kiṃ mameti tvayoditam
etasminparamārthajña mama śrotrapathaṃ gate
mano vihvalatāmeti paramārthārthitāṃ gatam
pūrvameva mahābhāgaṃ kapilarṣimahaṃ dvija
praṣṭumabhyudyato gatvā śreyaḥ kiṃ nvityasaṃśayam
tadantare ca bhavatā yadidaṃ vākyamīritam
tenaiva paramārthārthaṃ tvayi cetaḥ pradhāvati
kapilarṣirbhagavataḥ sarvabhūtasya vai kila
viṣṇoraṃśo jaganmohanāśāyorvīmupāgataḥ
sa eva bhagavānnūnam asmākaṃ hitakāmyayā
pratyakṣatāmatra gato yathaitadbhavatocyate
tanmahyaṃ praṇatāya tvaṃ yacchreyaḥ paramaṃ dvija
tadvadākhilavijñānajalavīcyudadhirbhavān
brāhmaṇa uvāca
bhūpa pṛcchasi kiṃ śreyaḥ paramārthaṃ nu pṛcchasi
śreyāṃsyaparamārthāni aśeṣāṇyeva bhūpate
devatārādhanaṃ kṛtvā dhanasaṃpadamicchati
putrānicchati rājyaṃ ca śreyastatprāptilakṣaṇam
karma yajñātmakaṃ śreyaḥ svarlokaphaladāyi yat
śreyaḥ pradhānaṃ ca phale tadevānabhisaṃhite
ātmā dhyeyaḥ sadā bhūpa yogayuktaistathā param
śreyastasyaiva saṃyogaḥ śreyo yaḥ paramātmanaḥ
śreyāṃsyevamanekāni śataśo 'tha sahasraśaḥ
santyatra paramārthāstu na tvete śrūyatāṃ ca me
dharmāya tyajyate kiṃtu paramārtho dhanaṃ yadi
vyayaśca kriyate kasmātkāmaprāptyupalakṣaṇaḥ
putraścetparamārthākhyaḥ so 'pyanyasya nareśvara
paramārthabhūtaḥ so 'nyasya paramārtho hi tatpitā
evaṃ na paramārtho 'sti jagatyasmiṃścarācare
paramārtho hi kāryāṇi kāraṇānām aśeṣataḥ
rājyādiprāptiratroktā paramārthatayā yadi
paramārthā bhavantyatra na bhavanti ca vai tataḥ
ṛgyajuḥsāmaniṣpādyaṃ yajñakarma mataṃ tava
paramārthabhūtaṃ tatrāpi śrūyatāṃ gadato mama
yattu niṣpādyate kāryaṃ mṛdā kāraṇabhūtayā
tatkāraṇānugamanājjñāyate nṛpa mṛṇmayam
evaṃ vināśibhirdravyaiḥ samidājyakuśādibhiḥ
niṣpādyate kriyā yā tu sā bhavitrī vināśinī
anāśī paramārthaśca prājñairabhyupagamyate
tattu nāśi na saṃdeho nāśidravyopapāditam
tadevāphaladaṃ karma paramārtho matastava
muktisādhanabhūtatvāt paramārtho na sādhanam
dhyānaṃ caivātmano bhūpa paramārthārthaśabditam
bhedakāri parebhyas tatparamārtho na bhedavān
paramātmātmanoryogaḥ paramārtha itīṣyate
mithyaitadanyadravyaṃ hi naiti taddravyatāṃ yataḥ
tasmācchreyāṃsyaśeṣāṇi nṛpaitāni na saṃśayaḥ
paramārthastu bhūpāla saṃkṣepācchrūyatāṃ mama
eko vyāpī samaḥ śuddho nirguṇaḥ prakṛteḥ paraḥ
janmavṛddhyādirahita ātmā sarvagato 'vyayaḥ
parajñānamayaḥ sadbhirnāmajātyādibhirvibhuḥ
na yogavānna yukto 'bhūnnaiva pārthiva yokṣyati
tasyātmaparadeheṣu sato 'pyekamayaṃ hi yat
vijñānaṃ paramārtho 'sau dvaitino 'tattvadarśinaḥ
veṇurandhravibhedena bhedaḥ ṣaḍjādisaṃjñitaḥ
abhedavyāpino vāyostathā tasya mahātmanaḥ
ekatvaṃ rūpabhedaśca bāhyakarmapravṛttijaḥ
devādibhede 'padhvaste nāstyevāvaraṇo hi saḥ
parāśara uvāca
ityukte mauninaṃ bhūyaścintayānaṃ mahīpatim
pratyuvācātha vipro 'sāvadvaitāntargatāṃ kathām
brāhmaṇa uvāca
śrūyatāṃ nṛpaśārdūla yadgītam ṛbhuṇā purā
avabodhaṃ janayatā nidāghasya dvijanmanaḥ
ṛbhur nāmābhavatputro brahmaṇaḥ parameṣṭhinaḥ
vijñātatattvasadbhāvo nisargādeva bhūpate
tasya śiṣyo nidāgho 'bhūtpulastyatanayaḥ purā
prādādaśeṣavijñānaṃ sa tasmai parayā mudā
avāptajñānatattvasya na tasyādvaitavāsanām
sa ṛbhustarkayāmāsa nidāghasya nareśvara
devikāyāstaṭe vīranagaraṃ nāma vai puram
samṛddhamatiramyaṃ ca pulastyena niveśitam
ramyopavanaparyante sa tasminpārthivottama
nidāgho nāma yogajña ṛbhuśiṣyo 'vasatpurā
divye varṣasahasre tu samatīte 'sya tatpuram
jagāma sa ṛbhuḥ śiṣyaṃ nidāghamavalokitum
sa tasya vaiśvadevānte dvārālokanagocare
sthitastena gṛhītārgho nijaveśmapraveśitaḥ
prakṣālitāṅghripāṇiṃ ca kṛtāsanaparigraham
uvāca sa dvijaśreṣṭho bhujyatāmiti sādaram
ṛbhuruvāca
bho vipravarya bhoktavyaṃ yadannaṃ bhavato gṛhe
tatkathyatāṃ kadanneṣu na prītiḥ satataṃ mama
nidāgha uvāca
saktuyāvakavāṭyānām apūpānāṃ ca me gṛhe
yadrocate dvijaśreṣṭha tattvaṃ bhuṅkṣva yathecchayā
ṛbhuruvāca
kadannāni dvijaitāni miṣṭamannaṃ prayaccha me
saṃyāvapāyasādīni drapsaphāṇitavanti ca
nidāgha uvāca
he he śālini madgehe yatkiṃcidatiśobhanam
bhakṣyopasādhanaṃ miṣṭaṃ tenāsyānnaṃ prasādhaya
brāhmaṇa uvāca
ityuktā tena sā patnī miṣṭamannaṃ dvijasya yat
prasādhitavatī tadvai bharturvacanagauravāt
taṃ bhuktavantamicchāto miṣṭamannaṃ mahāmunim
nidāghaḥ prāha bhūpāla praśrayāvanataḥ sthitaḥ
nidāgha uvāca
api te paramā tṛptirutpannā tuṣṭireva ca
api te mānasaṃ svastham āhāreṇa kṛtaṃ dvija
kvanivāso bhavānvipra kva ca gantuṃ samudyataḥ
āgamyate ca bhavatā yatas tacca dvijocyatām
ṛbhuruvāca
kṣudyasya tasya bhukte 'nne tṛptirbrāhmaṇa jāyate
na me kṣudabhavat tṛptiṃ kasmānmāṃ paripṛcchasi
vahninā pārthive dhātau kṣapite kṣutsamudbhavaḥ
bhavatyambhasi ca kṣīṇe nṛṇāṃ tṛḍapi jāyate
kṣuttṛṣṇe dehadharmākhye na mamaite yato dvija
tataḥ kṣutsaṃbhavābhāvāttṛptirastyeva me sadā
manasaḥ svasthatā tuṣṭiścittadharmāvimau dvija
cetaso yasya tatpṛccha pumānebhirna yujyate
kva nivāsastavetyuktaṃ kva gantāsi ca yattvayā
kutaścāgamyate tatra tritaye 'pi nibodha me
pumānsarvagato vyāpī ākāśavadayaṃ yataḥ
kutaḥ kutra kva gantāsītyetadapyarthavatkatham
so 'haṃ gantā na cāgantā naikadeśaniketanaḥ
tvaṃ cānye ca na ca tvaṃ ca nānye naivāham apyaham
mṛṣṭaṃ na mṛṣṭamityeṣā jijñāsā me kṛtā tava
kiṃ vakṣyatīti tatrāpi śrūyatāṃ dvijasattama
kimasvādvatha vā mṛṣṭaṃ bhuñjato 'nnaṃ dvijottama
mṛṣṭameva yadāmṛṣṭaṃ tadevodvegakāraṇam
amṛṣṭaṃ jāyate mṛṣṭaṃ mṛṣṭādudvijate janaḥ
ādimadhyāvasāneṣu kimannaṃ rucikārakam
mṛṇmayaṃ hi gṛhaṃ yadvanmṛdā liptaṃ sthiraṃ bhavet
pārthivo 'yaṃ tathā dehaḥ pārthivaiḥ paramāṇubhiḥ
yavagodhūmamudgādi ghṛtaṃ tailaṃ payo dadhi
guḍaṃ phalādīni tathā pārthivāḥ paramāṇavaḥ
tadetadbhavatā jñātvā mṛṣṭāmṛṣṭavicāri yat
tanmanaḥ samatālambi kāryaṃ sāmyaṃ hi muktaye
brāhmaṇa uvāca
ityākarṇya vacastasya paramārthāśritaṃ nṛpa
praṇipatya mahābhāgo nidāgho vākyamabravīt
prasīda maddhitārthāya kathyatāṃ yastvam āgataḥ
naṣṭo mohastavākarṇya vacāṃsyetāni me dvija
ṛbhuruvāca
ṛbhurasmi tavācāryaḥ prajñādānāya te dvija
ihāgato 'haṃ yāsyāmi paramārthastavoditaḥ
evamekamidaṃ viddhi na bhedi sakalaṃ jagat
vāsudevābhidheyasya svarūpaṃ paramātmanaḥ
brāhmaṇa uvāca
tathetyuktvā nidāghena praṇipātapuraḥsaram
pūjitaḥ parayā bhaktyā icchātaḥ prayayāvṛbhuḥ
brāhmaṇa uvāca
ṛbhurvarṣasahasre tu samatīte nareśvara
nidāghajñānadānāya tadeva nagaraṃ yayau
nagarasya bahiḥ so 'tha nidāghaṃ dadṛśe muniḥ
mahābalaparīvāre puraṃ viśati pārthive
dūre sthitaṃ mahābhāgaṃ janasaṃmardavarjakam
kṣutkṣāmakaṇṭhamāyāntam araṇyātsasamitkuśam
dṛṣṭvā nidāghaṃ sa ṛbhurupagamyābhivādya ca
uvāca kasmādekānte sthīyate bhavatā dvija
nidāgha uvāca
bho vipra janasaṃmardo mahāneṣa nareśvare
pravivikṣau puraṃ ramyaṃ tenātra sthīyate mayā
ṛbhuruvāca
narādhipo 'tra katamaḥ katamaścetaro janaḥ
kathyatāṃ me dvijaśreṣṭha tvamabhijño mato mama
nidāgha uvāca
yo 'yaṃ gajendramunmattamadriśṛṅgasamucchritam
adhirūḍho narendro 'yaṃ parilokastathetaraḥ
ṛbhuruvāca
etau hi gajarājānau yugapaddarśitau mama
bhavatā na viśeṣeṇa pṛthakcihnopalakṣaṇau
tatkathyatāṃ mahābhāga viśeṣo bhavatānayoḥ
jñātumicchāmyahaṃ ko 'tra gajaḥ ko vā narādhipaḥ
nidāgha uvāca
gajo yo 'yam adho brahmannuparyasyaiva bhūpatiḥ
vāhyavāhakasaṃbandhaṃ ko na jānāti vai dvija
ṛbhuruvāca
jānāmyahaṃ yathā brahmaṃstathā māmavabodhaya
adhaḥśabdanigadyaṃ kiṃ kiṃ cordhvam abhidhīyate
brāhmaṇa uvāca
ityuktaḥ sahasāruhya nidāghaḥ prāha tamṛbhum
śrūyatāṃ kathayāmyeṣa yanmāṃ tvaṃ paripṛcchasi
uparyahaṃ yathā rājā tvamadhaḥ kuñjaro yathā
avabodhāya te brahman dṛṣṭānto darśito mayā
ṛbhuruvāca
tvaṃ rājeva dvijaśreṣṭha sthito 'haṃ gajavadyadi
tadeva tvaṃ mamācakṣva katamastvam ahaṃ tathā
brāhmaṇa uvāca
ityuktaḥ satvarastasya pragṛhya caraṇāvubhau
nidāghaḥ prāha bhagavān ācāryastvamṛbhurdhruvam
nānyasyādvaitasaṃskārasaṃskṛtaṃ mānasaṃ tathā
yathācāryasya tena tvāṃ manye prāptamahaṃ gurum
ṛbhuruvāca
tavopadeśadānāya pūrvaśuśrūṣaṇādṛtaḥ
guruste 'hamṛbhurnāmnā nidāgha samupāgataḥ
tadetadupadiṣṭaṃ te saṃkṣepeṇa mahāmate
paramārthasārabhūtaṃ yadadvaitam aśeṣataḥ
brāhmaṇa uvāca
evamuktvā yayau vidvānnidāghaṃ sa ṛbhurguruḥ
nidāgho 'pyupadeśena tenādvaitaparo 'bhavat
sarvabhūtānyabhedena dadṛśe sa tadātmanaḥ
tathā brahma tato muktimavāpa paramāṃ dvijaḥ
tathā tvamapi dharmajña tulyātmaripubāndhavaḥ
bhava sarvagataṃ jānannātmānam avanīpate
sitanīlādibhedena yathaikaṃ dṛśyate nabhaḥ
bhrāntadṛṣṭibhirātmāpi tathaikaḥ sanpṛthakpṛthak
ekaḥ samastaṃ yadihāsti kiṃcit tadacyuto vāsti paraṃ tato 'nyat
so 'haṃ sa ca tvaṃ sa ca sarvametadātmasvarūpaṃ tyaja bhedamoham
parāśara uvāca
itīritastena sa rājavaryastatyāja bhedaṃ paramārthadṛṣṭiḥ
sa cāpi jātismaraṇāptabodhastatraiva janmanyapavargamāpa
iti bharatanarendrasāravṛttaṃ kathayati yaśca śṛṇoti bhaktiyuktaḥ
sa vimalamatireti nātmamohaṃ bhavati ca saṃsaraṇeṣu muktiyogyaḥ
maitreya uvāca
kathitā guruṇā samyagbhūsamudrādisaṃsthitiḥ
sūryādīnāṃ ca saṃsthānaṃ jyotiṣāmapi vistarāt
devādīnāṃ tathā sṛṣṭir ṛṣīṇāṃ cāpi varṇitā
cāturvarṇyasya cotpattistiryagyonigatasya ca
dhruvaprahlādacaritaṃ vistarācca tvayoditam
manvantarāṇyaśeṣāṇi śrotumicchāmyanukramāt
manvantarādhipāṃścaiva śakradevapurogamān
bhavatā kathitānetāñśrotumicchāmyahaṃ guro
parāśara uvāca
atītānāgatānīha yāni manvantarāṇi vai
tānyahaṃ bhavate samyakkathayāmi yathākramam
svāyaṃbhuvo manuḥ pūrvaṃ manuḥ svārociṣastathā
uttamastāmasaścaiva raivataścākṣuṣastathā
ṣaḍete manavo 'tītāḥ sāmprataṃ tu raveḥ sutaḥ
vaivasvato 'yaṃ yasyaitatsaptamaṃ vartate 'ntaram
svāyaṃbhuvaṃ tu kathitaṃ kalpādāvantaraṃ mayā
devāstatrarṣayaścaiva yathāvatkathitā mayā
ata ūrdhvaṃ pravakṣyāmi manoḥ svārociṣasya tu
manvantarādhipānsamyag devarṣīṃstatsutāṃstathā
pārāvatāḥ satuṣitā devāḥ svārociṣe 'ntare
vipaścittatra devendro maitreyāsīnmahābalaḥ
ūrjaḥ stambhastathā prāṇo dattolirṛṣabhastathā
niścaraścārvarīvāṃśca tatra saptarṣayo 'bhavan
caitrakiṃpuruṣādyāśca sutāḥ svārociṣasya tu
dvitīyametatkathitam antaraṃ śṛṇu cottaram
tṛtīye 'pyantare brahmannuttamo nāma yo manuḥ
suśāntirnāma devendro maitreyābhūtsureśvaraḥ
sudhāmānastathā satyāḥ śivāścāsanpratardanāḥ
vaśavartinaśca pañcaite gaṇā dvādaśakāḥ smṛtāḥ
vasiṣṭhatanayāstatra sapta saptarṣayo 'bhavan
ajaḥ paraśudivyādyāstathottamamanoḥ sutāḥ
tāmasasyāntare devāḥ surūpā harayastathā
satyāśca sudhiyaścaiva saptaviṃśatikā gaṇāḥ
śibirindrastathā cāsīcchatayajñopalakṣaṇaḥ
saptarṣayaśca ye teṣāṃ tatra nāmāni me śṛṇu
jyotirdhāmā pṛthuḥ kāvyaścaitro 'gnirvanakastathā
pīvaraścarṣayo hyete sapta tatrāpi cāntare
naraḥ khyātiḥ śāntahayo jānujaṅghādayas tathā
putrāstu tāmasasyāsanrājānaḥ sumahābalāḥ
pañcame cāpi maitreya raivato nāma nāmataḥ
manurvibhuśca tatrendro devāṃścaivāntare śṛṇu
amitābhā bhūtarayā vaikuṇṭhāḥ sasumedhasaḥ
ete devagaṇāstatra caturdaśa caturdaśa
hiraṇyaromā vedaśrīrūrdhvabāhustathāparaḥ
vedabāhuḥ sudhāmā ca parjanyaśca mahāmuniḥ
ete saptarṣayo vipra tatrāsanraivate 'ntare
balabandhuḥ susaṃbhāvyaḥ satyakādyāśca tatsutāḥ
narendrāḥ sumahāvīryā babhūvurmunisattama
svārociṣaścottamaśca tāmaso raivatastathā
priyavratānvayā hyete catvāro manavaḥ smṛtāḥ
viṣṇum ārādhya tapasā sa rājarṣiḥ priyavrataḥ
manvantarādhipān etāṃllabdhavān ātmavaṃśajān
ṣaṣṭhe manvantare cāsīccākṣuṣākhyastathā manuḥ
manojavastathaivendro devānapi nibodha me
āpyāḥ prasūtā bhavyāśca pṛthugāśca divaukasaḥ
mahānubhāvā lekhāśca pañcaite hyaṣṭakā gaṇāḥ
sumedhā virajāścaiva haviṣmānuttamo madhuḥ
atināmā sahiṣṇuśca saptāsanniti carṣayaḥ
ūruḥ pūruḥ śatadyumnapramukhāḥ sumahābalāḥ
cākṣuṣasya manoḥ putrāḥ pṛthivīpatayo 'bhavan
vivasvataḥ suto vipra śrāddhadevo mahādyutiḥ
manuḥ saṃvartate dhīmānsāmprataṃ saptame 'ntare
ādityavasurudrādyā devāścātra mahāmune
puraṃdarastathaivātra maitreya tridaśeśvaraḥ
vasiṣṭhaḥ kāśyapo 'thātrirjamadagniḥ sagautamaḥ
viśvāmitrabharadvājau sapta saptarṣayo 'tra tu
ikṣvākuśca nṛgaścaiva dhṛṣṭaḥ śaryātireva ca
nariṣyantaśca vikhyāto nābhāgo diṣṭa eva ca
karūṣaśca pṛṣadhraśca vasumāṃllokaviśrutaḥ
manorvaivasvatasyaite nava putrāḥ sudhārmikāḥ
viṣṇuśaktiranaupamyā sattvodriktā sthitau sthitā
manvantareṣvaśeṣeṣu devatvenādhitiṣṭhati
aṃśena tasyā jajñe 'sau yajñaḥ svāyaṃbhuve 'ntare
ākūtyāṃ mānaso deva utpannaḥ prathame 'ntare
tataḥ punaḥ sa vai devaḥ prāpte svārociṣe 'ntare
tuṣitāyāṃ samutpanno hyajitastuṣitaiḥ saha
auttame hyantare cāpi tuṣitastu punaḥ sa vai
satyāyāmabhavatsatyaḥ satyaiḥ saha surottamaiḥ
tāmasasyāntare caiva samprāpte punareva hi
haryāyāṃ haribhiḥ sārdhaṃ harireva babhūva ha
raivate 'pyantare devaḥ saṃbhūtyāṃ mānaso 'bhavat
sambhūto rājasaiḥ sārdhaṃ devairdevavaro hariḥ
cākṣuṣe cāntare devo vaikuṇṭhaḥ puruṣottamaḥ
vikuṇṭhāyāmasau jajñe vaikuṇṭhairdaivataiḥ saha
manvantare tu samprāpte tathā vaivasvate dvija
vāmanaḥ kaśyapādviṣṇuradityāṃ saṃbabhūva ha
tribhiḥ kramairimāṃllokāñjitvā yena mahātmanā
puraṃdarāya trailokyaṃ dattaṃ nihatakaṇṭakam
ityetāstanavastasya sapta manvantareṣu vai
saptasvevābhavan vipra yābhiḥ saṃrakṣitāḥ prajāḥ
yasmādviṣṭamidaṃ sarvaṃ tasya śaktyā mahātmanaḥ
tasmātsa procyate viṣṇurviśerdhātoḥ praveśanāt
sarve ca devā manavaḥ samastāḥ saptarṣayo ye manusūnavaśca
indraśca yo yastridaśeśabhūto viṣṇoraśeṣāstu vibhūtayastāḥ
maitreya uvāca
proktānyetāni bhavatā sapta manvantarāṇi vai
bhaviṣyāṇyapi viprarṣe mamākhyātuṃ tvamarhasi
parāśara uvāca
sūryasya patnī saṃjñābhūttanayā viśvakarmaṇaḥ
manuryamo yamī caiva tadapatyāni vai mune
asahantī tu sā bhartustejaśchāyāṃ yuyoja vai
bhartuḥ śuśrūṣaṇe 'raṇyaṃ svayaṃ ca tapase yayau
saṃjñeyam ityathārkaśca chāyāyāmātmajatrayam
śanaiścaraṃ manuṃ cānyaṃ tapatīṃ cāpyajījanat
chāyāsaṃjñā dadau śāpaṃ yamāya kupitā yadā
tadānyeyamasau buddhirityāsīdyamasūryayoḥ
tato vivasvānākhyāte tayaivāraṇyasaṃsthitām
samādhidṛṣṭyā dadṛśe tāmaśvāṃ tapasi sthitām
vājirūpadharaḥ so 'pi tasyāṃ devāvathāśvinau
janayāmāsa revantaṃ retaso 'nte ca bhāskaraḥ
āninye ca punaḥ saṃjñāṃ svasthānaṃ bhagavānraviḥ
tejasaḥ śamanaṃ cāsya viśvakarmā cakāra ha
bhramamāropya sūryaṃ tu tasya tejoviśātanam
kṛtavānaṣṭamaṃ bhāgaṃ na vyaśātayatāvyayam
yatsūryādvaiṣṇavaṃ tejaḥ śātitaṃ viśvakarmaṇā
jājvalyamānamapatattadbhūmau munisattama
tvaṣṭaiva tejasā tena viṣṇoścakramakalpayat
triśūlaṃ caiva śarvasya śibikāṃ dhanadasya ca
śaktiṃ guhasya devānām anyeṣāṃ ca yadāyudham
tatsarvaṃ tejasā tena viśvakarmā vyavardhayat
chāyāsaṃjñāsuto yo 'sau dvitīyaḥ kathito manuḥ
pūrvajasya savarṇo 'sau sāvarṇistena kathyate
tasya manvantaraṃ hyetatsāvarṇikam athāṣṭamam
tacchṛṇuṣva mahābhāga bhaviṣyaṃ kathayāmi te
sāvarṇistu manuryo 'sau maitreya bhavitā tataḥ
sutapāścāmitābhāśca mukhyāścāpi tadā surāḥ
teṣāṃ gaṇastu devānām ekaiko viṃśakaḥ smṛtaḥ
saptarṣīnapi vakṣyāmi bhaviṣyānmunisattama
dīptimāngālavo rāmaḥ kṛpo drauṇistathāparaḥ
matputraśca tathā vyāsa ṛśyaśṛṅgaśca saptamaḥ
viṣṇuprasādādanaghaḥ pātālāntaragocaraḥ
virocanasutasteṣāṃ balirindro bhaviṣyati
virajāścārvarīvaṃśca nirmohādyāstathāpare
sāvarṇestu manoḥ putrā bhaviṣyanti nareśvarāḥ
navamo dakṣasāvarṇirmaitreya bhavitā manuḥ
pārā marīcigarbhāśca sudharmāṇastathā tridhā
bhaviṣyanti tadā devā ekaiko dvādaśo gaṇaḥ
teṣāmindro mahāvīryo bhaviṣyatyadbhuto dvija
savano dyutimānbhavyo vasurmedhātithistathā
jyotiṣmānsaptamaḥ satyastatraite ca maharṣayaḥ
dhṛtaketurdīptiketuḥ pañcahasto nirāmayaḥ
pṛthuśravādyāśca tathā dakṣasāvarṇikātmajāḥ
daśamo brahmasāvarṇirbhaviṣyati mune manuḥ
sudhāmāno viruddhāśca śatasaṃkhyāstathā surāḥ
teṣāmindraśca bhavitā śāntirnāma mahābalaḥ
saptarṣayo bhaviṣyanti ye tadā tāñchṛṇuṣva ca
haviṣmānsukṛtiḥ satyo hyapāṃ mūrtistathāparaḥ
nābhāgo 'pratimaujāśca satyaketus tathaiva ca
sukṣetraścottamaujāśca bhūriṣeṇādayo daśa
brahmasāvarṇiputrāstu rakṣiṣyanti vasuṃdharām
ekādaśaśca bhavitā dharmasāvarṇiko manuḥ
vihaṃgamāḥ kāmagamā nirmāṇarucayastathā
gaṇāstvete tadā mukhyā devānāṃ ca bhaviṣyatām
ekaikastriṃśakasteṣāṃ gaṇaścendraśca vai vṛṣaḥ
niścaraścāgnitejāśca vapuṣmānviṣṇurāruṇiḥ
haviṣmānanaghaścaite bhavyāḥ saptarṣayastathā
sarvagaḥ sarvadharmā ca devānīkādayastathā
bhaviṣyanti manostasya tanayāḥ pṛthivīśvarāḥ
rudraputrastu sāvarṇirbhavitā dvādaśo manuḥ
ṛtadhāmā ca tatrendro bhavitā śṛṇu me surān
haritā lohitā devāstathā sumanaso dvija
sukarmāṇaḥ supārāśca daśakāḥ pañca vai gaṇāḥ
tapasvī sutapāścaiva tapomūrtistaporatiḥ
tapodhṛtirdyutiścānyaḥ saptamastu tapodhanaḥ
devavānupadevaśca devaśreṣṭhādayastathā
manostasya mahāvīryā bhaviṣyanti sutā nṛpāḥ
trayodaśo raucyanāmā bhaviṣyati mune manuḥ
sutrāmāṇaḥ sukarmāṇaḥ sudharmāṇastathā surāḥ
trayastriṃśadvibhedāste devānāṃ ye tu vai gaṇāḥ
divaspatirmahāvīryasteṣāmindro bhaviṣyati
nirmohastattvadarśī ca niṣprakampo nirutsukaḥ
dhṛtimānavyayaścānyaḥ saptamaḥ sutapā muniḥ
saptarṣayastvime tasya putrānapi nibodha me
citrasenavicitrādyā bhaviṣyanti mahīkṣitaḥ
bhautyaścaturdaśaścātra maitreya bhavitā manuḥ
śucirindraḥ suragaṇāstatra pañca śṛṇuṣva tān
cākṣuṣāśca pavitrāśca kaniṣṭhā bhrājirāstathā
vācāvṛddhāśca vai devāḥ saptarṣīnapi me śṛṇu
agnibāhuḥ śuciḥ śukro māgadho 'gnīdhra eva ca
yuktastathā jitaścānyo manuputrānataḥ śṛṇu
ūrugambhīrabudhnādyā manostasya sutā nṛpāḥ
kathitā muniśārdūla pālayiṣyanti ye mahīm
caturyugānte vedānāṃ jāyate kila viplavaḥ
pravartayanti tānetya bhuvi saptarṣayo divaḥ
kṛte kṛte smṛtervipra praṇetā jāyate manuḥ
devā yajñabhujaste tu yāvanmanvantaraṃ tu tat
bhavanti ye manoḥ putrā yāvanmanvantaraṃ tu taiḥ
tadanvayodbhavaiścaiva tāvadbhūḥ paripālyate
manuḥ saptarṣayo devā bhūpālāśca manoḥ sutāḥ
manvantare bhavantyete śakraścaivādhikāriṇaḥ
caturdaśabhiretaistu gatairmanvantarairdvija
sahasrayugaparyantaḥ kalpo niḥśeṣa ucyate
tāvatpramāṇā ca niśā tato bhavati sattama
brahmarūpadharaḥ śete śeṣāhāvambusaṃplave
trailokyamakhilaṃ grastvā bhagavānādikṛdvibhuḥ
svamāyāsaṃsthito vipra sarvabhūto janārdanaḥ
tataḥ prabuddho bhagavānyathā pūrvaṃ tathā punaḥ
sṛṣṭiṃ karotyavyayātmā kalpe kalpe rajoguṇaḥ
manavo bhūbhujaḥ sendrā devāḥ saptarṣayastathā
sāttviko 'ṃśaḥ sthitikaro jagato dvijasattama
caturyuge 'pyasau viṣṇuḥ sthitivyāpāralakṣaṇaḥ
yugavyavasthāṃ kurute yathā maitreya tacchṛṇu
kṛte yuge paraṃ jñānaṃ kapilādisvarūpadhṛk
dadāti sarvabhūtātmā sarvabhūtahite rataḥ
cakravartisvarūpeṇa tretāyāmapi sa prabhuḥ
duṣṭānāṃ nigrahaṃ kurvanparipāti jagattrayam
vedamekaṃ caturbhedaṃ kṛtvā śākhāśatairvibhuḥ
karoti bahulaṃ bhūyo vedavyāsasvarūpadhṛk
vedāṃstu dvāpare vyasya kalerante punarhariḥ
kalkisvarūpī durvṛttān mārge sthāpayati prabhuḥ
evameṣa jagatsarvaṃ paripāti karoti ca
hanti cānteṣv anantātmā nāstyasmādvyatireki yat
bhūtaṃ bhavyaṃ bhaviṣyaṃ ca sarvabhūtānmahātmanaḥ
tadatrānyatra vā vipra sadbhāvaḥ kathitastava
manvantarāṇyaśeṣāṇi kathitāni mayā tava
manvantarādhipāṃścaiva kimanyat kathayāmi te
maitreya uvāca
jñātametanmayā tvatto yathā sarvamidaṃ jagat
viṣṇurviṣṇau viṣṇutaśca na paraṃ vidyate tataḥ
etattu śrotumicchāmi vyastā vedā mahātmanā
vedavyāsasvarūpeṇa yathā tena yuge yuge
yasminyasminyuge vyāso yo ya āsīnmahāmune
taṃ tamācakṣva bhagavañśākhābhedāṃśca me vada
parāśara uvāca
vedadrumasya maitreya śākhābhedaiḥ sahasraśaḥ
na śakyo vistaro vaktuṃ saṃkṣepeṇa śṛṇuṣva tam
dvāpare dvāpare viṣṇurvyāsarūpī mahāmune
vedamekaṃ sa bahudhā kurute jagato hitaḥ
vīryaṃ tejo balaṃ cālpaṃ manuṣyāṇāmavekṣya ca
hitāya sarvabhūtānāṃ vedabhedānkaroti saḥ
yayā sa kurute tanvā vedamekaṃ pṛthakprabhuḥ
vedavyāsābhidhānā tu sā mūrtirmadhuvidviṣaḥ
yasminmanvantare ye ye vyāsās tāṃstānnibodha me
yathā ca bhedaḥ śākhānāṃ vyāsena kriyate mune
aṣṭāviṃśatikṛtvo vai vedo vyasto maharṣibhiḥ
vaivasvate 'ntare tasmindvāpareṣu punaḥ punaḥ
vedavyāsā vyatītā ye aṣṭāviṃśati sattama
caturdhā yaiḥ kṛto vedo dvāpareṣu punaḥ punaḥ
dvāpare prathame vyastāḥ svayaṃ vedāḥ svayaṃbhuvā
dvitīye dvāpare caiva vedavyāsaḥ prajāpatiḥ
tṛtīye cośanā vyāsaścaturthe ca bṛhaspatiḥ
savitā pañcame vyāso mṛtyuḥ ṣaṣṭhe smṛtaḥ prabhuḥ
saptame ca tathaivendro vasiṣṭhaścāṣṭame smṛtaḥ
sārasvataśca navame tridhāmā daśame smṛtaḥ
ekādaśe tu trivṛṣā bhāradvājastataḥ param
trayodaśe cāntarikṣo varṇī cāpi caturdaśe
trayyāruṇaḥ pañcadaśe ṣoḍaśe tu dhanaṃjayaḥ
kratuṃjayaḥ saptadaśe ṛṇajyo 'ṣṭādaśe smṛtaḥ
tato vyāso bharadvājo bharadvājāttu gautamaḥ
gautamāduttamo vyāso haryātmā yo 'bhidhīyate
atha haryātmano venaḥ smṛto vājaśravāstu yaḥ
somaḥ śuṣmāyaṇas tasmāttṛṇabinduriti smṛtaḥ
ṛkṣo 'bhūdbhārgavas tasmādvālmīkiryo 'bhidhīyate
tasmādasmatpitā śaktirvyāsas tasmādahaṃ mune
jātukarṇo 'bhavanmattaḥ kṛṣṇadvaipāyanastataḥ
aṣṭāviṃśatirityete vedavyāsāḥ purātanāḥ
eko vedaścaturdhā tu yaiḥ kṛto dvāparādiṣu
bhaviṣye dvāpare cāpi drauṇirvyāso bhaviṣyati
vyatīte mama putre 'smin kṛṣṇadvaipāyane munau
dhruvam ekākṣaraṃ brahma omityevaṃ vyavasthitam
bṛhattvād bṛṃhaṇatvācca tadbrahmetyabhidhīyate
praṇavāvasthitaṃ nityaṃ bhūrbhuvaḥ svaritīryate
ṛgyajuḥsāmātharvāṇaṃ yattasmai brahmaṇe namaḥ
jagataḥ pralayotpattau yattat kāraṇasaṃjñitam
mahataḥ paramaṃ guhyaṃ tasmai subrahmaṇe namaḥ
agādhāpāram akṣayyaṃ jagatsaṃmohanālayam
saṃprakāśapravṛttibhyāṃ puruṣārthaprayojanam
sāṃkhyajñānavatāṃ niṣṭhā gatiḥ śamadamātmanām
yattadavyaktamamṛtaṃ pravṛttirbrahma śāśvatam
pradhānamātmayoniśca guhāsattvaṃ ca śabdyate
avibhāgaṃ tathā śukramakṣaraṃ bahudhātmakam
paramabrahmaṇe tasmai nityameva namo namaḥ
yadrūpaṃ vāsudevasya paramātmasvarūpiṇaḥ
etadbrahma tridhābhedamabhedamapi sa prabhuḥ
sarvabhūteṣvabhedo 'sau bhidyate bhinnabuddhibhiḥ
sa ṛṅmayaḥ sāmamayaḥ sarvātmā sa yajurmayaḥ
ṛgyajuḥsāmasārātmā sa evātmā śarīriṇām
sa bhidyate vedamayaḥ sa vedaṃ karoti bhedairbahubhiḥ saśākham
śākhāpraṇetā sa samastaśākhājñānasvarūpo bhagavānanantaḥ
parāśara uvāca
ādyo vedaścatuṣpādaḥ śatasāhasrasaṃmitaḥ
tato daśaguṇaḥ kṛtsno yajño 'yaṃ sarvakāmadhuk
tato 'tra matsuto vyāso 'ṣṭāviṃśatitame 'ntare
vedamekaṃ catuṣpādaṃ caturdhā vyabhajatprabhuḥ
yathā tu tena vai vyastā vedavyāsena dhīmatā
vedāstathā samastaistairvyastā vyastaistathā mayā
tadanenaiva vedānāṃ śākhābhedāndvijottama
caturyugeṣu racitānsamasteṣvavadhāraya
kṛṣṇadvaipāyanaṃ vyāsaṃ viddhi nārāyaṇaṃ prabhum
ko 'nyo hi bhuvi maitreya mahābhāratakṛdbhavet
tena vyastā yathā vedā matputreṇa mahātmanā
dvāpare hyatra maitreya tanme śṛṇu yathārthataḥ
brahmaṇā codito vyāso vedānvyastuṃ pracakrame
atha śiṣyānsa jagrāha caturo vedapāragān
ṛgvedaśrāvakaṃ pailaṃ jagrāha sa mahāmuniḥ
vaiśampāyananāmānaṃ yajurvedasya cāgrahīt
jaiminiṃ sāmavedasya tathaivātharvavedavit
sumantustasya śiṣyo 'bhūdvedavyāsasya dhīmataḥ
romaharṣaṇanāmānaṃ mahābuddhiṃ mahāmuniḥ
sūtaṃ jagrāha śiṣyaṃ sa itihāsapurāṇayoḥ
eka āsīdyajurvedas taṃ caturdhā vyakalpayat
cāturhotram abhūdyasmiṃs tena yajñamathākarot
ādhvaryavaṃ yajurbhistu ṛgbhirhotraṃ tathā muniḥ
audgātraṃ sāmabhiścakre brahmatvaṃ cāpyatharvabhiḥ
tataḥ sa ṛca uddhṛtya ṛgvedaṃ kṛtavānmuniḥ
yajūṃṣi ca yajurvedaṃ sāmavedaṃ ca sāmabhiḥ
rājñastvatharvavedena sarvakarmāṇi sa prabhuḥ
kārayāmāsa maitreya brahmatvaṃ ca yathāsthitiḥ
so 'yameko mahāvedatarustena pṛthakkṛtaḥ
caturdhā tu tato jātaṃ vedapādapakānanam
bibheda prathamaṃ vipra paila ṛgvedapādapam
indrapramataye prādād bāṣkalāya ca saṃhite
caturdhā sa bibhedātha bāṣkalo nijasaṃhitām
baudhyādibhyo dadau tāstu śiṣyebhyaḥ sa mahāmatiḥ
baudhyāgnimāṭharau tadvadyājñavalkyaparāśarau
pratiśākhāstu śākhāyāstasyāste jagṛhurmune
indrapramatirekāṃ tu saṃhitāṃ svasutaṃ tataḥ
māṇḍukeyaṃ mahātmānaṃ maitreyādhyāpayattadā
tasya śiṣyapraśiṣyebhyaḥ putraśiṣyānkramādyayau
vedamitrastu śākalyaḥ saṃhitāṃ tāmadhītavān
cakāra saṃhitāḥ pañca śiṣyebhyaḥ pradadau ca tāḥ
tasya śiṣyāstu ye pañca teṣāṃ nāmāni me śṛṇu
mudgalo gālavaścaiva vātsyaḥ śālīya eva ca
śiśiraḥ pañcamaścāsīt maitreya sumahāmuniḥ
saṃhitātritayaṃ cakre śākapūṇirathetaraḥ
niruktamakarottadvaccaturthaṃ munisattama
krauñco vaitālakistadvadbalākaśca mahāmuniḥ
niruktaśca caturtho 'bhūdvedavedāṅgapāragaḥ
ityetāḥ pratiśākhābhyo 'pyanuśākhā dvijottama
bāṣkalaścāparāstisraḥ saṃhitāḥ kṛtavāndvija
śiṣyaḥ kālāyanirgārgyastṛtīyaśca tathā javaḥ
ityete bahvṛcāḥ proktāḥ saṃhitā yaiḥ pravartitāḥ
parāśara uvāca
yajurvedataroḥ śākhāḥ saptaviṃśanmahāmatiḥ
vaiśampāyananāmāsau vyāsaśiṣyaścakāra vai
śiṣyebhyaḥ pradadau tāśca jagṛhuste 'pyanukramāt
yājñavalkyastu tasyābhūdbrahmarātasuto dvija
śiṣyaḥ paramadharmajño guruvṛttiparaḥ sadā
ṛṣiryo 'dya mahāmerau samājenāgamiṣyati
tasya vai saptarātrāt tu brahmahatyā bhaviṣyati
pūrvam evaṃ munigaṇaiḥ samayo 'bhūtkṛto dvija
vaiśampāyana ekastu taṃ vyatikrāntavāṃstadā
svasrīyaṃ bālakaṃ so 'tha padā spṛṣṭamaghātayat
śiṣyānāha ca bhoḥ śiṣyā brahmahatyāpahaṃ vratam
caradhvaṃ matkṛte sarve na vicāryamidaṃ tathā
athāha yājñavalkyastaṃ kim ebhirbhagavandvijaiḥ
kleśitairalpatejobhiścariṣye 'hamidaṃ vratam
tataḥ kruddho guruḥ prāha yājñavalkyaṃ mahāmatiḥ
mucyatāṃ yat tvayādhītaṃ matto viprāvamānaka
nistejaso vadasyetānyastvaṃ brāhmaṇapuṃgavān
tena śiṣyeṇa nārtho 'sti mamājñābhaṅgakāriṇā
yājñavalkyastataḥ prāha bhaktyaitatte mayoditam
mamāpyalaṃ tvayādhītaṃ yanmayā tadidaṃ dvija
parāśara uvāca
ityuktvā rudhirāktāni sarūpāṇi yajūṃṣi saḥ
chardayitvā dadau tasmai yayau ca svecchayā muniḥ
yajūṃṣyatha visṛṣṭāni yājñavalkyena vai dvija
jagṛhustittirībhūtvā taittirīyāstu te tataḥ
brahmahatyāvrataṃ cīrṇaṃ guruṇā coditaistu yaiḥ
carakādhvaryavaste tu caraṇānmunisattama
yājñavalkyo 'pi maitreya prāṇāyāmaparāyaṇaḥ
tuṣṭāva praṇataḥ sūryaṃ yajūṃṣyabhilaṣaṃstataḥ
yājñavalkya uvāca
namaḥ savitre dvārāya mukteramitatejase
ṛgyajuḥsāmabhūtāya trayīdhāmavate namaḥ
namo 'gnīṣomabhūtāya jagataḥ kāraṇātmane
bhāskarāya paraṃ tejaḥ sauṣumṇamuru bibhrate
kalākāṣṭhānimeṣādikālajñānātmane namaḥ
dhyeyāya viṣṇurūpāya paramākṣararūpiṇe
bibharti yaḥ suragaṇān āpyāyenduṃ svaraśmibhiḥ
svadhāmṛtena ca pitṝṃstasmai tṛptyātmane namaḥ
himāmbugharmavṛṣṭīnāṃ kartā bhartā ca yaḥ prabhuḥ
tasmai trikālabhūtāya namaḥ sūryāya vedhase
apahanti tamo yaśca jagato 'sya jagatpatiḥ
sattvadhāmadharo devo namastasmai vivasvate
satkarmayogyo na jano naivāpaḥ śaucakāraṇam
yasminnanudite tasmai namo devāya bhāsvate
spṛṣṭo yadaṃśubhirlokaḥ kriyāyogyo 'bhijāyate
pavitratākāraṇāya tasmai śuddhātmane namaḥ
namaḥ savitre sūryāya bhāskarāya vivasvate
ādityāyādibhūtāya devādīnāṃ namo namaḥ
hiraṇmayaṃ rathaṃ yasya ketavo 'mṛtadhāriṇaḥ
vahanti bhuvanālokacakṣuṣas taṃ namāmyaham
parāśara uvāca
ityevamādibhistena stūyamānaḥ stavai raviḥ
vājirūpadharaḥ prāha vrīyatāmiti vāñchitam
yājñavalkyastadā prāha praṇipatya divākaram
yajūṃṣi tāni me dehi yāni santi na me gurau
parāśara uvāca
evamukto dadau tasmai yajūṃṣi bhagavānraviḥ
ayātayāmasaṃjñāni yāni vetti na tadguruḥ
yajūṃṣi yairadhītāni tāni viprairdvijottama
vājinaste samākhyātāḥ sūryo 'śvaḥ so 'bhavadyataḥ
śākhābhedāstu teṣāṃ vai daśa pañca ca vājinām
kaṇvādyāḥ sumahābhāgā yājñavalkyapravartitāḥ
parāśara uvāca
sāmavedataroḥ śākhā vyāsaśiṣyaḥ sa jaiminiḥ
krameṇa yena maitreya bibheda śṛṇu tanmama
sumantustasya putro 'bhūtsukarmāsyāpyabhūtsutaḥ
adhītavantāvekaikāṃ saṃhitāṃ tau mahāmunī
sāhasraṃ saṃhitābhedaṃ sukarmā tatsutastataḥ
cakāra taṃ ca tacchiṣyau jagṛhāte mahāvratau
hiraṇyanābhaḥ kausalyaḥ pauṣpiñjiśca dvijottama
udīcyāḥ sāmagāḥ śiṣyāstasya pañcadaśa smṛtāḥ
hiraṇyanābhāttāvatyaḥ saṃhitā yairdvijottamaiḥ
gṛhītāste 'pi cocyante paṇḍitaiḥ prācyasāmagāḥ
lokākṣiḥ kuthumiścaiva kuṣīdī lāṅgalistathā
pauṣpiñjiśiṣyāstadbhedaiḥ saṃhitā bahulīkṛtāḥ
hiraṇyanābhaśiṣyaśca caturviṃśatisaṃhitāḥ
provāca kṛtināmāsau śiṣyebhyaḥ sumahāmatiḥ
taiścāpi sāmavedo 'sau śākhābhirbahulīkṛtaḥ
atharvaṇām atho vakṣye saṃhitānāṃ samuccayam
atharvavedaṃ sa muniḥ sumanturamitadyutiḥ
śiṣyamadhyāpayāmāsa kabandhaṃ so 'pi taṃ dvidhā
kṛtvā tu devadarśāya tathā pathyāya dattavān
devadarśasya śiṣyāstu maudgo brahmabalistathā
śaulkāyaniḥ pippalādastathānyo munisattama
pathyasyāpi trayaḥ śiṣyāḥ kṛtā yairdvija saṃhitāḥ
jājaliḥ kumudādiśca tṛtīyaḥ śaunako dvija
śaunakastu dvidhā kṛtvā dadāvekāṃ tu babhrave
dvitīyāṃ saṃhitāṃ prādātsaindhavāya ca saṃjñine
saindhavānmuñjakeśaśca 'bhinadvedaṃ dvidhā punaḥ
nakṣatrakalpo vedānāṃ saṃhitānāṃ tathaiva ca
caturthaḥ syādāṅgirasaḥ śāntikalpaśca pañcamaḥ
śreṣṭhāstvatharvaṇām ete saṃhitānāṃ vikalpakāḥ
ākhyānaiścāpyupākhyānairgāthābhiḥ kalpaśuddhibhiḥ
purāṇasaṃhitāṃ cakre purāṇārthaviśāradaḥ
prakhyāto vyāsaśiṣyo 'bhūtsūto vai romaharṣaṇaḥ
purāṇasaṃhitāṃ tasmai dadau vyāso mahāmuniḥ
sumatiścāgnivarcāśca mitrāyuḥ śāṃsapāyanaḥ
akṛtavraṇo 'tha sāvarṇiḥ ṣaṭśiṣyāstasya cābhavan
kāśyapaḥ saṃhitākartā sāvarṇiḥ śāṃśapāyanaḥ
romaharṣaṇikā cānyā tisṝṇāṃ mūlasaṃhitā
catuṣṭayenāpyetena saṃhitānām idaṃ mune
ādyaṃ sarvapurāṇānāṃ purāṇaṃ brāhmamucyate
aṣṭādaśa purāṇāni purāṇajñāḥ pracakṣate
brāhmaṃ pādmaṃ vaiṣṇavaṃ ca śaivaṃ bhāgavataṃ tathā
tathānyaṃ nāradīyaṃ ca mārkaṇḍeyaṃ ca saptamam
āgneyamaṣṭamaṃ caiva bhaviṣyaṃ navamaṃ tathā
daśamaṃ brahmavaivartaṃ laiṅgamekādaśaṃ smṛtam
vārāhaṃ dvādaśaṃ caiva skāndaṃ cātra trayodaśam
caturdaśaṃ vāmanaṃ ca kaurmaṃ pañcadaśaṃ smṛtam
mātsyaṃ ca gāruḍaṃ caiva brahmāṇḍaṃ ca tataḥ param
sargaśca pratisargaśca vaṃśo manvantarāṇi ca
sarveṣveteṣu kathyante vaṃśānucaritaṃ ca yat
yadetattava maitreya purāṇaṃ kathyate mayā
etadvaiṣṇavasaṃjñaṃ vai pādmasya samanantaram
sarge ca pratisarge ca vaṃśamanvantarādiṣu
kathyate bhagavānviṣṇuraśeṣeṣveva sattama
aṅgāni caturo vedā mīmāṃsā nyāyavistaraḥ
purāṇaṃ dharmaśāstraṃ ca vidyā hyetāścaturdaśa
āyurvedo dhanurvedo gāndharvaścaiva te trayaḥ
arthaśāstraṃ caturthaṃ tu vidyā hyaṣṭādaśaiva tāḥ
jñeyā brahmarṣayaḥ pūrvaṃ tebhyo devarṣayaḥ punaḥ
rājarṣayaḥ punastebhya ṛṣiprakṛtayastrayaḥ
iti śākhāḥ samākhyātāḥ śākhābhedāstathaiva ca
kartāraścaiva śākhānāṃ bhedahetustathoditaḥ
sarvamanvantareṣvevaṃ śākhābhedāḥ samāḥ smṛtāḥ
prājāpatyā śrutirnityā tadvikalpāstvime dvija
etattavoditaṃ sarvaṃ yatpṛṣṭo 'hamiha tvayā
maitreya vedasambaddhaṃ kimanyatkathayāmi te
maitreya uvāca
yathāvatkathitaṃ sarvaṃ yatpṛṣṭo 'si mayā guro
śrotumicchāmyahaṃ tvekaṃ tad bhavānprabravītu me
saptadvīpāni pātālavīthyaśca sumahāmune
sapta lokāśca ye 'ntaḥsthā brahmāṇḍasyāsya sarvataḥ
sthūlaiḥ sūkṣmaistathāsūkṣmaiḥ sūkṣmātsūkṣmataraistathā
sthūlaiḥ sthūlataraiścaitatsarvaṃ prāṇibhirāvṛtam
aṅgulasyāṣṭabhāgo 'pi na so 'sti munisattama
na santi prāṇino yatra karmabandhanibandhanāḥ
sarve caite vaśaṃ yānti yamasya bhagavan kila
āyuṣo 'nte tato yānti yātanā tatpracoditāḥ
yātanābhyaḥ paribhraṣṭā devādyāsvatha yoniṣu
jantavaḥ parivartante śāstrāṇāmeṣa nirṇayaḥ
so 'ham icchāmi tacchrotuṃ yamasya vaśavartinaḥ
na bhavanti narā yena tatkarma kathayāmalam
parāśara uvāca
ayameva mune praśno nakulena mahātmanā
pṛṣṭaḥ pitāmahaḥ prāha bhīṣmo yattacchṛṇuṣva me
bhīṣma uvāca
purā mamāgato vatsa sakhā kāliṅgako dvijaḥ
māmuvāca sa pṛṣṭo vai mayā jātismaro muniḥ
tenākhyātam idaṃ cedamitthaṃ caitadbhaviṣyati
tathā ca tadabhūd vatsa yathoktaṃ tena dhīmatā
sa pṛṣṭaśca mayā bhūyaḥ śraddadhānena vai dvijaḥ
yadyadāha na taddṛṣṭamanyathā hi mayā kvacit
ekadā tu mayā pṛṣṭam yadetadbhavatoditam
prāha kāliṅgako vipraḥ smṛtvā tasya munervacaḥ
jātismareṇa kathitaṃ rahasyaṃ paramaṃ mama
yamakiṃkarayoryo 'bhūt saṃvādastaṃ bravīmi te
kāliṅga uvāca
svapuruṣam abhivīkṣya pāśahastaṃ vadati yamaḥ kila tasya karṇamūle
parihara madhusūdanaprapannān prabhurahamanyanṛṇāṃ na vaiṣṇavānām
aham amaragaṇārcitena dhātrā yama iti lokahitāhite niyuktaḥ
hariguruvaśago 'smi na svatantraḥ prabhavati saṃyamane mamāpi viṣṇuḥ
kaṭakamukuṭakarṇikādibhedaiḥ kanakamabhedamapīṣyate yathaikam
surapaśumanujādikalpanābhirharirakhilābhirudīryate tathaikaḥ
kṣitijalaparamāṇavo 'nilānte punarapi yānti yathaikatāṃ dharitryāḥ
surapaśumanujādayastathānte guṇakaluṣeṇa sanātanena tena
harim amaragaṇārcitāṅghripadmaṃ praṇamati yaḥ paramārthato hi martyaḥ
tamapagatasamastapāpabandhaṃ vraja parihṛtya yathāgnimājyasiktam
iti yamavacanaṃ niśamya pāśī yamapuruṣastam uvāca dharmarājam
kathaya mama vibho samastadhāturbhavati hareḥ khalu yādṛśo 'sya bhaktaḥ
yama uvāca
na calati nijavarṇadharmato yaḥ samamatirātmasuhṛdvipakṣapakṣe
na harati na ca hanti kiṃciduccaiḥ sitamanasaṃ tamavaihi viṣṇubhaktam
kalikaluṣamalena yasya nātmā vimalamatermalinīkṛto 'stamohe
manasi kṛtajanārdanaṃ manuṣyaṃ satatamavaihi hareratīva bhaktam
kanakamapi rahasyavekṣya buddhyā tṛṇamiva yaḥ samavaiti vai parasvam
bhavati ca bhagavatyananyacetāḥ puruṣavaraṃ tamavaihi viṣṇubhaktam
sphaṭikagiriśilāmalaḥ kva viṣṇurmanasi nṛṇāṃ kva ca matsarādidoṣaḥ
na hi tuhinamayūkharaśmipuñje bhavati hutāśanadīptijaḥ pratāpaḥ
vimalamatiramatsaraḥ praśāntaḥ śucicarito 'khilasattvamitrabhūtaḥ
priyahitavacano 'stamānamāyo vasati sadā hṛdi tasya vāsudevaḥ
vasati hṛdi sanātane ca tasminbhavati pumāñjagato 'sya saumyarūpaḥ
kṣitirasam atiramyamātmano 'ntaḥ kathayati cārutayaiva sālapotaḥ
maitreya uvāca
bhagavanbhagavāndevaḥ saṃsāravijigīṣubhiḥ
samākhyāhi jagannātho viṣṇurārādhyate yathā
ārādhitācca govindādārādhanaparairnaraiḥ
yatprāpyate phalaṃ śrotuṃ taccecchāmi mahāmune
parāśara uvāca
yatpṛcchati bhavānetatsagareṇa mahātmanā
aurvaḥ prāha yathā pṛṣṭastanme kathayataḥ śṛṇu
sagaraḥ praṇipatyedamaurvaṃ papraccha bhārgavam
viṣṇorārādhanopāyasaṃbandhaṃ munisattama
phalaṃ cārādhite viṣṇau yatpuṃsām abhijāyate
sa cāha pṛṣṭo yattena tanmaitreyākhilaṃ śṛṇu
aurva uvāca
bhaumānmanorathānsvargaṃ svargavandyaṃ tathāspadam
prāpnotyārādhite viṣṇau nirvāṇamapi cottamam
yadyadicchati yāvacca phalamārādhite 'cyute
tattadāpnoti rājendra bhūri svalpam athāpi vā
yattu pṛcchasi bhūpāla kathamārādhyate hi saḥ
tadahaṃ sakalaṃ tubhyaṃ kathayāmi nibodha me
varṇāśramācāravatā puruṣeṇa paraḥ pumān
viṣṇurārādhyate panthā nānyastattoṣakāraṇam
yajanyajñānyajatyenaṃ japatyenaṃ japannṛpa
ghnaṃstathānyānhinastyenaṃ sarvabhūto yato hariḥ
tasmātsadācāravatā puruṣeṇa janārdanaḥ
ārādhyate svavarṇoktadharmānuṣṭhānakāriṇā
brāhmaṇaḥ kṣatriyo vaiśyaḥ śūdraśca pṛthivīpate
svadharmatatparo viṣṇumārādhayati nānyathā
parāpavādaṃ paiśunyamanṛtaṃ ca na bhāṣate
anyodvegakaraṃ vāpi toṣyate tena keśavaḥ
parapatnīparadravyaparahiṃsāsu yo matim
na karoti pumānbhūpa toṣyate tena keśavaḥ
na tāḍayati no hanti prāṇino 'nyāṃśca dehinaḥ
yo manuṣyo manuṣyendra toṣyate tena keśavaḥ
devadvijagurūṇāṃ yaḥ śuśrūṣāsu sadodyataḥ
toṣyate tena govindaḥ puruṣeṇa nareśvara
yathātmani ca putre ca sarvabhūteṣu yastathā
hitakāmo haristena toṣyate sarvadā sukham
yasya rāgādidoṣeṇa na duṣṭaṃ nṛpa mānasam
viśuddhacetasā viṣṇustoṣyate tena sarvadā
varṇāśrameṣu ye dharmāḥ śāstroktā nṛpasattama
teṣu tiṣṭhannaro viṣṇumārādhayati nānyathā
sagara uvāca
tadahaṃ śrotumicchāmi varṇadharmān aśeṣataḥ
tathaivāśramadharmāṃśca dvijavarya bravīhi tān
aurva uvāca
brāhmaṇakṣatriyaviśāṃ śūdrāṇāṃ ca yathākramam
tvamekāgramanā bhūtvā śṛṇu dharmānmayoditān
dānaṃ dadyādyajeddevānyajñaiḥ svādhyāyatatparaḥ
nityodakī bhavedvipraḥ kuryāccāgniparigraham
vṛttyarthaṃ yājayeccānyān anyānadhyāpayet tathā
kuryātpratigrahādānaṃ gurvarthaṃ nyāyato dvijaḥ
sarvalokahitaṃ kuryānnāhitaṃ kasyaciddvijaḥ
maitrī samastabhūteṣu brāhmaṇasyottamaṃ dhanam
grāvṇi ratne ca pārakye samabuddhirbhaveddvijaḥ
ṛtāvabhigamaḥ patnyāṃ śasyate cāsya pārthiva
dānāni dadyādicchāto dvijebhyaḥ kṣatriyo 'pi hi
yajecca vividhairyajñairadhīyīta ca pārthivaḥ
śastrājīvo mahīrakṣā pravarā tasya jīvikā
tasyāpi prathame kalpe pṛthivīparipālanam
dharitrīpālanenaiva kṛtakṛtyo narādhipaḥ
bhavanti nṛpateraṃśā yato yajñādikarmaṇām
duṣṭānāṃ śāsanādrājā śiṣṭānāṃ paripālanāt
prāpnotyabhimatāṃllokānvarṇasaṃsthākaro nṛpaḥ
paśupālyaṃ vaṇijyaṃ ca kṛṣiṃ ca manujeśvara
vaiśyāya jīvikāṃ brahmā dadau lokapitāmahaḥ
tasyāpyadhyayanaṃ yajño dānaṃ dharmaśca śasyate
nityanaimittikādīnām anuṣṭhānaṃ ca karmaṇām
dvijātisaṃśrayaṃ karma tādarthyaṃ tena poṣaṇam
krayavikrayajair vāpi dhanaiḥ kārūdbhavena vā
dānaṃ ca dadyācchūdro 'pi pākayajñair yajeta ca
pitryādikaṃ ca vai sarvaṃ śūdraḥ kurvīta tena vai
bhṛtyādibharaṇārthāya sarveṣāṃ ca parigrahaḥ
ṛtukālābhigamanaṃ svadāreṣu mahīpate
dayā samastabhūteṣu titikṣā nābhimānitā
satyaṃ śaucam anāyāso maṅgalaṃ priyavāditā
maitryaspṛhā tathā tadvadakārpaṇyaṃ nareśvara
anasūyā ca sāmānyā varṇānāṃ kathitā guṇāḥ
āśramāṇāṃ ca sarveṣāmete sāmānyalakṣaṇāḥ
guṇāṃstathāpaddharmāṃśca viprādīnāmimāñchṛṇu
kṣātraṃ karma dvijasyoktaṃ vaiśyakarma tathāpadi
rājanyasya ca vaiśyoktaṃ śūdrakarma na caitayoḥ
sāmarthye sati tattyājyamubhābhyāmapi pārthiva
tadevāpadi kartavyaṃ na kuryātkarmasaṃkaram
ityete kathitā rājanvarṇadharmā mayā tava
dharmamāśramiṇāṃ samyagbruvato me niśāmaya
aurva uvāca
bālaḥ kṛtopanayano vedāharaṇatatparaḥ
gurugehe vasedbhūpa brahmacārī samāhitaḥ
śaucācāravatā tatra kāryaṃ śuśrūṣaṇaṃ guroḥ
vratāni caratā grāhyo vedaśca kṛtabuddhinā
ubhe saṃdhye raviṃ bhūpa tathaivāgniṃ samāhitaḥ
upatiṣṭhettathā kuryādgurorapyabhivādanam
sthite tiṣṭhedvrajedyāte nīcairāsīta cāsati
śiṣyo gurau nṛpaśreṣṭha pratikūlaṃ na saṃcaret
tenaivoktaḥ paṭhedvedaṃ nānyacittaḥ puraḥ sthitaḥ
anujñātaśca bhikṣānnam aśnīyādguruṇā tataḥ
avagāhedapaḥ pūrvamācāryeṇāvagāhitāḥ
samijjalādikaṃ cāsya kālyaṃ kālyamupānayet
gṛhītagrāhyavedaśca tato 'nujñāmavāpya vai
gārhasthyamāvasetprājño niṣpannaguruniṣkṛtiḥ
vidhināvāptadārastu dhanaṃ prāpya svakarmaṇā
gṛhasthakāryamakhilaṃ kuryādbhūpāla śaktitaḥ
nivāpena pitṝnarced yajñairdevāṃstathātithīn
annairmunīṃśca svādhyāyairapatyena prajāpatim
balikarmaṇā ca bhūtāni vātsalyenākhilaṃ jagat
prāpnoti lokānpuruṣo nijakarmasamārjitān
bhikṣābhujaśca ye kecitparivrāḍbrahmacāriṇaḥ
te 'pyatraiva pratiṣṭhante gārhasthyaṃ tena vai param
vedāharaṇakāryeṇa tīrthasnānāya ca prabho
aṭanti vasudhāṃ viprāḥ pṛthivīdarśanāya ca
aniketā hyanāhārā yatrasāyaṃgṛhāstu ye
teṣāṃ gṛhasthaḥ sarveṣāṃ pratiṣṭhā yonireva ca
teṣāṃ svāgatadānādi vaktavyaṃ madhuraṃ nṛpa
gṛhāgatānāṃ dadyācca śayanāsanabhojanam
atithiryasya bhagnāśo gṛhātpratinivartate
sa dattvā duṣkṛtaṃ tasmai puṇyamādāya gacchati
avajñānamahaṃkāro dambhaścaiva gṛhe sataḥ
paritāpopaghātau ca pāruṣyaṃ ca na śasyate
yastu samyakkarotyevaṃ gṛhasthaḥ paramaṃ vidhim
sarvabandhavimukto 'sau lokānāpnotyanuttamān
vayaḥpariṇatau rājankṛtakṛtyo gṛhāśramī
putreṣu bhāryāṃ nikṣipya vanaṃ gacchetsahaiva vā
parṇamūlaphalāhāraḥ keśaśmaśrujaṭādharaḥ
bhūmiśāyī bhavettatra muniḥ sarvātithirnṛpa
carmakāśakuśaiḥ kuryātparidhānottarīyake
tadvattriṣavaṇaṃ snānaṃ śastamasya nareśvara
devatābhyarcanaṃ homaḥ sarvābhyāgatapūjanam
bhikṣābalipradānaṃ ca śastamasya nareśvara
vanyasnehena gātrāṇām abhyaṅgaścāsya śasyate
tapasyataśca rājendra śītoṣṇādisahiṣṇutā
yastvetāṃ niyataścaryāṃ vānaprasthaścarenmuniḥ
sa dahatyagnivaddoṣāñjayellokāṃśca śāśvatān
caturthaścāśramo bhikṣoḥ procyate yo manīṣibhiḥ
tasya svarūpaṃ gadato mama śrotuṃ nṛpārhasi
putradravyakalatreṣu tyaktasneho narādhipa
caturthamāśramasthānaṃ gacchennirdhūtamatsaraḥ
traivargikāṃstyajetsarvānārambhānavanīpate
mitrādiṣu samo maitraḥ samasteṣveva jantuṣu
jarāyujāṇḍajādīnāṃ vāṅmanaḥkarmabhiḥ kvacit
yuktaḥ kurvīta na drohaṃ sarvasaṅgāṃśca varjayet
ekarātrasthitirgrāme pañcarātrasthitiḥ pure
tathā tiṣṭhedyathā prītirdveṣo vā nāsya jāyate
prāṇayātrānimittaṃ ca vyaṅgāre bhuktavajjane
kāle praśastavarṇānāṃ bhikṣārthaṃ paryaṭedgṛhān
kāmaḥ krodhastathā darpamohalobhādayaśca ye
tāṃstu doṣānparityajya parivrāṅnirmamo bhavet
abhayaṃ sarvabhūtebhyo dattvā yaścarate muniḥ
na tasya sarvabhūtebhyo bhayamutpadyate kvacit
kṛtvāgnihotraṃ svaśarīrasaṃsthaṃ śārīramagniṃ svamukhe juhoti
viprastu bhikṣopagatairhavirbhiścitāgninā sa vrajati sma lokān
mokṣāśramaṃ yaścarate yathoktaṃ śuciḥ svasaṃkalpitabuddhiyuktaḥ
anindhanaṃ jyotiriva praśāntaḥ sa brahmalokaṃ śrayate dvijātiḥ
sagara uvāca
kathitaṃ cāturāśramyaṃ cāturvarṇyakriyāstathā
puṃsaḥ kriyāmahaṃ śrotumicchāmi dvijasattama
nityāṃ naimittikīṃ kāmyāṃ kriyāṃ puṃsāmaśeṣataḥ
samākhyāhi bhṛguśreṣṭha sarvajño hyasi me mataḥ
aurva uvāca
yadetaduktaṃ bhavatā nityanaimittikāśritam
tadahaṃ kathayiṣyāmi śṛṇuṣvaikamanā nṛpa
jātasya jātakarmādi kriyākāṇḍamaśeṣataḥ
putrasya kurvīta pitā śrāddhaṃ cābhyudayātmakam
yugmāṃstu prāṅmukhānviprānbhojayenmanujeśvara
yathāvṛtti tathā kuryāddaivaṃ pitryaṃ dvijanmanām
dadhnā yavaiḥ sabadarairmiśrānpiṇḍānmudā yutaḥ
nāndīmukhebhyastīrthena dadyāddaivena pārthiva
prājāpatyena vā sarvamupacāraṃ pradakṣiṇam
kurvīta tattathāśeṣavṛddhikāleṣu bhūpate
tataśca nāma kurvīta pitaiva daśame 'hani
devapūrvaṃ narākhyaṃ hi śarmavarmādisaṃyutam
śarmeti brāhmaṇasyoktaṃ varmeti kṣatrasaṃśrayam
guptadāsātmakaṃ nāma praśastaṃ vaiśyaśūdrayoḥ
nārthahīnaṃ na cāśastaṃ nāpaśabdayutaṃ tathā
nāmaṅgalyaṃ jugupsyaṃ vā nāma kuryātsamākṣaram
nātidīrghaṃ na hrasvaṃ vā nātigurvakṣarānvitam
sukhoccāryaṃ tu tannāma kuryādyatpravaṇākṣaram
tato 'nantarasaṃskārasaṃskṛto guruveśmani
yathoktaṃ vidhimāśritya kuryādvidyāparigraham
gṛhītavidyo gurave dattvā ca gurudakṣiṇām
gārhasthyamicchanbhūpāla kuryāddāraparigraham
brahmacaryeṇa vā kālaṃ kuryātsaṃkalpapūrvakam
guroḥ śuśrūṣaṇaṃ kuryāttatputrāderathāpi vā
vaikhānaso vāpi bhavetparivrāḍathavecchayā
pūrvasaṃkalpitaṃ yādṛk tādṛk kuryānmahīpate
varṣairekaguṇāṃ bhāryāmudvahettriguṇaḥ svayam
nātikeśāmakeśāṃ vā nātikṛṣṇāṃ na piṅgalām
nisargato vikalāṅgīmadhikāṅgīṃ ca nodvahet
nāviśuddhāṃ saromāṃ vā 'kulajāṃ vātirogiṇīm
na duṣṭāṃ duṣṭavācālāṃ vyaṅginīṃ pitṛmātṛtaḥ
na śmaśruvyañjanavatīṃ na caiva puruṣākṛtim
na ghargharasvarāṃ kṣāmavākyāṃ kākasvarāṃ na ca
nātibaddhekṣaṇāṃ tadvadvṛttākṣīṃ nodvahetstriyam
yasyāśca lomaśe jaṅghe gulphau yasyāstathonnatau
kūpo yasyā hasantyāśca gaṇḍayostāṃ ca nodvahet
nātirūkṣacchaviṃ pāṇḍukarajām aruṇekṣaṇām
āpīnahastapādāṃ ca na kanyāmudvahedbudhaḥ
na vāmanāṃ nātidīrghāṃ nodvahetsaṃhatabhruvam
na cāticchidradaśanāṃ na karālamukhīṃ naraḥ
pañcamīṃ mātṛpakṣācca pitṛpakṣācca saptamīm
gṛhasthastūdvahetkanyāṃ nyāyyena vidhinā nṛpa
brāhmo daivastathaivārṣaḥ prājāpatyastathāsuraḥ
gāndharvarākṣasau cānyau paiśācaścāṣṭamo 'dhamaḥ
eteṣāṃ yasya yo dharmo varṇasyokto maharṣibhiḥ
kurvīta dārāharaṇaṃ tenānyaṃ parivarjayet
sadharmacāriṇīṃ prāpya gārhasthyaṃ sahitastayā
samudvahed dadātyetatsamyagūḍhaṃ mahāphalam
sagara uvāca
gṛhasthasya sadācāraṃ śrotumicchāmyahaṃ mune
lokādasmātparasmācca yamātiṣṭhan na hīyate
aurva uvāca
śrūyatāṃ pṛthivīpāla sadācārasya lakṣaṇam
sadācāravatā puṃsā jitau lokāvubhāvapi
sādhavaḥ kṣīṇadoṣāstu sacchabdaḥ sādhuvācakaḥ
teṣāmācaraṇaṃ yattu sadācāraḥ sa ucyate
saptarṣayo 'tha manavaḥ prajānāṃ patayastathā
sadācārasya vaktāraḥ kartāraśca mahīpate
brāhme muhūrte svasthe ca mānase matimānnṛpa
vibuddhaścintayeddharmamarthaṃ cāsyāvirodhinam
apīḍayā tayoḥ kāmamubhayorapi cintayet
dṛṣṭādṛṣṭavināśāya trivarge samadarśitā
parityajedarthakāmau dharmapīḍākarau nṛpa
dharmamapyasukhodarkaṃ lokavikruṣṭam eva ca
tataḥ kalyaṃ samutthāya kuryānmaitraṃ nareśvara
nairṛtyām iṣuvikṣepamatītyābhyadhikaṃ bhuvaḥ
dūrādāvasathānmūtraṃ purīṣaṃ ca samutsṛjet
pādāvasecanocchiṣṭe prakṣipenna gṛhāṅgaṇe
ātmacchāyāṃ tarucchāyāṃ gosūryāgnyanilāṃstathā
guruṃ dvijātīṃśca budho na meheta kadācana
na kṛṣṭe sasyamadhye vā govraje janasaṃsadi
na vartmani na nadyāditīrtheṣu puruṣarṣabha
nāpsu naivāmbhasastīre śmaśāne na samācaret
utsargaṃ vai purīṣasya mūtrasya ca visarjanam
udaṅmukho divā mūtraṃ viparītamukho niśi
kurvītānāpadi prājño mūtrotsargaṃ ca pārthiva
tṛṇairāstīrya vasudhāṃ vastraprāvṛtamastakaḥ
tiṣṭhennāticiraṃ tatra naiva kiṃcidudīrayet
valmīkamūṣikotkhātāṃ mṛdaṃ nāntarjalāṃ tathā
śaucāvaśiṣṭāṃ gehācca nādadyāllepasaṃbhavām
antaḥprāṇyavapannāṃ ca halotkhātāṃ ca pārthiva
parityajenmṛdaścaitāḥ sakalāḥ śaucasādhane
ekā liṅge gude tisro daśa vāmakare nṛpa
hastadvaye ca saptānyā mṛdaḥ śaucopapādikāḥ
acchenāgandhaphenena jalenābudbudena ca
ācāmeta mṛdaṃ bhūyastathā dadyātsamāhitaḥ
niṣpāditāṅghriśaucastu pādāvabhyukṣya vai punaḥ
triḥ pibetsalilaṃ tena tathā dviḥ parimārjayet
śīrṣaṇyāni tataḥ khāni mūrdhānaṃ ca nṛpālabhet
bāhū nābhiṃ ca toyena hṛdayaṃ cāpi saṃspṛśet
svācāntaśca tataḥ kuryātpumān keśaprasādhanam
ādarśāñjanamāṅgalyaṃ durvādyālambhanāni ca
tataḥ svavarṇadharmeṇa vṛttyarthaṃ ca dhanārjanam
kurvīta śraddhāsampanno yajecca pṛthivīpate
somasaṃsthā haviḥsaṃsthāḥ pākasaṃsthāśca saṃsthitāḥ
dhane yato manuṣyāṇāṃ yatetāto dhanārjane
nadīnadataḍāgeṣu devakhātajaleṣu ca
nityakriyārthaṃ snāyīta giriprasravaṇeṣu ca
kūpeṣūddhṛtatoyena snānaṃ kurvīta vā bhuvi
snāyītoddhṛtatoyena athavā bhuvyasaṃbhave
śucivastradharaḥ snāto devarṣipitṛtarpaṇam
teṣāmeva hi tīrthena kurvīta susamāhitaḥ
trirapaḥ prīṇanārthāya devānāmapavarjayet
tatharṣīṇāṃ yathānyāyaṃ sakṛccāpi prajāpateḥ
pitṝṇāṃ prīṇanārthāya trirapaḥ pṛthivīpate
pitāmahebhyaśca tathā prīṇayetprapitāmahān
mātāmahāya tatpitre tatpitre ca samāhitaḥ
dadyātpaitreṇa tīrthena kāmyaṃ cānyacchṛṇuṣva me
mātre pramātre tanmātre gurupatnyai tathā nṛpa
gurave mātulādīnāṃ snigdhamitrāya bhūbhuje
idaṃ cāpi japedambu dadyādātmecchayā nṛpa
upakārāya bhūtānāṃ kṛtadevāditarpaṇaḥ
devāsurāstathā yakṣā nāgā gandharvarākṣasāḥ
piśācā guhyakāḥ siddhāḥ kūṣmāṇḍāstaravaḥ khagāḥ
jalecarā bhūnilayā vāyvādhārāśca jantavaḥ
tṛptimete prayāntvāśu maddattenāmbunākhilāḥ
narakeṣu samasteṣu yātanāsu ca ye sthitāḥ
teṣāmāpyāyanāyaitad dīyate salilaṃ mayā
ye bāndhavābāndhavā vā ye 'nyajanmani bāndhavāḥ
te tṛptimakhilā yāntu ye cāsmattoyakāṅkṣiṇaḥ
yatra kvacana saṃsthānāṃ kṣuttṛṣṇopahatātmanām
idamapyakṣayaṃ cāstu mayā dattaṃ tilodakam
kāmyodakapradānaṃ te mayaitatkathitaṃ nṛpa
yaddattvā prīṇayedetanmanuṣyaḥ sakalaṃ jagat
jagadāpyāyanodbhūtaṃ puṇyamāpnoti cānagha
dattvā kāmyodakaṃ samyagetebhyaḥ śraddhayānvitaḥ
ācamya ca tato dadyātsūryāya salilāñjalim
namo vivasvate brahman bhāsvate viṣṇutejase
jagatsavitre śucaye savitre karmadāyine
tato gṛhārcanaṃ kuryādabhīṣṭasurapūjanam
jalābhiṣekapuṣpāṇāṃ dhūpādeśca nivedanaiḥ
apūrvamagnihotraṃ ca kuryātprāgbrahmaṇe tataḥ
prajāpatiṃ samuddiśya dadyādāhutimādarāt
gṛhebhyaḥ kāśyapāyātha tato 'numataye kramāt
taccheṣaṃ maṇikobhyo 'tha parjanyebhyaḥ kṣipettataḥ
dvāre dhāturvidhātuśca madhye ca brahmaṇaḥ kṣipet
gṛhasya puruṣavyāghra digdevānapi me śṛṇu
indrāya dharmarājāya varuṇāya tathendave
prācyādiṣu budho dadyāddhutaśeṣātmakaṃ balim
prāguttare ca digbhāge dhanvantaribaliṃ budhaḥ
nirvapedvaiśvadevaṃ ca karma kuryādataḥ param
vāyavye vāyave dikṣu samastāsu tato diśām
brahmaṇe cāntarikṣāya bhānave ca kṣipedbalim
viśvedevānviśvabhūtāṃstathā viśvapatīnpitṝn
yakṣmāṇaṃ ca samuddiśya baliṃ dadyānnareśvara
tato 'nyadannamādāya bhūmibhāge śucau budhaḥ
dadyādaśeṣabhūtebhyaḥ svecchayā tatsamāhitaḥ
devā manuṣyāḥ paśavo vayāṃsi siddhāḥ sayakṣoragadaityasaṅghāḥ
pretāḥ piśācāstaravaḥ samastā ye cānnamicchanti mayā pradattam
pipīlikāḥ kīṭapataṃgakādyā bubhukṣitāḥ karmanibandhabaddhāḥ
prayāntu te tṛptim idaṃ mayānnaṃ tebhyo visṛṣṭaṃ sukhino bhavantu
yeṣāṃ na mātā na pitā na bandhurnaivānnasiddhir na tadānnamasti
tattṛptaye 'nnaṃ bhuvi dattam etat te yāntu tṛptiṃ muditā bhavantu
bhūtāni sarvāṇi tathānnam etadahaṃ ca viṣṇurna yato 'nyadasti
tasmādahaṃ bhūtanikāyabhūtamannaṃ prayacchāmi bhavāya teṣām
caturdaśo bhūtagaṇo ya eṣa tatra sthitā ye 'khilabhūtasaṅghāḥ
tṛptyarthamannaṃ hi mayā nisṛṣṭaṃ teṣām idaṃ te muditā bhavantu
ityuccārya naro dadyādannaṃ śraddhāsamanvitaḥ
bhuvi bhūtopakārāya gṛhī sarvāśrayo yataḥ
śvacaṇḍālavihaṃgānāṃ bhuvi dadyāttato naraḥ
ye cānye patitāḥ kecid apātrā bhuvi mānavāḥ
tato godohamātraṃ vai kālaṃ tiṣṭhedgṛhāṅgaṇe
atithigrahaṇārthāya tadūrdhvaṃ vā yathecchayā
atithiṃ tatra samprāptaṃ pūjayetsvāgatādinā
tathāsanapradānena pādaprakṣālanena ca
śraddhayā cānnadānena priyapraśnottareṇa ca
gacchataścānuyānena prītimutpādayedgṛhī
ajñātakulanāmānamanyataḥ samupāgatam
pūjayedatithiṃ samyaṅnaikagrāmanivāsinam
akiṃcanamasaṃbandhamanyadeśādupāgatam
asampūjyātithiṃ bhuñjanbhoktukāmaṃ vrajatyadhaḥ
svādhyāyagotracaraṇam apṛṣṭvā ca tathā kulam
hiraṇyagarbhabuddhyā taṃ manyetābhyāgataṃ gṛhī
pitrarthaṃ cāparaṃ vipramekamapyāśayennṛpa
taddeśyaṃ viditācārasaṃbhūtiṃ pāñcayajñikam
annāgraṃ ca samuddhṛtya hantakāropakalpitam
nirvāpabhūtaṃ bhūpāla śrotriyāyopapādayet
dadyācca bhikṣātritayaṃ parivrāḍbrahmacāriṇām
icchayā ca budho dadyādvibhave saty avāritam
ityete 'tithayaḥ proktāḥ prāguktā bhikṣavaśca ye
caturaḥ pūjayedetānnṛyajñarṇātpramucyate
atithiryasya bhagnāśo gṛhādyātyanyatomukhaḥ
sa dattvā duṣkṛtaṃ tasmai puṇyamādāya gacchati
dhātā prajāpatiḥ śakro vahnirvasugaṇo 'ryamā
praviśyātithimete vai bhuñjante 'nnaṃ nareśvara
tasmādatithipūjāyāṃ yateta satataṃ naraḥ
sa kevalamaghaṃ bhuṅkte yo bhuṅkte tvatithiṃ vinā
tataḥ suvāsinīduḥkhigarbhiṇīvṛddhabālakān
bhojayetsaṃskṛtānnena prathamaṃ caramaṃ gṛhī
abhuktavatsu caiteṣu bhuñjanbhuṅkte 'tiduṣkṛtam
mṛtaśca narakaṃ gatvā śleṣmabhugjāyate naraḥ
asnātāśī malaṃ bhuṅkte hyajapī pūyaśoṇitam
asaṃskṛtānnabhuṅ mūtraṃ bālādiprathamaṃ śakṛt
tasmācchṛṇuṣva rājendra yathā bhuñjīta vai gṛhī
bhuñjataśca yathā puṃsaḥ pāpabandho na jāyate
iha cārogyamatulaṃ balavṛddhistathā nṛpa
bhavatyariṣṭaśāntiśca vairipakṣābhicārikā
snāto yathāvatkṛtvā ca devarṣipitṛtarpaṇam
praśastaratnapāṇiśca bhuñjīta prayato gṛhī
kṛte jape hute vahnau śuddhavastradharo nṛpa
dattvātithibhyo viprebhyo gurubhyaḥ saṃśritāya ca
puṇyagandhadharaḥ śastamālyadhārī nareśvara
naikavastradharo 'thārdrapāṇipādo nareśvara
viśuddhavadanaḥ prīto bhuñjīta na vidiṅmukhaḥ
prāṅmukhodaṅmukho vāpi na caivānyamanā naraḥ
annaṃ praśastaṃ pathyaṃ ca prokṣitaṃ prokṣaṇodakaiḥ
na kutsitāhṛtaṃ naiva jugupsāvadasaṃskṛtam
dattvā tu bhuktaṃ śiṣyebhyaḥ kṣudhitebhyastathā gṛhī
praśastaśuddhapātreṣu bhuñjītākupito nṛpa
nāsandīsaṃsthite pātre nādeśe ca nareśvara
nākāle nātisaṃkīrṇe dattvāgraṃ ca naro 'gnaye
mantrābhimantritaṃ śastaṃ na ca paryuṣitaṃ nṛpa
anyatraphalamāṃsebhyaḥ śuṣkaśākādikāṃstathā
tadvadbādarikebhyaśca guḍapakvebhya eva ca
bhuñjītoddhṛtasārāṇi na kadācinnareśvara
nāśeṣaṃ puruṣo 'śnīyādanyatra jagatīpate
madhvambudadhisarpibhyaḥ saktubhyaśca vivekavān
aśnīyāttanmanā bhūtvā pūrvaṃ tu madhuraṃ rasam
lavaṇāmlau tathā madhye kaṭutiktādikaṃ tataḥ
prāgdravaṃ puruṣo 'śnanvai madhye ca kaṭhināśanam
punarante dravāśī tu balārogye na muñcati
anindyaṃ bhakṣayeditthaṃ vāgyato 'nnam akutsayan
pañcagrāsaṃ mahāmaunaṃ prāṇādyāpyāyanāya tat
bhuktvā samyagathācamya prāṅmukhodaṅmukho 'pi vā
yathāvat punarācāmetpāṇī prakṣālya mūlataḥ
svasthaḥ praśāntacittastu kṛtāsanaparigrahaḥ
abhīṣṭadevatānāṃ tu kurvīta smaraṇaṃ naraḥ
agnirāpyāyayatvannaṃ pārthivaṃ pavaneritaḥ
dattāvakāśaṃ nabhasā jarayatvastu me sukham
annaṃ balāya me bhūmerapāmagnyanilasya ca
bhavatvetatpariṇatau mamāstvavyāhataṃ sukham
prāṇāpānasamānānām udānavyānayostathā
annaṃ puṣṭikaraṃ cāstu mamāstvavyāhataṃ sukham
agastiragnirvaḍavānalaśca bhuktaṃ mayānnaṃ jarayatvaśeṣam
sukhaṃ ca me tatpariṇāmasaṃbhavaṃ yacchantvarogo mama cāstu dehe
viṣṇuḥ samastendriyadehadehī pradhānabhūto bhagavānyathaikaḥ
satyena tenānnamaśeṣametadārogyadaṃ me pariṇāmametu
viṣṇurattā tathaivānnaṃ pariṇāmaśca vai yathā
satyena tena vai bhuktaṃ jīryatvannamidaṃ tathā
ityuccārya svahastena parimṛjya tathodaram
anāyāsapradāyīni kuryātkarmāṇyatandritaḥ
sacchāstrādivinodena sanmārgādavirodhinā
dinaṃ nayettataḥ saṃdhyāmupatiṣṭhetsamāhitaḥ
dināntasaṃdhyāṃ sūryeṇa pūrvāmṛkṣairyutāṃ budhaḥ
upatiṣṭhedyathānyāyaṃ samyagācamya pārthiva
sarvakālamupasthānaṃ saṃdhyayoḥ pārthiveṣyate
anyatrasūtakāśaucavibhramāturabhītitaḥ
sūryeṇābhyudito yaśca tyaktaḥ sūryeṇa ca svapan
anyatrāturabhāvāttu prāyaścittīyate naraḥ
tasmādanudite sūrye samutthāya mahīpate
upatiṣṭhennaraḥ saṃdhyāmasvapaṃśca dināntajām
upatiṣṭhanti ye saṃdhyāṃ na pūrvāṃ na ca paścimām
vrajanti te durātmānastāmisraṃ narakaṃ nṛpa
punaḥ pākamupādāya sāyamapyavanīpate
vaiśvadevanimittaṃ vai patnyamantraṃ baliṃ haret
tatrāpi śvapacādibhyastathaivānnāpavarjanam
atithiṃ cāgataṃ tatra svaśaktyā pūjayedbudhaḥ
pādaśaucāsanaprahvasvāgatoktyā ca pūjanam
tataścānnapradānena śayanena ca pārthiva
dinātithau tu vimukhe gate yatpātakaṃ nṛpa
tadevāṣṭaguṇaṃ puṃsāṃ sūryoḍhe vimukhe gate
tasmātsvaśaktyā rājendra sūryoḍham atithiṃ naraḥ
pūjayetpūjite tasminpūjitāḥ sarvadevatāḥ
annaśākāmbudānena svaśaktyā prīṇayetpumān
śayanaprastaramahīpradānairathavāpi tam
kṛtapādādiśaucaśca bhuktvā sāyaṃ tato gṛhī
gacched asphuṭitāṃ śayyāmapi dārumayīṃ nṛpa
nāviśālāṃ na vā bhagnāṃ nāsamāṃ malināṃ na ca
na ca jantumayīṃ śayyāmadhitiṣṭhedanāstṛtām
prācyāṃ diśi śiraḥ śastaṃ yāmyāyāmathavā nṛpa
sadaiva svapataḥ puṃso viparītaṃ tu rogadam
ṛtāvupagamaḥ śastaḥ svapatnyāmavanīpate
punnāmarkṣe śubhe kāle jyeṣṭhayugmāsu rātriṣu
nāsnātāṃ tu striyaṃ gacchennāturāṃ na rajasvalām
nāniṣṭāṃ na prakupitāṃ nāpraśastāṃ na garbhiṇīm
nādakṣiṇāṃ nānyakāmāṃ nākāmāṃ nānyayoṣitam
kṣutkṣāmāmatibhuktāṃ vā svayaṃ caibhirguṇairyutaḥ
snātaḥ sraggandhadhṛk prītaḥ nādhmātaḥ kṣudhito 'pi vā
sakāmaḥ sānurāgaśca vyavāyaṃ puruṣo vrajet
caturdaśyaṣṭamī caiva amāvāsyātha pūrṇimā
parvāṇyetāni rājendra ravisaṃkrāntireva ca
tailastrīmāṃsasaṃbhogī parvasveteṣu vai pumān
viṇmūtrabhojanaṃ nāma prayāti narakaṃ mṛtaḥ
aśeṣaparvasveteṣu tasmātsaṃyamibhirbudhaiḥ
bhāvyaṃ sacchāstradevejyādhyānajapyaparairnaraiḥ
nānyayonāvayonau vā nopayuktauṣadhastathā
devadvijagurūṇāṃ ca vyavāyī nāśraye bhavet
caityacatvaratīreṣu naiva goṣṭhe catuṣpathe
naiva śmaśānopavane salileṣu mahīpate
proktaparvasvaśeṣeṣu naiva bhūpāla saṃdhyayoḥ
gacchedvyavāyaṃ matimānna mūtroccārapīḍitaḥ
parvasvabhigamo 'dhanyo divā pāpaprado nṛpa
bhuvi rogaprado nṝṇāmapraśasto jalāśaye
paradārānna gaccheta manasāpi kadācana
kimu vācāsthibandho 'pi nāsti teṣu vyavāyinām
mṛto narakam abhyeti hīyate 'trāpi cāyuṣaḥ
paradāraratiḥ puṃsām ubhayatrāpi bhītidā
iti matvā svadāreṣu ṛtumatsu budho vrajet
yathoktadoṣahīneṣu sakāmeṣvanṛtāvapi
aurva uvāca
devagobrāhmaṇān siddhavṛddhācāryāṃstathārcayet
dvikālaṃ ca nametsaṃdhyām agnīnupacarettathā
sadānupahate vastre praśastāśca tathauṣadhīḥ
gāruḍāni ca ratnāni bibhṛyātprayato naraḥ
prasnigdhāmalakeśaśca sugandhaścāruveṣadhṛk
sitāḥ sumanaso hṛdyā bibhṛyācca naraḥ sadā
kiṃcitparasvaṃ na harennālpamapyapriyaṃ vadet
priyaṃ ca nānṛtaṃ brūyānnānyadoṣānudīrayet
nānyastriyaṃ tathā vairaṃ rocayetpuruṣeśvara
na duṣṭayānamārohet kūlacchāyāṃ na saṃśrayet
vidviṣṭapatitonmattabahuvairādikīṭakaiḥ
bandhakībandhakībhartṛkṣudrānṛtakathaiḥ saha
tathātivyayaśīlaiśca parivādarataiḥ śaṭhaiḥ
budho maitrīṃ na kurvīta naikaḥ panthānamāśrayet
nāvagāhejjalaughasya vegamagre nareśvara
pradīptaṃ veśma na viśennārohecchikharaṃ taroḥ
na kuryāddantasaṃgharṣaṃ na kuṣṇīyācca nāsikām
nāsaṃvṛtamukho jṛmbhecchvāsakāsau ca varjayet
noccairhaset saśabdaṃ ca na muñcetpavanaṃ budhaḥ
nakhānna khādayecchindyānna tṛṇaṃ na mahīṃ likhet
na śmaśru bhakṣayelloṣṭaṃ na mṛdnīyādvicakṣaṇaḥ
jyotīṃṣyamedhyaḥ śastāni nābhivīkṣeta ca prabho
nagnāṃ parastriyaṃ caiva sūryaṃ cāstamanodaye
na huṃkuryācchavaṃ caiva śavagandho hi somajaḥ
catuṣpathaṃ caityataruṃ śmaśānopavanāni ca
duṣṭastrīsaṃnikarṣaṃ ca varjayenniśi sarvadā
pūjyadevadvijajyotiśchāyāṃ nātikramedbudhaḥ
naikaḥ śūnyāṭavīṃ gacchenna ca śūnyagṛhe vaset
keśāsthikaṇṭakāmedhyabalibhasmatuṣāṃstathā
snānārdradharaṇīṃ caiva dūrataḥ parivarjayet
nānāryānāśrayet kāṃścinna jihmaṃ rocayedbudhaḥ
upasarpeta na vyālāṃściraṃ tiṣṭhenna cotthitaḥ
atīva jāgarasvapne tadvatsthānāsane budhaḥ
na seveta tathā śayyāṃ vyāyāmaṃ ca nareśvara
daṃṣṭriṇaḥ śṛṅgiṇaścaiva prājño dūreṇa varjayet
avaśyāyaṃ ca rājendra puro vātātapau tathā
na snāyānna svapennagno na caivopaspṛśedbudhaḥ
muktakacchaśca nācāmeddevādyarcāṃ ca varjayet
homadevārcanādyāsu kriyāsvācamane tathā
naikavastraḥ pravarteta dvijavācanake jape
nāsamañjasaśīlaistu sahāsīta kadācana
sadvṛttasaṃnikarṣo hi kṣaṇārdham api śasyate
virodhaṃ nottamairgacchennādhamaiś ca sadā budhaḥ
vivāhaśca vivādaśca tulyaśīlairnṛpeṣyate
nārabheta kaliṃ prājñaḥ śuṣkavairaṃ ca varjayet
apyalpahāniḥ soḍhavyā vaireṇārthāgamaṃ tyajet
snāto nāṅgāni nirmārjet snānaśāṭyā na pāṇinā
na ca nirdhūnayet keśānnācāmeccaiva cotthitaḥ
pādena nākramet pādaṃ na pūjyābhimukhaṃ nayet
vīrāsanaṃ guroragre bhajeta vinayānvitaḥ
apasavyaṃ na gacchecca devāgāracatuṣpathān
māṅgalyapūjyāṃśca tato viparītānna dakṣiṇam
somāgnyarkāmbuvāyūnāṃ pūjyānāṃ ca na saṃmukham
kuryāt ṣṭhīvanaviṇmūtrasamutsargaṃ ca paṇḍitaḥ
tiṣṭhanna mūtrayettadvatpanthānaṃ nāvamūtrayet
śleṣmaviṇmūtraraktāni sarvadaiva na laṅghayet
śleṣmasiṃhānakotsargo nānnakāle praśasyate
balimaṅgalajapyādau na home na mahājane
yoṣito nāvamanyeta na cāsāṃ viśvasedbudhaḥ
na caiverṣyurbhavet tāsu nādhikuryātkadācana
maṅgalyapuṣparatnājyapūjyān anabhivādya ca
na niṣkramedgṛhātprājñaḥ sadācāraparo nṛpaḥ
catuṣpathānnamaskuryāt kāle homaparo bhavet
dīnānabhyuddharetsādhūnupāsīta bahuśrutān
devarṣipūjakaḥ samyakpitṛpiṇḍodakapradaḥ
satkartā cātithīnāṃ yaḥ sa lokānuttamānvrajet
hitaṃ mitaṃ priyaṃ kāle vaśyātmā yo 'bhibhāṣate
sa yāti lokānāhlādahetubhūtānnṛpākṣayān
dhīmānhrīmānkṣamāyukta āstiko vinayānvitaḥ
vidyābhijanavṛddhānāṃ yāti lokānanuttamān
akālagarjitādau tu parvasvāśaucakādiṣu
anadhyāyaṃ budhaḥ kuryāduparāgādike tathā
śamaṃ nayati yaḥ kruddhānsarvabandhuramatsarī
bhītāśvāsanakṛt sādhuḥ svargastasyālpakaṃ phalam
varṣātapādike chattrī daṇḍī rātryaṭavīṣu ca
śarīratrāṇakāmo vai sopānatkaḥ sadā vrajet
nordhvaṃ na tiryagdūraṃ vā nirīkṣanparyaṭedbudhaḥ
yugamātraṃ mahīpṛṣṭhaṃ naro gacchedvilokayan
doṣahetūnaśeṣāṃśca vaśyātmā yo nirasyati
tasya dharmārthakāmānāṃ hānirnālpāpi jāyate
pāpe 'pyapāpaḥ puruṣe 'pyabhidhatte priyāṇi yaḥ
maitrīdravāntaḥkaraṇastasya muktiḥ kare sthitā
ye kāmakrodhalobhānāṃ vītarāgā na gocare
sadācārasthitāsteṣām anubhāvairdhṛtā mahī
tasmātsatyaṃ vadetprājño yatparaprītikāraṇam
satyaṃ yatparaduḥkhāya tatra maunaparo bhavet
priyamuktaṃ hitaṃ naitaditi matvā na tadvadet
śreyastatra hitaṃ vākyaṃ yadyapyatyantamapriyam
prāṇināmupakārāya yadeveha paratra ca
karmaṇā manasā vācā tadeva matimānbhajet
aurva uvāca
sacailasya pituḥ snānaṃ jāte putre vidhīyate
jātakarma tathā kuryācchrāddham abhyudaye ca yat
yugmān devāṃśca pitryāṃśca samyaksavyakramāddvijān
pūjayedbhojayeccaiva tanmanā nānyamānasaḥ
dadhyakṣataiḥ sabadaraiḥ prāṅmukhodaṅmukho 'pi vā
devatīrthena vai piṇḍāndadyātkāyena vā nṛpa
nāndīmukhaḥ pitṛgaṇastena śrāddhena pārthiva
prīyate tattu kartavyaṃ puruṣaiḥ sarvavṛddhiṣu
kanyāputravivāheṣu praveśe navaveśmanaḥ
nāmakarmaṇi bālānāṃ cūḍākarmādike tathā
sīmantonnayane caiva putrādimukhadarśane
nāndīmukhaṃ pitṛgaṇaṃ pūjayetprayato gṛhī
pitṛpūjākramaḥ prokto vṛddhāveṣa samāsataḥ
śrūyatāmavanīpāla pretakarmakriyāvidhiḥ
pretadehaṃ śubhaiḥ snānaiḥ snāpitaṃ sragvibhūṣitam
dagdhvā grāmādbahiḥ snātvā sacailāḥ salilāśaye
yatra tatra sthitāyaitadamukāyeti vādinaḥ
dakṣiṇābhimukhā dadyurbāndhavāḥ salilāñjalim
praviṣṭāśca samaṃ gobhirgrāmaṃ nakṣatradarśane
kaṭadharmāṃstataḥ kuryurbhūmau prastaraśāyinaḥ
dātavyo 'nudinaṃ piṇḍaḥ pretāya bhuvi pārthiva
divā ca bhaktaṃ bhoktavyamamāṃsaṃ manujarṣabha
dināni tāni cecchātaḥ kartavyaṃ viprabhojanam
pretastṛptiṃ tathā yāti bandhuvargeṇa bhuñjatā
prathame 'hni tṛtīye ca saptame navame tathā
vastratyāgaṃ bahiḥsnānaṃ kṛtvā dadyāttilodakam
caturthe 'hni ca kartavyaṃ bhasmāsthicayanaṃ nṛpa
tadūrdhvamaṅgasparśaśca sapiṇḍānāmapīṣyate
yogyāḥ sarvakriyāṇāṃ tu samānasalilāstathā
anulepanapuṣpādibhogādanyatra pārthiva
śayyāsanopabhogaśca sapiṇḍānāmapīṣyate
bhasmāsthicayanādūrdhvaṃ saṃyogo na tu yoṣitām
bāle deśāntarasthe ca patite ca munau mṛte
sadyaḥ śaucaṃ tathecchāto jalāgnyudbandhanādiṣu
mṛtabandhordaśāhāni kulasyānnaṃ na bhujyate
dānaṃ pratigraho yajñaḥ svādhyāyaśca nivartate
viprasyaitaddvādaśāhaṃ rājanyasyāpyaśaucakam
ardhamāsaṃ tu vaiśyasya māsaṃ śūdrasya śuddhaye
ayujo bhojayetkāmaṃ dvijānādye tato dine
dadyāddarbheṣu piṇḍaṃ ca pretāyocchiṣṭasaṃnidhau
vāryāyudhapratodāstu daṇḍaśca dvijabhojanāt
spraṣṭavyo 'nantaraṃ varṇaiḥ śudhyeraṃste tataḥ kramāt
tataḥ svavarṇadharmā ye viprādīnām udāhṛtāḥ
tānkurvīta pumāñjīvennijadharmārjanaistathā
mṛte 'hani ca kartavyamekoddiṣṭamataḥ param
āhvānādikriyā daivaniyogarahitaṃ hi tat
eko 'rghyastatra dātavyastathaivaikaṃ pavitrakam
pretāya piṇḍo dātavyo bhuktavatsu dvijātiṣu
praśnaśca tatrābhiratiryajamānadvijanmanām
akṣayyamamukasyeti vaktavyaṃ viratau tathā
ekoddiṣṭamayo dharma ittham āvatsarāt smṛtaḥ
sapiṇḍīkaraṇaṃ tasminkāle rājendra tacchṛṇu
ekoddiṣṭavidhānena kāryaṃ tadapi pārthiva
tilagandhodakairyuktaṃ tatra pātracatuṣṭayam
pātraṃ pretasya tatraikaṃ paitraṃ pātratrayaṃ tathā
secayetpitṛpātreṣu pretapātraṃ nṛpa triṣu
tataḥ pitṛtvamāpanne tasminprete mahīpate
śrāddhadharmairaśeṣaistu tatpūrvānarcayet pitṝn
putraḥ pautraḥ prapautro vā bandhurvā bhrātṛsaṃtatiḥ
sapiṇḍasaṃtatirvāpi kriyārho nṛpa jāyate
teṣāmabhāve sarveṣāṃ samānodakasaṃtatiḥ
mātṛpakṣasya piṇḍena sambaddhā ye jalena vā
kuladvaye 'pi cocchinne strībhiḥ kāryāḥ kriyā nṛpa
saṃghātāntargatairvāpi kāryāḥ pretasya yāḥ kriyāḥ
utsannabandhurikthānāṃ kārayedavanīpatiḥ
pūrvāḥ kriyā madhyamāśca tathā caivottarāḥ kriyāḥ
triḥprakārāḥ kriyā hyetāstāsāṃ bhedaṃ śṛṇuṣva me
ādāhavāryāyudhādisparśādyantās tu yāḥ kriyāḥ
tāḥ pūrvā madhyamā māsi māsyekoddiṣṭasaṃjñitāḥ
prete pitṛtvamāpanne sapiṇḍīkaraṇādanu
kriyante yāḥ kriyāḥ pitryāḥ procyante tā nṛpottarāḥ
pitṛmātṛsapiṇḍaistu samānasalilaistathā
tatsaṃghātagataiścaiva rājñā vā dhanahāriṇā
pūrvāḥ kriyāstu kartavyāḥ putrādyaireva cottarāḥ
dauhitrairvā naraśreṣṭha kāryāstattanayaistathā
mṛtāhani ca kartavyāḥ strīṇāmapyuttarāḥ kriyāḥ
pratisaṃvatsaraṃ rājannekoddiṣṭavidhānataḥ
tasmāduttarasaṃjñā yāḥ kriyāstāḥ śṛṇu pārthiva
yadā yadā ca kartavyā vidhinā yena cānagha
aurva uvāca
brahmendrarudranāsatyasūryāgnivasumārutān
viśvedevānṛṣigaṇān vayāṃsi manujānpaśūn
sarīsṛpānpitṛgaṇān yaccānyadbhūtasaṃjñitam
śrāddhaṃ śraddhānvitaḥ kurvantarpayatyakhilaṃ jagat
māsi māsyasite pakṣe pañcadaśyāṃ nareśvara
tathāṣṭakāsu kurvīta kāmyānkālāñchṛṇuṣva me
śrāddhārhamāgataṃ dravyaṃ viśiṣṭamathavā dvijam
śrāddhaṃ kurvīta vijñāya vyatīpāte 'yane tathā
viṣuve cāpi samprāpte grahaṇe śaśisūryayoḥ
samasteṣveva bhūpāla rāśiṣvarke ca gacchati
nakṣatragrahapīḍāsu duṣṭasvapnāvalokane
icchāśrāddhāni kurvīta navasasyāgame tathā
amāvāsyā yadā maitraviśākhāsvātiyoginī
śrāddhaiḥ pitṛgaṇastṛptiṃ tathāpnotyaṣṭavārṣikīm
amāvāsyā yadā puṣye raudre carkṣe punarvasau
dvādaśābdaṃ tadā tṛptiṃ prayānti pitaro 'rcitāḥ
vāsavājaikapādarkṣe pitṝṇāṃ tṛptimicchatām
vāruṇe cāpyamāvāsyā devānāmapi durlabhā
navasvṛkṣeṣvamāvāsyā yadaiteṣvavanīpate
tadā tṛptipradaṃ śrāddhaṃ pitṝṇāṃ śṛṇu cāparam
gītaṃ sanatkumāreṇa yadailāya mahātmane
pṛcchate pitṛbhaktāya śraddhayāvanatāya ca
sanatkumāra uvāca
vaiśākhamāsasya ca yā tṛtīyā navamyasau kārttikaśuklapakṣe
nabhasyamāsasya tu kṛṣṇapakṣe trayodaśī pañcadaśī ca māghe
etā yugādyāstithayaścatasro 'pyanantapuṇyā nṛpa sampradiṣṭāḥ
upaplave candramaso raveśca triṣvaṣṭakāsvapyayanadvaye ca
pānīyam apyatra tilairvimiśraṃ dadyātpitṛbhyaḥ prayato manuṣyaḥ
śrāddhaṃ kṛtaṃ tena samāḥ sahasraṃ rahasyametatpitaro vadanti
māghāsite pañcadaśī kadācidupaiti yogaṃ yadi vāruṇena
ṛkṣeṇa kālaḥ sa paraḥ pitṝṇāṃ na hyalpapuṇyairnṛpa labhyate 'sau
kāle dhaniṣṭhā yadi nāma tasminbhavanti bhūpāla tadā pitṛbhyaḥ
dattaṃ jalānnaṃ pradadāti tṛptiṃ varṣāyutaṃ tatkulajairmanuṣyaiḥ
tatraiva cedbhādrapadāstu pūrvāḥ kāle tadā yatkriyate pitṛbhyaḥ
śrāddhaṃ parāṃ tṛptimupetya tena yugaṃ samagraṃ pitaraḥ svapanti
gaṅgām _ _ vipāśām sarasvatīm naimiṣa gomatīm _ tatas avagāhya arcanam ādareṇa kṛtvā pitṝṇām duritāni hanti
gāyanti caitatpitaraḥ sadaiva varṣā maghā tṛptimavāpya bhūyaḥ
māghāsitānte śubhatīrthatoyairyāsyāma tṛptiṃ tanayādidattaiḥ
cittaṃ ca vittaṃ ca nṛṇāṃ viśuddhaṃ śastaśca kālaḥ kathito vidhiśca
pātraṃ yathoktaṃ paramā ca bhaktirnṝṇāṃ prayacchatyabhivāñchitāni
pitṛgītāṃstathaivātraślokāṃstāṃśca śṛṇuṣva me
śrutvā tathaiva bhavatā bhāvyaṃ tatrādṛtātmanā
api dhanyaḥ kule jāyādasmākaṃ matimānnaraḥ
akurvan vittaśāṭhyaṃ yaḥ piṇḍānno nirvapiṣyati
ratnavastramahīyānamahābhogādikaṃ vasu
vibhave sati viprebhyo yo 'smānuddiśya dāsyati
annena vā yathāśaktyā kāle 'sminbhaktinamradhīḥ
bhojayiṣyati viprāgryāṃstanmātravibhavo naraḥ
asamartho 'nnadānasya dhānyamāmaṃ svaśaktitaḥ
pradāsyati dvijāgrebhyaḥ svalpālpāṃ vāpi dakṣiṇām
tatrāpyasāmarthyayutaḥ karāgrāgrasthitāṃstilān
praṇamya dvijamukhyāya kasmaicidbhūpa dāsyati
tilaiḥ saptāṣṭabhirvāpi samavetāñjalāñjalīn
bhaktinamraḥ samuddiśya bhuvyasmākaṃ pradāsyati
yataḥ kutaścitsamprāpya gobhyo vāpi gavāhnikam
abhāve prīṇayannasmāñśraddhāyuktaḥ pradāsyati
sarvābhāve vanaṃ gatvā kakṣamūlapradarśakaḥ
sūryādilokapālānāmidamuccaiḥ paṭhiṣyati
na me 'sti vittaṃ na dhanaṃ ca nānyacchrāddhopayogyaṃ svapitṝn nato 'smi
tṛpyantu bhaktyā pitaro mayaitau kṛtau bhujau vartmani mārutasya
aurva uvāca
ityetatpitṛbhirgītaṃ bhāvābhāvaprayojanam
yaḥ karoti kṛtaṃ tena śrāddhaṃ bhavati pārthiva
aurva uvāca
brāhmaṇān bhojayecchrāddhe yadguṇāṃstānnibodha me
triṇāciketastrimadhustrisuparṇaḥ ṣaḍaṅgavit
vedavicchrotriyo yogī tathā vai jyeṣṭhasāmagaḥ
ṛtviksvasrīyadauhitrajāmātṛśvaśurāstathā
mātulo 'tha taponiṣṭhaḥ pañcāgnyabhiratastathā
śiṣyāḥ saṃbandhinaścaiva mātāpitṛrataśca yaḥ
etānniyojayecchrāddhe pūrvoktānprathamaṃ nṛpa
brāhmaṇān pitṛpuṣṭyarthamanukalpeṣvanantarān
mitradhruk kunakhī klībaḥ śyāvadantastathā dvijaḥ
kanyādūṣayitā vahnivedojjhaḥ somavikrayī
abhiśastastathā stenaḥ piśuno grāmayājakaḥ
bhṛtakādhyāpakastadvadbhṛtakādhyāpitaśca yaḥ
parapūrvāpatiścaiva mātāpitrostathojjhakaḥ
vṛṣalīsūtipoṣṭā ca vṛṣalīpatireva ca
tathā devalakaścaiva śrāddhe nārhati ketanam
prathame 'hni budhaḥ śastāñśrotriyādīnnimantrayet
kathayecca tadaivaiṣāṃ niyogānpitṛdaivikān
tataḥ krodhavyavāyādīnāyāsaṃ ca dvijaiḥ saha
yajamāno na kurvīta doṣastatra mahānayam
śrāddhe niyukto bhuktvā vā bhojayitvā niyujya ca
vyavāyī retaso garte majjayatyātmanaḥ pitṝn
tasmātprathamam atroktaṃ dvijāgryāṇāṃ nimantraṇam
animantrya dvijāngehamāgatānbhojayedyatīn
pādaśaucādinā gehamāgatānpūjayeddvijān
pavitrapāṇirācāntān āsaneṣūpaveśayet
pitṝṇāmayujo yugmāndevānāmicchayā dvijān
devānāmekamekaṃ vā pitṝṇāṃ ca niyojayet
tathā mātāmahaśrāddhaṃ vaiśvadevasamanvitam
kurvīta bhaktisampannastantraṃ vā vaiśvadevikam
prāṅmukhānbhojayedviprān devānāmubhayātmakān
pitṛpaitāmahānāṃ pṛthaktayoḥ kecidāhuḥ śrāddhasya karaṇaṃ nṛpa
ekatraikena pākena vadantyanye maharṣayaḥ
viṣṭarārthaṃ kuśāndattvā sampūjyārghyaṃ vidhānataḥ
kuryādāvāhanaṃ prājño devānāṃ tadanujñayā
yavāmbunā ca devānāṃ dadyādarghyaṃ vidhānataḥ
sraggandhadhūpadīpāṃśca dattvā tebhyo yathāvidhi
pitṝṇām apasavyaṃ tatsarvamevopakalpayet
anujñāṃ ca tataḥ prāpya dattvā darbhāndvidhākṛtān
mantrapūrvaṃ pitṝṇāṃ tu kuryādāvāhanaṃ budhaḥ
tilāmbunā cāpasavyaṃ dadyādarghyādikaṃ nṛpa
kāle tatrātithiṃ prāptamannakāmaṃ nṛpādhvagam
brāhmaṇairabhyanujñātaḥ kāmaṃ tamapi bhojayet
yogino vividhai rūpairnarāṇām upakāriṇaḥ
bhramanti pṛthivīmetāmavijñātasvarūpiṇaḥ
tasmādabhyarcayetprāptaṃ śrāddhakāle 'tithiṃ budhaḥ
śrāddhakriyāphalaṃ hanti narendrāpūjito 'tithiḥ
juhuyādvyañjanakṣāravarjamannaṃ tato 'nale
anujñāto dvijaistaistu trikṛtvaḥ puruṣarṣabha
agnaye kavyavāhāya svāhetyādau nṛpāhutiḥ
somāya vai pitṛmate dātavyā tadanantaram
vaivasvatāya caivānyā tṛtīyā dīyate tataḥ
hutāvaśiṣṭamalpālpaṃ viprapātreṣu nirvapet
tato 'nnaṃ mṛṣṭam atyarthamabhīṣṭam atisaṃskṛtam
dattvā juṣadhvamicchāto vācyametadaniṣṭhuram
bhoktavyaṃ taiśca taccittairmaunibhiḥ sumukhaiḥ sukham
akrudhyatā cātvaratā deyaṃ tenāpi bhaktitaḥ
rakṣoghnamantrapaṭhanaṃ bhūmerāstaraṇaṃ tilaiḥ
kṛtvā dhyeyāḥ svapitarasta eva dvijasattamāḥ
pitā pitāmahaścaiva tathaiva prapitāmahaḥ
mama tṛptiṃ prayāntvadya vipradeheṣu saṃsthitāḥ
pitā pitāmahaścaiva tathaiva prapitāmahaḥ
mama tṛptiṃ prayāntvagnihomāpyāyitamūrtayaḥ
pitā pitāmahaścaiva tathaiva prapitāmahaḥ
tṛptiṃ prayāntu piṇḍena mayā dattena bhūtale
pitā pitāmahaścaiva tathaiva prapitāmahaḥ
tṛptiṃ prayāntu me bhaktyā yanmayaitadihāhṛtam
mātāmahastṛptim upaitu tasya tathā pitā tasya pitā tathānyaḥ
viśve ca devāḥ paramāṃ prayāntu tṛptiṃ praṇaśyantu ca yātudhānāḥ
yajñeśvaro havyasamastakavyabhoktāvyayātmā harirīśvaro 'tra
tatsaṃnidhānādapayāntu sadyo rakṣāṃsyaśeṣāṇyasurāśca sarve
tṛpteṣu teṣu vikiredannaṃ vipreṣu bhūtale dadyāccācamanārthāya tebhyo vāri sakṛt sakṛt
sutṛptaistairanujñātaḥ sarveṇānnena bhūtale
satilena tataḥ piṇḍānsamyagdadyātsamāhitaḥ
pitṛtīrthena salilaṃ dadyādatha jalāñjalim
mātāmahebhyastenaiva piṇḍāṃstīrthena nirvapet
dakṣiṇāgreṣu darbheṣu puṣpadhūpādipūjitam
svapitre prathamaṃ piṇḍaṃ dadyāducchiṣṭasaṃnidhau
pitāmahāya caivānyaṃ tatpitre ca tathā param
darbhamūle lepabhujaḥ prīṇayellepagharṣaṇaiḥ
piṇḍairmātāmahāṃstadvadgandhamālyādisaṃyutaiḥ
pūjayitvā dvijāgryāṇāṃ dadyādācamanaṃ tataḥ
pitṛbhyaḥ prathamaṃ bhaktyā tanmanasko nareśvara
susvadhetyāśiṣā yuktāṃ dadyācchaktyā ca dakṣiṇām
dattvā ca dakṣiṇāṃ tebhyo vācayedvaiśvadevikān
prīyantām iti ye viśvedevāstena itīrayet
tatheti cokte tairvipraiḥ prārthanīyāstathāśiṣaḥ
paścādvisarjayeddevānpūrvaṃ paitrānmahāmate
mātāmahānāmapyevaṃ saha devaiḥ kramaḥ smṛtaḥ
bhojane ca svaśaktyā ca dāne tadvadvisarjane
āpādaśaucanāt pūrvaṃ kuryāddevadvijanmasu
visarjanaṃ tu prathamaṃ paitraṃ mātāmaheṣu vai
visarjayetprītivacaḥ sanmānābhyarcitāṃstataḥ
nivartetābhyanujñāta ādvārāt tānanuvrajet
tatastu vaiśvadevākhyāṃ kuryānnityakriyāṃ budhaḥ
bhuñjīyācca samaṃ pūjyabhṛtyabandhubhirātmanaḥ
evaṃ śrāddhaṃ budhaḥ kuryātpaitraṃ mātāmahaṃ tathā
śrāddhairāpyāyitā dadyuḥ sarvakāmānpitāmahāḥ
trīṇi śrāddhe pavitrāṇi dauhitraḥ kutapastilāḥ
rajatasya tathā dānaṃ kathāsaṃdarśanādikam
varjyāni kurvatā śrāddhaṃ kopo 'dhvagamanaṃ tvarā
bhokturapyatra rājendra trayametanna śasyate
viśvedevāḥ sapitarastathā mātāmahā nṛpa
kulaṃ cāpyāyyate puṃsāṃ sarvaṃ śrāddhaṃ prakurvatām
somādhāraḥ pitṛgaṇo yogādhāraśca candramāḥ
śrāddhe yoginiyogastu tasmādbhūpāla śasyate
sahasrasyāpi viprāṇāṃ yogī cetpurataḥ sthitaḥ
sarvānbhoktṝṃstārayati yajamānaṃ tathā nṛpa
aurva uvāca
haviṣyamatsyamāṃsaistu śaśasya śakunasya ca
saukaracchāgalaiṇeyarauravairgavayena ca
aurabhragavyaiśca tathā māsavṛddhyā pitāmahāḥ
prayānti tṛptiṃ māṃsaistu nityaṃ vārdhrīṇasāmiṣaiḥ
khaḍgamāṃsamatīvātra kālaśākaṃ tathā madhu
śastāni karmaṇyatyantatṛptidāni nareśvara
gayāmupetya yaḥ śrāddhaṃ karoti pṛthivīpate
saphalaṃ tasya tajjanma jāyate pitṛtuṣṭidam
prasātikāḥ sanīvārāḥ śyāmākā dvividhāstathā
vanyauṣadhīpradhānāstu śrāddhārhāḥ puruṣarṣabha
yavāḥ priyaṃgavo mudgā godhūmā vrīhayastilāḥ
niṣpāvāḥ kovidārāśca sarṣapāścātra śobhanāḥ
akṛtāgrayaṇaṃ yacca dhānyajātaṃ nareśvara
rājamāṣān aṇūṃścaiva masūrāṃśca vivarjayet
alābuṃ gṛñjanaṃ caiva palāṇḍuṃ piṇḍamūlakam
gandhārakaṃ karambhāṇi lavaṇānyauṣarāṇi ca
āraktāścaiva niryāsāḥ pratyakṣalavaṇāni ca
varjyānyetāni vai śrāddhe yacca vācā na śasyate
naktāhṛtamanutsṛṣṭaṃ tṛpyate na ca yatra gauḥ
durgandhi phenilaṃ cāmbu śrāddhayogyaṃ na pārthiva
kṣīramekaśaphānāṃ yadauṣṭramāvikameva ca
mārgaṃ ca māhiṣaṃ caiva varjayecchrāddhakarmaṇi
ṣaṇḍāpaviddhacaṇḍālapāṣaṇḍyunmattarogibhiḥ
kṛkavākuśca nagnaiśca vānaragrāmasūkaraiḥ
udakyāsūtikāśaucimṛtahāraiśca vīkṣite
śrāddhe surā na pitaro bhuñjate puruṣarṣabha
tasmātpariśrite kuryācchrāddhaṃ śraddhāsamanvitaḥ
urvyāṃ ca tilavikṣepādyātudhānānnivārayet
na pūti naivopapannaṃ keśakīṭādibhirnṛpa
na caivābhiṣavairmiśramannaṃ paryuṣitaṃ tathā
śraddhāsamanvitairdattaṃ pitṛbhyo nāmagotrataḥ
yadāhārāstu te jātāstadāhāratvameti tat
śrūyante cāpi pitṛbhirgītā gāthā mahīpate
ikṣvākormanuputrasya kalāpopavane purā
api naste bhaviṣyanti kule sanmārgaśīlinaḥ
gayāmupetya ye piṇḍāndāsyantyasmākamādarāt
api naḥ sa kule jāyādyo no dadyāttrayodaśīm
pāyasaṃ madhusarpibhyāṃ varṣāsu ca maghāsu ca
gaurīṃ vāpyudvahetkanyāṃ nīlaṃ vā vṛṣamutsṛjet
yajeta vāśvamedhena vidhivaddakṣiṇāvatā
parāśara uvāca
ityāha bhagavānaurvaḥ sagarāya mahātmane
sadācārānpurā samyaṅmaitreya paripṛcchate
mayāpyetadaśeṣeṇa kathitaṃ bhavato dvija
samullaṅghya sadācāraṃ kaścinnāpnoti śobhanam
maitreya uvāca
ṣaṇḍāpaviddhapramukhā viditā bhagavanmayā
udakyādyāśca ye sarve nagnamicchāmi veditum
ko nagnaḥ kiṃsamācāro nagnasaṃjñāṃ naro labhet
nagnasvarūpamicchāmi yathāvatkathitaṃ tvayā
parāśara uvāca
ṛgyajuḥsāmasaṃjñeyaṃ trayī varṇāvṛtirdvija
etāmujhati yo mohātsa nagnaḥ pātakī smṛtaḥ
trayī samastavarṇānāṃ dvija saṃvaraṇaṃ yataḥ
nagno bhavatyujhitāyāmatastasyāmasaṃśayam
idaṃ ca śrūyatāmanyadbhīṣmāya sumahātmane
kathayāmāsa dharmajño vasiṣṭho 'smatpitāmahaḥ
mayāpi tasya gadataḥ śrutametanmahātmanaḥ
nagnasaṃbandhi maitreya yatpṛṣṭo 'hamiha tvayā
devāsuramabhūdyuddhaṃ divyamabdaṃ purā dvija
tasminparājitā devā daityairhrādapurogamaiḥ
kṣīrodasyottaraṃ kūlaṃ gatvātapyanta vai tapaḥ
viṣṇorārādhanārthāya jaguścemaṃ stavaṃ tadā
devā ūcuḥ
ārādhanāya lokānāṃ viṣṇorīśasya yāṃ giram
vakṣyāmo bhagavānādyastayā viṣṇuḥ prasīdatu
yato bhūtānyaśeṣāṇi prasūtāni mahātmanaḥ
yasmiṃśca layameṣyanti kastaṃ saṃstotumīśvaraḥ
tathāpyarātividhvaṃsadhvastavīryā bhavārthinaḥ
tvāṃ stoṣyāmastavoktīnāṃ yāthārthyaṃ naiva gocare
tvamurvī salilaṃ vahnirvāyurākāśameva ca
samastamantaḥkaraṇaṃ pradhānaṃ tatparaḥ pumān
ekaṃ tavaitadbhūtātmanmūrtāmūrtamayaṃ vapuḥ
ābrahmastambaparyantaṃ sthānakālavibhedavat
tatreśa tava yatpūrvaṃ tvannābhikamalodbhavam
rūpaṃ sargopakārāya tasmai brahmātmane namaḥ
śakrārkarudravasvaśvimarutsomādibhedavat
vayamevaṃ svarūpaṃ te tasmai devātmane namaḥ
dambhaprāyamasaṃbodhi titikṣādamavarjitam
yadrūpaṃ tava govinda tasmai daityātmane namaḥ
nātijñānavahā yasminnāḍyaḥ stimitatejasi
śabdādilobhi yattasmai tubhyaṃ yakṣātmane namaḥ
krauryamāyāmayaṃ ghoraṃ yacca rūpaṃ tavāsitam
niśācarātmane tasmai namaste puruṣottama
svargasthadharmisaddharmaphalopakaraṇaṃ tava
dharmākhyaṃ ca tathā rūpaṃ namastasmai janārdana
harṣaprāyam asaṃsargi gatimadgamanādiṣu
siddhātmaṃstava yadrūpaṃ tasmai siddhātmane namaḥ
atitikṣādhanaṃ krūramupabhogasahaṃ hare
dvijihvaṃ tava yadrūpaṃ tasmai sarpātmane namaḥ
avabodhi ca yacchāntamadoṣamapakalmaṣam
ṛṣirūpātmane tasmai viṣṇo rūpāya te namaḥ
bhakṣayatyatha kalpānte bhūtāni yad avāritam
tvadrūpaṃ puṇḍarīkākṣa tasmai kālātmane namaḥ
saṃbhakṣya sarvabhūtāni devādīnyaviśeṣataḥ
nṛtyatyante ca yadrūpaṃ tasmai rudrātmane namaḥ
pravṛttyā rajaso yacca karmaṇāṃ kāraṇātmakam
janārdana namastasmai tvadrūpāya narātmane
aṣṭāviṃśadvadhopetaṃ yadrūpaṃ tāmasaṃ tava
unmārgagāmi sarvātmaṃstasmai paśvātmane namaḥ
yajñāṅgabhūtaṃ yadrūpaṃ jagataḥ siddhisādhanam
vṛkṣādibhedairyad bhedi tasmai mukhyātmane namaḥ
tiryaṅmanuṣyadevādivyomaśabdādikaṃ ca yat
rūpaṃ tavādeḥ sarvasya tasmai sarvātmane namaḥ
pradhānabuddhyādimayādaśeṣād yadanyadasmātparamaṃ parātman
rūpaṃ tavādyaṃ na yadanyatulyaṃ tasmai namaḥ kāraṇakāraṇāya
śuklādidīrghādighanādihīnamagocare yacca viśeṣaṇānām
śuddhātiśuddhaṃ paramarṣidṛśyaṃ rūpāya tasmai bhagavannatāḥ smaḥ
yannaḥ śarīreṣu yadanyadeheṣvaśeṣavastuṣvajamavyayaṃ yat
yasmācca nānyadvyatiriktamasti brahmasvarūpāya natāḥ sma tasmai
sakalamidamajasya yasya rūpaṃ paramapadātmavataḥ sanātanasya
tamanidhanamaśeṣabījabhūtaṃ prabhumamalaṃ praṇatāḥ sma vāsudevam
parāśara uvāca
stotrasyāsyāvasāne tu dadṛśuḥ parameśvaram
śaṅkhacakragadāpāṇiṃ garuḍasthaṃ surā harim
tamūcuḥ sakalā devāḥ praṇipātapuraḥsaram
prasīda deva daityebhyastrāhīti śaraṇārthinaḥ
trailokyaṃ yajñabhāgāśca daityairhrādapurogamaiḥ
hṛtaṃ no brahmaṇo 'pyājñāmullaṅghya parameśvara
yadyapyaśeṣabhūtasya vayaṃ te ca tavāṃśakāḥ
tathāpyavidyābhedena bhinnaṃ paśyāmahe jagat
svavarṇadharmābhiratā vedamārgānusāriṇaḥ
na śakyāste 'rayo hantumasmābhistapasānvitāḥ
tamupāyamaśeṣātmannasmākaṃ dātum arhasi
yena tānasurānhantuṃ bhavema bhagavankṣamāḥ
parāśara uvāca
ityukto bhagavāṃstebhyo māyāmohaṃ śarīrataḥ
samutpādya dadau viṣṇuḥ prāha cedaṃ surottamān
māyāmoho 'yam akhilāndaityāṃstānmohayiṣyati
tato vadhyā bhaviṣyanti vedamārgabahiṣkṛtāḥ
sthitau sthitasya me vadhyā yāvantaḥ paripanthinaḥ
brahmaṇo hyadhikārasya devā daityādikāḥ surāḥ
tadgacchata na bhīḥ kāryā māyāmoho 'yamagrataḥ
gacchatvadyopakārāya bhavatāṃ bhavitā surāḥ
parāśara uvāca
ityuktāḥ praṇipatyainaṃ yayurdevā yathāgatam
māyāmoho 'pi taiḥ sārdhaṃ yayau yatra mahāsurāḥ
parāśara uvāca
tapasyabhiratānso 'tha māyāmoho mahāsurān
maitreya dadṛśe gatvā narmadātīrasaṃśrayān
tato digambaro muṇḍo barhipatradharo dvija
māyāmoho 'surānślakṣṇamidaṃ vacanamabravīt
māyāmoha uvāca
bho daityapatayo brūta yadarthaṃ tapyate tapaḥ
aihikaṃ vātha pāratryaṃ tapasaḥ phalamicchatha
asurā ūcuḥ
pāratryaphalalābhāya tapaścaryā mahāmate
asmābhiriyamārabdhā kiṃ vā te 'tra vivakṣitam
māyāmoha uvāca
kurudhvaṃ mama vākyāni yadi muktim abhīpsatha
arhadhvaṃ dharmametaṃ ca muktidvāramasaṃvṛtam
dharmo vimukterarho 'yaṃ naitasmādaparaḥ paraḥ
atraivāvasthitāḥ svargaṃ vimuktiṃ vā gamiṣyatha
arhadhvaṃ dharmametaṃ ca sarve yūyaṃ mahābalāḥ
parāśara uvāca
evaṃprakārairbahubhiryuktidarśanavardhitaiḥ
māyāmohena daityāste vedamārgādapākṛtāḥ
dharmāyaitadadharmāya sadetanna sadityapi
vimuktaye tvidaṃ naitadvimuktiṃ samprayacchati
paramārtho 'yamatyarthaṃ paramārtho na cāpyayam
kāryametadakāryaṃ ca naitadevaṃ sphuṭaṃ tvidam
digvāsasāmayaṃ dharmo dharmo 'yaṃ bahuvāsasām
ityanekāntavādaṃ ca māyāmohena naikadhā
tena darśayatā daityāḥ svadharmāṃstyājitā dvija
arhathemaṃ mahādharmaṃ māyāmohena te yataḥ
proktāstamāśritā dharmam ārhatās tena te 'bhavan
trayīdharmasamutsargaṃ māyāmohena te 'surāḥ
kāritāstanmayā hyāsaṃstathānye tatprabodhitāḥ
tairapyanye pare taiśca tairapyanye pare ca taiḥ
alpairahobhiḥ saṃtyaktā tairdaityaiḥ prāyaśastrayī
punaśca raktāmbaradhṛṅ māyāmoho 'jitekṣaṇaḥ
anyānāhāsurāngatvā mṛdvalpamadhurākṣaram
māyāmoha uvāca
svargārthaṃ yadi vo vāñchā nirvāṇārthamathāsurāḥ
tadalaṃ paśughātādiduṣṭadharmaṃ nibodhata
vijñānamayamevaitadaśeṣam avagacchata
budhyadhvaṃ me vacaḥ samyagbudhairevamudīritam
jagadetadanādhāraṃ bhrāntijñānārthatatparam
rāgādiduṣṭamatyarthaṃ bhrāmyate bhavasaṃkaṭe
parāśara uvāca
evaṃ budhyata budhyadhvaṃ budhyataivamitīrayan
māyāmohaḥ sa daityeyān dharmamatyājayannijam
nānāprakāravacanaṃ sa teṣāṃ yuktiyojitam
tathā tathāvadaddharmaṃ tatyajuste yathā yathā
te 'pyanyeṣāṃ tathaivocuranyairanye tathoditāḥ
maitreya tatyajurdharmaṃ vedasmṛtyuditaṃ param
anyānapyanyapāṣaṇḍaprakārairbahubhirdvija
daiteyānmohayāmāsa māyāmoho 'timohakṛt
svalpenaiva hi kālena māyāmohena te 'surāḥ
mohitāstatyajuḥ sarvāṃ trayīmārgāśritāṃ kathām
kecidvinindāṃ vedānāṃ devānāmapare dvija
yajñakarmakalāpasya tathānye ca dvijanmanām
naitadyuktisahaṃ vākyaṃ hiṃsā dharmāya neṣyate
havīṃṣyanaladagdhāni phalāyet arbhakoditam
yajñairanekairdevatvamavāpyendreṇa bhujyate
śamyādi yadi cetkāṣṭhaṃ tadvaraṃ patrabhukpaśuḥ
nihatasya paśoryajñe svargaprāptiryadīṣyate
svapitā yajamānena kiṃ nu tasmānna hanyate
tṛptaye jāyate puṃso bhuktamanyena cet tataḥ
dadyācchrāddhaṃ śraddhayānnaṃ na vaheyuḥ pravāsinaḥ
janaśraddheyamityetadavagamya tato 'tra vaḥ
upekṣā śreyasī vākyaṃ rocatāṃ yanmayeritam
na hyāptavādā nabhaso nipatanti mahāsurāḥ
yuktimadvacanaṃ grāhyaṃ mayānyaiśca bhavadvidhaiḥ
parāśara uvāca
māyāmohena te daityāḥ prakārairbahubhistathā
vyutthāpitā yathā naiṣāṃ trayīṃ kaścidarocayat
itthamunmārgayāteṣu teṣu daityeṣu te 'marāḥ
udyogaṃ paramaṃ kṛtvā yuddhāya samupasthitāḥ
tato devāsuraṃ yuddhaṃ punarevābhavaddvija
hatāśca te 'surā devaiḥ sanmārgaparipanthinaḥ
saddharmakavacasteṣāmabhūdyaḥ prathamaṃ dvija
tena rakṣābhavatpūrvaṃ neśurnaṣṭe ca tatra te
tato maitreya tanmārgavartino ye 'bhavañjanāḥ
nagnāste tairyatastyaktaṃ trayīsaṃvaraṇaṃ vṛthā
brahmacārī gṛhasthaśca vānaprasthastathāśramāḥ
parivrāḍvā caturtho 'tra pañcamo nopapadyate
yastu saṃtyajya gārhasthyaṃ vānaprastho na jāyate
parivrāḍvāpi maitreya sa nagnaḥ pāpakṛnnaraḥ
nityānāṃ karmaṇāṃ vipra yasya hāniraharniśam
akurvanvihitaṃ karma śaktaḥ patati taddine
prāyaścittena mahatā śuddhiṃ prāpnotyanāpadi
pakṣaṃ nityakriyāhāneḥ kartā maitreya mānavaḥ
saṃvatsaraṃ kriyāhāniryasya puṃso 'bhijāyate
tasyāvalokanātsūryo nirīkṣyaḥ sādhubhiḥ sadā
spṛṣṭe snānaṃ sacailasya śuddhiheturmahāmune
puṃso bhavati tasyoktā na śuddhiḥ pāpakarmaṇaḥ
devarṣipitṛbhūtāni yasya niḥśvasya veśmani
prayāntyanarcitānyatra na tasmātpāpakṛnnaraḥ
devādiniḥśvāsahataṃ śarīraṃ yasya veśma ca
na tena saṃkaraṃ kuryādgṛhāsanaparicchadaiḥ
saṃbhāṣaṇānupraśnādi sahāsyaṃ caiva kurvataḥ
jāyate tulyatā puṃsastenaiva dvija vatsaram
atha bhuṅkte gṛhe tasya karotyāsyāṃ tathāsane
śete cāpyekaśayane sa sadyastatsamo bhavet
devatāpitṛbhūtāni tathānabhyarcya yo 'tithīn
bhuṅkte sa pātakaṃ bhuṅkte niṣkṛtistasya kīdṛśī
brāhmaṇādyāśca ye varṇāḥ svadharmādanyatomukham
yānti te nagnasaṃjñāṃ tu hīnakarmasvavasthitāḥ
caturṇāṃ yatra varṇānāṃ maitreyātyantasaṃkaraḥ
tatrāsyā sādhuvṛttīnām upaghātāya jāyate
anabhyarcya ṛṣīndevānpitṛbhūtātithīṃstathā
yo bhuṅkte tasya saṃbhāṣātpatanti narake narāḥ
tasmādetānnaro nagnāṃstrayīsaṃtyāgadūṣitān
sarvadā varjayetprājña ālāpasparśanādiṣu
śraddhāvadbhiḥ kṛtaṃ yatnāddevānpitṛpitāmahān
na prīṇayati tacchrāddhaṃ yadyebhiravalokitam
śrūyate ca purā khyāto rājā śatadhanurbhuvi
patnī ca śaibyā tasyābhūdatidharmaparāyaṇā
pativratā mahābhāgā satyaśaucadayānvitā
sarvalakṣaṇasampannā sampannā vinayena ca
sa tu rājā tayā sārdhaṃ devadevaṃ janārdanam
ārādhayāmāsa vibhuṃ parameṇa samādhinā
homairjapaistathā dānairupavāsaiśca bhaktitaḥ
pūjābhiścānudivasaṃ tanmanā nānyamānasaḥ
ekadā tu samaṃ snātau tau tu bhāryāpatī jale
bhāgīrathyāḥ samuttīrṇau kārttikyāṃ samupoṣitau
pāṣaṇḍinamapaśyetāmāyāntaṃ saṃmukhaṃ dvija
cāpācāryasya tasyāsau sakhā rājño mahātmanaḥ
atastadgauravāttena sahālāpamathākarot
na tu sā vāgyatā devī tasya patnī yatavratā
upoṣitāsmīti raviṃ tasmindṛṣṭe dadarśa ca
samāgamya yathānyāyaṃ dampatī tau yathāvidhi
viṣṇoḥ pūjādikaṃ sarvaṃ kṛtavantau dvijottama
kālena gacchatā rājā mamārāsau sapatnajit
anvāruroha taṃ devī citāsthaṃ bhūpatiṃ patim
sa tu tenāpacāreṇa śvā jajñe vasudhādhipaḥ
upoṣitena pāṣaṇḍasaṃbhāṣo yaḥ kṛto 'bhavat
sāpi jātismarā jajñe kāśirājasutā śubhā
sarvavijñānasampannā sarvalakṣaṇabhūṣitā
tāṃ pitā dātukāmo 'bhūd varāya vinivāritaḥ
tayaiva tanvyā virato vivāhārambhato nṛpaḥ
tataḥ sā divyayā dṛṣṭyā dṛṣṭvā śvānaṃ nijaṃ patim
vaidiśākhyaṃ puraṃ gatvā tadavasthaṃ dadarśa tam
taṃ dṛṣṭvaiva mahābhāgā śvānabhūtaṃ patiṃ tathā
dadau tasmai varāhāraṃ satkārapravaṇaṃ śubham
bhuñjandattaṃ tayā so 'nnamatimiṣṭamabhīpsitam
śvajātilalitaṃ kurvanbahu cāṭu cakāra vai
atīva vrīḍitā bālā kurvatā cāṭu tena sā
praṇāmapūrvamāhedaṃ dayitaṃ taṃ kuyonijam
patnyuvāca
smaryatāṃ tanmahārāja dākṣiṇyalalitaṃ tvayā
yena śvayonim āpanno mama cāṭukaro bhavān
pāṣaṇḍinaṃ samābhāṣya tīrthasnānādanantaram
prāpto 'si kutsitāṃ yoniṃ kiṃ na smarasi tatprabho
parāśara uvāca
tayaivaṃ smārite tatra pūrvajātikṛte tadā
dadhyau ciramathāvāpa nirvedamatidurlabham
nirviṇṇacittaḥ sa tato nirgamya nagarādbahiḥ
maruprapatanaṃ kṛtvā śārgālīṃ yonimāgataḥ
sāpi dvitīye samprāpte varṣe divyena cakṣuṣā
jñātvā sṛgālaṃ taṃ draṣṭuṃ yayau kolāhalaṃ girim
tatrāpi dṛṣṭvā taṃ prāha śārgālīṃ yonimāgatam
bhartāramapi cārvaṅgī tanayā pṛthivīkṣitaḥ
patnyuvāca
api smarasi rājendra śvayonisthasya yanmayā
proktaṃ te pūrvacaritaṃ pāṣaṇḍālāpasaṃśrayam
parāśara uvāca
punastayoktaṃ tajjñātvā satyaṃ satyavatāṃ varaḥ
kānane sa nirāhārastatyāja svaṃ kalevaram
bhūyastato vṛkaṃ jātaṃ gatvā taṃ nirjane vane
smārayāmāsa bhartāraṃ pūrvavṛttamaninditā
na tvaṃ vṛko mahābhāga rājā śatadhanurbhavān
śvā bhūtvā tvaṃ śṛgālo 'bhūrvṛkatvaṃ sāmprataṃ gataḥ
parāśara uvāca
smāritena yathā vyaktastenātmā gṛdhratāṃ gataḥ
apāpā sā punaścainaṃ bodhayāmāsa bhāminī
narendra smaryatām ātmā hyalaṃ te gṛdhraceṣṭayā
pāṣaṇḍālāpajāto 'yaṃ doṣo yadgṛdhratāṃ gataḥ
tataḥ kākatvamāpannaṃ samanantarajanmani
uvāca tanvī bhartāramupalabhyātmayogataḥ
aśeṣā bhūbhṛtaḥ pūrvaṃ vaśyā yasmai baliṃ daduḥ
sa tvaṃ kākatvam āpanno jāto 'dya balibhukprabho
evam eva ca kākatve smāritaḥ sa purātanam
tatyāja bhūpatiḥ prāṇānmayūratvamavāpa ca
mayūratve tataḥ sā vai cakārānugataṃ śubhā
dattaiḥ pratikṣaṇaṃ bhojyairbālā tajjātibhojanaiḥ
tatastu janako rājā vājimedhaṃ mahākratum
cakāra tasyāvabhṛthe snāpayāmāsa taṃ tadā
sasnau svayaṃ ca tanvaṅgī smārayāmāsa cāpi tam
yathāsau śvaśṛgālādyā yonīrjagrāha pārthivaḥ
smṛtajanmakramaḥ so 'tha tatyāja svaṃ kalevaram
jajñe ca janakasyaiva putro 'sau sumahātmanaḥ
tataḥ sā pitaraṃ tanvī vivāhārthamacodayat
sa cāpi kārayāmāsa pitā tasyāḥ svayaṃvaram
svayaṃvare kṛte sā taṃ samprāptaṃ patimātmanaḥ
varayāmāsa bhūyo 'pi bhartṛbhāvena bhāminī
bubhuje ca tayā sārdhaṃ saṃbhogānnṛpanandanaḥ
pitaryuparate rājyaṃ videheṣu cakāra saḥ
iyāja yajñānsubahūndadau dānāni cārthinām
putrānutpādayāmāsa yuyudhe ca sahāribhiḥ
rājyaṃ kṛtvā yathānyāyaṃ pālayitvā vasuṃdharām
tatyāja sa priyānprāṇānsaṃgrāme dharmato nṛpaḥ
tataścitāsthaṃ taṃ bhūyo bhartāraṃ sā śubhekṣaṇā
anvāruroha vidhivadyathāpūrvaṃ mudāvatī
tato 'vāpa tayā sārdhaṃ rājaputryā sa pārthivaḥ
aindrānatītya vai lokāṃllokān kāmaduho 'kṣayān
svargākṣayatvamatulaṃ dāmpatyamatidurlabham
prāptaṃ puṇyaphalaṃ prāpya saṃśuddhiṃ tāṃ dvijottama
eṣa pāṣaṇḍasaṃbhāṣadoṣaḥ prokto mayā dvija
tathāśvamedhāvabhṛthasnānamāhātmyameva ca
tasmātpāṣaṇḍibhiḥ pāpairālāpasparśanaṃ tyajet
viśeṣataḥ kriyākāle yajñādau cāpi dīkṣitaḥ
kriyāhānirgṛhe yasya māsamekaṃ prajāyate
tasyāvalokanātsūryaṃ paśyeta matimānnaraḥ
kiṃ punaryaistu saṃtyaktā trayī sarvātmanā dvija
parānnabhojibhiḥ pāpairvedavādavirodhibhiḥ
pāṣaṇḍino vikarmasthānbaiḍālavratikāñchaṭhān
haitukānbakavṛttīṃśca vāṅmātreṇāpi nārcayet
dūrādapāstaḥ saṃparkaḥ sahāsyāpi ca pāpibhiḥ
pāṣaṇḍibhirdurācāraistasmāttānparivarjayet
ete nagnāstavākhyātā dṛṣṭyā śrāddhopaghātakāḥ
yeṣāṃ saṃbhāṣaṇātpuṃsāṃ dinapuṇyaṃ praṇaśyati
ete pāṣaṇḍinaḥ pāpā na hyetānālapedbudhaḥ
puṇyaṃ naśyati saṃbhāṣādeteṣāṃ taddinodbhavam
puṃsāṃ jaṭādharaṇamauṇḍyavatāṃ vṛthaiva moghāśināmakhilaśaucanirākṛtānām
toyapradānapitṛpiṇḍabahiṣkṛtānāṃ saṃbhāṣaṇādapi narā narakaṃ prayānti
maitreya uvāca
bhagavan yannaraiḥ kāryaṃ sādhukarmaṇyavasthitaiḥ
tan mahyaṃ guruṇākhyātaṃ nityanaimittikātmakam
varṇadharmāstathākhyātā dharmā ye cāśrameṣu vai
śrotum icchāmyahaṃ vaṃśāṃstāṃstvaṃ prabrūhi me guro
parāśara uvāca
maitreya śrūyatāmayam anekayajvivīraśūrabhūpālālaṃkṛto brahmādirmānavo vaṃśaḥ
tathā coktam
brahmādyaṃ yo manorvaṃśam ahanyahani saṃsmaret
tasya vaṃśasamucchedo na kadācidbhaviṣyati
tad asya vaṃśasyānupūrvīm aśeṣapāpaprakṣālanāya maitreya tāṃ śṛṇu
tad yathā sakalajagatāmanādir ādibhūtaṛgyajuḥsāmādimayo bhagavadviṣṇumayasya brahmaṇo mūrtaṃ rūpaṃ hiraṇyagarbho brahmāṇḍato bhagavānprāgbabhūva
brahmaṇaśca dakṣiṇāṅguṣṭhajanmā dakṣaḥ prajāpatiḥ dakṣasyāditiraditervivasvān vivasvato manuḥ
manor ikṣvākunṛgadhṛṣṭaśaryātinariṣyantaprāṃśunābhāganediṣṭakarūṣapṛṣadhrākhyā daśa putrā babhūvuḥ
iṣṭiṃ ca mitrāvaruṇayormanuḥ putrakāmaścakāra
tatrāpahute hoturapacārādilā nāma kanyā babhūva
saiva ca mitrāvaruṇayoḥ prasādātsudyumno nāma manoḥ putro maitreyāsīt
punaś ceśvarakopātstrī satī somasūnorbudhasyāśramasamīpe babhrāma
sānurāgaśca tasyāṃ budhaḥ purūravasam ātmajamutpādayāmāsa
jāte ca tasmin amitatejobhiḥ paramarṣibhirṛṅmayo yajurmayaḥ sāmamayo 'tharvamayaḥ sarvamayo manomayo jñānamayo nakiṃcinmayo bhagavān yajñapuruṣasvarūpī sudyumnasya puṃstvamabhilaṣadbhiryathāvadiṣṭastatprasādāccāsāvilā punarapi sudyumno 'bhavat
tasyāpyutkalagayavinatasaṃjñāstrayaḥ putrā babhūvuḥ
sudyumnastu strīpūrvakatvādrājyabhāgaṃ na lebhe
tatpitrā tu vasiṣṭhavacanātpratiṣṭhānaṃ nāma nagaraṃ sudyumnāya dattaṃ taccāsau purūravase prādāt
pṛṣadhrastu manoḥ putro gurugovadhācchūdratvamagamat
karūṣātkārūṣāḥ kṣatriyā mahābalaparākramā babhūvuḥ
nābhāgo nediṣṭaputrastu vaiśyatāmagamattasmādbhalandanaḥ putro 'bhavat
bhalandanād vatsaprir udārakīrtiḥ
vatsapreḥ prāṃśur abhavat
prajāniś ca prāṃśor eko 'bhavat
tataś ca khanitrastasmāccakṣuṣaḥ cakṣuṣāccātibalaparākramo viṃśo 'bhavat
tato viviṃśastasmācca khaninetrastataścātivibhūtiḥ
ativibhūterbhūribalaparākramaḥ karaṃdhamaḥ putro 'bhavattasmād apyavikṣir avikṣer apyavikṣito 'pyatibalaḥ putro marutto 'bhavadyasyemāvadyāpi ślokau gīyete
maruttasya yathā yajñastathā kasyābhavad bhuvi
sarvaṃ hiraṇmayaṃ yasya yajñavastv atiśobhanam
amādyad indraḥ somena dakṣiṇābhir dvijātayaḥ
marutaḥ pariveṣṭāraḥ sadasyāś ca divaukasaḥ
maruttaś cakravartī nariṣyantanāmānaṃ putram avāpa
tasmācca damaḥ damasya putro rājyavardhano jajñe
rājyavardhanāt susuvṛddheḥ kevalaḥ kevalāt sudhṛtir abhūttataśca naraḥ tasmāccandraḥ tasmācca kevalaḥ kevalād bandhumān bandhumato vegavān vegavato budhaḥ tataśca tṛṇabinduḥ
tasyāpy ekā kanyā ilavilā nāma
taṃ cālambusā nāma varāpsarās tṛṇabinduṃ bheje
tasyām apy asya viśālo jajñe yaḥ purīṃ vaiśālīṃ nāma nirmame
hemacandro viśālasya putro 'bhavat
tasmāc ca sucandrastattanayo dhūmrāśvastasyāpi sṛñjayo 'bhūt
sṛñjayāt sahadevaḥ tataḥ kṛśāśvo nāma putro 'bhavat
somadattaḥ kṛśāśvājjajñe yo daśāśvamedhān ājahāra
tatputraś ca janamejayaḥ janamejayāt sumatiḥ ete vaiśālikā bhūbhṛtaḥ
śloko 'py atra gīyate
tṛṇabindoḥ prasādena sarve vaiśālikā nṛpāḥ
dīrghāyuṣo mahātmāno vīryavanto 'tidhārmikāḥ
śaryāteḥ kanyā sukanyā nāmābhavat yām upayeme cyavanaḥ
ānartaś ca nāma dhārmikaḥ śaryātiputro 'bhūt
ānartasyāpi revato nāma putro jajñe yo 'sāvānartaviṣayaṃ bubhuje purīṃ ca kuśasthalīm adhyuvāsa
revatasyāpi raivataḥ putraḥ kakudmī nāma dharmātmā bhrātṛśatasya jyeṣṭho 'bhavat
tasya ca revatī nāma kanyā tām ādāya sa tām ādāya kasyeyam arhatīti bhagavantam abjayoniṃ praṣṭuṃ brahmalokaṃ jagāma
tāvacca brahmaṇo 'ntike hāhāhūhūsaṃjñābhyāṃ gandharvābhyām atitānaṃ nāma divyaṃ gāndharvam agīyata
tāvacca trimārgaparivartair anekayugaparivṛttitiṣṭhann api raivataḥ śṛṇvan muhūrtam iva mene
gītāvasāne ca bhagavantam abjayoniṃ praṇamya raivataḥ kanyāyogyaṃ varam apṛcchat
taṃ cāha bhagavān kathaya yo 'bhimatas te vara iti
punaś ca praṇamya bhagavate tasmai yathābhimatān ātmanaḥ sa varān kathayāmāsa
ka eṣāṃ bhagavato 'bhimato yasmai kanyām imāṃ prayacchāmīti
tataḥ kiṃcidavanataśirāḥ sasmitaṃ bhagavān abjayonir āha
ya ete bhavato 'bhimatā naiteṣāṃ sāṃprataṃ apatyāpatyasaṃtatir apy avanītale 'sti
bahūni hi tavātraiva gāndharvaṃ śṛṇvataś caturyugānyatītāni
sāmprataṃ hi bhū'ṣṭāviṃśatitamasya manoś caturyugam atītaprāyam āsanno hi tatra kaliḥ
anyasmai kanyāratnam idaṃ bhavataikākinā deyam
bhavato 'pi mitramantribhṛtyakalatrabandhubalakośādayaḥ samastāḥ kālenaitenātyantam atītāḥ
tataḥ punar utpannasādhvaso rājā bhagavantaṃ praṇamya papraccha
bhagavann evam avasthite mayeyaṃ kasmai deyeti
tataḥ sa bhagavān kiṃcidavanamrakandharaṃ kṛtāñjalibhūtaṃ sarvalokagurur abjayonir āha
brahmovāca
na hy ādimadhyāntam ajasya yasya vidmo vayaṃ sarvamayasya dhātuḥ
na ca svarūpaṃ na paraṃ svabhāvaṃ na caiva sāraṃ parameśvarasya
kalāmuhūrtādimayaś ca kālo na yadvibhūteḥ pariṇāmahetuḥ
ajanmanāśasya samastamūrter anāmarūpasya sanātanasya
yasya prasādād aham acyutasya bhūtaḥ prajāsṛṣṭikaro 'ntakārī
krodhācca rudraḥ sthitihetubhūto yasmācca madhye puruṣaḥ parasmāt
madrūpam āsthāya sṛjaty ajo yaḥ sthitau ca yo 'sau puruṣasvarūpī
rudrasvarūpeṇa ca yo 'tti viśvaṃ dhatte tathānantavapuḥ samastam
śakrādirūpī paripāti viśvam arkendurūpaś ca tamo hinasti
pākāya yo 'gnitvam upetya lokān bibharti pṛthvīvapur avyayātmā
ceṣṭāṃ karoti śvasanasvarūpī lokasya tṛptiṃ ca jalānnarūpī
dadāti viśvasthitisaṃsthitas tu sarvāvakāśaṃ ca nabhaḥsvarūpī
yaḥ sṛjyate sargakṛd ātmanaiva yaḥ pālyate pālayitā ca devaḥ
viśvātmanā saṃhriyate 'ntakārī pṛthaktrayasyāsya ca yo 'vyayātmā
yasmiñjagad yo jagad etad ādyo yaś cāśrito 'smiñjagati svayaṃbhūḥ
sa sarvabhūtaprabhavo dharitryāṃ svāṃśena viṣṇur nṛpate 'vatīrṇaḥ
kuśasthalī yā tava bhūpa ramyā purī purābhūd amarāvatīva
sā dvārakā saṃprati tatra cāste sa keśavāṃśo baladevanāmā
tasmai tvam enāṃ tanayāṃ narendra prayaccha māyāmanujāya jāyām
ślāghyo varo 'sau tanayā taveyaṃ strīratnabhūtā sadṛśo hi yogaḥ
parāśara uvāca
itīrito 'sau kamalodbhavena bhuvaṃ samāsādya patiḥ prajānām
dadarśa hrasvān puruṣān aśeṣān alpaujasaḥ svalpavivekavīryān
kuśasthalīṃ tāṃ ca purīm upetya dṛṣṭvānyarūpāṃ pradadau svakanyām
sīradhvajāya sphaṭikācalābhavakṣaḥsthalāyātuladhīr narendraḥ
uccapramāṇām iti tām avekṣya svalāṅgalāgreṇa ca tālaketuḥ
vināmayāmāsa tataśca sāpi babhūva sadyo vanitā yathānyā
tāṃ revatīṃ raivatabhūpakanyāṃ sīrāyudho 'sau vidhinopayeme
dattvā ca kanyāṃ sa nṛpo jagāma himālayaṃ vai tapase dhṛtātmā
parāśara uvāca
yāvacca brahmalokāt kakudmī raivato nābhyeti tāvat puṇyajanasaṃjñā rākṣasās tām asya purīṃ kuśasthalīṃ jaghnuḥ
taccāsya bhrātṛśataṃ puṇyajanatrāsād diśo bheje
tadanvayāś ca kṣatriyāḥ sarvadikṣvabhavan
dhṛṣṭasyāpi dhārṣṭakaṃ kṣatram abhavat
nabhagasyātmajo nābhāgasaṃjño 'bhavat
tasyāpy ambarīṣaḥ ambarīṣasyāpi virūpo 'bhavat
virūpāt pṛṣadaśvo jajñe tataś ca rathītaraḥ
atrāyaṃ ślokaḥ
ete kṣatraprasūtā vai punaś cāṅgirasāḥ smṛtāḥ
rathītarāṇāṃ pravarāḥ kṣatropetā dvijātayaḥ
kṣuvataśca manor ikṣvākur ghrāṇataḥ putro jajñe
tasya putraśatapravarā vikukṣinimidaṇḍākhyās trayaḥ putrā babhūvuḥ
śakunipramukhāḥ pañcāśat putrāḥ uttarāpatharakṣitāro babhūvuḥ
catvāriṃśad aṣṭau ca dakṣiṇāpathabhūpālāḥ
sa cekṣvākur aṣṭakāyām utpādya śrāddhārhaṃ māṃsam ānayeti vikukṣim ājñāpayāmāsa
sa tatheti gṛhītājño vanam abhyetyānekān mṛgān hatvātiśrānto 'tikṣutparīto vikukṣir ekaṃ śaśam abhakṣayat
śeṣaṃ ca māṃsam ānīya pitre nivedayāmāsa
ikṣvākukulācāryas vasiṣṭhaś coditaḥ prāha
alam anenāmedhyenāmiṣeṇa durātmanānena te putreṇaitan māṃsam upahataṃ yato 'nena śaśo bhakṣitaḥ
tataś cāsau vikukṣir guruṇaivam uktaḥ śaśādasaṃjñām avāpa pitrā ca parityaktaḥ
pitary uparate cākhilām etāṃ pṛthvīṃ dharmataḥ śaśāsa
śaśādasya puraṃjayo nāma putro 'bhavat
idaṃ cānyat
purā hi tretāyāṃ devāsuram atīva bhīṣaṇaṃ yuddham āsīt
tatra cātibalibhir asurair amarāḥ parājitā bhagavantaṃ viṣṇum ārādhayāṃcakruḥ
prasannaś ca devānām anādinidhanaḥ sakalajagatparāyaṇo nārāyaṇaḥ prāha
jñātam eva mayā yuṣmābhir yad abhilaṣitaṃ tadartham idaṃ śrūyatām
puraṃjayo nāma śaśādasya ca rājarṣes tanayaḥ kṣatriyavaryas taccharīre 'ham aṃśena svayam evāvatīrya tān aśeṣān asurān nihaniṣyāmi tad bhavadbhiḥ puraṃjayo 'suravadhārthāya kāryodyogaḥ kārya iti
etacca śrutvā praṇamya bhagavantaṃ viṣṇum amarāḥ puraṃjayasakāśam ājagmuḥ
ūcuś cainaṃ bho bhoḥ kṣatriyavaryāsmābhir abhyarthitena bhavatāsmākam arātivadhodyatānāṃ sāhāyyaṃ kṛtam icchāmaḥ
tad bhavatāsmākam abhyāgatānāṃ praṇayabhaṅgo na kārya ity uktaḥ puraṃjayaḥ prāha
sakalatrailokyanātho yo 'yaṃ yuṣmākam indraḥ śatakratur asya yady ahaṃ skandhārūḍho yuṣmadarātibhiḥ saha yotsye tadāhaṃ bhavatāṃ sahāyaḥ
ityākarṇya samastadevair indreṇa ca bāḍham ity evaṃ samanvicchitam
tataśca śatakrator vṛṣabharūpadhāriṇaḥ kakutstho 'tiharṣasamanvito bhagavataś carācaraguror acyutasya tejasāpyāyito devāsurasaṃgrāme samastān evāsurān nijaghāna
yataś ca vṛṣabhakakutsthena rājñā niṣūditam asurabalam ataś cāsau kakutsthasaṃjñām avāpa
kakutsthasyāpy anenāḥ putro 'bhūt pṛthur anenasaḥ pṛthor viśvagaś ca tasyāpi cāndro yuvanāśvaścāndrasya tasya yuvanāśvasya śrāvasto yaḥ purīṃ śrāvastīṃ niveśayāmāsa
śrāvastasya bṛhadaśvastasyāpi kuvalayāśvo yo 'sāvuttaṅkasya maharṣer apakāriṇaṃ dhundhunāmānam asuraṃ vaiṣṇavena tejasāpyāyitaḥ putrasahasrair ekaviṃśatibhiḥ parivṛto jaghāna dhundhumārasaṃjñāṃ cāvāpa
tasya ca samastā eva putrā dundumukhaniśvāsāgninā vipluṣṭā vineśuḥ
dṛḍhāśvacandrāśvakapilāśvās trayaḥ kevalaṃ avaśeṣitāḥ
dṛḍhāśvāddharyaśvaḥ tasmān nikumbho nikumbhāt saṃhitāśvaḥ tataś ca kṛśāśvaḥ tasmācca prasenajit tato yuvanāśvo 'bhavat
tasya cāputrasyātinirvedān munīnām āśramamaṇḍale nivasataḥ kṛpālubhis tair munibhir apatyotpādanāya iṣṭiḥ kṛtā
tasyāṃ ca madhyamadhyarātrinivṛttāyāṃ mantrapūtajalapūrṇaṃ kalaśaṃ vedimadhye niveśya te munayaḥ suṣupuḥ
teṣu ca supteṣvatitṛṭparītaḥ sa bhūpālastam āśramaṃ viveśa
suptāṃśca tānṛṣīn naivotthāpayāmāsa
tacca kalaśajalam aparimeyamāhātmyaṃ mantrapūtaṃ papau
prabuddhāśca ṛṣayaḥ papracchuḥ kenaitan mantrapūtaṃ vāri pītam
atra hi pīte rājño yuvanāśvasya patnī mahābalaparākramaṃ putraṃ janayiṣyatīty ityākarṇya sa rājā ajānatā mayā pītam ityāha
garbhaśca yuvanāśvasyodare abhavat krameṇa ca vavṛdhe
prāptasamayaśca dakṣiṇakukṣim avanīpater nirbhidya niścakrāma sa cāsau rājā mamāra
jāto nāmaiṣa kaṃ dhāsyatīti munayaḥ procuḥ
athāgamya devarāḍ 'bravīt mām ayaṃ dhāsyatīti
tato māndhātā nāmato 'bhavat
vaktre cāsya pradeśinī devarājena nyastā tāṃ papau
tāṃ cāmṛtasrāviṇīm āsvādyāhnaiva sa vyavardhata
tatas tu māndhātā cakravartī saptadvīpāṃ mahīṃ bubhuje
bhavati cātra ślokaḥ
yāvat sūrya udeti sma yāvacca pratitiṣṭhati
sarvaṃ tad yauvanāśvasya māndhātuḥ kṣetram ucyate
māndhātā śaśabindorduhitaraṃ bindumatīm upayeme
purukutsam ambarīṣaṃ ca mucukundaṃ ca tasyāṃ putratrayam utpādayāmāsa
pañcāśacca duhitarastasya nṛpater babhūvuḥ
bahvṛcaśca saubharirnāma maharṣirantarjale dvādaśābdaṃ kālam uvāsa
tatra cāntarjale matsyaḥ saṃmado nāmātibahuprajo 'tipramāṇo mīnādhipatir āsīt
tasya ca putrapautradauhitrāḥ pārśvataḥ pṛṣṭhato 'grataḥ vakṣaḥpucchaśirasāṃ copari bhramantastenaiva sahāharniśam atinirvṛtā remire
sa cāpi tatsparśopacīyamānaharṣaprakarṣo bahuprakāraṃ tasya ṛṣeḥ paśyatastairātmajapautradauhitrādibhiḥ sahānudivasaṃ bahuprakāraṃ reme
athāntarjalāvasthitaḥ sa saubharirekāgratāsamādhānam apahāyānudinaṃ tat tasya matsyasyātmajapautradauhitrādibhiḥ sahātiramaṇīyaṃ lalitam avekṣyācintayat
aho dhanyo 'yam īdṛśam anabhimataṃ yonyantaram avāpyaibhir ātmajapautrādibhiḥ saha ramamāṇo 'tīvāsmākaṃ spṛhām utpādayati
vayam apyevaṃ putrādibhiḥ saha ramiṣyāmaḥ ityevam abhisamīkṣya sa tasmād antarjalānniṣkramya saṃtānāya nirveṣṭukāmaḥ kanyārthaṃ māndhātāraṃ rājānam agacchat
āgamanaśravaṇasamanantaraṃ cotthāya tena rājñā samyag arghādinā pūjitaḥ kṛtāsanaparigrahaḥ saubhariruvāca
saubhariruvāca
nirveṣṭukāmo 'smi narendra kanyāṃ prayaccha me mā praṇayaṃ vibhāṅkṣīḥ
na hyarthinaḥ kāryavaśābhyupetāḥ kakutsthagotre vimukhāḥ prayānti
anye 'pi santyeva nṛpāḥ pṛthivyāṃ kṣmāpāla yeṣāṃ tanayāḥ prasūtāḥ
kiṃtvarthinām arthitadānadīkṣā kṛtavrataṃ ślāghyam idaṃ kulaṃ te
śatārdhasaṃkhyāstava santi kanyās tāsāṃ mamaikāṃ nṛpate prayaccha
yat prārthanābhaṅgabhayād bibhemi tasmādahaṃ rājavarātiduḥkhāt
parāśara uvāca
iti ṛṣivacanam ākarṇya sa rājā jarājarjaritadeham tam ṛṣim ālokya pratyākhyānakātarastasmācca bhagavataḥ śāpato bibhyatkiṃcidadhomukhaś ciraṃ dadhyau
saubhariruvāca
narendra kasmāt samupaiṣi cintām
aśakyam uktaṃ na mayātra kiṃcit
yāvaśyadeyā tanayā tayaiva
kṛtārthatā no yadi kiṃ na labdham
parāśara uvāca
atha tasya śāpabhītaḥ sapraśrayam uvācāsau rājā
rājovāca
bhagavann asmatkulasthitiriyaṃ ya eva kanyāyā abhirucito 'bhijanavān varas tasmai kanyā pradīyate
bhagavadājñāsmanmanorathānām apyagocaravartinī kathamapyeṣā saṃjātā tad evam upasthite na vidmaḥ kiṃ kurma ityetan mayā cintyate ityabhihite ca tena bhūbhujā muniracintayat
aho 'yam anyo 'smatpratyākhyānopāyo vṛddho 'yam anabhimataḥ strīṇāṃ kimuta kanyānām ityamunā saṃcintyaivam abhihitam evam astu tathā kariṣyāmīti saṃcintya māndhātāram uvāca
yadyevaṃ tadādiśyatām asmākaṃ praveśāya kanyāntaḥpuravarṣavaraḥ
yadi kanyaiva kācin mām abhilaṣati tadāhaṃ dārasaṃgrahaṃ kariṣyāmi anyathā cet tad alam asmākam etenātītakālārambhaṇenety uktvā virarāma
parāśara uvāca
tataśca māndhātrā muniśāpaśaṅkitena kanyāntaḥpuravarṣadharaḥ samājñaptaḥ
kanyāntaḥpuraṃ praviśann eva bhagavān akhilasiddhagandharvamanuṣebhyo 'tiśayena kamanīyaṃ rūpam akarot
praveśya ca tam ṛṣim antaḥpuravarṣavaras tāḥ kanyakāḥ prāha
bhavatīnāṃ janayitā mahārājaḥ samājñāpayati
ayam asmān brahmarṣiḥ kanyārthī samabhyāgato mayā cāsya pratijñātaṃ yadyasmatkanyakā kācid bhagavantaṃ varayati tat kanyāyāśchande nāhaṃ paripanthānaṃ kariṣyāmītyākarṇya sarvā eva tāḥ kanyāḥ sānurāgāḥ samanmathāḥ kareṇava ivebhayūthapatiṃ tam ṛṣim ahamahamikayā varayāṃbabhūvuḥ
ūcuśca alaṃ bhaginyo 'ham imaṃ vṛṇomi vṛto mayā naiṣa tavānurūpaḥ
mamaiva bhartā vidhinaiṣa sṛṣṭaḥ sṛṣṭāham asyopaśamaṃ prayāhi
vṛto mayāyaṃ prathamaṃ mayāyaṃ gṛhaṃ viśann eva vihanyase kim
mayā mayeti kṣitipātmajānāṃ tadartham atyarthakalir babhūva
yadā tu sarvābhir atīva hārdād vṛtaḥ sa kanyābhir anindyakīrtiḥ
tadā sa kanyādhikṛto nṛpāya yathāvad ācaṣṭa vinamramūrtiḥ
parāśara uvāca
tadavagamāt kiṃ kim etat kathaya kiṃ karomīti kiṃ mayābhihitam ityākulamatir anicchann api kathamapi rājānumene
kṛtānurūpavivāhaśca maharṣiḥ sakalā eva tāḥ kanyāḥ svam āśramam anayat
tatra cāśeṣaśilpiśilpapraṇetāraṃ dhātāram ivānyaṃ viśvakarmāṇam āhūya sakalakanyānām ekaikasyāḥ protphullapaṅkajāḥ kūjatkalahaṃsakāraṇḍavādivihaṃgamābhirāma jalāśayāḥ sopavanāḥ sāvakāśāḥ sādhuśayyāsanaparicchadāḥ prāsādāḥ kriyantām ityādideśa
tacca tathaivānuṣṭhitam aśeṣaśilpaviśeṣācāryastvaṣṭā darśitavān
tataśca paramarṣiṇā saubhariṇājñaptasteṣu gṛheṣvanapāyī nandanāmā mahānidhir āsāṃcakre
tato 'navaratabhakṣyabhojyalehyādyupabhogair āgatānugatabhṛtyādīn aharniśam aśeṣagṛheṣu tāḥ kṣitīśaduhitaro bhojayāmāsuḥ
ekadā tu duhitṛsnehākṛṣṭahṛdayaḥ sa mahīpatir atiduḥkhitāstāḥ sukhitā veti vicintya tasya maharṣer āśramam upetya sphuradaṃśumālāṃ sphaṭikamayīṃ prāsādātiramyopavanajalāśayāṃ dadarśa
praviśya caikaṃ prāsādam ātmajāṃ pariṣvajya kṛtāsanaparigrahaḥ pravṛddhasnehanayanāmbugarbhanayano 'bravīt
apyatra vatse bhavatyāḥ sukham uta kiṃcid asukham api te maharṣiḥ snehavān uta saṃsmaryate 'smadgṛhavāsasyety uktā tattanayā pitaram āha
tātātiramaṇīyaḥ prāsādo 'trātimanojñam upavanam atikalavākyavihaṃgamābhirutāḥ protphullapadmākarā jalāśayāḥ
mano'nukūlabhakṣyabhojyānulepanavastrabhūṣaṇādibhogopabhogā mṛdūni śayanāni sarvasaṃpatsamavetam etad gārhasthyam
tathāpi kena vā janmabhūmir na smaryate
tvatprasādād idam aśeṣam atiśobhanam
kiṃtvekaṃ mamaitad duḥkhakāraṇaṃ yad asmadgṛhān maharṣir ayaṃ madbhartā na niṣkrāmati
mamaiva kevalam atiprītyā samīpavartī nānyāsām asmadbhaginīnām
evaṃ ca mama sodaryo duḥkhitā ityevam atiduḥkhakāraṇam ityuktastayā dvitīyaṃ prāsādam upetya svatanayāṃ pariṣvajyopaviṣṭas tathaiva pṛṣṭavān
tayāpi tathaiva sarvam etat prāsādādyupabhogasukhaṃ ākhyātaṃ mamaiva kevalam atiprītyā pārśvavartī nāsmadbhaginīnām ityevamādi śrutvā samastaprāsādeṣu rājā praviveśa tanayāṃ tathaivāpṛcchat
sarvābhistābhir abhihitaḥ paritoṣavismayanirbharavivaśahṛdayo bhagavantaṃ saubharim ekāntāvasthitam upetya kṛtapūjo 'bravīt
dṛṣṭaste bhagavan sumahān eṣa siddhiprabhāvo naivaṃvidham anyasya kasyacid asmābhir vibhūtivilasitam upalakṣitaṃ kiyad etad bhagavaṃs tapasaḥ phalam ityabhipūjya tam ṛṣiṃ tatraiva tena ṛṣivaryeṇa saha kiṃcit kālam abhimatopabhogaṃ bubhuje svapuraṃ ca jagāma
kālena gacchatā tasya tāsu rājatanayāsu putraśataṃ sārdham abhavat
anudinānurūḍhasnehaprasaraś ca sa tatrātīva mamatākṛṣṭahṛdayo 'bhavat
apyete 'smatputrāḥ kalabhāṣiṇaḥ padbhyāṃ gaccheyuḥ apyete yauvanino bhaveyuḥ api kṛtadārān etān paśyeyam apyeṣāṃ putrā bhaveyuḥ
apyetatputrān putrasamanvitān paśyeyam evamādimanorathān anudinakālasaṃpattivṛttim apekṣyaitat saṃcintayāmāsa
aho me mohasyātivistāraḥ
manorathānāṃ na samāptir asti varṣāyutenāpi tathābdalakṣaiḥ
pūrṇeṣu pūrṇeṣu punar navānāṃ utpattayaḥ santi manorathānām
padbhyāṃ gatā yauvaninaśca jātā dāraiśca saṃyogam itāḥ prasūtāḥ
dṛṣṭāḥ sutāstattanayaprasūtiṃ draṣṭuṃ punar vāñchati me 'ntarātmā
drakṣyāmi teṣām iti cet prasūtiṃ manoratho me bhavitā tato 'nyaḥ
pūrṇe 'pi tatrāpyaparasya janma nivāryate kena manorathasya
ā mṛtyuto naiva manorathānām anto 'sti vijñātam idaṃ mayādya
manorathāsaktiparasya cittaṃ na jāyate vai paramārthasaṅgi
sa me samādhir jalavāsamitramatsyasya saṅgāt sahasaiva naṣṭaḥ
parigrahaḥ saṅgakṛto mamāyaṃ parigrahotthā ca mahāvidhitsā
duḥkhaṃ yadaivaikaśarīrajanma śatārdhasaṃkhyaṃ tat prasūtam
parigraheṇa kṣitipātmajānāṃ sutairanekairbahulīkṛtaṃ tat
sutātmajaistattanayaiśca bhūyo bhūyaśca teṣāṃ svaparigraheṇa
vistāram eṣyatyatiduḥkhahetuḥ parigraho vai mamatānidhānam
cīrṇaṃ tapo yat tu jalāśrayeṇa tasyarddhireṣā tapaso 'ntarāyaḥ
matsyasya saṅgād abhavacca yo me sutādirāgo muṣito 'smi tena
niḥsaṅgatā muktipadaṃ yatīnāṃ saṅgād aśeṣāḥ prabhavanti doṣāḥ
ārūḍhayogo 'pi nipātyate 'dhaḥ saṅgena yogī kim utālpasiddhiḥ
ahaṃ cariṣyāmi tathātmano 'rthe parigrahagrāhagṛhītabuddhiḥ
yathā hi bhūyaḥ parihīnadoṣo janasya duḥkhair bhavitā na duḥkhī
sarvasya dhātāram acintyarūpamaṇoraṇīyāṃsamatipramāṇam
sitāsitaṃ ceśvaram īśvarāṇām ārādhayiṣye tapasaiva viṣṇum
tasminn aśeṣaujasi sarvarūpiṇyavyaktavispaṣṭatanāvanante
mamācalaṃ cittam apetadoṣaṃ sadāstu viṣṇāvabhavāya bhūyaḥ
samastabhūtād amalād anantātsarveśvarād anyad anādimadhyāt
yasmānna kiṃcit tam ahaṃ gurūṇāṃ paraṃ guruṃ saṃśrayam emi viṣṇum
parāśara uvāca
ityātmānam ātmanaivābhidhāyāsau saubharir apahāya putragṛhāsanaparicchadādikam aśeṣam arthajātaṃ sakalabhāryāsamaveto vanaṃ praviveśa
tatrāpyanudinaṃ vaikhānasaniṣpādyam aśeṣaṃ kriyākalāpaṃ niṣpādya kṣapitasakalapāpaḥ paripakvamanovṛttir ātmanyagnīn samāropya bhikṣur abhavat
bhagavatyāsajyākhilakarmakalāpaṃ ajam avikāram amaraṇādidharmam avāpa paraṃ paśyatām acyutapadam
ityetan māndhātur duhitṛsaṃbandhād ākhyātam
yaścaitat saubharicaritam anusmarati paṭhati śṛṇoti avadhārayati lekhayati tasyāṣṭau janmanyasanmatir asaddharmo vā manaso 'sanmārgācaraṇam aśeṣaheyeṣu vā mamatvaṃ na bhavati
parāśara uvāca
ato māṃdhātuḥ putrasaṃtatir abhidhīyate
ambarīṣasya māṃdhātus tanayasya yuvanāśvaḥ putro 'bhūt
tasmāddharīto yato 'ṅgirasaḥ hārītāḥ
rasātale ca mauneyā nāma gandharvāḥ ṣaṭkoṭisaṃkhyās tair aśeṣāṇi nāgakulāny apahṛtapradhānaratnādhipatyāny akriyanta
taiś ca gandharvavīryavidhūtair bhagavān aśeṣadeveśastavaśravaṇonmīlitonnidrapuṇḍarīkanayano jalaśayano nidrāvasānād vibuddhaḥ praṇipatyābhihitaḥ
bhagavann apyasmākam etebhyo gandharvebhyo bhayam upaśamam eṣyatīti
āha bhagavān anādipuruṣaḥ puruṣottamo yauvanāśvasya māndhātuḥ purukutsanāmā putras tam aham anupraviśya tān aśeṣaduṣṭagandharvān upaśamaṃ nayiṣyāmīti
ityākarṇya bhagavate kṛtapraṇāmāḥ punar nāgilokam āgatāḥ pannagapatayo narmadāṃ ca purukutsānayanāya codayāmāsuḥ
sā cainaṃ rasātalaṃ nītavatī
rasātalagataś cāsau bhagavattejasāpyāyitātmavīryaḥ sakalagandharvāñjaghāna
punaśca svabhavanam ājagāma
sakalapannagapatayaś ca narmadāyai varaṃ daduḥ
yas te 'nusmaraṇasamavetaṃ nāmagrahaṇaṃ kariṣyati na tasya sarpaviṣabhayaṃ bhaviṣyatīti
atra ca ślokaḥ
narmadāyai namaḥ prātar narmadāyai namo niśi
namo 'stu narmade tubhyaṃ trāhi māṃ viṣasarpataḥ
ityuccāryāharniśam andhakārapraveśe vā na sarpair daśyate na cāpi kṛtānusmaraṇabhujo viṣam api bhuktam upaghātāya bhaviṣyati
purukutsāya saṃtativicchedo na bhavato bhaviṣyatītyuragapatayo varaṃ daduḥ
purukutso narmadāyāṃ trasadasyum ajījanat
trasadasyutaḥ sambhūtastato 'naraṇyas taṃ rāvaṇo digvijaye nijaghāna
anaraṇyasya pṛṣadaśvaḥ pṛṣadaśvasya haryaśvaḥ putro 'bhavat
tataśca vasumanās tasyāpi tridhanvā tridhanvanas trayyāruṇaḥ
tasmātsatyavrato yo 'sau triśaṅkusaṃjñām avāpa
caṇḍālatām upagataśca
dvādaśavārṣikyām anāvṛṣṭyāṃ viśvāmitrakalatrāpatyapoṣaṇārthaṃ caṇḍālapratigrahapariharaṇāya jāhnavītīranyagrodhe mṛgamāṃsam anudinaṃ babandha
parituṣṭena viśvāmitreṇa saśarīraḥ svargam āropitaḥ
triśaṅkor hariścandras tasmācca rohitāśvas tataśca harito haritasya cañcuś cañcorvijayavasudevau ruruko vijayād rurukasya vṛkaḥ
tato vṛkasya bāhuḥ yo 'sau haihayatālajaṅghādibhiḥ parājito 'ntarvatnyā mahiṣyā saha vanaṃ praviveśa
tasyāś ca sapatnyā garbhastambhanāya garo dattaḥ
tenāsyā garbhaḥ saptavarṣāṇi jaṭhara eva tasthau
sa ca bāhur vṛddhabhāvād aurvāśramasamīpe mamāra
sā tasya bhāryā citāṃ kṛtvā tam āropyānumaraṇakṛtaniścayābhūt
athaitām atītānāgatavartamānakālatrayavedī bhagavān aurvaḥ svāśramān nirgatyābravīt
alam alam anenāsadgrāheṇākhilabhūmaṇḍalapatir ativīryaparākramo naikayajñakṛd arātipakṣakṣayakartā tavodare cakravartī tiṣṭhati
naivam atisāhasādhyavasāyinī bhavatī bhavet yuktā sā tasmād anumaraṇanirbandhād virarāma
tenaiva ca bhagavatā svāśramam ānītā
tatra katipayadinābhyantare ca sahaiva tena gareṇātitejasvī bālako jajñe
tasyaurvo jātakarmādikriyā niṣpādya sagara iti nāma cakāra
kṛtopanayanaṃ cainam aurvo vedaśāstrāṇy astraṃ cāgneyaṃ bhārgavākhyam adhyāpayāmāsa
utpannabuddhiś ca mātaram abravīt
amba kathayātra vayaṃ kva tāto 'smākam ity evamādi pṛcchantaṃ mātā sarvam evāvocat
tataś ca pitṛrājyāpaharaṇād amarṣito haihayatālajaṅghādivadhāya pratijñām akarot
prāyaśaś ca haihayatālajaṅghāñ jaghāna
śakayavanakāmbhojapāradapaplavāḥ hanyamānās tatkulaguruṃ vasiṣṭhaṃ śaraṇaṃ jagmuḥ
athainān vasiṣṭho jīvanmṛtakān kṛtvā sagaram āha
vatsālam ebhir jīvanmṛtakair anumṛtaiḥ
ete ca mayaiva tvatpratijñāparipālanāya nijadharmadvijasaṅgaparityāgaṃ kāritāḥ
tatheti tad guruvacanam abhinandya teṣāṃ veṣānyatvam akārayat
yavanān muṇḍitaśiraso 'rdhamuṇḍitāñchakān pralambakeśān pāradān paplavāñśmaśrudharān niḥsvādhyāyavaṣaṭkārān etān anyāṃś ca kṣatriyāṃś cakāra
ete cātmadharmaparityāgād brāhmaṇaiḥ parityaktā mlecchatāṃ yayuḥ
sagaro 'pi svam adhiṣṭhānam āgamya askhalitacakraḥ saptadvīpavatīm imām urvīṃ praśaśāsa
parāśara uvāca
kāśyapaduhitā sumatir vidarbharājatanayā keśinī ca dve bhārye sagarasyāstām
tābhyāṃ cāpatyārtham aurvaḥ parameṇa samādhinārādhito varam adāt
ekā vaṃśakaram ekaṃ putram aparā ṣaṣṭiṃ putrasahasrāṇāṃ janayiṣyatīti yasyā yad abhimataṃ tad icchayā gṛhyatām ityukte keśinyekaṃ varayāmāsa
sumatiḥ putrasahasrāṇi ṣaṣṭiṃ vavre
tathetyukte alpair ahobhiḥ keśinī putram ekam asamañjasanāmānaṃ vaṃśakaram asūta
kāśyapatanayāyāstu sumatyāḥ ṣaṣṭiṃ putrasahasrāṇyabhavan
tasmād asamañjasād aṃśumān nāma kumāro jajñe
sa tv asamañjaso bālo bālyād evāsadvṛtto 'bhūt
pitā cāsyācintayad ayam atītabālyaḥ subuddhimān bhaviṣyatīti
atha tatrāpi ca vayasyatīte asaccaritam enaṃ pitā tatyāja
tānyapi ṣaṣṭiḥ putrasahasrāṇyasamañjasacaritam evānucakruḥ
tataścāsamañjasacaritānukāribhiḥ sāgarair apadhvastayajñaiḥ sanmārge jagati devāḥ sakalavidyāmayam asaṃspṛṣṭam aśeṣadoṣair bhagavataḥ puruṣottamasyāṃśabhūtaṃ kapilaṃ praṇamya tadartham ūcuḥ
bhagavann ebhiḥ sagaratanayair asamañjasacaritam anugamyate
katham ebhir asadvṛttam anusaradbhir jagad bhaviṣyatīti
atyārtajagatparitrāṇāya ca bhagavato 'tra śarīragrahaṇam ity ākarṇya bhagavān āhālpair eva dinair vinaṅkṣyantīti
atrāntare ca sagaro hayamedham ārabhata
tasya ca putrair adhiṣṭhitam asyāśvaṃ ko 'py apahṛtya bhuvo bilaṃ praviveśa
tatas tattanayāś cāśvakhuragatinirbandhenāvanīm ekaiko yojanaṃ cakhnuḥ
pātāle cāśvaṃ paribhramantaṃ tam avanīpatitanayās te dadṛśuḥ
nātidūre 'vasthitaṃ ca bhagavantam apaghane śaratkāle 'rkam iva tejobhir avanatamūrdham adhaścāśeṣadiśaścodbhāsayamānaṃ hayahartāraṃ kapilarṣim apaśyan
tataś codyatāyudhā durātmāno 'yam asmadapakārī yajñavighnakārī hanyatāṃ hayahartā hanyatām ity avocann abhyadhāvaṃś ca
tatas tenāpi bhagavatā kiṃcidīṣatparivartitalocanenāvalokitāḥ svaśarīrasamutthenāgninā dahyamānā vineśuḥ
sagaro 'pyavagamyāśvānusāri tat putrabalam aśeṣaṃ paramarṣiṇā kapilena tejasā dagdhaṃ tato 'ṃśumantam asamañjasaputram aśvānayanāya yuyoja
sa tu sagaratanayakhātamārgeṇa kapilam upagamya bhaktinamras tadā tuṣṭāva
athainaṃ bhagavān āha
gacchainaṃ pitāmahāyāśvaṃ prāpaya varaṃ vṛṇīṣva ca putraka pautrāśca te svargād gaṅgāṃ bhuvam āneṣyanta iti
athāṃśumān api svaryātānāṃ brahmadaṇḍahatānām asmatpitṝṇām asvargayogyānāṃ svargaprāptikaraṃ varam asmākaṃ prayaccheti pratyāha
tad ākarṇya taṃ ca bhagavān āha uktam evaitan mayādya pautraste tridivād gaṅgāṃ bhuvam ānayiṣyatīti
tadambhasā ca saṃspṛṣṭeṣvasthibhasmasu ete ca svargam ārokṣyanti
bhagavadviṣṇupādāṅguṣṭhanirgatasya hi jalasyaitan māhātmyam
yan na kevalam abhisaṃdhipūrvakaṃ snānādyupabhogeṣūpakārakam anabhisaṃdhitam apy asyāṃ pretaprāṇasyāsthicarmasnāyukeśādyupaspṛṣṭaṃ śarīrajam api patitaṃ sadyaḥ śarīriṇaṃ svargaṃ nayatīty uktaḥ praṇamya bhagavate 'śvam ādāya pitāmahayajñam ājagāma
sagaro 'py aśvam āsādya taṃ yajñaṃ samāpayāmāsa
sāgaraṃ cātmajaprītyā putratve kalpitavān
tasyāṃśumato dilīpaḥ putro 'bhavat
dilīpasya bhagīrathaḥ yo 'sau gaṅgāṃ svargād ihānīya bhāgīrathīsaṃjñāṃ cakāra
bhagīrathāt suhotraḥ suhotrācchrutaḥ tasyāpi nābhāgaḥ tato 'mbarīṣaḥ tatputraḥ sindhudvīpaḥ sindhudvīpād ayutāyuḥ
tatputraś ca ṛtuparṇaḥ yo 'sau nalasahāyo 'kṣahṛdayajño 'bhūt
ṛtuparṇaputraḥ sarvakāmaḥ
tattanayaḥ sudāsaḥ
sudāsāt saudāso mitrasahanāmā
sa cāṭavyāṃ mṛgayārthī paryaṭan vyāghradvayam apaśyat
tābhyāṃ tad vanam apamṛgaṃ kṛtaṃ matvaikaṃ tayor bāṇena jaghāna
mriyamāṇaścāsāvatibhīṣaṇākṛtir atikarālavadano rākṣaso 'bhūt
dvitīyo 'pi pratikriyāṃ te kariṣyāmīty uktvāntardhānaṃ jagāma
kālena gacchatā saudāso yajñam ayajat
pariniṣṭhitayajñe ācārye vasiṣṭhe niṣkrānte tad rakṣo vasiṣṭharūpam āsthāya yajñāvasāne mama naramāṃsabhojanaṃ deyam iti tat saṃskriyatāṃ kṣaṇād āgamiṣyāmīty uktvā niṣkrāntaḥ
bhūyaś ca sūdaveṣaṃ kṛtvā rājājñayā mānuṣaṃ māṃsaṃ saṃskṛtya rājñe nyavedayat
asāv api hiraṇyapātre māṃsam ādāya vasiṣṭhāgamanapratīkṣo 'bhavat
āgatāya vasiṣṭhāya niveditavān
sa cāpy acintayad aho 'sya rājño dauḥśīlyaṃ yenaitan māṃsam asmākaṃ prayacchati kim etad dravyajātam iti dhyānaparo 'bhavat
apaśyacca tan māṃsaṃ mānuṣam
ataḥ krodhakaluṣīkṛtacetā rājani śāpam utsasarja
yasmād abhojyam etad asmadvidhānāṃ tapasvinām avagacchann api bhavān mahyaṃ dadāti tasmāt tavaivātra lolupatā bhaviṣyatīti
anantaraṃ ca tenāpi bhagavataivābhihito 'smīty ukte kiṃ kiṃ mayābhihitam iti muniḥ punar api samādhau tasthau
samādhivijñānāvagatārthaś cānugrahaṃ tasmai cakāra nātyantikam etad dvādaśābdaṃ tava bhojanaṃ bhaviṣyati
asāvapi pratigṛhyodakāñjaliṃ muniśāpapradānāyodyato bhagavann ayam asmadgurur nārhasyenaṃ kuladevatābhūtam ācāryaṃ śaptum iti madayantyā svapatnyā prasāditaḥ sasyāmbudarakṣaṇārthaṃ tacchāpāmbu norvyāṃ na cākāśe cikṣepa kiṃtu tenaiva svapadau siṣeca
tena ca krodhāśritenāmbunā dagdhacchāyau tatpādau kalmāṣatām upagatau
tataḥ sa kalmāṣapādasaṃjñām avāpa
vasiṣṭhaśāpācca ṣaṣṭhe ṣaṣṭhe kāle rākṣasasvabhāvam etyāṭavyāṃ paryaṭann anekaśo mānuṣān abhakṣayat
ekadā tu kaṃcin munim ṛtukāle bhāryāsaṃgataṃ dadarśa
tayośca tam atibhīṣaṇaṃ rākṣasasvarūpam avalokya trāsād dampatyoḥ pradhāvitayor brāhmaṇaṃ jagrāha
tataḥ sā brāhmaṇī bahuśas tam abhiyācitavatī
prasīdekṣvākukulatilakabhūtas tvaṃ mahārājo mitrasaho na rākṣasaḥ
nārhasi strīdharmasukhābhijño mayyakṛtārthāyām asmadbhartāraṃ hantum ity evaṃ bahuprakāraṃ tasyāṃ vilapantyāṃ vyāghraḥ paśum ivāraṇye 'bhimataṃ taṃ brāhmaṇam abhakṣayat
tataś cātikopasamanvitā brāhmaṇī taṃ rājānaṃ śaśāpa
yasmād evaṃ mayy atṛptāyāṃ tvayāyaṃ matpatir bhakṣitaḥ tasmāt tvam api kāmopabhogapravṛtto 'ntaṃ prāpsyasīti
śaptvā caiva sāgniṃ praviveśa
tatas tasya dvādaśābdaparyaye vimuktaśāpasya strīviṣayābhilāṣiṇo madayantī taṃ smārayāmāsa
tataḥ param asau strībhogaṃ tatyāja
vasiṣṭhaścāputreṇa rājñā putrārtham abhyarthito madayantyāṃ garbhādhānaṃ cakāra
yadā ca sapta varṣāṇyasau garbheṇa jajñe tatastaṃ garbham aśmanā sā devī jaghāna
putraś cājāyata
tasya cāśmaka ityeva nāmābhavat
aśmasya mūlako nāma putro 'bhavat
yo 'sau niḥkṣatre kṣmātale 'smin kriyamāṇe strībhir vivastrābhiḥ parivārya rakṣitaḥ tatas taṃ nārīkavacam udāharanti
mūlakād daśarathas tasmād ilivilas tataśca viśvasahaḥ
tasmāc ca khaṭvāṅgaḥ yo 'sau devāsurasaṃgrāme devair abhyarthito 'surāñ jaghāna
svarge ca kṛtapriyair devair varagrahaṇāya coditaḥ prāha
yady avaśyaṃ varo grāhyaḥ tanmamāyuḥ kathyatām iti
anantaraṃ ca tairuktaṃ muhūrtam ekaṃ pramāṇaṃ tavāyurityukto 'thāskhalitagatinā vimānena laghimādiguṇo martyalokam āgamyedam āha
yathā na brāhmaṇebhyaḥ sakāśād ātmāpi me priyataraḥ na ca svadharmollaṅghanaṃ mayā kadācid apy anuṣṭhitaṃ na ca sakaladevamānuṣapaśupakṣivṛkṣādikeṣvacyutavyatirekavatī dṛṣṭir mamābhūt
tathā tam evaṃ munijanānusmṛtaṃ bhagavantam askhalitagatiḥ prāpayeyam ityaśeṣadevagurau bhagavaty anirdeśyavapuṣi sattāmātrātmanyātmānaṃ paramātmani vāsudevākhye yuyoja
tatraiva ca layam avāpa
khaṭvāṅgād dīrghabāhuḥ putro 'bhavat
tato raghur abhavat
tasmād apy ajaḥ
ajād daśarathaḥ
tasyāpi bhagavān abjanābho jagataḥ sthityartham ātmāṃśena rāmalakṣmaṇabharataśatrughnarūpeṇa caturdhā putratvam āyāsīt
rāmo 'pi bāla eva viśvāmitrayāgarakṣaṇāya gacchaṃs tāṭakāṃ jaghāna
yajñe ca mārīcam iṣuvātāhataṃ samudre cikṣepa
subāhupramukhāṃś ca kṣayam anayat
darśanamātreṇāhalyām apāpāṃ cakāra
janakagṛhe ca māheśvaraṃ cāpam anāyāsena babhañja
sītām ayonijāṃ janakarājatanayāṃ vīryaśulkāṃ lebhe
sakalakṣatriyakṣayakāriṇam aśeṣahaihayakuladhūmaketubhūtaṃ ca paraśurāmam apāstavīryabalāvalepaṃ cakāra
pitṛvacanāc cāgaṇitarājyābhilāṣo bhrātṛbhāryāsameto vanaṃ praviveśa
virādhakharadūṣaṇādīn kabandhavālinau ca nijaghāna
baddhvā cāmbhonidhim aśeṣarākṣasakulakṣayaṃ kṛtvā daśānanāpahṛtāṃ bhāryāṃ tadvadhād apahṛtakalaṅkām apy analapraveśaśuddhām aśeṣadevasaṅghaiḥ stūyamānaśīlāṃ janakarājakanyām ayodhyām āninye
tataś cābhiṣekamaṅgalaṃ maitreya varṣaśatenāpi vaktuṃ na śakyate saṃkṣepeṇa śrūyatām
lakṣmaṇabharataśatrughnavibhīṣaṇasugrīvāṅgadajāmbavaddhanumatprabhṛtibhiḥ samutphullavadanaiś chattracāmarādiyutaiḥ sevyamāno dāśarathir brahmendrāgniyamanirṛtivaruṇavāyukubereśānaprabhṛtibhiḥ sarvāmarair vasiṣṭhavāmadevavālmīkimārkaṇḍeyaviśvāmitrabharadvājāgastyaprabhṛtibhir munivaraiḥ ṛgyajuḥsāmātharvaiḥ saṃstūyamāno nṛtyagītavādyādyakhilalokamaṅgalavādyair vīṇāveṇumṛdaṅgabherīpaṭahaśaṅkhakāhalagomukhaprabhṛtibhiḥ sunādaiḥ samastabhūbhṛtāṃ madhye sakalalokarakṣārthaṃ yathocitam abhiṣikto dāśarathiḥ kosalendro raghukulatilako jānakīpriyo bhrātṛtrayapriyaḥ siṃhāsanagata ekādaśābdasahasraṃ rājyam akarot
bharato 'pi gandharvaviṣayasādhanāya gacchan saṃgrāme gandharvakoṭīs tisro jaghāna
śatrughnenāpy amitabalaparākramo madhuputro lavaṇo nāma rākṣaso nihato mathurā ca niveśitā
ityevamādi atibalaparākramavikramaṇair atiduṣṭasaṃhāriṇo 'śeṣasya jagato niṣpāditasthitayo rāmalakṣmaṇabharataśatrughnāḥ punar api divam ārūḍhāḥ
ye 'pi teṣu bhagavadaṃśeṣvanurāgiṇaḥ kosalanagarajānapadās te 'pi tanmanasas tatsālokyatām avāpuḥ
atiduṣṭasaṃhāriṇo rāmasya kuśalavau dvau putrau lakṣmaṇasyāṅgadacandraketū takṣapuṣkalau bharatasya subāhuśūrasenau śatrughnasya
kuśasyātithir atither api niṣadhaḥ putro 'bhūt
niṣadhasyāpyanalas tasmād api nabhāḥ nabhasaḥ puṇḍarīkas tattanayaḥ kṣemadhanvā tasya ca devānīkas tasyāpy ahīnako 'hīnakasyāpi rurus tasya ca pāriyātrakaḥ pāriyātrād devalo devalād vaccalaḥ tasyāpy utkaḥ utkācca vajranābhas tasmācchaṅkhaṇas tasmādyuṣitāśvas tataśca viśvasaho jajñe
tasmāddhiraṇyanābhaḥ yo mahāyogīśvarājjaimineḥ śiṣyād yājñavalkyādyogam avāpa
hiraṇyanābhasya putraḥ puṣyas tasmād dhruvasandhistataḥ sudarśanas tasmādagnivarṇas tataḥ śīghragas tasmādapi maruḥ putro 'bhavat
yo 'sau yogam āsthāyādyāpi kalāpagrāmam āśritya tiṣṭhati
āgāmiyuge sūryavaṃśakṣatravrata āvartayitā bhaviṣyati
tasyātmajaḥ praśuśrukas tasyāpi susaṃdhis tataś cāpyamarṣastasya ca sahasvāṃstataśca viśvabhavaḥ
tasya bṛhadbalaḥ yo 'rjunatanayenābhimanyunā bhāratayuddhe kṣayam anīyata
parāśara uvāca
ikṣvākutanayo yo 'sau nimir nāmnā sahasraṃ vatsaraṃ satram ārebhe
vasiṣṭhaṃ ca hotāraṃ varayāmāsa
tam āha vasiṣṭho 'ham indreṇa pañcavarṣaśatayāgārthaṃ prathamaṃ vṛtaḥ
tadanantaraṃ pratipālyatām āgatas tavāpi ṛtvik bhaviṣyāmītyukte sa pṛthivīpatir na kiṃcid uktavān
vasiṣṭho 'py anena samanvicchitam ityamarapater yāgam akarot
so 'pi tatkāla evānyair gautamādibhir yāgam akarot
samāpte cāmarapater yāge tvarayā vasiṣṭho nimiyajñaṃ kariṣyāmīty ājagāma
tatkarmakartṛtvaṃ ca gautamasya dṛṣṭvā svapate tasmai rājñe māṃ pratyākhyāyaiva tad anena gautamāya karmāntaraṃ samarpitaṃ yasmāt tasmād ayaṃ videho bhaviṣyatīti śāpaṃ dadau
prabuddhaścāsāvavanipatir api prāha
yasmānmām asaṃbhāṣyājñānata eva śayānasya śāpotsargam asau duṣṭaguruścakāra tasmāt tasyāpi dehaḥ patiṣyatīti śāpaṃ dattvā deham atyajat
tacchāpācca mitrāvaruṇayostejasi vasiṣṭhasya cetaḥ praviṣṭam
urvaśīdarśanād udbhūtabījaprapātayos tayoḥ sakāśād vasiṣṭho deham aparaṃ lebhe
nimer api taccharīram atimanoharagandhatailādibhir upasaṃskriyamāṇaṃ naiva kledādikaṃ doṣam avāpa sadyo mṛta iva tasthau
yajñasamāptau bhāgagrahaṇāya devān āgatān ṛtvija ūcuḥ
yajamānāya varo dīyatām iti
devaiśca chandito 'sau nimir āha
bhagavanto 'khilasaṃsāraduḥkhahantāraḥ
na hy etādṛg anyad duḥkham asti yaccharīrātmanor viyoge bhavati
tad aham icchāmi sakalalokalocaneṣu vastuṃ na punaḥ śarīragrahaṇaṃ kartum ityevam uktair devair asāv aśeṣabhūtānāṃ netreṣv avatāritaḥ
tato bhūtāny unmeṣanimeṣaṃ cakruḥ
aputrasya ca tasya bhūbhujaḥ śarīram arājakabhīravo munayo 'raṇyā mamanthuḥ
tatra ca kumāro jajñe
jananājjanakasaṃjñāṃ cāvāpa
abhūd videho 'sya piteti vaidehaḥ mathanān mithir iti
tasyodāvasuḥ putro 'bhavat
udāvasor nandivardhanas tataḥ suketuḥ tasmād devarātas tataśca bṛhadukthaḥ tasya ca mahāvīryas tasyāpi sudhṛtiḥ
tataś ca dhṛṣṭaketur ajāyata
dhṛṣṭaketor haryaśvas tasya ca manuḥ manoḥ pratikaḥ tasmātkṛtarathas tasya devamīḍhaḥ tasya ca vibudhaḥ vibudhasya mahādhṛtis tataśca kṛtarātaḥ tato mahāromā tasya svarṇaromā tatputro hrasvaromā hrasvaromṇaḥ sīradhvajo 'bhavat
tasya putrārthaṃ yajanabhuvaṃ kṛṣataḥ sīre sītā duhitā samutpannā
sīradhvajasya bhrātā sāṅkāśyadhipatiḥ kuśadhvajanāmāsīt
sīradhvajasyāpatyaṃ bhānumān bhānumataḥ śatadyumnaḥ tasya tu śuciḥ tasmāccorjanāmā putro jajñe
tasyāpi śatadhvajaḥ tataḥ kṛtiḥ kṛter añjanaḥ tatputraḥ kurujit tato 'riṣṭanemiḥ tasmācchrutāyuḥ śrutāyuṣaḥ supārśvaḥ tasmāt sṛñjayaḥ tataḥ kṣemāvī kṣemāvino 'nenāḥ
tasmād bhaumarathaḥ tasya satyarathaḥ tasmādupaguḥ upagor upaguptaḥ tatputraḥ svāgatas tasya ca svānandaḥ tasmāc ca suvarcāḥ tasya ca supārśvaḥ
tasyāpi subhāṣaḥ tasya suśrutaḥ tasmāt suśrutājjayaḥ tasya putro vijayaḥ vijayasya ṛtaḥ ṛtāt sunayaḥ sunayād vītahavyaḥ tasmād dhṛtiḥ dhṛter bahulāśvaḥ tasya putraḥ kṛtiḥ
kṛtau saṃtiṣṭhaty ayaṃ janakavaṃśaḥ
ityete maithilāḥ
prāyeṇaite ātmavidyāśrayiṇo bhūpālā bhavanti
sūryasya bhagavan vaṃśaḥ kathito bhavatā mama
somasya vaṃśe tvakhilāñśrotum icchāmi pārthivān
kīrtyate sthirakīrtīnāṃ yeṣām adyāpi saṃtatiḥ
prasādasumukhas tan me brahmann ākhyātum arhasi
parāśara uvāca
śrūyatāṃ muniśārdūla vaṃśaḥ prathitatejasaḥ
somasyānukramāt khyātā yatrorvīpatayo 'bhavan
ayaṃ hi vaṃśo 'tibalaparākramadyutiśīlaceṣṭāvadbhir atiguṇānvitair nahuṣayayātikārtavīryārjunādibhir bhūpālair alaṃkṛtaḥ tam ahaṃ kathayāmi śrūyatām
akhilajagatsraṣṭur bhagavato nārāyaṇasya nābhisarojasamudbhavābjayoner brahmaṇaḥ putro 'triḥ
atreḥ somaḥ
taṃ ca bhagavān abjayoniḥ aśeṣauṣadhīdvijanakṣatrāṇām ādhipatye 'bhyaṣecayat
sa ca rājasūyam akarot
tatprabhāvād atyutkṛṣṭādhipatyādhiṣṭhātṛtvāc cainaṃ mada āviveśa
madāvalepāc ca sakaladevaguror bṛhaspates tārāṃ nāma patnīṃ jahāra
bahuśaś ca bṛhaspaticoditena bhagavatā brahmaṇā codyamānaḥ sakalaiś ca devarṣibhir yācamāno 'pi na mumoca
tasya candrasya ca bṛhaspater dveṣād uśanā pārṣṇigrāho 'bhūt
aṅgirasaś ca sakāśād upalabdhavidyo bhagavān rudro bṛhaspateḥ sāhāyyam akarot
yataś cośanā tato jambhakumbhādyāḥ samastā eva daityadānavanikāyā mahāntam udyamaṃ cakruḥ
bṛhaspater api sakaladevasainyayutaḥ sahāyaḥ śakro 'bhavat
evaṃ ca tayor atīvograsaṃgrāmas tārānimittas tārakāmayo nāmābhūt
tataś ca samastaśastrāṇyasureṣu rudrapurogamā devā deveṣu cāśeṣadānavā mumucuḥ
evaṃ devāsurāhavasaṃkṣobhakṣubdhahṛdayam aśeṣaṃ eva jagad brahmāṇaṃ śaraṇaṃ jagāma
tataś ca bhagavān abjayonir apyuśanasaṃ śaṃkaram asurān devāṃś ca nivārya bṛhaspataye tārām adāpayat
tāṃ cāntaḥprasavām avalokya bṛhaspatir apyāha
naiṣa mama kṣetre bhavatyānyasya suto dhāryaḥ samutsṛjainam alam alam atidhārṣṭyeneti
sā ca tenaivam uktātipativratā bhartṛvacanānantaraṃ tam iṣīkāstambe garbham utsasarja
sa cotsṛṣṭamātra evātitejasā devānāṃ tejāṃsyācikṣepa
bṛhaspatim induṃ ca tasya kumārasyāticārutayā sābhilāṣau dṛṣṭvā devāḥ samutpannasaṃdehās tārāṃ papracchuḥ
satyaṃ kathayāsmākam iti subhage somasyātha vā bṛhaspater ayaṃ putra iti
evaṃ tair uktā sā tārā hriyā kiṃcin novāca
bahuśo 'pyabhihitā yadāsau devebhyo nācacakṣe tataḥ sa kumāras tāṃ śaptum udyataḥ prāha
duṣṭe 'mba kasmān mama tātaṃ nākhyāsi
adyaiva te vyalīkalajjāvatyās tathā śāstim ahaṃ karomi
yathā ca naivam adyāpyatimantharavacanā bhaviṣyasīti
athāha bhagavān pitāmahaḥ taṃ kumāraṃ saṃnivārya svayam apṛcchat tāṃ tārām
kathaya vatse kasyāyam ātmajaḥ somasya vā bṛhaspater vā ityuktā lajjamānāha somasyeti
tataḥ prasphuraducchvasitāmalakapolakāntir bhagavān uḍupatiḥ kumāram āliṅgya sādhu sādhu vatsa prājño 'sīti budha iti tasya ca nāma cakre
tad ākhyātam evaitat sa ca yathelāyām ātmajaṃ purūravasam utpādayāmāsa
purūravās tvatidānaśīlo 'tiyajvātitejasvī yaṃ satyavādinam atirūpasvinaṃ manasvinaṃ mitrāvaruṇaśāpān mānuṣe loke mayā vastavyam iti kṛtamatir urvaśī dadarśa
dṛṣṭamātre ca tasminn apahāya mānam aśeṣam apāsya svargasukhābhilāṣaṃ tanmanaskā bhūtvā tam evopatasthe
so 'pi ca tām atiśayitasakalalokastrīkāntisaukumāryalāvaṇyagativilāsahāsādiguṇām avalokya tadāyattacittavṛttir babhūva
ubhayam api tanmanaskam ananyadṛṣṭi parityaktasamastānyaprayojanam abhūt
rājā tu prāgalbhyāt tām āha
subhru tvām aham abhikāmo 'smi prasīdānurāgam udvahetyuktā lajjāvakhaṇḍitam urvaśī taṃ prāha
bhavatvevaṃ yadi me samayaparipālanaṃ bhavān karotītyākhyāte punar api tām āha
ākhyāhi me samayam iti
atha pṛṣṭā punar apyabravīt
śayanasamīpe mamoraṇakadvayaṃ putrabhūtaṃ nāpaneyam
bhavāṃś ca mayā na nagno draṣṭavyaḥ
ghṛtamātraṃ ca mamāhāra iti
evam eveti bhūpatir apyāha
tayā saha sa cāvanipatir alakāyāṃ caitrarathādivaneṣvamalapadmakhaṇḍeṣu mānasādisaraḥsvatiramaṇīyeṣu ramamāṇa ekaṣaṣṭivarṣāṇyanudinapravardhamānapramodo 'nayat
urvaśī ca tadupabhogāt pratidinapravardhamānānurāgā amaralokavāse 'pi na spṛhāṃ cakāra
vinā corvaśyā suraloko 'psarasāṃ siddhagandharvāṇāṃ ca nātiramaṇīyo 'bhavat
tataścorvaśīpurūravasoḥ samayavid viśvāvasur gandharvasamaveto niśi śayanābhyāśād ekam uraṇakaṃ jahāra
tasyākāśe nīyamānasyorvaśī śabdam aśṛṇot
evam uvāca ca mamānāthāyāḥ putraḥ kenāpahriyate kaṃ śaraṇam upayāmīti
tad ākarṇya rājā māṃ nagnaṃ devī vīkṣyatīti na yayau
athānyam apyuraṇakam ādāya gandharvā yayuḥ
tasyāpyapahriyamāṇasyākarṇya śabdam ākāśe punar apy anāthāsmy aham abhartṛkā kāpuruṣāśrayety ārtarāviṇī babhūva
rājāpyamarṣavaśād andhakāram etad iti khaḍgam ādāya duṣṭa duṣṭa hato 'sīti vyāharann abhyadhāvat
tāvac ca gandharvair apyatīvojjvalā vidyuj janitā
tatprabhayā corvaśī rājānam apagatāmbaraṃ dṛṣṭvāpavṛttasamayā tatkṣaṇād evāpakrāntā
parityajya tāvapyuraṇakau gandharvāḥ suralokam upagatāḥ
rājāpi ca tau meṣāvādāyātihṛṣṭamanāḥ svaśayanam āyāto norvaśīṃ dadarśa
tāṃ cāpaśyan vyapagatāmbara evonmattarūpo babhrāma
kurukṣetre cāmbhojasarasyanyābhiś catasṛbhir apsarobhiḥ samavetām urvaśīṃ dadarśa
tataś conmattarūpo jāye he tiṣṭha manasi dhīre tiṣṭha vacasi kapaṭike tiṣṭhetyevam anekaprakāraṃ sūktam avocat
āha corvaśī
mahārājālam anenāvivekaceṣṭitena
antarvatnyaham abdānte bhavatātrāgantavyaṃ kumāras te bhaviṣyati ekāṃ ca niśām ahaṃ tvayā saha vatsyāmīty uktaḥ prahṛṣṭaḥ svapuraṃ jagāma
tāsāṃ cāpsarasām ūrvaśī kathayāmāsa
ayaṃ sa puruṣotkṛṣṭo yenāham etāvantaṃ kālam anurāgākṛṣṭamānasā sahoṣiteti
evam uktās tāś cāpsarasa ūcuḥ
sādhu sādhvasya rūpam apyanena sahāsmākam api sarvakālam āsyā bhaved iti
abde ca pūrṇe sa rājā tatrājagāma
kumāraṃ cāyuṣam asmai corvaśī dadau
dattvā caikāṃ niśāṃ tena rājñā sahoṣitvā pañcaputrotpattaye garbham avāpa
uvāca cainaṃ rājānam asmatprītyā mahārājāya sarva eva gandharvā varadāḥ saṃvṛttāḥ vriyatāṃ ca vara iti
āha ca rājā
vijitasakalārātir avihatendriyasāmarthyo bandhumān amitabalakośo 'smi nānyad asmākam urvaśīsālokyāt prāptavyam asti tad aham anayā sahorvaśyā kālaṃ netum abhilaṣāmītyukte gandharvā rājñe 'gnisthālīṃ daduḥ
ūcuś cainam agnim āmnāyānusārī bhūtvā tridhā kṛtvorvaśīsalokatāmanoratham uddiśya samyag yajethāḥ tato 'vaśyam abhilaṣitam avāpsyatītyuktas tām agnisthālīm ādāya jagāma
antar aṭavyām acintayat aho me 'tīva mūḍhatā kim aham akaravam
vahnisthālī mayaiṣānītā norvaśīti
athainām aṭavyām evāgnisthālīṃ tatyāja svapuraṃ ca jagāma
vyatīte 'rdharātre vinidraś cācintayat
mamorvaśīsālokyaprāptyartham agnisthālī gandharvair dattā sā ca mayāṭavyāṃ parityaktā
tad ahaṃ tatra tadāharaṇāya yāsyāmītyutthāya tatrāpyupagato nāgnisthālīm apaśyat
śamīgarbhaṃ cāśvattham agnisthālīsthāne dṛṣṭvācintayat
mayātrāgnisthālī nikṣiptā sā cāśvatthaḥ śamīgarbho 'bhūt
tad enam evāham agnirūpam ādāya svapuram abhigamyāraṇīṃ kṛtvā tadutpannāgner upāstiṃ kariṣyāmīti
evam eva svapuram abhigamyāraṇiṃ cakāra
tatpramāṇaṃ cāṅgulaiḥ kurvan gāyatrīm apaṭhat
paṭhataś cākṣarasaṃkhyānyevāṅgulānyaraṇyabhavat
tatrāgniṃ nirmathyāgnitrayam āmnāyānusārī bhūtvā juhāva
urvaśīsālokyaṃ phalam abhisaṃdhitavān
tenaiva cāgnividhinā bahuvidhān yajñān iṣṭvā gāndharvalokān avāpyorvaśyā sahāviyogam avāpa
eko 'gnir ādāvabhavat ekena tvatra manvantare tredhā pravartitāḥ
parāśara uvāca
tasyāpyāyur dhīmān amāvasur viśvāvasuḥ śrutāyuḥ śatāyur ayutāyur itisaṃjñāḥ ṣaṭ putrā abhavan
tathāmāvasor bhīmanāmā putro 'bhavat
bhīmasya kāñcanaḥ kāñcanāt suhotraḥ tasyāpi jahnuḥ
yo 'sau yajñavāṭam akhilaṃ gaṅgāmbhasā plāvitam avalokya krodhasaṃraktalocano bhagavantaṃ yajñapuruṣam ātmani parameṇa samādhinā samāropyākhilam eva gaṅgām apibat
athainaṃ devarṣayaḥ prasādayāmāsuḥ
duhitṛtve cāsya gaṅgām anayan
jahnoś ca sumantur nāma putro 'bhavat
tasyāpy ajakas tato balākāśvas tasmāt kuśas tasyāpi kuśāmbukuśanābhādhūrtarajaso vasuś ceti catvāraḥ putrā babhūvuḥ
teṣāṃ kuśāmbaḥ śakratulyo me putro bhaved iti tapaś cakāra
taṃ cogratapasam avalokya mā bhavatv anyo 'smattulyo vīrya ity ātmanaivāsyendraḥ putratvam agacchat
sa gādhir nāma putraḥ kauśiko 'bhavat
gādhiś ca satyavatīṃ kanyām ajanayat
tāṃ ca bhārgavaḥ ṛcīko vavre
gādhir apy atiroṣaṇāyātivṛddhāya brāhmaṇāya dātum anicchann ekataḥ śyāmakarṇānām induvarcasām anilaraṃhasām aśvānāṃ sahasraṃ kanyāśulkam ayācata
tenāpyṛṣiṇā varuṇasakāśād upalabhyāśvatīrthotpannaṃ tādṛśam aśvasahasraṃ dattam
tatas tām ṛcīkaḥ kanyām upayeme
ṛcīkaś ca tasyāś carum apatyārthaṃ cakāra
tatprasāditaś ca tanmātre kṣatravaraputrotpattaye carum aparaṃ sādhayāmāsa
eṣa carur bhavatyā ayam aparaś carus tvanmātrā samyag upayojya ity uktvā vanaṃ jagāma
upayogakāle ca tāṃ mātā satyavatīm āha
putri sarva evātmaputram atiguṇam abhilaṣati nātmajāyābhrātṛguṇeṣv atīvādṛto bhavatīti
ato 'rhasi mamātmīyaṃ caruṃ dātuṃ madīyaṃ carum ātmanopayoktum
matputreṇa hi sakalabhūmaṇḍalaparipālanaṃ kāryaṃ kiyad vā brāhmaṇasya balavīryasaṃpadety uktā sā svacaruṃ mātre dattavatī
atha vanād āgatya satyavatīm ṛṣir apaśyat
āha cainām atipāpe kim idam akāryaṃ bhavatyā kṛtam atiraudraṃ te vapur lakṣyate
nūnaṃ tvayā tvanmātṛsātkṛtaś carur upayukto na yuktam etat
mayā hi tatra carau sakalaiśvaryavīryaśauryabalasaṃpad āropitā tvadīyacarāvapy akhilaśāntijñānatitikṣādibrāhmaṇaguṇasaṃpat
tacca viparītaṃ kurvantyās tavātiraudrāstradhāraṇapālananiṣṭhaḥ kṣatriyācāraḥ putro bhaviṣyati tasyāś copaśamarucir brāhmaṇācāra ity ākarṇyaiva sā tasya pādau jagrāha
praṇipatya cainam āha
bhagavan mayaitad ajñānād anuṣṭhitaṃ prasādaṃ me kuru maivaṃvidhaḥ putro bhavatu kāmam evaṃvidhaḥ pautro bhavatv ity ukte munir apy āha
evam astv iti
anantaraṃ ca sā jamadagnim ajījanat
tanmātā ca viśvāmitraṃ janayāmāsa
satyavaty api kauśikī nāma nady abhavat
jamadagnir ikṣvākuvaṃśodbhavasya reṇos tanayāṃ reṇukām upayeme
tasyāṃ cāśeṣakṣatrahantāraṃ paraśurāmasaṃjñaṃ bhagavataḥ sakalalokaguror nārāyaṇasyāṃśaṃ jamadagnir ajījanat
viśvāmitraputras tu bhārgava eva śunaḥśepo devair dattaḥ tataś ca devarātanāmābhavat
tataś cānye madhuśchandodhanañjayakṛtadevāṣṭakakacchapaharirākhyā viśvāmitraputrā babhūvuḥ
teṣāṃ ca bahūni kauśikagotrāṇi ṛṣyantareṣu vivāhyany abhavan
parāśara uvāca
purūravaso jyeṣṭhaḥ putro yas tvāyurnāmā sa rāhor duhitaram upayeme
tasyāṃ ca pañca putrān utpādayāmāsa
nahuṣakṣatravṛddharambharajisaṃjñās tathaivānenāḥ pañcamaḥ putro 'bhūt
kṣatravṛddhāt suhotraḥ putro 'bhavat
kāśyapakāśagṛtsamadās trayas tasya putrā babhūvuḥ
gṛtsamadasya śaunakaś cāturvarṇyapravartayitābhūt
kāśyasya kāśeyaḥ kāśīrājaḥ tasmād rāṣṭraḥ rāṣṭrasya dīrghatapāḥ putro 'bhavat
dhanvantaris tu dīrghatapasaḥ putro 'bhavat
sa hi saṃsiddhakāryakaraṇaḥ sakalasaṃbhūtiṣv aśeṣajñānavidā bhagavatā nārāyaṇena cātītasaṃbhūtau tasmai varo dattaḥ
kāśīrājagotre 'vatīrya tvam aṣṭadhā samyag āyurvedaṃ kariṣyasi yajñabhāgabhug bhaviṣyasīti
tasya ca dhanvantareḥ putraḥ ketumān ketumato bhīmarathaḥ tasyāpi divodāsaḥ tasyāpi pratardanaḥ
sa ca bhadraśreṇyavaṃśavināśanād aśeṣaśatravo 'nena jitā iti śatrujid abhavat
tena ca prītimatātmaputro vatsa vatsetyabhihito vatso 'bhavat
satyaparatayā ṛtadhvajasaṃjñām avāpa
tataś ca kuvalayanāmānam aśvaṃ lebhe tataḥ kuvalayāśva ity asyāṃ pṛthivyāṃ prathitaḥ
tasya ca vatsasya putro 'larkanāmābhavat yasyāyam adyāpi śloko gīyate
ṣaṣṭivarṣasahasrāṇi ṣaṣṭivarṣaśatāni ca
alarkādaparo nānyo bubhuje medinīṃ yuvā
tasyāpy alarkasya sannatināmābhavad ātmajaḥ
sannateḥ sunīthaḥ tasyāpi suketuḥ tasmāc ca dharmaketur jajñe
tataś ca satyaketuḥ tasmād vibhuḥ tattanayaḥ suvibhuḥ tataś ca sukumāras tasyāpi dṛṣṭaketuḥ tataś ca vītihotraḥ tasmād bhārgaḥ bhārgasya bhārgabhūmiḥ tataś cāturvarṇyapravṛttir ityete kāśyapabhūbhṛtaḥ kathitāḥ
rajes tu saṃtatiḥ śrūyatām
parāśara uvāca
rajes tu pañca putraśatānyatulabalaparākramasārāṇyāsan
devāsurasaṃgrāmārambhe ca parasparavadhepsavo devāś cāsurāś ca brahmāṇam upetya papracchuḥ
bhagavann asmākam atra virodhe katamaḥ pakṣo jetā bhaviṣyatīti
athāha bhagavān
yeṣām arthe rajir ātmāttāyudho yotsyati tatpakṣo jeteti
atha daityair upetya rajir ātmasāhāyyadānāyābhyarthitaḥ prāha
yotsye 'haṃ bhavatām arthe yady aham amarajayād bhavatām indro bhaviṣyāmīty ākarṇyaitat tair abhihitam
na vayam anyathā vadiṣyāmo 'nyathā kariṣyāmo 'smākam indraḥ prahlādas tadartham evāyam udyama ity uktvā gateṣv asureṣu devair apy asāv avanipatir evam evoktas tenāpi ca tathaivokte devair indras tvaṃ bhaviṣyasīti samanvicchitam
rajināpi devasainyasahāyenānekair mahāstrais tad aśeṣamahāsurabalaṃ niṣūditam
atha jitāripakṣaś ca devendro rajicaraṇayugalam ātmanaḥ śirasā nipīḍyāha
bhayatrāṇād annadānād bhavān asmatpitāśeṣalokānām uttamottamo bhavān yasyāhaṃ putras trilokendraḥ
sa cāpi rājā prahasyāha
evam astv evam astv anatikramaṇīyā hi vairipakṣād apy anekavidhacāṭuvākyagarbhā praṇatir ity uktvā svapuraṃ jagāma
śatakratur apīndratvaṃ cakāra
svaryāte tu rajau nāradarṣicoditā rajiputrāḥ śatakratum ātmapitṛputraṃ samācārād rājyaṃ yācitavantaḥ
apradānena ca vijityendram atibalinaḥ svayam indratvaṃ cakruḥ
tataś ca bahutithe kāle hy atīte bṛhaspatim ekānte dṛṣṭvā apahṛtatrailokyayajñabhāgaḥ śatakratur uvāca
badarīphalamātram apy arhasi mamāpyāyanāya puroḍāśakhaṇḍaṃ dātum ity ukto bṛhaspatir uvāca
yady evaṃ tvayāhaṃ pūrvam eva coditaḥ syāṃ tan mayā tvadarthaṃ kim akartavyam ity alpair evāhobhis tvāṃ nijaṃ padaṃ prāpayiṣyāmīty abhidhāya teṣām anudinam abhicārakaṃ buddhimohāya śakrasya tejo'bhivṛddhaye juhāva
te cāpi tena buddhimohenābhibhūyamānā brahmadviṣo dharmatyāgino vedavādaparāṅmukhā babhūvuḥ
tatas tān apetadharmācārān indro jaghāna
purohitāpyāyitatejāś ca śakro divam ākramat
etad indrasya svapadacyavanād ārohaṇaṃ śrutvā puruṣaḥ svapadabhraṃśaṃ daurātmyaṃ ca nāpnoti
rambhas tv anapatyo 'bhavat
kṣatravṛddhasutaḥ pratikṣatro 'bhavat
tatputraḥ sañjayaḥ tasyāpi jayaḥ tasyāpi vijayaḥ tasmāc ca jajñe kṛtaḥ
tasya ca haryadhanaḥ haryadhanasutaḥ sahadevaḥ tasmād adīnas tasya jayatsenaḥ tataś ca saṃkṛtiḥ tatputraḥ kṣatradharmā ity ete kṣatravṛddhasya vaṃśyāḥ
tato nahuṣavaṃśaṃ pravakṣyāmi
parāśara uvāca
yatiyayātisaṃyātyāyātiviyātikṛtisaṃjñā nahuṣasya ṣaṭ putrā mahābalaparākramā babhūvuḥ
yatis tu rājyaṃ naicchat
yayātis tu bhūbhṛd abhavat
uśanasaś ca duhitaraṃ devayānīṃ vārṣaparvaṇīṃ ca śarmiṣṭhām upayeme
atrānuvaṃśaśloko bhavati
yaduṃ ca turvasuṃ caiva devayānī vyajāyata
druhyuṃ cānuṃ ca pūruṃ ca śarmiṣṭhā vārṣaparvaṇī
kāvyaśāpāccākālenaiva yayātir jarām avāpa
prasannaśukravacanāc ca svajarāṃ saṃkrāmayituṃ jyeṣṭhaṃ putraṃ yadum uvāca
vatsa tvanmātāmahaśāpād iyam akālenaiva jarā mamopasthitā tām ahaṃ tasyaivānugrahād bhavataḥ saṃcārayāmi
ekaṃ varṣasahasram atṛpto 'smi viṣayeṣu tvadvayasā viṣayān ahaṃ bhoktum icchāmi
nātra bhavatā pratyākhyānaṃ kartavyam ity uktaḥ sa yadur naicchat tāṃ jarām ādātum
taṃ ca pitā śaśāpa tvatprasūtir na rājyārhā bhaviṣyatīti
anantaraṃ ca durvasuṃ druhyum anuṃ ca pṛthivīpatir jarāgrahaṇārthaṃ svayauvanapradānāya cābhyarthayāmāsa
tair apy ekaikena pratyākhyātas tāñchaśāpa
atha śarmiṣṭhātanayam aśeṣakanīyāṃsaṃ pūruṃ tathaivāha
sa cātipravaṇamatiḥ sabahumānaṃ pitaraṃ praṇamya mahāprasādo 'yam asmākam ity udāram abhidhāya jarāṃ jagrāha
svakīyaṃ ca yauvanaṃ svapitre dadau
so 'pi pauravaṃ yauvanam āsādya dharmāvirodhena yathākāmaṃ yathākālopapannaṃ yathotsāhaṃ viṣayāṃś cacāra
samyak ca prajāpālanam akarot
viśvācyā devayānyā ca sahopabhogaṃ bhuktvā kāmānām antaṃ prāpsyāmīty anudinaṃ tanmanasko babhūva
anudinaṃ copabhogataḥ kāmān atiramyān mene
tataś cainam agāyata
na jātu kāmaḥ kāmānām upabhogena śāmyati
haviṣā kṛṣṇavartmeva bhūya evābhivardhate
yat pṛthivyāṃ vrīhiyavaṃ hiraṇyaṃ paśavaḥ striyaḥ
ekasyāpi na paryāptaṃ tasmāt tṛṣṇāṃ parityajet
yadā na kurute bhāvaṃ sarvabhūteṣu pāpakam
samadṛṣṭes tadā puṃsaḥ sarvāḥ sukhamayā diśaḥ
yā dustyajā durmatibhir yā na jīryati jīryataḥ
tāṃ tṛṣṇāṃ saṃtyajet prājñaḥ sukhenaivābhipūryate
jīryanti jīryataḥ keśā dantā jīryanti jīryataḥ
dhanāśā jīvitāśā ca jīryato 'pi na jīryataḥ
pūrṇaṃ varṣasahasraṃ me viṣayāsaktacetasaḥ
tathāpy anudinaṃ tṛṣṇā mamaiteṣv eva jāyate
tasmād etām ahaṃ tyaktvā brahmaṇy ādhāya mānasam
nirdvandvo nirmamo bhūtvā cariṣyāmi mṛgaiḥ saha
parāśara uvāca
pūroḥ sakāśād ādāya jarāṃ dattvā ca yauvanam
rājye 'bhiṣicya pūruṃ ca prayayau tapase vanam
diśi dakṣiṇapūrvāyāṃ turvasuṃ praty athādiśat
pratīcyāṃ ca tathā druhyuṃ dakṣiṇāyāṃ tato yadum
udīcyāṃ ca tathaivānuṃ kṛtvā maṇḍalino nṛpān
sarvapṛthvīpatiṃ pūruṃ so 'bhiṣicya yayau vanam
parāśara uvāca
ataḥ paraṃ yayāteḥ prathamaputrasya yador vaṃśam ahaṃ kathayāmi
yatrāśeṣalokanivāso manuṣyasiddhagandharvayakṣarākṣasaguhyakakiṃpuruṣāpsaroragavihagadaityadānavādityarudravasvaśvimaruddevarṣibhir mumukṣibhir dharmārthakāmamokṣārthibhiś ca tattatphalalābhāya sadābhiṣṭuto 'paricchedyamāhātmyāṃśena bhagavān anādinidhano viṣṇur avatatāra
atra ślokaḥ
yador vaṃśaṃ naraḥ śrutvā sarvapāpaiḥ pramucyate
yatrāvatīrṇaṃ viṣṇvākhyaṃ paraṃ brahma nirākṛti
sahasrajitkroṣṭunalanahuṣasaṃjñāś catvāro yaduputrā babhūvuḥ
sahasrajitputraḥ śatajit
tasya haihayahehayaveṇuhayās trayaḥ putrā babhūvuḥ
haihayaputro dharmaḥ tasyāpi dharmanetraḥ tataḥ kuntiḥ kunteḥ sahajit
tattanayo mahiṣmān yo 'sau māhiṣmatīṃ purīṃ nirvāpayāmāsa
tasmād bhadraśreṇyas tato durdamas tasmād dhanakaḥ dhanakasya kṛtavīryakṛtāgnikṛtadharmakṛtaujasaś catvāraḥ putrā babhūvuḥ
kṛtavīryād arjunaḥ saptadvīpādhipatir bāhusahasro jajñe
yo 'sau bhagavadaṃśam atrikulaprasūtaṃ dattātreyākhyam ārādhya bāhusahasram adharmasevānivāraṇaṃ svadharmasevitvaṃ raṇe pṛthivījayaṃ dharmataś cānupālanam
arātibhyo 'parājayam akhilajagatprakhyātapuruṣāc ca mṛtyum ity etān varān abhilaṣitavāṃllebhe ca
teneyam aśeṣadvīpavatī pṛthivī samyak paripālitā
daśa yajñasahasrāṇy asāv ayajat
tasya ca śloko 'dyāpi gīyate
na nūnaṃ kārtavīryasya gatiṃ yāsyanti pārthivāḥ
yajñair dānais tapobhir vā praśrayeṇa śrutena ca
anaṣṭadravyatā ca tasya rājye 'bhavat
evaṃ ca pañcāśītivarṣasahasrāṇy avyāhatārogyaśrībalaparākramo rājyam akarot
māhiṣmatyāṃ digvijayābhyāgato narmadājalāvagāhanakrīḍātipānamadākulenāyatnenaiva tenāśeṣadevadaityagandharveśajayodbhūtamadāvalepo 'pi rāvaṇaḥ paśur iva baddhvā svanagaraikānte sthāpitaḥ
yaś ca pañcāśītivarṣasahasropalakṣaṇakālāvasāne bhagavannārāyaṇāṃśena paraśurāmeṇopasaṃhṛtaḥ
tasya ca putraśatapradhānāḥ pañca putrā babhūvuḥ śūraśūrasenavṛṣasenamadhujayadhvajasaṃjñāḥ
jayadhvajāt tālajaṅghaḥ putro 'bhavat
tālajaṅghasya tālajaṅghākhyaṃ putraśatam āsīt
eṣāṃ jyeṣṭho vītihotras tathānyo bharataḥ
bharatād vṛṣaḥ
vṛṣasya putro madhur abhavat
tasyāpi vṛṣṇipramukhaṃ putraśatam āsīt
yato vṛṣṇisaṃjñām etad gotram avāpa
madhusaṃjñāhetuś ca madhur abhavat
yādavāś ca yadunāmopalakṣaṇād iti
parāśara uvāca
kroṣṭos tu yaduputrasyātmajo dhvajinīvān
tataś ca svātiḥ tato ruśaṅkuḥ ruśaṅkoś citrarathaḥ
tattanayaḥ śaśibinduḥ caturdaśamahāratneśaś cakravarty abhavat
tasya ca śatasahasraṃ patnīnām abhavat
daśalakṣasaṃkhyāś ca putrāḥ
teṣāṃ ca pṛthuśravāḥ pṛthukarmā pṛthukīrtiḥ pṛthuyaśāḥ pṛthujayaḥ pṛthudānaḥ ṣaṭ putrāḥ pradhānāḥ
pṛthuśravasaś ca putraḥ pṛthutamaḥ
tasmād uśanā yo vājimedhānāṃ śatam ājahāra
tasya ca śitapur nāma putro 'bhavat
tasyāpi rukmakavacas tataḥ parāvṛt
tasya parāvṛto rukmeṣupṛthujyāmaghavalitaharitasaṃjñās tasya pañcātmajā babhūvuḥ
tasyāyam adyāpi jyāmaghasya śloko gīyate
bhāryāvaśyās tu ye kecid bhaviṣyanty athavā mṛtāḥ
teṣāṃ tu jyāmaghaḥ śreṣṭhaḥ śaibyāpatir abhūn nṛpaḥ
aputrā tasya sā patnī śaibyā nāma tathāpy asau
apatyakāmo 'pi bhayān nānyāṃ bhāryām avindata
sa tvekadā prabhūtarathaturagagajasaṃmardātidāruṇe mahāhave yudhyamānaḥ sakalam evāricakram ajayat
taccāricakram apāstaputrakalatrabandhubalakośaṃ svam adhiṣṭhānaṃ parityajya diśaḥ pratividrutam
tasmiṃśca vidrute 'titrāsalolāyatalocanayugalaṃ trāhi trāhi māṃ tātāmba bhrātar ity ākulavilāpavidhuraṃ sa rājakanyāratnam adrākṣīt
taddarśanāc ca tasyām anurāgānugatāntarātmā sa nṛpo 'cintayat
sādhv idaṃ mamāpatyarahitasya vandhyābhartuḥ sāmprataṃ vidhināpatyakāraṇaṃ kanyāratnam upapāditam
tad etat samudvahāmīti
athavaināṃ syandanam āropya svam adhiṣṭhānaṃ nayāmi
tayaiva devyā śaibyayāham anujñātaḥ samudvahāmīti
athaināṃ ratham āropya svanagaram agacchat
vijayinaṃ ca rājānam aśeṣapaurabhṛtyaparijanāmātyasametā śaibyā draṣṭum adhiṣṭhānadvāram āgatā
sā cāvalokya rājñaḥ savyapārśvavartinīṃ kanyām īṣadudbhūtāmarṣasphuradadharapallavā rājānam avocat
aticapalacittātra syandane keyam āropiteti
asāvapyanālocitottaravacano 'tibhayāt tām āha snuṣā mameyam iti
athainaṃ śaibyovāca
nāhaṃ prasūtā putreṇa nānyā patnyabhavat tava
snuṣāsaṃbandhatā hy eṣā katamena sutena te
parāśara uvāca
ity ātmerṣyākopakaluṣitavacanamuṣitaviveko bhayād duruktaparihārārtham idam avanīpatir āha
yas te janiṣyaty ātmajas tasyeyam anāgatasyaiva bhāryā nirūpitety ākarṇyodbhūtamṛduhāsā tathety āha
praviveśa ca rājñā sahādhiṣṭhānam
anantaraṃ cātiśuddhalagnahorāṃśakāvayavoktakṛtaputrajanmalābhaguṇād vayasaḥ pariṇāmam upagatāpi śaibyā svalpair evāhobhir garbham avāpa
kālena ca kumāram ajījanat
tasya ca vidarbha iti pitā nāma cakre
sa ca tāṃ snuṣām upayeme
tasyāṃ cāsau krathakaiśikasaṃjñau putrāv ajanayat
punaś ca tṛtīyaṃ romapādasaṃjñaṃ putram ajījanad yo nāradād avāptajñānavān bhaviṣyati iti
romapādād babhruḥ babhror dhṛtiḥ dhṛteḥ kaiśikaḥ kaiśikasyāpi cediḥ putro 'bhavat yasya saṃtatau caidyā bhūpālāḥ
krathasya snuṣāputrasya kuntir abhavat
kunter dhṛṣṭiḥ dhṛṣṭer nidhṛtiḥ nidhṛter daśārhas tataś ca vyomaḥ
tasyāpi jīmūtaḥ tataś ca vikṛtiḥ tataś ca bhīmarathaḥ
tasmān navarathaḥ tasyāpi daśarathaḥ tataś ca śakuniḥ tattanayaḥ karambhiḥ karambher devarāto 'bhavat
tasmād devakṣatraḥ tasyāpi madhuḥ madhoḥ kumāravaṃśaḥ kumāravaṃśād anuḥ anoḥ purumitraḥ pṛthivīpatir abhavat
tataś cāṃśus tasmācca satvataḥ
satvatād ete sātvatāḥ
ityetāṃ jyāmaghasya saṃtatiṃ samyak śraddhāsamanvitaḥ śrutvā pumān maitreya svapāpaiḥ pramucyate
parāśara uvāca
bhajanabhajamānadivyāndhakadevāvṛdhamahābhojavṛṣṇisaṃjñāḥ satvatasya putrā babhūvuḥ
bhajamānasya nimikṛkaṇavṛṣṇayas tathānye dvaimātrāḥ śatajitsahasrajidayutajitsaṃjñās trayaḥ
devāvṛdhasyāpi babhruḥ putro 'bhavat
tayoś cāyaṃ śloko gīyate
yathaiva śṛṇumo dūrāt saṃpaśyāmastathāntikāt
babhruḥ śreṣṭho manuṣyāṇāṃ devair devāvṛdhaḥ samaḥ
puruṣāḥ ṣaṭ ca ṣaṣṭiś ca ṣaṭ sahasrāṇi cāṣṭa ca
ye 'mṛtatvam anuprāptā babhror devāvṛdhād api
mahābhojas tvatidharmātmā tasyānvaye bhojāḥ mṛttikāvarapuranivāsino mārtikāvarā babhūvuḥ
vṛṣṇeḥ sumitro yudhājicca putrāvabhūtām
tataś cānamitraḥ tathānamitrān nighnaḥ
nighnasya prasenasatrājitau
tasya ca satrājito bhagavān ādityaḥ sakhābhavat
ekadā tv ambhonidhitīrasaṃśrayaḥ sūryaṃ satrājit tuṣṭāva tanmanaskatayā ca bhāsvān abhiṣṭūyamāno 'gratas tasthau
tatas tv aspaṣṭamūrtidharaṃ cainam ālokya satrājit sūryam āha
yathaiva vyomni vahnipiṇḍopamaṃ tvām aham apaśyaṃ tathaivādyāgrato gatam apy atra bhagavatā kiṃcin na prasādīkṛtaṃ viśeṣam upalakṣayāmīty evam ukte bhagavatā sūryeṇa nijakaṇṭhād unmucya syamantakaṃ nāma mahāmaṇivaram avatāryaikānte nyastam
tatas tam ātāmrojjvalaṃ hrasvavapuṣam īṣadāpiṅgalanayanam ādityam adrākṣīt
kṛtapraṇipātastavādikaṃ ca satrājitam āha bhagavān ādityaḥ sahasradīdhitiḥ varam asmatto 'bhimataṃ vṛṇīṣveti
sa ca tad eva maṇiratnam ayācata
sa cāpi tasmai tad dattvā dīdhitipatir viyati svadhiṣṇyam āruroha
satrājito 'py amalamaṇiratnasanāthakaṇṭhatayā sūrya iva tejobhir aśeṣadigantarāṇy udbhāsayan dvārakāṃ viveśa
dvārakāvāsī janas tu tam āyāntam avekṣya bhagavantam ādipuruṣaṃ puruṣottamam avanibhārāvataraṇāyāṃśena mānuṣarūpadhāriṇaṃ praṇipatyāha
bhagavan bhavantaṃ draṣṭuṃ nūnam ayam āditya āyātīty ukto bhagavān uvāca
bhagavān nāyam ādityaḥ satrājito yam ādityadattasyamantakākhyaṃ mahāmaṇiratnaṃ bibhrad atropayāti
tad enaṃ visrabdhāḥ paśyatety uktās te tathā eva dadṛśuḥ
sa ca taṃ syamantakamaṇim ātmaniveśane cakre
pratidinaṃ tan maṇiratnam aṣṭau kanakabhārān sravati
tatprabhāvāc ca sakalasyaiva rāṣṭrasyopasargānāvṛṣṭivyālāgnito yad durbhikṣādibhayaṃ na bhavati
acyuto 'pi tad divyaṃ ratnam ugrasenasya bhūpater yogyam etad iti lipsāṃ cakre
gotrabhedabhayācchakto 'pi na jahāra
satrājid apy acyuto mām etad yācayiṣyatīty avagamya ratnalobhād bhrātre prasenāya tad ratnam adāt
tacca śucinā dhriyamāṇam aśeṣam eva suvarṇasravādikaṃ guṇajātam utpādayati anyathā dhārayantam eva hantīty ajānann asāvapi prasenas tena kaṇṭhasaktena syamantakenāśvam āruhyāṭavyāṃ mṛgayām agacchat
tatra ca siṃhād vadham avāpa
sāśvaṃ ca taṃ nihatya siṃho 'py amalamaṇiratnam āsyāgreṇādāya gantum abhyudyataḥ ṛkṣādhipatinā jāmbavatā dṛṣṭo ghātitaś ca
jāmbavān apy amalamaṇiratnam ādāya svabilaṃ praviveśa
sukumārasaṃjñāya bālakāya ca krīḍanakam akarot
anāgacchati tasmin prasene kṛṣṇo maṇiratnam abhilaṣitavān sa ca prāptavān nūnam etad asya karmety akhila eva yadulokaḥ parasparaṃ karṇa ākarṇyākathayat
viditalokāpavādavṛttāntaś ca bhagavān sarvayadusainyaparivāraparivṛtaḥ prasenāśvapadavīm anusasāra
dadarśa cāśvasamavetaṃ prasenaṃ siṃhena vinihatam
akhilajanamadhye siṃhapadadarśanakṛtapariśuddhiḥ siṃhapadam anusasāra
ṛkṣapatinihataṃ ca siṃham apyalpe bhūmibhāge dṛṣṭvā tataś ca tadratnagauravād ṛkṣasyāpi padānyanuyayau
giritaṭe ca sakalam eva tad yadusainyam avasthāpya tatpadānusārī ṛkṣabilaṃ praviveśa
antaḥpraviṣṭaś ca dhātryāḥ sukumārakam ullālayantyā vāṇīṃ śuśrāva
siṃhaḥ prasenam avadhīt siṃho jāmbavatā hataḥ
sukumāraka mā rodīs tava hy eṣa syamantakaḥ
ityākarṇyopalabdhasyamantako 'ntaḥpraviṣṭaḥ kumārakrīḍanakīkṛtaṃ ca dhātryā haste tejobhir jājvalyamānaṃ syamantakaṃ dadarśa
taṃ ca syamantakābhilaṣitacakṣuṣam apūrvapuruṣam āgataṃ samavekṣya dhātrī trāhi trāhīti vyājahāra
tadārtaravaśravaṇānantaraṃ cāmarṣapūrṇahṛdayaḥ sa jāmbavān ājagāma
tayoś ca parasparam uddhatāmarṣayor yuddham ekaviṃśatidinānyabhavat
te ca yadusainikās tatra saptāṣṭa dināni tanniṣkrāntim udīkṣamāṇās tasthuḥ
aniṣkramaṇe ca madhuripur asāv avaśyam atra bile 'tyantaṃ nāśam avāpto bhaviṣyaty anyathā tasya jīvataḥ katham etāvanti dināni śatrujaye vyākṣepo bhaviṣyatīti kṛtādhyavasāyā dvārakām āgamya hataḥ kṛṣṇa iti kathayāmāsuḥ
tadbāndhavāś ca tatkālocitam akhilam uttarakriyākalāpaṃ cakruḥ
tataś cāsya yudhyamānasyātiśraddhādattaviśiṣṭopapātrayuktānnatoyādinā śrīkṛṣṇasya balaprāṇapuṣṭir abhūt
itarasyānudinam atigurupuruṣabhedyamānasya atiniṣṭhuraprahārapātapīḍitākhilāvayavasya nirāhāratayā balahānir abhūt
nirjitaś ca bhagavatā jāmbavān praṇipatya vyājahāra
surāsuragandharvayakṣarākṣasādibhir apy akhilair bhavān na jetuṃ śakyaḥ kim utāvanigocarair alpavīryair narair narāvayavabhūtaiś ca tiryagyonyanusṛtibhiḥ kiṃ punar asmadvidhair avaśyaṃ bhavatāsmatsvāminā rāmeṇeva nārāyaṇasya sakalajagatparāyaṇasyāṃśena bhagavatā bhavitavyam ity uktas tasmai bhagavān akhilāvanibhārāvataraṇārtham avataraṇam ācacakṣe
prītyabhivyañjitakaratalasparśanena cainam apagatayuddhakhedaṃ cakāra
sa ca praṇipatya punar apy enaṃ prasādya jāmbavatīṃ nāma kanyāṃ gṛhāgatāyārghyabhūtāṃ grāhayāmāsa
syamantakamaṇiratnam api praṇipatya tasmai pradadau
acyuto 'py atipraṇatāt tasmād agrāhyam api tan maṇiratnam ātmasaṃśodhanāya jagrāha
saha jāmbavatyā sa dvārakām ājagāma
bhagavadāgamanodbhūtaharṣotkarṣasya dvārakāvāsijanasya kṛṣṇāvalokanāt tatkṣaṇam evātipariṇatavayaso 'pi navayauvanam ivābhavat
diṣṭyā diṣṭyeti sakalayādavāḥ striyaś ca sabhājayāmāsuḥ
bhagavān api yathānubhūtam aśeṣaṃ yādavasamāje yathāvad ācacakṣe
syamantakaṃ ca satrājitāya dattvā mithyābhiśastipariśuddhim avāpa
jāmbavatīṃ cāntaḥpure niveśayāmāsa
satrājito 'pi mayāsyābhūtamalinam āropitam iti jātasaṃtrāsāt svasutāṃ satyabhāmāṃ bhagavate bhāryārthaṃ dadau
tāṃ cākrūrakṛtavarmaśatadhanvapramukhā yādavāḥ prāg varayāṃbabhūvuḥ
tatas tatpradānād avajñātam evātmānaṃ manyamānāḥ satrājite vairānubandhaṃ cakruḥ
akrūrakṛtavarmapramukhāś ca śatadhanvānam ūcuḥ
ayam atīva durātmā satrājito yo 'smābhir bhavatā ca prārthito 'py ātmajām asmān bhavantaṃ cāvigaṇayya kṛṣṇāya dattavān
tad alam anena jīvatā ghātayitvainaṃ tan mahāratnaṃ syamantakākhyaṃ tvayā kiṃ na gṛhyate vayam abhyupapatsyāmo yady acyutas tavopari vairānubandhaṃ kariṣyatīty evam uktas tathety asāvapyāha
jatugṛhadagdhānāṃ pāṇḍutanayānāṃ viditaparamārtho 'pi bhagavān duryodhanaprayatnaśaithilyakaraṇārthaṃ pārthānukūlyakaraṇāya vāraṇāvataṃ gataḥ
gate ca tasmin suptam eva satrājitaṃ śatadhanvā jaghāna maṇiratnaṃ cādadāt
pitṛvadhāmarṣapūrṇā ca satyabhāmā śīghraṃ syandanam ārūḍhā vāraṇāvataṃ gatvā bhagavate 'haṃ pratipāditety akṣāntimatā śatadhanvanāsmatpitā vyāpāditaḥ tacca syamantakamaṇiratnam apahṛtaṃ yasyāvabhāsanenāpahṛtatimiraṃ trailokyaṃ bhaviṣyati
tad iyaṃ tvadīyāpahāsanā tad ālocya yad atra yuktaṃ tat kriyatām iti kṛṣṇam āha
tayā caivam uktaḥ parituṣṭāntaḥkaraṇo 'pi kṛṣṇaḥ satyabhāmām amarṣatāmranayanaḥ prāha
satye satyaṃ mamaivaiṣāpahāsanā nāham etāṃ tasya durātmanaḥ sahiṣye
na hyanullaṅghya parapādapaṃ tatkṛtanīḍāśrayiṇo vihaṃgamā vadhyante
tad alam amunāsmatpurataḥ śokapreritavākyaparikareṇety uktvā dvārakām abhyetyaikānte baladevaṃ vāsudevaḥ prāha
mṛgayāgataṃ prasenam aṭavyāṃ mṛgapatir jaghāna
satrājito 'py adhunā śatadhanvanā nidhanaṃ prāpitaḥ
tadubhayavināśāttanmaṇiratnam āvābhyāṃ sāmānyaṃ bhaviṣyati
tad uttiṣṭhāruhyatāṃ rathaḥ śatadhanvanidhanāyodyamaṃ kurvityabhihitas tatheti samanvicchitavān
kṛtodyamau ca tāvubhāvupalabhya śatadhanvā kṛtavarmāṇam upetya pārṣṇipūraṇakarmanimittam acodayat
āha cainaṃ kṛtavarmā
nāhaṃ baladevavāsudevābhyāṃ saha virodhāyālam ityuktaścākrūram acodayat
asāvapy āha
na hi kaścid bhagavatā pādaprahāraparikampitajagattrayeṇa suraripuvanitāvaidhavyakāriṇā prabalaripucakrāpratihatacakreṇa cakriṇā madamuditanayanāvalokanākhilaniśātanenātiguruvairivāraṇāpakarṣaṇāvikṛtamahimorusīreṇa sīriṇā ca saha sakalajagadvandyānām amaravarāṇām api yoddhuṃ samarthaḥ
kim utāhaṃ tadanyaḥ śaraṇam abhilaṣyatām ityuktaḥ śatadhanur āha
yady asmatparitrāṇāsamarthaṃ bhavān ātmānam adhigacchati tad ayam asmattas tāvan maṇiḥ saṃgṛhya rakṣyatām iti
evam uktaḥ so 'py āha
yady antyāyām apyavasthāyāṃ na kasmaicid bhavān kathayiṣyati tad aham etaṃ grahīṣyāmīti
tathetyukte cākrūras tan maṇiratnaṃ jagrāha
śatadhanur apy atulavegāṃ śatayojanavāhinīṃ vaḍavām āruhyāpakrāntaḥ
śaibyasugrīvameghapuṣpabalāhakāśvacatuṣṭayayuktarathasthitau baladevavāsudevau tam anuprayātau
sā ca vaḍavā śatayojanapramāṇamārgam atītā punar api vāhyamānā mithilāvanoddeśe prāṇān utsasarja
śatadhanur api tāṃ parityajya padātir evādravat
kṛṣṇo 'pi balabhadram āha
tāvad atra syandane bhavatā stheyam aham enam adhamācāraṃ padātir eva padātim anugamya yāvad ghātayāmi
atra hi bhūbhāge dṛṣṭadoṣāḥ sabhayā ato naite 'śvā bhavatemaṃ bhūmibhāgam ullaṅghanīyāḥ
tathety uktvā baladevo ratha eva tasthau
kṛṣṇo 'pi dvikrośamātraṃ bhūmibhāgam anusṛtya dūrasthitasyaiva cakraṃ kṣiptvā śatadhanuṣaḥ śiraś cicheda
taccharīrāmbarādiṣu ca bahuprakāram anvicchann api syamantakamaṇiṃ nāvāpa yadā tadopagamya balabhadram āha
vṛthaivāsmābhiḥ śatadhanur ghātitaḥ na prāptam akhilajagatsārabhūtaṃ tan mahāratnaṃ syamantakākhyam ity ākarṇyodbhūtakopo baladevo vāsudevam āha
dhik tvāṃ yas tvam evam arthalipsur etacca te bhrātṛtvān mayā kṣāntaṃ tad ayaṃ panthāḥ svecchayā gamyatāṃ
na me dvārakayā na tvayā na cāśeṣabandhubhiḥ kāryam alam alam ebhir mamāgrato 'līkaśapathair ity ākṣipya tatkathāṃ kathaṃcit prasādyamāno 'pi na tasthau
sa videhapurīṃ praviveśa
janakarājaś cārghyapūrvakam enaṃ gṛhaṃ praveśayāmāsa
sa tatraiva ca tasthau
vāsudevo 'pi dvārakām ājagāma
yāvacca janakarājagṛhe balabhadro 'vatasthe tāvad dhārtarāṣṭro duryodhanas tatsakāśād gadāśikṣām aśikṣayat
varṣatrayānte ca babhrūgrasenaprabhṛtibhir yādavair na tad ratnaṃ kṛṣṇenāpahṛtam iti kṛtāvagatibhir videhanagarīṃ gatvā baladevaḥ saṃpratyāyya dvārakām ānītaḥ
akrūro 'py uttamamaṇisamudbhūtasuvarṇena bhagavaddhyānaparo 'navarataṃ yajñān iyāja
savanagatau hi kṣatriyavaiśyau nighnan brahmahā bhavatīty evaṃprakāraṃ dīkṣākavacaṃ praviṣṭa eva tasthau
dviṣaṣṭivarṣāṇy evaṃ tanmaṇiprabhāvāt tatropasargadurbhikṣamārikāmaraṇādikaṃ nābhūt
athākrūrapakṣīyair bhojaiḥ śatrughne sātvatasya prapautre vyāpādite bhojaiḥ sahākrūro dvārakām apahāyāpakrāntaḥ
tadapakrāntidinād ārabhya tatropasargadurbhikṣavyālānāvṛṣṭimārikādyupadravā babhūvuḥ
atha yādavā balabhadrograsenasamavetā mantram amantrayan
bhagavān uragāriketanaḥ kim idam ekadaiva pracuropadravāgamanam etad ālocyatām ityukte 'ndhakanāmā yaduvṛddhaḥ prāha
asyākrūrasya pitṛśvaphalko yatra yatrābhūt tatra tatra durbhikṣamārikānāvṛṣṭyādikaṃ nābhūt
kāśīrājasya viṣaye tvanāvṛṣṭyā ca śvaphalko nītaḥ tataś ca tatkṣaṇād devo vavarṣa
kāśīrājapatnyāś ca garbhe kanyāratnaṃ pūrvam āsīt
sā ca kanyā pūrṇe 'pi prasūtikāle naiva niścakrāma
evaṃ ca tasya garbhasya dvādaśa varṣāṇy aniṣkrāmato yayuḥ
kāśīrājaś ca tām ātmajāṃ garbhasthām āha
putri kasmān na jāyase niṣkramyatām āsyaṃ te draṣṭum icchāmi etāṃ ca mātaraṃ kim iti ciraṃ kleśayiṣyasīty uktā garbhasthaiva vyājahāra
tāta yady ekaikāṃ gāṃ dine dine brāhmaṇāya prayacchasi tad aham anyais tribhir varṣair asmād garbhāt tato 'vaśyaṃ niṣkramiṣyāmītyetad vacanam ākarṇya rājā dine dine brāhmaṇāya gāṃ prādāt
sāpi tāvatā kālena jātā
tatas tasyāḥ pitā gāndinīti nāma cakāra
tāṃ ca gāndinīṃ kanyāṃ śvaphalkāyopakāriṇe gṛham āgatāyārghyabhūtāṃ prādāt
tasyām ayam akrūraḥ śvaphalkājjajñe
tasyaivaṃguṇamithunād utpattiḥ
tat katham asminn apakrānte atra durbhikṣamārikādyupadravā na bhaviṣyanti
tad ayam atrānīyatām alam atiguṇavaty aparādhānveṣaṇeneti yaduvṛddhasyāndhakasyaitad vacanam ākarṇya keśavograsenabalabhadrapurogamair yadubhiḥ kṛtāparādhatitikṣubhir abhayaṃ dattvā śvaphalkaputraḥ svapuram ānītaḥ
tatra cāgatamātra eva tasya syamantakamaṇeḥ prabhāvād anāvṛṣṭimārikādurbhikṣavyālādyupadravopaśamā babhūvuḥ
kṛṣṇaś cintayāmāsa
svalpam etat kāraṇaṃ yad ayaṃ gāndinyāṃ śvaphalkenākrūro janitaḥ
sumahāṃś cāyam anāvṛṣṭidurbhikṣamārikādyupadravapratiṣedhakārī prabhāvaḥ
tan nūnam asya sakāśe sa mahāmaṇiḥ syamantakākhyas tiṣṭhati
tasya hy evaṃvidhāḥ prabhāvāḥ śrūyante
ayam api ca yajñād anantaram anyat kratvantaraṃ tasyānantaram anyad yajñāntaraṃ cājasram avicchinnaṃ yajatīti
analpopādānaṃ cāsyāsaṃśayam atrāsau maṇivaras tiṣṭhatīti kṛtādhyavasāyo 'nyat prayojanam uddiśya sakalayādavasamājam ātmagṛha evācīkarat
tatra copaviṣṭeṣv akhileṣu yaduṣu pūrvaṃ prayojanam upanyasya paryavasite ca tasmin prasaṅgāntaraparihāsakathām akrūreṇa kṛtvā janārdanas tam akrūram āha
dānapate jānīma eva vayaṃ yathā śatadhanvanā tad idam akhilajagatsārabhūtaṃ syamantakaṃ ratnaṃ bhavataḥ samarpitaṃ
tad aśeṣarāṣṭropakārakaṃ bhavatsakāśe tiṣṭhati tiṣṭhatu sarva eva vayaṃ tatprabhāvaphalabhujaḥ kiṃtveṣa balabhadro 'smān āśaṅkitavāṃs tad asmatprītaye darśayasvety abhidhāya joṣaṃ sthite bhagavati vāsudeve saratnaḥ so 'cintayat
kim atrānuṣṭheyam anyathā ced bravīmy ahaṃ tat kevalāmbaratirodhānam anviṣyanto ratnam ete drakṣyanti ativirodho na kṣama iti saṃcintya tam akhilajagatkāraṇabhūtaṃ nārāyaṇam āhākrūraḥ
bhagavan mamaitat syamantakaratnaṃ śatadhanuṣā samarpitam apagate ca tasminn adya śvaḥ paraśvo vā bhagavān yācayiṣyatīti kṛtamatir atikṛcchreṇaitāvantaṃ kālam adhārayam
tasya ca dhāraṇakleśenāham aśeṣopabhogeṣv asaṅgimānaso na vedmi svasukhakalām api
etāvanmātram apy aśeṣarāṣṭropakārī dhārayituṃ na śaknoti bhavān manyata ity ātmanā na coditavān
tad idaṃ syamantakaratnaṃ gṛhyatām icchayā yasyābhimataṃ tasya samarpyatām
tataḥ svodaravastranigopitam atilaghukanakasamudgakagataṃ prakaṭīkṛtavān
tataś ca niṣkrāmya syamantakamaṇiṃ tasmin yadukulasamāje mumoca
muktamātre ca tasminn atikāntyā tad akhilam āsthānam uddyotitam
athāhākrūraḥ sa eṣa maṇiḥ śatadhanvanāsmākaṃ samarpitaḥ yasyāyaṃ sa enaṃ gṛhṇātu iti
tam ālokya sarvayādavānāṃ sādhu sādhv iti vismitamanasāṃ vāco 'śrūyanta
tam ālokyātīva balabhadro mamāyam acyutenaiva sāmānyaḥ samanvicchita iti kṛtaspṛho 'bhūt
mamaivāyaṃ pitṛdhanam ity atīva ca satyabhāmāpi spṛhayāṃcakāra
balasatyāvalokanāt kṛṣṇo 'py ātmānaṃ gocakrāntarāvasthitam iva mene
sakalayādavasamakṣaṃ cākrūram āha
etaddhi maṇiratnam ātmasaṃśodhanāya eteṣāṃ yadūnāṃ mayā darśitam etacca mama balabhadrasya ca sāmānyaṃ pitṛdhanaṃ caitat satyabhāmāyā nānyasyaitat
etacca sarvakālaṃ śucinā brahmacaryādiguṇavatā dhriyamāṇam aśeṣarāṣṭrasyopakārakam aśucinā dhriyamāṇam ādhāram eva hanti
ato 'ham asya ṣoḍaśastrīsahasraparigrahād asamartho dhāraṇe katham etat satyabhāmā svīkaroti
āryabalabhadreṇāpi madirāpānādyaśeṣopabhogaparityāgaḥ kāryaḥ
tad alaṃ yaduloko 'yaṃ balabhadraḥ ahaṃ ca satyā ca tvāṃ dānapate prārthayāmaḥ
tad bhavān eva dhārayituṃ samarthaḥ
tvaddhṛtaṃ cāsya rāṣṭrasyopakārakaṃ tad bhavān aśeṣarāṣṭranimittam etat pūrvavad dhārayatvanyan na vaktavyam ity ukto dānapatis tathety āha jagrāha ca tan mahāratnam
tataḥ prabhṛtyakrūraḥ prakaṭenaiva tenātijājvalyamānenātmakaṇṭhāvasaktenāditya ivāṃśumālī cacāra
ityetad bhagavato mithyābhiśastikṣālanaṃ yaḥ smarati na tasya kadācid alpāpi mithyābhiśastir bhavati avyāhatākhilendriyaścākhilapāpamokṣam avāpnoti
parāśara uvāca
anamitrasya putraḥ śinir nāmābhavat
tasyāpi satyakaḥ satyakāt sātyakir yuyudhānāparanāmā
tasmād api sañjayaḥ tatputraś ca kuṇiḥ kuṇer yugandharaḥ
ityete śaineyāḥ
anamitrasyānvaye vṛṣṇiḥ tasmāt śvaphalkaḥ tatprabhāvaḥ kathita eva
śvaphalkasyānyaḥ kanīyāṃś citrako nāma bhrātā
śvaphalkād akrūro gāndinyām abhavat
tathopamadguḥ
upamadgor mṛdāmṛdaviśvārimejayagirikṣatropakṣatraśataghnārimardanadharmadṛgdṛṣṭadharmagandhamojavāhaprativāhākhyāḥ putrāḥ sutārākhyā kanyā ca
devavān upadevaś cākrūraputrau
pṛthuvipṛthupramukhāś citrakasya putrā bahavo babhūvuḥ
kukurabhajamānaśucikambalabarhiṣākhyās tathāndhakasya catvāraḥ putrāḥ
kukurāddhṛṣṭaḥ tasmāc ca kapotaromā tataśca vilomā tasmād api tumburusakho 'bhavad anusaṃjñaś ca
anor ānakadundubhiḥ tataś cābhijit abhijitaḥ punarvasuḥ
tasyāpy āhukaḥ āhukī ca kanyā
āhukasya devakograsenau dvau putrau
devavān upadevaḥ sahadevo devarakṣitā ca devakasya catvāraḥ putrāḥ
teṣāṃ vṛkadevopadevā devarakṣitā śrīdevā śāntidevā sahadevā devakī ca sapta bhaginyaḥ
tāś ca sarvā vasudeva upayeme
ugrasenasyāpi kaṃsanyagrodhasunāmānakāhvaśaṅkusubhūmirāṣṭrapālayuddhatuṣṭisutuṣṭimatsaṃjñāḥ putrā babhūvuḥ
kaṃsākaṃsavatīsutanūrāṣṭrapālikāhvāśca ugrasenasya tanūjāḥ kanyāḥ
bhajamānāc ca vidūrathaḥ putro 'bhavat
vidūrathācchūraḥ śūrācchamī śaminaḥ pratikṣatraḥ tasmāt svayambhojaḥ tataś ca hṛdikaḥ
tasyāpi kṛtavarmaśatadhanurdevārhadevagarbhādyāḥ putrā babhūvuḥ
devagarbhasyāpi śūraḥ
śūrasyāpi māriṣā nāma patny abhavat
tasyāṃ cāsau daśa putrān ajanayad vasudevapūrvān
vasudevasya jātamātrasyaiva tadgṛhe bhagavadaṃśāvatāram avyāhatadṛṣṭyā paśyadbhir devair divyānakadundubhayo vāditāḥ
tataś cāsāv ānakadundubhisaṃjñām avāpa
tasya ca devabhāgadevaśravāṣṭakakakuccakravatsadhārakasṛñjayaśyāmaśamikagaṇḍūṣasaṃjñā nava bhrātaro 'bhavan
pṛthā śrutadevā śrutakīrtiḥ śrutaśravā rājādhidevī ca vasudevādīnāṃ pañca bhaginyo 'bhavan
śūrasya kuntir nāma sakhābhavat
tasmai cāputrāya pṛthām ātmajāṃ vidhinā śūro dattavān
tāṃ ca pāṇḍur uvāha
tasyāṃ ca dharmānilendrair yudhiṣṭhirabhīmasenārjunākhyās trayaḥ putrāḥ samutpāditāḥ
pūrvam evānūḍhāyāś ca bhagavatā bhāsvatā kānīnaḥ karṇo nāma putro 'janyata
tasyāś ca sapatnī mādrī nāmābhūt
tasyāṃ ca nāsatyadasrābhyāṃ nakulasahadevau pāṇḍoḥ putrau janitau
śrutadevāṃ tu vṛddhadharmā nāma kārūṣa upayeme
tasyāṃ ca dantavakro nāma mahāsuro jajñe
śrutakīrtim api kekayarājā upayeme
tasyāṃ ca saṃtardanādayaḥ kaikeyāḥ pañca putrā babhūvuḥ
rājādhidevyām āvantyau vindānuvindau jajñāte
śrutaśravasam api cedirājo damaghoṣanāmopayeme
tasyāṃ ca śiśupālam utpādayāmāsa
sa vā pūrvam apy udāravikramo daityānām ādipuruṣo hiraṇyakaśipur abhavat
yaś ca bhagavatā sakalalokaguruṇā nārasiṃhena ghātitaḥ
punar api akṣayavīryaśauryasaṃpatparākramaguṇaḥ samākrāntasakalatrailokeśvaraprabhāvo daśānano nāmābhūt
bahukālopabhuktabhagavatsakāśāvāptaśarīrapātodbhavapuṇyaphalo bhagavatā rāghavarūpiṇā so 'pi nidhanam upapāditaḥ
punaś cedirājasya damaghoṣasyātmajaḥ śiśupālanāmābhavat
śiśupālatve 'pi bhagavato bhūbhārāvatāraṇāyāvatīrṇāṃśasya puṇḍarīkanayanākhyasyopari dveṣānubandham atitarāṃ cakāra
bhagavatā ca sa nidhanam upānītas tatraiva paramātmabhūte manasa ekāgratayā sāyujyam avāpa
bhagavān yadi prasanno yathābhilaṣitaṃ dadāti tathā aprasanno 'pi nighnan divyam anupamaṃ sthānaṃ prayacchati
maitreya uvāca
hiraṇyakaśiputve ca rāvaṇatve ca viṣṇunā
avāpa nihato bhogān aprāpyān amarair api
na layaṃ tatra tenaiva nihataḥ sa kathaṃ punaḥ
samprāptaḥ śiśupālatve sāyujyaṃ śāśvate harau
etad icchāmy ahaṃ śrotuṃ sarvadharmabhṛtāṃ vara
kautūhalapareṇaitat pṛṣṭo me vaktum arhasi
parāśara uvāca
daityeśvarasya vadhāyākhilalokotpattisthitivināśakāriṇā pūrvaṃ tanugrahaṇaṃ kurvatā nṛsiṃharūpam āviṣkṛtam
tatra ca hiraṇyakaśiporviṣṇurayamityetanna manasyabhūt
niratiśayapuṇyasamudbhūtam etat sattvajātam iti
rajodrekapreritaikāgramatis tadbhāvanāyogāt tato 'vāptavadhahaitukīṃ niratiśayām evākhilatrailokyādhikyakāriṇīṃ daśānanatve bhogasaṃpadam avāpa
na tu sa tasminn anādinidhane parabrahmabhūte bhagavaty anālambini kṛte manasas tallayam avāpa
evaṃ daśānanatve 'py anaṅgaparādhīnatayā jānakīsamāsaktacetasā bhagavatā dāśarathirūpadhāriṇā hatasya tadrūpadarśanam evāsīt nāyam acyuta ityāsaktirvipadyato 'ntaḥkaraṇe mānuṣabuddhir eva kevalam asyābhūt
punar apy acyutavinipātamātraphalam akhilabhūmaṇḍalaślāghyacedirājakule janma avyāhataiśvaryaṃ śiśupālatve 'py avāpa
tatra tv akhilānām eva sa bhagavannāmnāṃ tvaṃkārakāraṇam abhavat
tataś ca tatkālakṛtānāṃ teṣām aśeṣāṇām evācyutanāmnām anavaratam anekajanmasu vardhitavidveṣānubandhicitto vinindanasaṃtarjanādiṣūccāraṇam akarot
tac ca rūpam utphullapadmadalāmalākṣim atyujjvalapītavastradhāryamalakirīṭakeyūrahārakaṭakādiśobhitam udāracaturbāhuśaṅkhacakragadādharam atiprarūḍhavairānubhāvād aṭanabhojanasnānāsanaśayanādiṣv aśeṣāvasthāntareṣu nānyatropayayāvasya cetasaḥ
tatas tam evākrośeṣūccārayaṃstam eva hṛdayena dhārayann ātmavadhāya yāvad bhagavaddhastacakrāṃśumālojjvalam akṣayatejaḥsvarūpaṃ brahmabhūtam apagatadveṣādidoṣaṃ bhagavantam adrākṣīt
tāvac ca bhagavaccakreṇāśu vyāpāditas tatsmaraṇadagdhākhilāghasaṃcayo bhagavatāntam upanītas tasminn eva layam upayayau
etat tavākhilaṃ mayābhihitam
ayaṃ hi bhagavān kīrtitaś ca saṃsmṛtaś ca dveṣānubandhenāpi akhilasurāsurādidurlabhaṃ phalaṃ prayacchati kimuta samyag bhaktimatām iti
vasudevasya tv ānakadundubheḥ pauravīrohiṇīmadirābhadrādevakīpramukhā bahvyaḥ patnyo 'bhavan
balabhadraśaṭhasāraṇadurmadādīn putrān rohiṇyām ānakadundubhir utpādayāmāsa
baladevo 'pi revatyāṃ viśaṭholmukau putrāv ajanayat
sārṣṭimārṣṭiśiśusatyasatyadhṛtipramukhāḥ sāraṇātmajāḥ
bhadrāśvabhadrabāhudurdamabhūtādyāḥ rohiṇyāḥ kulajāḥ
nandopanandakṛtakādyā madirāyās tanayāḥ
bhadrāyāś copanidhigadādyāḥ
vaiśālyāṃ ca kauśikam ekam evājanayat
ānakadundubher devakyām api kīrtimatsuṣeṇodāyubhadrasenarjadāsabhadradevākhyāḥ ṣaṭ putrā jajñire
tāṃśca sarvān eva kaṃso ghātitavān
anantaraṃ ca saptamaṃ garbham ardharātre bhagavatprahitā yoganidrā rohiṇyā jaṭharam ākṛṣya nītavatī
karṣaṇāccāsāvapi saṃkarṣaṇākhyām agamat
tataś ca sakalajaganmahātarumūlabhūto bhūtabhaviṣyadādisakalasurāsuramunijanamanasām apyagocaro 'bjabhavapramukhair analamukhaiḥ praṇamyāvanibhāraharaṇāya prasādito bhagavān anādimadhyanidhano devakīgarbham avatatāra vāsudevaḥ
tatprasādavivardhamānorumahimā ca yoganidrā nandagopapatnyā yaśodāyā garbham adhiṣṭhitavatī
suprasannādityacandrādigraham avyālādibhayaṃ svasthamānasam akhilam evaitajjagad apāstādharmam abhavat tasmiṃś ca puṇḍarīkanayane jāyamāne
jātena ca tenākhilam evaitat sanmārgavarti jagad akriyata
bhagavato 'py atra martyaloke 'vatīrṇasya ṣoḍaśasahasrāṇy ekottaraśatādhikāni bhāryāṇām abhavan
tāsāṃ ca rukmiṇīsatyabhāmājāmbavatīcāruhāsinīpramukhā hyaṣṭau patnyaḥ pradhānā babhūvuḥ
tāsu cāṣṭāvayutāni lakṣaṃ ca putrāṇāṃ bhagavān akhilamūrtir anādimān ajanayat
teṣāṃ ca pradyumnacārudeṣṇasāmbādayaḥ trayodaśa pradhānāḥ
pradyumno 'pi rukmiṇas tanayāṃ rukmavatīṃ nāmopayeme
tasyām aniruddho jajñe
aniruddho 'pi rukmiṇa eva pautrīṃ subhadrāṃ nāmopayeme
tasyām asya vajro jajñe
vajrasya pratibāhuḥ tasyāpi sucāruḥ
evam anekaśatasahasrapuruṣasaṃkhyasya yadukulasya putrasaṃkhyā varṣaśatair api vaktuṃ na śakyate
yato hi ślokāvimāvatra caritārthau
tisraḥ koṭyaḥ sahasrāṇām aṣṭāśītiśatāni ca
kumārāṇāṃ gṛhācāryāś cāpayogyāsu ye ratāḥ
saṃkhyānaṃ yādavānāṃ kaḥ kariṣyati mahātmanām
yatrāyutānām ayutaṃ lakṣeṇāste sadāhukaḥ
devāsurahatā ye tu daiteyāḥ sumahābalāḥ
te cotpannā manuṣyeṣu janopadravakāriṇaḥ
teṣām utsādanārthāya bhuvi devā yadoḥ kule
avatīrṇāḥ kulaśataṃ yatraikābhyadhikaṃ dvija
viṣṇus teṣāṃ pramāṇe ca prabhutve ca vyavasthitaḥ
nideśasthāyinas tasya babhūvuḥ sarvayādavāḥ
prasūtiṃ vṛṣṇivīrāṇāṃ yaḥ śṛṇoti naraḥ sadā
sa sarvaiḥ pātakair mukto viṣṇulokaṃ prapadyate
parāśara uvāca
ityeṣa samāsatas te yadorvaṃśaḥ kathitaḥ
atha durvasor vaṃśam avadhāraya
durvasor vahnir ātmajaḥ vahner bhārgaḥ bhārgād bhānuḥ tataś ca trayīsānuḥ tasmācca karandamaḥ tasyāpi maruttaḥ
so 'napatyo 'bhavat
tataśca pauravaṃ duṣyantaṃ putram akalpayat
evaṃ yayātiśāpāt tadvaṃśaḥ pauravam eva vaṃśaṃ samāśritavān
parāśara uvāca
druhyos tu tanayo babhruḥ
babhroḥ setuḥ
setuputra ārabdhanāmā
ārabdhasyātmajo gāndhāraḥ gāndhārasya dharmaḥ dharmāt ghṛtaḥ ghṛtāt durdamaḥ tataḥ pracetāḥ
pracetasaḥ putraḥ śatadharmaḥ bahulānāṃ mlecchānām udīcyānām ādhipatyam akarot
parāśara uvāca
yayāteś caturthaputrasyānoḥ sabhānalacakṣuḥparameṣusaṃjñās trayaḥ putrā babhūvuḥ
sabhānalaputraḥ kālānalaḥ
kālānalāt sṛñjayaḥ
sṛñjayāt purañjayaḥ
purañjayāj janamejayaḥ
tasmān mahāśālaḥ
tasmācca mahāmanāḥ
tasmād uśīnaratitīkṣū dvau putrāvutpannau
uśīnarasyāpi śibinṛganavakṛmivarmākhyāḥ pañca putrā babhūvuḥ
pṛṣadarbhasuvīrakekayamadrakāś catvāraḥ śibiputrāḥ
titīkṣor api ruśadrathaḥ putro 'bhūt
tasyāpi hemaḥ hemasyāpi sutapāḥ sutapasaś ca baliḥ
yasya kṣetre dīrghatamasāṅgavaṅgakaliṅgasuhmapauṇḍrākhyaṃ bāleyaṃ kṣatram ajanyata
tannāmasaṃtatisaṃjñāś ca pañca viṣayāḥ babhūvuḥ
aṅgād anapānas tato divirathas tasmād dharmarathaḥ
tataś citrarathaḥ romapādasaṃjñaḥ
yasya daśaratho mitraṃ jajñe
yasyājaputro daśarathaḥ śāntāṃ nāma kanyām anapatyasya duhitṛtve yuyoja
romapādāccaturaṅgaḥ tasmāt pṛthulākṣaḥ
tataś campaḥ yaś campāṃ niveśayāmāsa
campasya haryaṅgo nāmātmajo 'bhūt
haryaṅgād bhadrarathaḥ
bhadrarathād bṛhadrathaḥ bṛhadrathād bṛhatkarmā bṛhatkarmaṇaś ca bṛhadbhānus tasmācca bṛhanmanāḥ bṛhanmanaso jayadrathaḥ
jayadratho brahmakṣatrāntarālasaṃbhūtyāṃ patnyāṃ vijayaṃ nāma putram ajījanat
vijayaś ca dhṛtiṃ putram avāpa
tasyāpi dhṛtavrataḥ putro 'bhūt
dhṛtavratāt satyakarmā
satyakarmaṇas tvatirathaḥ
yo gaṅgāṅgato mañjūṣāgataṃ pṛthāpaviddhaṃ karṇaṃ putram avāpa
karṇād vṛṣasenaḥ ityetadantā aṅgavaṃśyāḥ
ataś ca pūruvaṃśaṃ śrotum arhasi
parāśara uvāca
pūror janamejayas tasyāpi pracinvān pracinvataḥ pravīraḥ pravīrān manasyur manasyoścābhayadaḥ tasyāpi sudyuḥ sudyor bahugataḥ tasyāpi saṃyātiḥ saṃyāter ahaṃyātiḥ tato raudrāśvaḥ
ṛteṣukakṣeṣusthaṇḍileṣukṛteṣujaleṣudharmeṣudhṛteṣusthaleṣusaṃnateṣuvaneṣunāmāno raudrāśvasya daśa putrā babhūvuḥ
ṛteṣor antināraḥ putro 'bhūt
sumatim apratirathaṃ dhruvaṃ cāpyantināraḥ putrānavāpa
apratirathasya kaṇvaḥ putro 'bhūt
tasyāpi medhātithiḥ
yataḥ kaṇvāyanā dvijā babhūvuḥ
apratirathasyāparaḥ putro 'bhūd ailīnaḥ
ailīnasya duṣyantādyāś catvāraḥ putrā babhūvuḥ
duṣyantāccakravartī bharato 'bhūt
yannāmaheturdevaiḥ śloko gīyate
mātā bhastrā pituḥ putro yena jātaḥ sa eva saḥ
bharasva putraṃ duṣyanta māvamaṃsthāḥ śakuntalām
retodhāḥ putro nayati naradeva yamakṣayāt
tvaṃ cāsya dhātā garbhasya satyam āha śakuntalā
bharatasya patnitraye nava putrā babhūvuḥ
naite mamānurūpā ity abhihitās tanmātaraḥ parityāgabhayāt tatputrāñjaghnuḥ
tato 'sya vitathe putrajanmani putrārthino marutsomayājino dīrghatamasaḥ pārṣṇyapāstadbṛhaspativīryād utathyapatnyāṃ mamatāyāṃ samutpanno bharadvājākhyaḥ putro marudbhir dattaḥ
tasyāpi nāmanirvacanaślokaḥ paṭhyate
mūḍhe bhara dvājam imaṃ bhara dvājaṃ bṛhaspate
yātau yad uktvā pitarau bharadvājas tatas tv ayam
iti
bharadvājaḥ sa tasya vitathe putrajanmani marudbhir dattaḥ tato vitathasaṃjñām avāpa
vitathasyāpi manyuḥ putro 'bhavat
bṛhatkṣatramahāvīryanagaragargā 'bhavan manyuputrāḥ
nagarasya saṅkṛtiḥ saṅkṛter guruprītirantidevau
gargācchiniḥ tataś ca gārgyāḥ śainyāḥ kṣatropetā dvijātayo babhūvuḥ
mahāvīryācca durukṣayo nāma putro 'bhavat
tasya trayyāruṇiḥ puṣkariṇaḥ kapiś ca putratrayam abhūt
tac ca putratritayam api paścād vipratām upajagāma
bṛhatkṣatrasya suhotraḥ
suhotrāddhastī ya idaṃ hastinapuram āvāsayāmāsa
ajamīḍhadvijamīḍhapurumīḍhās trayo hastinas tanayāḥ
ajamīḍhāt kaṇvaḥ
kaṇvān medhātithiḥ
yataḥ kaṇvāyanā dvijāḥ
ajamīḍhasyānyaḥ putro bṛhadiṣuḥ
bṛhadiṣor bṛhaddhanur bṛhaddhanuṣaś ca bṛhatkarmā tataś ca jayadrathas tasmād api viśvajit
tataś ca senajit
rucirāśvakāśyadṛḍhahanuvatsahanusaṃjñāḥ senajitaḥ putrāḥ
rucirāśvaputraḥ pṛthusenaḥ pṛthusenāt pāraḥ
pārān nīlaḥ
tasyaikaśataṃ putrāṇām
teṣāṃ pradhānaḥ kāmpilyādhipatiḥ samaraḥ
samarasyāpi pārasupārasadaśvās trayaḥ putrāḥ
supārāt pṛthuḥ pṛthoḥ sukṛtiḥ sukṛter vibhrājaḥ
tasmāc cāṇuhaḥ
yaḥ śukaduhitaraṃ kīrtiṃ nāmopayeme
aṇuhād brahmadattaḥ
tataś ca viṣvaksenas tasmād udaksenaḥ
bhallābhas tasya cātmajaḥ
dvijamīḍhasya tu yavīnarasaṃjñaḥ putraḥ
tasyāpi dhṛtimāṃs tasmācca satyadhṛtis tataś ca dṛḍhanemis tasmācca supārśvas tataḥ sumatis tataś ca saṃnatimān
saṃnatimataḥ kṛtaḥ putro 'bhūt
yaṃ hiraṇyanābho yogam adhyāpayāmāsa
yaś caturviṃśatiprācyasāmagānāṃ saṃhitāś cakāra
kṛtāccogrāyudhaḥ
yena prācuryeṇa nīpakṣayaḥ kṛtaḥ
ugrāyudhāt kṣemyaḥ kṣemyāt sudhīras tasmād ripuñjayaḥ tasmācca bahuratha ity ete pauravāḥ
ajamīḍhasya nalinī nāma patnī tasyāṃ nīlasaṃjñaḥ putro 'bhavat
tasmād api śāntiḥ śānteḥ suśāntiḥ suśānteḥ purañjayaḥ tasmācca ṛkṣaḥ
tataś ca haryaśvaḥ
tasmān mudgalasṛñjayabṛhadiṣuyavīnarakāmpilyasaṃjñāḥ pañcānām eva teṣāṃ viṣayāṇāṃ rakṣaṇāyālam ete matputrā iti pitrābhihitāḥ pāñcālāḥ
mudgalācca maudgalyāḥ kṣatropetā dvijātayo babhūvuḥ
mudgalāddharyaśvaḥ
haryaśvād divodāso 'halyā ca mithunam abhūt
śaradvataś cāhalyāyāṃ śatānando 'bhavat
śatānandāt satyadhṛtir dhanurvedāntago jajñe
satyadhṛter varāpsarasam urvaśīṃ dṛṣṭvā retaḥ skannaṃ śarastambe papāta
tacca dvidhāgatam apatyadvayaṃ kumāraḥ kanyā cābhavat
tau ca mṛgayām upayātaḥ śaṃtanur dṛṣṭvā kṛpayā jagrāha
tataḥ kumāraḥ kṛpaḥ kanyā cāśvatthāmno jananī kṛpī droṇācāryasya patny abhavat
divodāsasya putro mitrāyuḥ
mitrāyoś cyavano nāma rājā
cyavanāt sudāsaḥ sudāsāt saudāsaḥ saudāsāt sahadevas tasyāpi somakaḥ
somakājjantuḥ putraśatajyeṣṭho 'bhavat
teṣāṃ yavīyān pṛṣataḥ pṛṣatād drupadas tasmācca dhṛṣṭadyumnas tato dhṛṣṭaketuḥ
ajamīḍhasyānyo ṛkṣanāmā putro 'bhavat
tasya saṃvaraṇaḥ
saṃvaraṇāt kuruḥ
ya idaṃ dharmakṣetraṃ kurukṣetraṃ cakāra
sudhanurjahnuparīkṣitpramukhāḥ kuroḥ putrāḥ babhūvuḥ
sudhanuṣaḥ putraḥ suhotras tasmāccyavanaḥ cyavanāt kṛtakaḥ
tataś coparicaro vasuḥ
bṛhadrathapratyagrakuśāmbakucelamātsyapramukhāḥ vasoḥ putrāḥ saptājāyanta
bṛhadrathāt kuśāgraḥ kuśāgrād vṛṣabhaḥ vṛṣabhāt puṣpavān tasmāt satyahitaḥ tasmāt sudhanvā tasya ca jatuḥ
bṛhadrathāccānyaḥ śakaladvayajanmā jarayā saṃdhito jarāsaṃdhanāmā
tasmāt sahadevaḥ sahadevāt somapas tataś ca śrutiśravāḥ
ity ete mayā māgadhā bhūpālāḥ kathitāḥ
parāśara uvāca
parīkṣitaś ca janamejayaśrutasenograsenabhīmasenāś catvāraḥ putrāḥ
jahnos tu suratho nāmātmajo babhūva
tasyāpi vidūrathaḥ
tasmāt sārvabhaumaḥ sārvabhaumājjayatsenas tasmādārādhitas tataścāyutāyur ayutāyor akrodhanaḥ
tasmād devātithiḥ
tataś ca ṛkṣo 'nyo 'bhavat
ṛkṣād bhīmasenas tataś ca dilīpaḥ
dilīpāt pratīpaḥ
tasyāpi devāpiśaṃtanubāhlīkasaṃjñās trayaḥ putrā babhūvuḥ
devāpir bāla evāraṇyaṃ viveśa
śaṃtanus tu mahīpālo 'bhūt
ayaṃ ca tasya ślokaḥ pṛthivyāṃ gīyate
yaṃ yaṃ karābhyāṃ spṛśati jīrṇaṃ yauvanam eti saḥ
śāntiṃ cāpnoti yenāgryāṃ karmaṇā tena śāṃtanuḥ
tasya ca śaṃtano rāṣṭre dvādaśavarṣāṇi devo na vavarṣa
tataś cāśeṣarāṣṭravināśam avekṣyāsau rājā brāhmaṇān apṛcchat kasmād asmākaṃ rāṣṭre devo na varṣati ko mamāparādha iti
tataś ca tam ūcur brāhmaṇāḥ
agrajasya te hīyam avanis tvayā saṃbhujyate ataḥ parivettā tvam ity uktaḥ sa rājā punas tān apṛcchat
kiṃ mayātra vidheyam iti
tatas te punar apy ūcuḥ
yāvad devāpir na patanādibhir doṣair abhibhūyate tāvad etat tasyārhaṃ rājyam
tad alam etena tu tasmai dīyatām ity ukte tasya mantripravareṇāśmarāviṇā tatrāraṇye tapasvino vedavādavirodhavaktāraḥ prayuktāḥ
tair asyāpy atiṛjumater mahīpatiputrasya buddhir vedavādavirodhamārgānusāriṇy akriyata
rājā ca śaṃtanur dvijavacanotpannaparidevanaśokas tān brāhmaṇān agrataḥ kṛtvāgrajasya pradānāyāraṇyaṃ jagāma
tadāśramam upagatāś ca tam avanatam avanīpatiputraṃ devāpim upatasthuḥ
te brāhmaṇā vedavādānubandhīni vacāṃsi rājyam agrajena kartavyam ity arthavanti tam ūcuḥ
asāv api devāpir vedavādavirodhayuktidūṣitam anekaprakāraṃ tān āha
tatas te brāhmaṇāḥ śaṃtanum ūcuḥ
āgaccha he rājann alam atrātinirbandhena praśānta evāsāv anāvṛṣṭidoṣaḥ patito 'yam anādikālam abhihitavedavacanadūṣaṇoccāraṇāt
patite cāgraje naiva te parivettṛtvaṃ bhavatīty uktaḥ śaṃtanuḥ svapuram āgamya rājyam akarot
vedavādavirodhavacanoccāraṇadūṣite ca tasmin devāpau tiṣṭhaty api jyeṣṭhabhrātary akhilasya niṣpattaye vavarṣa bhagavān parjanyaḥ
bāhlīkāt somadattaḥ putro 'bhūt
somadattasyāpi bhūribhūriśravaśalyasaṃjñās trayaḥ putrā babhūvuḥ
śaṃtanor apy amaranadyāṃ jāhnavyām udārakīrtir aśeṣaśāstrārthavid bhīṣmaḥ putro 'bhūt
satyavatyāṃ ca citrāṅgadavicitravīryau dvau putrāv utpādayāmāsa śaṃtanuḥ
citrāṅgadas tu bāla eva citrāṅgadenaiva gandharveṇāhave nihataḥ
vicitravīryo 'pi kāśīrājatanaye ambāmbālike upayeme
tadupabhogātikhedāc ca yakṣmaṇā gṛhītaḥ sa pañcatvam agamat
satyavatīniyogāc ca matputraḥ kṛṣṇadvaipāyano mātur vacanam anatikramaṇīyam iti kṛtvā vicitravīryakṣetre dhṛtarāṣṭrapāṇḍū tatprahitabhujiṣyāyāṃ viduraṃ cotpādayāmāsa
dhṛtarāṣṭro 'pi gāndhāryāṃ duryodhanaduḥśāsanapradhānaṃ putraśatam utpādayāmāsa
pāṇḍor apyaraṇye mṛgayāyām ṛṣiśāpopahataprajājananasāmarthyasya dharmavāyuśakrair yudhiṣṭhirabhīmasenārjunāḥ kuntyāṃ nakulasahadevau cāśvibhyāṃ mādryāṃ pañca putrāḥ samutpāditāḥ
teṣāṃ ca draupadyāṃ pañcaiva putrā babhūvuḥ
yudhiṣṭhirāt prativindhyaḥ bhīmasenācchrutasenaḥ śrutakīrtir arjunācchrutānīko nakulācchrutakarmā sahadevāt
anye ca pāṇḍavānām ātmajās tad yathā
yaudheyī yudhiṣṭhirād devakaṃ putram avāpa
hiḍimbā ghaṭotkacaṃ bhīmasenāt putraṃ lebhe
kāśī ca bhīmasenād eva sarvagaṃ sutam avāpa
sahadevācca vijayī suhotraṃ putram avāpa
reṇumatyāṃ ca nakulo 'pi niramitram ajījanat
arjunasyāpy ulūpyāṃ nāgakanyāyām irāvān nāma putro 'bhavat
maṇipurapatiputryāṃ putrikādharmeṇa babhruvāhanaṃ nāma putram arjuno 'janayat
subhadrāyāṃ cārbhakatve 'pi yo 'sāv atibalaparākramaḥ samastārātirathajetā so 'bhimanyur ajāyata
abhimanyor uttarāyāṃ parikṣīṇeṣu kuruṣv aśvatthāmaprayuktabrahmāstreṇa garbha eva bhasmīkṛto bhagavataḥ sakalasurāsuravanditacaraṇayugalasyātmecchayā kāraṇamānuṣarūpadhāriṇo 'nubhāvāt punar jīvitam avāpya parīkṣij jajñe
yo 'yaṃ sāmpratam etad bhūmaṇḍalam akhaṇḍitāyatidharmeṇa pālayatīti
parāśara uvāca
ataḥ paraṃ bhaviṣyān ahaṃ bhūpālān kīrtayiṣyāmi
yo 'yaṃ sāmpratam avanīpatiḥ parīkṣit tasyāpi janamejayaśrutasenograsenabhīmasenāś catvāraḥ putrā bhaviṣyanti
janamejayasyāpi śatānīko bhaviṣyati
yo 'sau yājñavalkyād vedam adhītya kṛpād astrāṇyavāpya viṣamaviṣayaviraktacittavṛttiś ca śaunakopadeśād ātmajñānapravīṇaḥ paraṃ nirvāṇam avāpsyati
śatānīkād aśvamedhadatto bhavitā
tasmād apy adhisīmakṛṣṇaḥ
adhisīmakṛṣṇānnicaknuḥ
yo gaṅgayāpahṛte hastinapure kauśāmbyāṃ nivatsyati
tasyāpy uṣṇaḥ putro bhavitā
uṣṇād vicitrarathaḥ
tataḥ śucirathaḥ
tasmād vṛṣṇimāṃs tataḥ suṣeṇas tasyāpi sunīthaḥ sunīthān nṛpacakṣus tasmād api sukhibalas tasya ca pāriplavas tataś ca sunayas tasyāpi medhāvī
medhāvino ripuñjayas tato 'rvas tasmācca tigmas tasmād bṛhadrathaḥ bṛhadrathād vasudāsaḥ
tato 'paraḥ śatānīkaḥ
tasmāccodayana udayanād vihīnaras tataśca daṇḍapāṇis tato nimittaḥ
tasmācca kṣemakaḥ
atrāyaṃ ślokaḥ
brahmakṣatrasya yo yonir vaṃśo rājarṣisatkṛtaḥ
kṣemakaṃ prāpya rājānaṃ sa saṃsthāṃ prāpsyate kalau
iti
parāśara uvāca
ataścekṣvākavo bhaviṣyāḥ pārthivāḥ kathyante
bṛhadbalasya putro bṛhatkṣaṇaḥ
tasmādurukṣayastasmācca vatsavyūhastataśca prativyomastasmādapi divākaraḥ
tasmātsahadevaḥ sahadevādbṛhadaśvastatsūnurbhānurathas tasya ca pratītāśvastasyāpi supratīkastataśca marudevastataḥ sunakṣatrastasmātkinnaraḥ
kinnarādantarikṣastasmātsuparṇastataścāmitrajit
tataśca bṛhadbhājastasyāpi dharmī dharmiṇaḥ kṛtañjayaḥ
kṛtañjayādraṇañjayaḥ
raṇañjayāt sañjayastasmācchākyaś chākyācchuddhodanas tasmādrāhulastataḥ prasenajit
tataśca kṣudrakastataśca kuṇḍakastasmādapi surathaḥ
tatputraśca sumitraḥ
ityete cekṣvākavo bṛhadbalānvayāḥ
atrānuvaṃśaślokaḥ
parāśara uvāca
māgadhānāṃ bārhadrathānāṃ bhāvinām anukramaṃ kathayiṣyāmi
atra hi vaṃśe mahābalaparākramā jarāsaṃdhapradhānā babhūvuḥ
jarāsaṃdhasya putraḥ sahadevaḥ
sahadevāt somāpis tasyānuśrutaśravās tasyāpyayutāyus tataśca niramitras tattanayaḥ sunetras tasmād api bṛhatkarmā
tataś ca senajit tataś ca śrutañjayas tato vipras tasya ca putraḥ śucināmā bhaviṣyati
tasyāpi kṣemyas tataśca suvrataḥ suvratāddharmas tataḥ suśravāḥ
tato dṛḍhasenaḥ
tasmāt subalaḥ
subalāt sunīto bhavitā
tataḥ satyajit
tasmād viśvajit
tasyāpi ripuñjayaḥ
ityete bārhadrathā bhūpatayo varṣasahasram ekaṃ bhaviṣyanti
parāśara uvāca
yo 'yaṃ ripuñjayo nāma bārhadratho 'ntyaḥ tasyāmātyo muniko nāma bhaviṣyati
sa cainaṃ svāminaṃ hatvā svaputraṃ pradyotanāmānam abhiṣekṣyati
tasyāpi balākanāmā putro bhavitā
tataś ca viśākhayūpaḥ
tatputro janakaḥ
tasya ca nandivardhanaḥ
tato nandī
ity ete 'ṣṭatriṃśaduttaram aṣṭaśataṃ pañca pradyotāḥ pṛthivīṃ bhokṣyanti
tataś ca śiśunābhaḥ
tatputraḥ kākavarṇo bhavitā
tasya ca putraḥ kṣemadharmā
tasyāpi kṣataujāḥ
tatputro vidhisāraḥ
tataś cājātaśatruḥ
tasmād arbhakaḥ
tasmāccodayanaḥ
tasmād api nandivardhanaḥ
tato mahānandī
ity ete śaiśanābhā bhūpālās trīṇi varṣaśatāni dviṣaṣṭyadhikāni bhaviṣyanti
mahānandinas tataḥ śūdrāgarbhodbhavo 'tilubdho 'tibalo mahāpadmanāmā nandaḥ paraśurāma ivāparo 'khilakṣatrāntakārī bhaviṣyati
tataḥ prabhṛti śūdrā bhūpālā bhaviṣyanti
sa caikacchattrām anullaṅghitaśāsano mahāpadmaḥ pṛthivīṃ bhokṣyate
tasyāpy aṣṭau sutāḥ sumālyādyā bhavitāraḥ
tasya mahāpadmasyānu pṛthivīṃ bhokṣyanti
mahāpadmaputrāś caikaṃ varṣaśatam avanīpatayo bhaviṣyanti
tataś ca nava caitān nandān kauṭilyo brāhmaṇaḥ samuddhariṣyati
teṣām abhāve mauryāḥ pṛthivīṃ bhokṣyanti
kauṭilya eva candraguptam utpannaṃ rājye 'bhiṣekṣyati
tasyāpi putro bindusāro bhaviṣyati
tasyāpy aśokavardhanas tataḥ suyaśās tataś ca daśarathas tataś ca samyutas tataḥ śāliśūkas tasmāt somaśarmā tasyāpi somaśarmaṇaḥ śatadhanvā
tasyānu bṛhadrathanāmā bhavitā
evam ete mauryā daśa bhūpatayo bhaviṣyanti abdaśataṃ saptatriṃśaduttaram
teṣām ante pṛthivīṃ daśa śuṅgā bhokṣyanti
puṣyamitraḥ senāpatiḥ svāminaṃ hatvā rājyaṃ kariṣyati tasyātmajo 'gnimitraḥ
tasmāt sujyeṣṭhas tato vasumitras tasmād apy udaṅkas tataḥ pulindakas tato ghoṣavasus tasmād api vajramitras tato bhāgavataḥ
tasmād devabhūtiḥ
ityete śuṅgā dvādaśottaraṃ varṣaśataṃ pṛthivīṃ bhokṣyanti
tataḥ kaṇvān eṣā bhūr yāsyati
devabhūtiṃ tu śuṅgarājānaṃ vyasaninaṃ tasyaivāmātyaḥ kaṇvo vasudevanāmā taṃ nihatya svayam avanīṃ bhokṣyati
tasya putro bhūmitras tasyāpi nārāyaṇaḥ
nārāyaṇātmajaḥ suśarmā
ete kāṇvāyanāścatvāraḥ pañcacatvāriṃśad varṣāṇi bhūpatayo bhaviṣyanti
suśarmāṇaṃ tu kāṇvaṃ tadbhṛtyo balipucchakanāmā hatvāndhrajātīyo vasudhāṃ bhokṣyati
tataś ca kṛṣṇanāmā tadbhrātā pṛthivīpatir bhaviṣyati
tasyāpi putraḥ śāntakarṇis tasyāpi pūrṇotsaṅgas tatputraḥ śātakarṇis tasmācca lambodaras tasmācca pilakas tato meghasvātis tataḥ paṭumān
tataś cāriṣṭakarmā tato hālāhalaḥ
hālāhalāt palalakas tataḥ pulindasenas tataḥ sundaras tataḥ śātakarṇis tataḥ śivasvātis tataś ca gomatiputras tatputro 'limān
tasyāpi śāntakarṇis tataḥ śivaśritas tataś ca śivaskandhas tasmād api yajñaśrīs tato dviyajñas tasmāccandraśrīḥ
tasmāt pulomāpi hi
evam ete triṃśaccatvāryabdaśatāni ṣaṭpañcāśadadhikāni pṛthivīṃ bhokṣyanti
āndhrabhṛtyāḥ saptābhīraprabhṛtayo daśa gardabhinaś ca bhūbhujo bhaviṣyanti
tataḥ ṣoḍaśa bhūpatayo bhavitāraḥ
tataś cāṣṭau yavanāś caturdaśa turuṣkārā muṇḍāśca trayodaśa ekādaśa maunā ete vai pṛthivīpatayaḥ pṛthivīṃ daśavarṣaśatāni navatyadhikāni bhokṣyanti
tataś ca maunā ekādaśa bhūpatayo 'bdaśatāni trīṇi pṛthivīṃ bhokṣyanti
teṣūtsanneṣu kaiṅkilā yavanā bhūpatayo bhaviṣyanty amūrdhābhiṣiktāḥ
teṣām apatyaṃ vindhyaśaktis tataḥ purañjayas tasmād rāmacandras tasmāddharmavarmā tato vaṅgas tato 'bhūnnandanas tataḥ sunandī tadbhrātā nandiyaśāḥ śukraḥ pravīra ete varṣaśataṃ ṣaḍ varṣāṇi bhūpatayo bhaviṣyanti
tatas tatputrās trayodaśaite bāhlikāśca trayaḥ
tataḥ puṣpamitrāḥ paṭumitrās trayodaśaikalāś ca saptāndhrāḥ
tataś ca kosalāyāṃ tu nava caiva bhūpatayo bhaviṣyanti
naiṣadhās tu ta eva
magadhāyāṃ tu viśvasphaṭikasaṃjño 'nyān varṇān kariṣyati
kaivartabaṭupulindabrāhmaṇān rājye sthāpayiṣyati
utsādyākhilakṣatrajātiṃ nava nāgāḥ padmavatyāṃ nāma puryām anugaṅgāprayāgaṃ gayād guptāṃś ca māgadhā bhokṣyanti
kośalāndhrapuṇḍratāmraliptasamataṭapurīṃ ca devarakṣito rakṣitā
kaliṅgamāhiṣamahendrabhaumān guhā bhokṣyanti
naiṣadhanaimiṣakakālakośakāñjanapadān maṇidhānyakavaṃśā bhokṣyanti
trairājyamuṣikajanapadān kanakāhvayo bhokṣyati
saurāṣṭrāvantyaśūdrābhīrān narmadāmarubhūviṣayāṃśca vrātyadvijābhīraśūdrādyā bhokṣyanti
sindhutaṭadāvikorvīcandrabhāgākāśmīraviṣayāṃśca vrātyamlecchaśūdrādayo bhokṣyanti
ete ca tulyakālāḥ sarve pṛthivyāṃ bhūbhujo bhaviṣyanti
alpaprasādā bṛhatkopāḥ sārvakālam anṛtādharmarucayaḥ strībālagovadhakartāraḥ parasvādānarucayo 'lpasārās tamisraprāyā uditāstamitaprāyā alpāyuṣo mahecchā hyalpadharmā lubdhāśca bhaviṣyanti
taiśca vimiśrā janapadās tacchīlānuvartino rājāśrayaśuṣmiṇo mlecchācārāś ca viparyayeṇa vartamānāḥ prajāḥ kṣapayiṣyanti
tataś cānudinam alpālpahrāsavyavacchedād dharmārthayor jagataḥ saṃkṣayo bhaviṣyati
tataś cārtha evābhijanahetuḥ
balam evāśeṣadharmahetuḥ
abhirucir eva dāmpatyasaṃbandhahetuḥ
strītvam evopabhogahetuḥ
anṛtam eva vyavahārajayahetuḥ
unnatāmbutaiva pṛthivīhetuḥ
brahmasūtram eva vipratvahetuḥ
ratnadhātutaiva ślāghyatāhetuḥ
liṅgadhāraṇam evāśramahetuḥ
anyāyam eva vṛttihetuḥ
daurbalyam evāvṛttihetuḥ
abhayapragalbhoccāraṇam eva pāṇḍityahetuḥ
nāḍhyataiva sādhutvahetuḥ
snānam eva prasādhanahetuḥ
dānam eva dharmahetuḥ
svīkaraṇam eva vivāhahetuḥ
sadveṣadhāryeva pātram
dūrāyatanodakam eva tīrthahetuḥ
kapaṭaveṣadhāraṇam eva mahattvahetuḥ
ity evam anekadoṣottare tu bhūmaṇḍale sarvavarṇeṣv eva yo yo balavān sa sa bhūpatir bhaviṣyati
evaṃ cātilubdhakarājāsahāḥ śailānām antaradroṇīḥ prajāḥ saṃśrayiṣyanti
madhuśākamūlaphalapattrapuṣpādyāhārāśca bhaviṣyanti
taruvalkalaparṇacīraprāvaraṇāś cātibahuprajāḥ śītavātātapavarṣasahāś ca bhaviṣyanti
na ca kaścit trayo viṃśativarṣāṇi jīviṣyati anavarataṃ cātra kaliyuge kṣayam āyātyakhila evaiṣa janaḥ
śrautasmārte ca dharme viplavam atyantam upagate kṣīṇaprāye ca kalāvaśeṣajagatsraṣṭuścarācaraguror ādimadhyāntarahitasya brahmamayasyātmarūpiṇo bhagavato vāsudevasyāṃśaḥ
śambalagrāmapradhānabrāhmaṇasya viṣṇuyaśaso gṛhe 'ṣṭaguṇarddhisamanvitaḥ kalkirūpī
jagaty atrāvatīrya sakalamlecchadasyuduṣṭācaraṇacetasām aśeṣāṇām aparicchinnaśaktimāhātmyaḥ kṣayaṃ kariṣyati
svadharmeṣu cākhilam eva saṃsthāpayiṣyati
anantaraṃ cāśeṣakaler avasāne niśāvasāne vibuddhānām iva teṣām eva janapadānām amalasphaṭikadalaśuddhā matayo bhaviṣyanti
teṣāṃ ca bījabhūtānām aśeṣamanuṣyāṇāṃ pariṇatānām api tatkālakṛtāpatyaprasūtir bhaviṣyati
tāni ca tadapatyāni kṛtayugānusārīṇyeva bhaviṣyanti
atrocyate
yadā candraś ca sūryaś ca yadā tiṣyabṛhaspatī
ekarāśau sameṣyanti bhaviṣyati tadā kṛtam
atītā vartamānāś ca tathaivānāgatāś ca ye
ete vaṃśeṣu bhūpālāḥ kathitā munisattama
yāvat parīkṣito janma yāvan nandābhiṣecanam
etad varṣasahasraṃ tu jñeyaṃ pañcadaśottaram
saptarṣīṇāṃ tu yau pūrvau dṛśyete uditau divi
tayos tu madhye nakṣatraṃ dṛśyate yat samaṃ niśi
tena saptarṣayo yuktās tiṣṭhanty abdaśataṃ nṛṇām
te tu pārīkṣite kāle maghāsv āsan dvijottama
tadā pravṛttaś ca kalir dvādaśābdaśatātmakaḥ
yadaiva bhagavadviṣṇor aṃśo yāto divaṃ dvija
vasudevakulodbhūtas tadaivātrāgataḥ kaliḥ
yāvat sa pādapadmābhyāṃ pasparśemāṃ vasuṃdharām
tāvat pṛthvīpariṣvaṅge samartho nābhavat kaliḥ
gate sanātanasyāṃśe viṣṇos tatra bhuvo divam
tatyāja sānujo rājyaṃ dharmaputro yudhiṣṭhiraḥ
viparītāni dṛṣṭvā ca nimittāni hi pāṇḍavaḥ
yāte kṛṣṇe cakārātha so 'bhiṣekaṃ parīkṣitaḥ
prayāsyanti yadā caite pūrvāṣāḍhāṃ maharṣayaḥ
tadā nandāt prabhṛty eṣa kalir vṛddhiṃ gamiṣyati
yasmin kṛṣṇo divaṃ yātas tasminn eva tadāhani
pratipannaṃ kaliyugaṃ tasya saṃkhyāṃ nibodha me
trīṇi lakṣāṇi varṣāṇāṃ dvija mānuṣyasaṃkhyayā
ṣaṣṭiṃ caiva sahasrāṇi bhaviṣyaty eṣa vai kaliḥ
śatāni tāni divyāni sapta pañca ca saṃkhyayā
niḥśeṣeṇa tatas tasmin bhaviṣyati punaḥ kṛtam
brāhmaṇāḥ kṣatriyā vaiśyāḥ śūdrāś ca dvijasattama
yuge yuge mahātmānaḥ samatītāḥ sahasraśaḥ
bahutvān nāmadheyānāṃ parisaṃkhyā kule kule
punaruktabahutvāt tu na mayā parikīrtitā
devāpiḥ pauravo rājā maruś cekṣvākuvaṃśajaḥ
mahāyogabalopetau kalāpagrāmasaṃśrayau
kṛte yuga ihāgatya kṣatraprāvartakau hi tau
bhaviṣyato manor vaṃśabījabhūtau vyavasthitau
etena kramayogena manuputrair vasuṃdharā
kṛtatretādisaṃjñāni yugāni trīṇi bhujyate
kalau tu bījabhūtās te kecit tiṣṭhanti bhūtale
yathaiva devāpimarū sāmprataṃ samavasthitau
eṣa tūddeśato vaṃśas tavokto bhūbhujāṃ mayā
nikhilo gadituṃ śakyo naiva janmaśatair api
ete cānye ca bhūpālā yair atra kṣitimaṇḍale
kṛtaṃ mamatvaṃ mohāndhair nitye 'nityakalevaraiḥ
kathaṃ mameyam acalā matputrasya kathaṃ mahī
madvaṃśasyeti cintārtā jagmur antam ime nṛpāḥ
tebhyaḥ pūrvatarāś cānye tebhyas tebhyas tathāpare
bhaviṣyāś caiva yāsyanti teṣām anye ca ye 'dhy anu
vilokyātmajayodyogayātrāvyagrān narādhipān
puṣpaprahāsaiḥ śaradi hasatīva vasuṃdharā
maitreya pṛthivīgītāḥ ślokāś cātra nibodha tān
yān āha dharmadhvajine janakāyāsito muniḥ
pṛthivī uvāca
katham eṣa narendrāṇāṃ moho buddhimatām api
yena phenasadharmāṇo 'py ativiśvastacetasaḥ
pūrvam ātmajayaṃ kṛtvā jetum icchanti mantriṇaḥ
tato bhṛtyāṃś ca paurāṃś ca jigīṣante tathā ripūn
krameṇānena jeṣyāmo vayaṃ pṛthvīṃ sasāgarām
ity āsaktadhiyo mṛtyuṃ na paśyanty avidūragam
samudrāvaraṇaṃ yāti manmaṇḍalam atho vaśam
kiyad ātmajayād etan muktir ātmajaye phalam
utsṛjya pūrvajā yātā yāṃ nādāya gataḥ pitā
tāṃ mameti vimūḍhatvājjetum icchanti pārthivāḥ
matkṛte pitṛputrāṇāṃ bhrātṝṇāṃ cāpi vigrahāḥ
jāyante 'tyantamohena mamatvādṛtacetasām
pṛthvī mameyaṃ sakalā mameyaṃ madanvayasyāpi ca śāśvateyam
yo yo mṛto hy atra babhūva rājā kubuddhir āsīd iti tasya tasya
dṛṣṭvā mamatvādṛtacittam ekaṃ vihāya māṃ mṛtyupathaṃ vrajantam
tasyānvayasthasya kathaṃ mamatvaṃ hṛdy āspadaṃ matprabhavaṃ karoti
pṛthvī mamaiṣāśu parityajaināṃ vadanti ye dūtamukhaiḥ svaśatrum
narādhipās teṣu mamātihāsaḥ punaś ca mūḍheṣu dayābhyupaiti
parāśara uvāca
ityete dharaṇīgītāḥ ślokā maitreya yaiḥ śrutaiḥ
mamatvaṃ vilayaṃ yāti tāpanyastaṃ yathā himam
ity eṣa kathitaḥ samyaṅ manor vaṃśo mayā tava
yatra sthitipravṛttasya viṣṇor aṃśāṃśakā nṛpāḥ
śṛṇoti ya imaṃ bhaktyā manor vaṃśam anukramāt
tasya pāpam aśeṣaṃ vai praṇaśyaty amalātmanaḥ
dhanadhānyarddhim atulāṃ prāpnoty avyāhatendriyaḥ
śrutvaivam akhilaṃ vaṃśaṃ praśastaṃ śaśisūryayoḥ
ikṣvākujahnumāndhātṛsagarāvikṣitān raghūn
yayātinahuṣādyāṃśca jñātvā niṣṭhām upāgatān
mahābalān mahāvīryān anantadhanasaṃcayān
kṛtān kālena balinā kathāśeṣān narādhipān
śrutvā na putradārādau gṛhakṣetrādike tathā
dravyādau vā kṛtaprajño mamatvaṃ kurute naraḥ
taptaṃ tapo yaiḥ puruṣapravīrair udbāhubhir varṣagaṇān anekān
iṣṭāś ca yajñā balino 'tivīryāḥ kṛtās tu kālena kathāvaśeṣāḥ
pṛthuḥ samastān pracacāra lokān avyāhato yo 'rividāricakraḥ
sa kālavātābhihato vinaṣṭaḥ kṣiptaṃ yathā śālmalitūlam agnau
yaḥ kārtavīryo bubhuje samastān dvīpān samākramya hatāricakraḥ
kathāprasaṅgeṣv abhidhīyamānaḥ sa eva saṃkalpavikalpahetuḥ
daśānanāvīkṣitarāghavāṇām aiśvaryam udbhāsitadiṅmukhānām
bhasmāpi jātaṃ na kathaṃ kṣaṇena bhrūbhaṅgapātena dhig antakasya
kathāśarīratvam avāpa yad vai māndhātṛnāmā bhuvi cakravartī
śrutvāpi taṃ ko hi karoti sādhur mamatvam ātmanyapi mandacetāḥ
bhagīrathādyāḥ sagaraḥ kakutstho daśānano rāghavalakṣmaṇau ca
yudhiṣṭhirādyāś ca babhūvur ete satyaṃ na mithyā kva nu te na vidmaḥ
ye sāmprataṃ ye ca nṛpā bhaviṣyāḥ proktā mayā vipravarogravīryāḥ
ye te tathānye ca tathābhidheyāḥ sarve bhaviṣyanti yathaiva pūrve
etad viditvā na nareṇa kāryaṃ mamatvam ātmanyapi paṇḍitena
tiṣṭhantu tāvat tanayātmajāyāḥ kṣetrādayo ye ca śarīrato 'nye
atrocyate
kathameṣa narendrāṇāṃ moho buddhimatāmapi
ityete dharaṇīgītāḥ ślokā maitreya yaiḥ śrutaiḥ
maitreya uvāca
nṛpāṇāṃ kathitaḥ sarvo bhavatā vaṃśavistaraḥ
vaṃśānucaritaṃ caiva yathāvadanuvarṇitam
aṃśāvatāro brahmarṣe yo 'yaṃ yadukulodbhavaḥ
viṣṇostaṃ vistareṇāhaṃ śrotumicchāmyaśeṣataḥ
cakāra yāni karmāṇi bhagavānpuruṣottamaḥ
aṃśāṃśenāvatīryorvyāṃ tatra tāni mune vada
parāśara uvāca
maitreya śrūyatāmetadyatpṛṣṭo 'hamiha tvayā
viṣṇoraṃśāṃśasaṃbhūticaritaṃ jagato hitam
devakasya sutāṃ pūrvaṃ vasudevo mahāmune
upayeme mahābhāgāṃ devakīṃ devatopamām
kaṃsastayorvararathaṃ codayāmāsa sārathiḥ
vasudevasya devakyāḥ saṃyoge bhojavardhanaḥ
athāntarikṣe vāguccaiḥ kaṃsamābhāṣya sādaram
meghagambhīranirghoṣaṃ samābhāṣyedamabravīt
yāmenāṃ vahase mūḍha saha bhartrā rathe sthitām
asyāstavāṣṭamo garbhaḥ prāṇānapahariṣyati
parāśara uvāca
ityākarṇya samādāya khaḍgaṃ kaṃso mahābalaḥ
devakīṃ hantumārabdho vasudevo 'bravīdidam
na hantavyā mahābhāga devakī bhavatā tava
samarpayiṣye sakalāngarbhān asyā udarodbhavān
parāśara uvāca
tathetyāha ca taṃ kaṃso vasudevaṃ dvijottama
na ghātayāmāsa ca tāṃ devakīṃ tasya gauravāt
etasmineva kāle tu bhūribhārāvapīḍitā
jagāma dharaṇī merau samāje tridivaukasām
sabrahmakānsurānsarvānpraṇipatyātha medinī
kathayāmāsa tatsarvaṃ khedātkaruṇabhāṣiṇī
bhūmiruvāca
agniḥ suvarṇasya gurur gavāṃ sūryaḥ paro guruḥ
mamāpyakhilalokānāṃ gururnārāyaṇo guruḥ
prajāpatipatirbrahmā pūrveṣāmapi pūrvajaḥ
kalākāṣṭhānimeṣātmā kālaścāvyaktamūrtimān
tadaṃśabhūtaḥ sarveṣāṃ samūho vaḥ surottamāḥ
ādityā marutaḥ sādhyā rudrā vasvaśvivahnayaḥ
pitaro ye ca lokānāṃ sraṣṭāro 'tripurogamāḥ
etattasyāprameyasya rūpaṃ viṣṇormahātmanaḥ
yakṣarākṣasadaiteyāḥ piśācoragadānavāḥ
gandharvāpsarasaścaiva rūpaṃ viṣṇormahātmanaḥ
graharkṣatārakācitragaganāgnijalānilāḥ
ahaṃ ca viṣayāścaitatsarvaṃ viṣṇumayaṃ jagat
tathāpyanekarūpasya tasya rūpāṇyaharniśam
bādhyabādhakatāṃ yānti kallolā iva sāgare
tatsāmpratamime daityāḥ kālanemipurogamāḥ
martyalokaṃ samākramya bādhante 'harniśaṃ prajāḥ
kālanemirhato yo 'sau viṣṇunā prabhaviṣṇunā
ugrasenasutaḥ kaṃsaḥ sambhūtaḥ sa mahāsuraḥ
ariṣṭo dhenukaḥ keśī pralambo narakastathā
sundo 'surastathātyugro bāṇaścāpi baleḥ sutaḥ
tathānye ca mahāvīryā nṛpāṇāṃ bhavaneṣu ye
samutpannā durātmānastānna saṃkhyātumutsahe
akṣauhiṇyo 'tra bahulā divyamūrtidharāḥ surāḥ
mahābalānāṃ dṛptānāṃ daityendrāṇāṃ mamopari
tadbhūribhārapīḍārtā na śaknomyamareśvarāḥ
bibhartumātmānamahamiti vijñāpayāmi vaḥ
kriyatāṃ tanmahābhāgā mama bhārāvatāraṇam
yathā rasātalaṃ nāhaṃ gaccheyamativihvalā
parāśara uvāca
ityākarṇya dharāvākyamaśeṣaṃ tridaśaistataḥ
bhuvo bhārāvatārārthaṃ brahmā prāha pracoditaḥ
brahmovāca
yathāha vasudhā sarvaṃ satyam etad divaukasaḥ
ahaṃ bhavo bhavantaśca sarvaṃ nārāyaṇātmakam
vibhūtayastu yāstasya tāsāmeva parasparam
ādhikyanyūnatā bādhyabādhakatvena vartate
tadāgacchata gacchāmaḥ kṣīrābdhestaṭamuttaram
tatrārādhya hariṃ tasmai sarvaṃ vijñāpayāma vai
sarvadaiva jagatyarthe sa sarvātmā jaganmayaḥ
svalpāṃśenāvatīryorvyāṃ dharmasya kurute sthitim
parāśara uvāca
ityuktvā prayayau tatra saha devaiḥ pitāmahaḥ
samāhitamatiścainaṃ tuṣṭāva garuḍadhvajam
brahmovāca
dve vidye tvam anāmnāya parā caivāparā tathā
ta eva bhavato rūpe mūrtāmūrtātmike prabho
dve brahmaṇī tvaṇīyo 'tisthūlātman sarvasarvavit
śabdabrahma paraṃ caiva brahma brahmamayasya yat
ṛgvedastvaṃ yajurvedaḥ sāmavedastvatharva ca
śikṣā kalpo niruktaṃ ca chando jyotiṣameva ca
itihāsapurāṇe ca tathā vyākaraṇaṃ prabho
mīmāṃsā nyāyikaṃ tadvaddharmaśāstrāṇyadhokṣaja
ātmātmadehaguṇavadvicārācāri yadvacaḥ
tadapyādyapate nānyadadhyātmātmasvarūpavat
tvamavyaktamanirdeśyam acintyānāmavarṇavat
apāṇipādarūpaṃ ca viṣṇurnityaṃ parātparam
śṛṇoṣyakarṇaḥ paripaśyasi tvam acakṣur eko bahurūparūpaḥ
apādahasto javano grahītā tvaṃ vetsi sarvaṃ na ca sarvavedyaḥ
aṇoraṇīyāṃsamasatsvarūpaṃ tvāṃ paśyato 'jñānanivṛttiragryā
dhīrasya dhīryasya bibharti nānyadvareṇyarūpātparataḥ parātman
tvaṃ viśvamādirbhuvanasya goptā
sarvāṇi bhūtāni tavāntarāṇi yadbhūtabhavyaṃ tadaṇoraṇīyaḥ
pumāṃstvamekaḥ prakṛteḥ parastāt
ekaścaturdhā bhagavānhutāśo varcovibhūtiṃ jagato dadāti
tvaṃ viśvataścakṣuranantamūrte tredhā padaṃ tvaṃ nidadhe vidhātaḥ
yathāgnireko bahudhā samidhyate vikārabhedairavikārarūpaḥ
tathā bhavān sarvagataikarūpo rūpāṇyanekānyanupuṣyatīśaḥ
ekastvamagryaṃ paramaṃ padaṃ yatpaśyanti tvāṃ sūrayo jñānadṛśyam
tvatto nānyatkiṃcidasti svarūpaṃ yadvā bhūtaṃ yacca bhavyaṃ parātman
vyaktāvyaktasvarūpastvaṃ samaṣṭivyaṣṭirūpavān
sarvajñaḥ sarvadṛk sarvaśaktijñānabalarddhimān
anyūnaścāpyavṛddhiśca svādhīno 'nādimānvaśī
klamatandrībhayakrodhakāmādibhirasaṃyutaḥ
niravadyaḥ paraḥ śānto niradhiṣṭho 'kṣaraḥ kramaḥ
sarveśvara parādhāra dhāmnāṃ dhāmātmako 'kṣayaḥ
sakalāvaraṇātīta nirālambanabhāvana
mahāvibhūtisaṃsthāna namaste puruṣottama
nākāraṇātkāraṇādvā kāraṇākāraṇānna ca
śarīragrahaṇaṃ vyāpindharmatrāṇāya te param
parāśara uvāca
ityevaṃ saṃstavaṃ śrutvā manasā bhagavānajaḥ
brahmāṇamāha viśvātmā viśvarūpadharo hariḥ
bhagavānuvāca
bho bho brahmaṃstvayā mattaḥ saha devairyad iṣyate
taducyatāmaśeṣaṃ ca siddham evāvadhāryatām
parāśara uvāca
tato brahmā harerdivyaṃ viśvarūpaṃ samīkṣya tat
tuṣṭāva bhūyo deveṣu sādhvasāvanatātmasu
brahmovāca
namo namaste 'stu sahasramūrte sahasrabāho bahuvaktrapāda
namo namaste jagataḥ pravṛttivināśasaṃsthānakarāprameya
sūkṣmātisūkṣmātibṛhatpramāṇa garīyasāmapyatigauravātman
pradhānabuddhīndriyavatpradhānamūlāt parātman bhagavanprasīda
eṣā mahī deva mahīprasūtairmahāsuraiḥ pīḍitaśailabandhā
parāyaṇaṃ tvāṃ jagatām upaiti bhārāvatārārthamapārapāram
ete vayaṃ vṛtraripustathāyaṃ nāsatyadasrau varuṇastathaiṣaḥ
ime ca rudrā vasavaḥ sasūryāḥ samīraṇāgnipramukhāstathānye
surāḥ samastāḥ suranātha kāryamebhir mayā yacca tadīśa sarvam
ājñāpayājñāṃ paripālayantastathaiva tiṣṭhāma sadāstadoṣāḥ
parāśara uvāca
evaṃ saṃstūyamānastu bhagavānparameśvaraḥ
ujjahārātmanaḥ keśau sitakṛṣṇau mahāmune
uvāca ca surān etau matkeśau vasudhātale
avatīrya bhuvo bhārakleśahāniṃ kariṣyataḥ
surāśca sakalāḥ svāṃśairavatīrya mahītale
kurvantu yuddhamunmattaiḥ pūrvotpannairmahāsuraiḥ
tataḥ kṣayamaśeṣāste daiteyā dharaṇītale
prayāsyanti na saṃdeho maddṛkpātavicūrṇitāḥ
vasudevasya yā patnī devakī devatopamā
tasyāyamaṣṭamo garbho matkeśo bhavitā surāḥ
avatīrya ca tatrāyaṃ kaṃsaṃ ghātayitā bhuvi
kālanemiṃ samudbhūtamityuktvāntardadhe hariḥ
adṛśyāya tataste 'pi praṇipatya mahātmane
merupṛṣṭhaṃ surā jagmuravateruśca bhūtale
kaṃsāya cāṣṭame garbhe devakyāṃ dharaṇīdharaḥ
bhaviṣyatītyācacakṣe bhagavānnārado muniḥ
kaṃso 'pi tadupaśrutya nāradātkupitastataḥ
devakīṃ vasudevaṃ ca gṛhe guptāvadhārayat
jātaṃ jātaṃ ca kaṃsāya tenaivoktaṃ yathā purā
tathaiva vasudevo 'pi putramarpitavāndvija
hiraṇyakaśipoḥ putrāḥ ṣaḍgarbhā iti viśrutāḥ
viṣṇuprayuktā tānnidrā kramādgarbhe nyayojayat
yoganidrā mahāmāyā vaiṣṇavī mohitaṃ yayā
avidyayā jagatsarvaṃ tāmāha bhagavānhariḥ
bhagavānuvāca
nidre gaccha mamādeśātpātālatalasaṃśrayān
ekaikaśyena ṣaḍgarbhāndevakījaṭharaṃ naya
hateṣu teṣu kaṃsena śeṣākhyo 'ṃśastato mama
aṃśāṃśenodare tasyāḥ saptamaḥ sambhaviṣyati
gokule vasudevasya bhāryānyā rohiṇī sthitā
tasyāḥ sa saṃbhūtisamaṃ devi neyastvayodaram
saptamo bhojarājasya bhayādrodhoparodhataḥ
devakyāḥ patito garbha iti loko vadiṣyati
garbhasaṃkarṣaṇāt so 'tha loke saṃkarṣaṇeti vai
saṃjñāmavāpsyate vīraḥ śvetādriśikharopamaḥ
tato 'haṃ sambhaviṣyāmi devakījaṭhare śubhe
garbhe tvayā yaśodāyā gantavyamavilambitam
prāvṛṭkāle ca nabhasi kṛṣṇāṣṭamyāmahaṃ niśi
utpatsyāmi navamyāṃ ca prasūtiṃ tvamavāpsyasi
yaśodāśayane māṃ tu devakyāstvāmanindite
macchaktipreritamatirvasudevo nayiṣyati
kaṃsaśca tvāmupādāya devi śailaśilātale
prakṣepsyatyantarikṣe ca tvaṃ sthānaṃ samavāpsyasi
tatastvāṃ śatadṛk śakraḥ praṇamya mama gauravāt
praṇipātānataśirā bhaginītve grahīṣyati
tataḥ śumbhaniśumbhādīnhatvā daityānsahasraśaḥ
sthānairanekaiḥ pṛthivīmaśeṣāṃ maṇḍayiṣyasi
tvaṃ bhūtiḥ saṃnatiḥ kīrtiḥ kṣāntir dyauḥ pṛthivī dhṛtiḥ
lajjā puṣṭiruṣā yā ca kācidanyā tvameva sā
ye tvāmāryeti durgeti vedagarbhe 'mbiketi ca
bhadreti bhadrakālīti kṣemyā kṣemakarīti ca
prātaścaivāparāhṇe ca stoṣyantyānamramūrtayaḥ
teṣāṃ hi prārthitaṃ sarvaṃ matprasādādbhaviṣyati
surāmāṃsopahāraistu bhakṣyabhojyaiśca pūjitā
nṝṇāmaśeṣakāmāṃstvaṃ prasannā sampradāsyasi
te sarve sarvadā bhadre matprasādādasaṃśayam
asaṃdigdhā bhaviṣyanti gaccha devi yathoditam
parāśara uvāca
yathoktaṃ sā jagaddhātrī devadevena vai tadā
ṣaḍgarbhagarbhavinyāsaṃ cakre cānyasya karṣaṇam
saptame rohiṇīṃ prāpte gate garbhe tato hariḥ
lokatrayopakārāya devakyāḥ praviveśa vai
yoganidrā yaśodāyāstasmin eva tato dine
sambhūtā jaṭhare tadvadyathoktaṃ parameṣṭhinā
tato grahagaṇaḥ samyakpracacāra divi dvija
viṣṇoraṃśe bhuvaṃ yāte ṛtavaścābhavanśubhāḥ
na sehe devakīṃ draṣṭuṃ kaścidapyatitejasā
jājvalyamānāṃ tāṃ dṛṣṭvā manāṃsi kṣobhamāyayuḥ
adṛṣṭāḥ puruṣaiḥ strībhirdevakīṃ devatāgaṇāḥ
bibhrāṇāṃ vapuṣā viṣṇuṃ tuṣṭuvustāmaharniśam
devatā ūcuḥ
prakṛtistvaṃ parā sūkṣmā brahmagarbhābhavaḥ purā
tato vāṇī jagaddhātur vedagarbhātiśobhane
sṛjyasvarūpagarbhā ca sṛṣṭibhūtā sanātane
bījabhūtā tu sarvasya yajñagarbhābhavastrayī
phalagarbhā tvam evejyā vahnigarbhā tathāraṇiḥ
aditirdevagarbhā tvaṃ daityagarbhā tathā ditiḥ
jyotsnā vāsaragarbhā tvaṃ jñānagarbhāsi sannatiḥ
nayagarbhadharā nītirlajjā tvaṃ praśrayodvahā
kāmagarbhā tathecchā tvaṃ tvaṃ tuṣṭistoṣagarbhiṇī
medhā ca bodhagarbhāsi dhairyagarbhodvahā dhṛtiḥ
graharkṣatārakāgarbhā dyaur asyākhilahaitukī
etā vibhūtayo devi tathānyāśca sahasraśaḥ
tathāsaṃkhyā jagaddhātri sāmprataṃ jaṭhare tava
samudrādinadīdvīpavanapattanabhūṣaṇā
grāmakharvaṭakheṭāḍhyā samastā pṛthivī śubhe
samastavahnayo 'mbhāṃsi sakalāśca samīraṇāḥ
graharkṣatārakācitraṃ vimānaśatasaṃkulam
avakāśamaśeṣasya yaddadāti nabhaśca tat
bhūrloko 'tha bhuvarlokaḥ svarloko 'tha maharjanaḥ
tapaśca brahmalokaśca brahmāṇḍamakhilaṃ śubhe
tadantarye sthitā devā daityagandharvacāraṇāḥ
mahoragāstathā yakṣā rākṣasāḥ pretaguhyakāḥ
manuṣyāḥ paśavaścānye ye ca jīvā yaśasvini
tairantaḥsthairananto 'sau sarveśaḥ sarvabhāvanaḥ
rūpakarmasvarūpāṇi na paricchedagocare
yasyākhilapramāṇāni sa viṣṇurgarbhagastava
tvaṃ svāhā tvaṃ svadhā vidyā sudhā tvaṃ jyotirambare
tvaṃ sarvalokarakṣārtham avatīrṇā mahītale
prasīda devi sarvasya jagataḥ śaṃ śubhe kuru
prītyā taṃ dhārayeśānaṃ dhṛtaṃ yenākhilaṃ jagat
parāśara uvāca
evaṃ saṃstūyamānā sā devairdevamadhārayat
garbheṇa puṇḍarīkākṣaṃ jagatāṃ trāṇakāraṇam
tato 'khilajagatpadmabodhāyācyutabhānunā
devakīpūrvasaṃdhyāyām āvirbhūtaṃ mahātmanā
tajjanmadinamatyarthamāhlādyamaladiṅmukham
babhūva sarvalokasya kaumudī śaśino yathā
santaḥ saṃtoṣamadhikaṃ praśamaṃ caṇḍamārutāḥ
prasādaṃ nimnagā yātā jāyamāne janārdane
sindhavo nijaśabdena vādyaṃ cakrurmanoharam
jagurgandharvapatayo nanṛtuścāpsarogaṇāḥ
sasṛjuḥ puṣpavarṣāṇi devā bhuvyantarikṣagāḥ
jajvaluścāgnayaḥ śāntā jāyamāne janārdane
mandaṃ jagarjurjaladāḥ puṣpavṛṣṭimuco dvija
phullendīvarapatrābhaṃ caturbāhumudīkṣya tam
śrīvatsavakṣasaṃ jātaṃ tuṣṭāvānakadundubhiḥ
abhiṣṭūya ca taṃ vāgbhiḥ prasannābhirmahāmatiḥ
vijñāpayāmāsa tadā kaṃsādbhīto dvijottama
vasudeva uvāca
jñāto 'si devadeveśa śaṅkhacakragadādharam
divyaṃ rūpamidaṃ deva prasādenopasaṃhara
adyaiva deva kaṃso 'yaṃ kurute mama yātanām
avatīrṇamiti jñātvā tvamasmin mama mandire
devakyuvāca
yo 'nantarūpo 'khilaviśvarūpo garbhe 'pi lokānvapuṣā bibharti
prasīdatāmeṣa sa devadevaḥ svamāyayāviṣkṛtabālarūpaḥ
upasaṃhara sarvātman rūpametaccaturbhujam
jānātu māvatāraṃ te kaṃso 'yaṃ ditijātmajaḥ
bhagavānuvāca
stuto 'haṃ yattvayā pūrvaṃ putrārthinyā tadadya te
saphalaṃ devi saṃjātaṃ jāto 'haṃ yattavodarāt
parāśara uvāca
ityuktvā bhagavāṃstūṣṇīṃ babhūva munisattama
vasudevo 'pi taṃ rātrāvādāya prayayau bahiḥ
mohitāścābhavaṃstatra rakṣiṇo yoganidrayā
mathurādvārapālāśca vrajatyānakadundubhau
varṣatāṃ jaladānāṃ ca toyamatyulbaṇaṃ niśi
saṃchādyānuyayau śeṣaḥ phaṇairānakadundubhim
yamunāṃ cātigambhīrāṃ nānāvartaśatākulām
vasudevo vahanviṣṇuṃ jānumātravahāṃ yayau
kaṃsasya karamādāya tatraivābhyāgatāṃstaṭe
nandādīngopavṛddhāṃśca yamunāyāṃ dadarśa saḥ
tasminkāle yaśodāpi mohitā yoganidrayā
tāmeva kanyāṃ maitreya prasūtā mohite jane
vasudevo 'pi vinyasya bālamādāya dārikām
yaśodāśayane tūrṇamājagāmāmitadyutiḥ
dadṛśe ca prabuddhā sā yaśodā jātamātmajam
nīlotpaladalaśyāmaṃ tato 'tyarthaṃ mudaṃ yayau
ādāya vasudevo 'pi dārikāṃ nijamandire
devakīśayane nyasya yathāpūrvamatiṣṭhata
tato bāladhvaniṃ śrutvā rakṣiṇaḥ sahasotthitāḥ
kaṃsāyāvedayāmāsurdevakīprasavaṃ dvija
kaṃsastūrṇam upetyaināṃ tato jagrāha bālikām
muñca muñceti devakyā sannakaṇṭhyā nivāritaḥ
cikṣepa ca śilāpṛṣṭhe sā kṣiptā viyati sthitim
avāpa rūpaṃ ca mahat sāyudhāṣṭamahābhujam
prajahāsa tathaivoccaiḥ kaṃsaṃ ca ruṣitābravīt
kiṃ mayā kṣiptayā kaṃsa jāto yastvāṃ vadhiṣyati
sarvasvabhūto devānāmāsīnmṛtyuḥ purā sa te
tadetat sampradhāryāśu kriyatāṃ hitam ātmanaḥ
ityuktvā prayayau devī divyasraggandhabhūṣaṇā
paśyato bhojarājasya stutā siddhairvihāyasā
parāśara uvāca
kaṃsastata udvignamanāḥ prāha sarvānmahāsurān
pralambakeśipramukhānāhūyāsurapuṃgavān
kaṃsa uvāca
he pralamba mahābāho keśindhenuka pūtane
ariṣṭādyaistathā cānyaiḥ śrūyatāṃ vacanaṃ mama
māṃ hantumamarairyatnaḥ kṛtaḥ kila durātmabhiḥ
madvīryatāpitairvīrā na tvetāngaṇayāmyaham
kimindreṇālpavīryeṇa kiṃ hareṇaikacāriṇā
hariṇā vāpi kiṃ sādhyaṃ chidreṣvasuraghātinā
kimādityaiḥ savasubhiralpavīryaiḥ kimagnibhiḥ
kiṃ vānyairamaraiḥ sarvairmadbāhubalanirjitaiḥ
kiṃ na dṛṣṭo 'marapatirmayā saṃyugametya saḥ
pṛṣṭhenaiva vahanbāṇānapāgacchanna vakṣasā
madrāṣṭre vāritā vṛṣṭiryadā śakreṇa kiṃ tadā
madbāṇabhinnairjaladairāpo muktā yathepsitāḥ
kimurvyāmavanīpālā madbāhubalabhīravaḥ
na sarve sannatiṃ yātā jarāsaṃdhamṛte gurum
amareṣu mamāvajñā jāyate daityapuṃgavāḥ
hāsyaṃ me jāyate vīrāsteṣu yatnapareṣvapi
tathāpi khalu duṣṭānāṃ teṣāmabhyadhikaṃ mayā
apakārāya daityendrā yatanīyaṃ durātmanām
tadye tapasvinaḥ kecitpṛthivyāṃ ye ca yajvinaḥ
kāryo devāpakārāya teṣāṃ sarvātmanā vadhaḥ
utpannaścāpi mṛtyurme bhūtapūrvaśca me kila
ityetadbālikā prāha devakīgarbhasaṃbhavā
tasmādbāleṣu paramo yatnaḥ kāryo mahītale
yatrodriktaṃ balaṃ bāle sa hantavyaḥ prayatnataḥ
ityājñāpyāsurānkaṃsaḥ praviśyātmagṛhaṃ tataḥ
mumoca vasudevaṃ ca devakīṃ ca nirodhataḥ
kaṃsa uvāca
yuvayorghātitā garbhā vṛthaivaite mayādhunā
ko 'pyanya eva nāśāya bālo mama samudgataḥ
tadalaṃ paritāpena nūnaṃ tadbhāvino hi te
arbhakā yuvayoḥ ko vā nāyuṣo 'nte vihanyate
parāśara uvāca
ityāśvāsya vimuktvā ca kaṃsastau pariśaṅkitaḥ
antargṛhaṃ dvijaśreṣṭha praviveśa punaḥ svakam
parāśara uvāca
vimukto vasudevo 'pi nandasya śakaṭaṃ gataḥ
prahṛṣṭaṃ dṛṣṭavānnandaṃ putro jāto mameti vai
vasudevo 'pi taṃ prāha diṣṭyā diṣṭyeti sādaram
vārddhake 'pi samutpannastanayo yattavādhunā
datto hi vārṣikaḥ sarvo bhavadbhirnṛpateḥ karaḥ
yadarthamāgatāstasmānnātra stheyaṃ mahādhanāḥ
yadarthamāgatāḥ kāryaṃ tanniṣpannaṃ kimāsyate
bhavadbhirgamyatāṃ nanda tacchīghraṃ nijagokulam
mamāpi bālakastatra rohiṇīprasavo hi yaḥ
sa rakṣaṇīyo bhavatā yathāyaṃ tanayo nijaḥ
ityuktāḥ prayayurgopā nandagopapurogamāḥ
śakaṭāropitairbhāṇḍaiḥ karaṃ dattvā mahābalāḥ
vasatāṃ gokule teṣāṃ pūtanā bālaghātinī
suptaṃ kṛṣṇamupādāya rātrau tasmai dadau stanam
yasmai yasmai stanaṃ rātrau pūtanā samprayacchati
tasya tasya kṣaṇenāṅgaṃ bālakasyopahanyate
kṛṣṇastasyāḥ stanaṃ gāḍhaṃ karābhyām atipīḍitam
gṛhītvā prāṇasahitaṃ papau kopasamanvitaḥ
sā vimuktamahārāvā vicchinnasnāyubandhanā
papāta pūtanā bhūmau mriyamāṇātibhīṣaṇā
tannādaśrutisaṃtrāsāt prabuddhāste vrajaukasaḥ
dadṛśuḥ pūtanotsaṅge kṛṣṇaṃ tāṃ ca nipātitām
ādāya kṛṣṇaṃ saṃtrastā yaśodāpi dvijottama
gopucchaṃ bhrāmya hastena bāladoṣamapākarot
gopurīṣamupādāya nandagopo 'pi mastake
kṛṣṇasya pradadau rakṣāṃ kurvaṃścaitadudīrayan
nandagopa uvāca
rakṣatu tvāmaśeṣāṇāṃ bhūtānāṃ prabhavo hariḥ
yasya nābhisamudbhūtapaṅkajādabhavajjagat
yena daṃṣṭrāgravidhṛtā dhārayatyavanī jagat
varāharūpadhṛgdevaḥ sa tvāṃ rakṣatu keśavaḥ
nakhāṅkuravinirbhinnavairivakṣaḥsthalo vibhuḥ
nṛsiṃharūpī sarvatra sa tvāṃ rakṣatu keśavaḥ
vāmano rakṣatu sadā bhavantaṃ yaḥ kṣaṇādabhūt
trivikramakramākrāntatrailokyaḥ sphuradāyudhaḥ
śiraste pātu govindaḥ kaṇṭhaṃ rakṣatu keśavaḥ
guhyaṃ sajaṭharaṃ viṣṇurjaṅghe pādau janārdanaḥ
mukhaṃ bāhū prabāhū ca manaḥ sarvendriyāṇi ca
rakṣatvavyāhataiśvaryastava nārāyaṇo 'vyayaḥ
śārṅgacakragadāpāṇeḥ śaṅkhanādahatāḥ kṣayam
gacchantu pretakūṣmāṇḍarākṣasā ye tavāhitāḥ
tvāṃ pātu dikṣu vaikuṇṭho vidikṣu madhusūdanaḥ
hṛṣīkeśo 'mbare bhūmau rakṣatu tvāṃ mahīdharaḥ
parāśara uvāca
evaṃ kṛtasvastyayano nandagopena bālakaḥ
śāyitaḥ śakaṭasyādho bālaparyaṅkikātale
te ca gopā mahaddṛṣṭvā pūtanāyāḥ kalevaram
mṛtāyāḥ paramaṃ trāsaṃ vismayaṃ ca tadā yayuḥ
parāśara uvāca
kadācicchakaṭasyādhaḥ śayāno madhusūdanaḥ
cikṣepa caraṇāvūrdhvaṃ stanyārthī praruroda ca
tasya pādaprahāreṇa śakaṭaṃ parivartitam
vidhvastakumbhabhāṇḍaṃ tadviparītaṃ papāta ca
tato hāhākṛtaḥ sarvo gopagopījano dvija
ājagāmātha dadṛśe bālamuttānaśāyinam
gopāḥ keneti kenedaṃ śakaṭaṃ parivartitam
tatraiva bālakāḥ procurbālenānena pātitam
rudatā dṛṣṭamasmābhiḥ pādavikṣepatāḍitam
śakaṭaṃ parivṛttaṃ vai naitadanyasya ceṣṭitam
tataḥ punaratīvāsangopā vismitacetasaḥ
nandagopo 'pi jagrāha bālamatyantavismitaḥ
yaśodā śakaṭārūḍhabhagnabhāṇḍakapālikāḥ
śakaṭaṃ cārcayāmāsa dadhipuṣpaphalākṣataiḥ
gargaśca gokule tatra vasudevapracoditaḥ
pracchanna eva gopānāṃ saṃskārānakarottayoḥ
jyeṣṭhaṃ ca rāmamityāha kṛṣṇaṃ caiva tathāparam
gargo matimatāṃ śreṣṭho nāma kurvanmahāmatiḥ
svalpenaiva hi kālena riṅgiṇau tau tadā vraje
ghṛṣṭajānukarau vipra babhūvaturubhāvapi
karīṣabhasmadigdhāṅgau bhramamāṇāvitastataḥ
na nivārayituṃ sehe yaśodā na ca rohiṇī
govāṭamadhye krīḍantau vatsavāṭagatau punaḥ
tadaharjātagovatsapucchākarṣaṇatatparau
yadā yaśodā tau bālāvekasthānacarāvubhau
śaśāka no vārayituṃ krīḍantāvaticañcalau
dāmnā baddhvā tadā madhye nibabandha ulūkhale
kṛṣṇamakliṣṭakarmāṇam āha cedamamarṣitā
yadi śaknoṣi gaccha tvamaticañcalaceṣṭita
ityuktvā ca nijaṃ karma sā cakāra kuṭumbinī
vyagrāyāmatha tasyāṃ sa karṣamāṇa ulūkhalam
yamalārjunamadhyena jagāma kamalekṣaṇaḥ
karṣatā vṛkṣayormadhye tiryaggatam ulūkhalam
bhagnāvuttuṅgaśākhāgrau tena tau yamalārjunau
tataḥ kaṭakaṭāśabdasamākarṇanakātaraḥ
ājagāma vrajajano dadṛśe ca mahādrumau
bhagnaskandhau nipatitau bhagnaśākhau mahītale
navodgatālpadantāṃśusitahāsaṃ ca bālakam
tayormadhyagataṃ baddhaṃ dāmnā gāḍhaṃ tathodare
tataśca dāmodaratāṃ sa yayau dāmabandhanāt
gopavṛddhāstataḥ sarve nandagopapurogamāḥ
mantrayāmāsurudvignā mahotpātātibhīravaḥ
sthāneneha na naḥ kāryaṃ vrajāmo 'nyanmahāvanam
utpātā bahavo hyatra dṛśyante nāśahetavaḥ
pūtanāyā vināśaśca śakaṭasya viparyayaḥ
vinā vātādidoṣeṇa drumayoḥ patanaṃ tathā
vṛndāvanamitaḥ sthānāttasmādgacchāma māciram
yāvad bhaumamahotpātadoṣo nābhibhavedvrajam
iti kṛtvā matiṃ sarve gamane te vrajaukasaḥ
ūcuḥ svaṃ svaṃ kulaṃ śīghraṃ gamyatāṃ mā vilambyatām
tataḥ kṣaṇena prayayuḥ śakaṭairgodhanaistathā
yūthaśo vatsapālāṃśca kālayanto vrajaukasaḥ
dravyāvayavanirdhūtaṃ kṣaṇamātreṇa tat tadā
kākabhāsasamākīrṇaṃ vrajasthānamabhūddvija
vṛndāvanaṃ bhagavatā kṛṣṇenākliṣṭakarmaṇā
śubhena manasā dhyātaṃ gavāṃ vṛddhimabhīpsatā
tatastatrātirūkṣe 'pi gharmakāle dvijottama
prāvṛṭkāla ivodbhūtaṃ navaśaṣpaṃ samantataḥ
sa samāvāsitaḥ sarvo vrajo vṛndāvane tataḥ
śakaṭīvāṭaparyantaś candrārdhākārasaṃsthitiḥ
vatsapālau ca saṃvṛttau rāmadāmodarau tataḥ
ekasthānasthitau goṣṭhe ceraturbālalīlayā
barhipatrakṛtāpīḍau vanyapuṣpāvataṃsakau
gopaveṇukṛtātodyapatravādyakṛtasvanau
kākapakṣadharau bālau kumārāviva pāvakī
hasantau ca ramantau ca ceratustanmahāvanam
kvaciddhasantāvanyonyaṃ krīḍamānau tathāparaiḥ
gopaputraiḥ samaṃ vatsāṃścārayantau viceratuḥ
kālena gacchatā tau tu saptavarṣau mahāvraje
sarvasya jagataḥ pālau vatsapālau babhūvatuḥ
prāvṛṭkālastato 'tīva meghaughasthagitāmbaraḥ
babhūva vāridhārābhiraikyaṃ kurvandiśāmiva
prarūḍhanavaśaṣpāḍhyā śakragopāstṛtā mahī
tadā mārakatevāsīt padmarāgavibhūṣitā
ūhurunmārgavāhīni nimnagāmbhāṃsi sarvataḥ
manāṃsi durvinītānāṃ prāpya lakṣmīṃ navām iva
na reje 'ntaritaścandro nirmalo malinair ghanaiḥ
sadvākyavādo mūrkhāṇāṃ pragalbhābhirivoktibhiḥ
nirguṇenāpi cāpena śakrasya gagane padam
avāpyatāvivekasya nṛpasyeva parigrahe
meghapṛṣṭhe balākānāṃ rarāja vimalā tatiḥ
durvṛtte vṛttaceṣṭeva kulīnasyātiśobhanā
na babandhāmbare sthairyaṃ vidyudatyantacañcalā
maitrīva pravare puṃsi durjanena prayojitā
mārgā babhūvuraspaṣṭā navaśaṣpacayāvṛtāḥ
arthāntaramanuprāptāḥ prajaḍānām ivoktayaḥ
unmattaśikhisāraṅge tasminkāle mahāvane
kṛṣṇarāmau mudā yuktau gopālaiśceratuḥ saha
kvacid gobhiḥ samaṃ ramyaṃ geyatānaratāvubhau
ceratuḥ kvacidatyarthaṃ śītavṛkṣatalāśrayau
kvacitkadambasrakcitrau mayūrasragdharau kvacit
vicitrau kvacidāsātāṃ vividhairgiridhātubhiḥ
parṇaśayyāsu saṃsuptau kvacinnidrāntaraiṣiṇau
kvacidgarjati jīmūte hāhākāraravādṛtau
gāyatāmanyagopānāṃ praśaṃsāparamau kvacit
mayūrakekānugatau gopaveṇupravādakau
iti nānāvidhairbhāvairuttamaprītisaṃyutau
krīḍantau tau vane tasmiñceratustuṣṭamānasau
vikāle ca samaṃ gobhirgopavṛndasamanvitau
vikāle ca yathājoṣaṃ vrajametya mahābalau
gopaiḥ samānaiḥ sahitau krīḍantāvamarāviva
vicacāra vṛto gopairvanyapuṣpasragujjvalaḥ
sa jagāmātha kālindīṃ lolakallolaśālinīm
tīrasaṃlagnaphenaughairhasantīmiva sarvataḥ
tasyāṃ cātimahābhīmaṃ viṣāgnisṛtavāriṇam
hradaṃ kāliyanāgasya dadṛśe 'tīva bhīṣaṇam
viṣāgninā visaratā dagdhatīramahātarum
vātāhatāmbuvikṣepasparśadagdhavihaṃgamam
tamatīva mahāraudraṃ mṛtyuvaktramivāparam
vilokya cintayāmāsa bhagavānmadhusūdanaḥ
asminvasati duṣṭātmā kāliyo 'sau viṣāyudhaḥ
yo mayā nirjitastyaktvā duṣṭo naṣṭaḥ payonidhim
teneyaṃ dūṣitā sarvā yamunā sāgarāṅganā
na narairgodhanair vāpi tṛṣārtairupabhujyate
tadasya nāgarājasya kartavyo nigraho mayā
ciramatra sukhaṃ yena careyurvrajavāsinaḥ
etadarthaṃ nṛloke 'smin avatāro mayā kṛtaḥ
yadeṣām utpathasthānāṃ kāryā śāntirdurātmanām
tadetannātidūrasthaṃ kadambamuruśākhinam
adhiruhyotpatiṣyāmi hrade 'smin anilāśinaḥ
parāśara uvāca
itthaṃ vicintya baddhvā ca gāḍhaṃ parikaraṃ tataḥ
nipapāta hrade tatra sarparājasya vegitaḥ
tenāpi patatā tatra kṣobhitaḥ sa mahāhradaḥ
atyarthaṃ dūrajātāṃstu tānasiñcanmahīruhān
te hi duṣṭaviṣajvālātaptāmbupavanokṣitāḥ
jajvaluḥ pādapāḥ sadyo jvālāvyāptadigantarāḥ
āsphoṭayāmāsa tadā kṛṣṇo nāgahrade bhujam
tacchabdaśravaṇāccāśu nāgarājo 'bhyupāgamat
ātāmranayanaḥ kopādviṣajvālākulaiḥ phaṇaiḥ
vṛto mahāviṣaiścānyairuragairanilāśibhiḥ
nāgapatnyaśca śataśo hārihāropaśobhitāḥ
prakampitatanukṣepacalatkuṇḍalakāntayaḥ
tataḥ praveśitaḥ sarpaiḥ sa kṛṣṇo bhogabandhanam
dadaṃśuścāpi te kṛṣṇaṃ viṣajvālāvilairmukhaiḥ
taṃ tatra patitaṃ dṛṣṭvā sarpabhoganipīḍitam
gopā vrajamupāgamya cukruśuḥ śokalālasāḥ
gopā ūcuḥ
eṣa mohaṃ gataḥ kṛṣṇo magnau vai kāliye hrade
bhakṣyate sarparājena tadāgacchata paśyata
tacchrutvā te tadā gopā vajrapātopamaṃ vacaḥ
gopyaśca tvaritā jagmuryaśodāpramukhā hradam
hā hā kvāsāviti jano gopīnām ativihvalaḥ
yaśodayā samaṃ bhrānto drutaṃ praskhalitaṃ yayau
nandagopaśca gopāśca rāmaścādbhutavikramaḥ
tvaritaṃ yamunāṃ jagmuḥ kṛṣṇadarśanalālasāḥ
dadṛśuścāpi te tatra sarparājavaśaṃ gatam
niṣprayatnakṛtaṃ kṛṣṇaṃ sarpabhogena veṣṭitam
nandagopaśca niśceṣṭo nyasya putramukhe dṛśam
yaśodā ca mahābhāgā babhūva munisattama
gopyastvanyā rudantyaśca dadṛśuḥ śokakātarāḥ
procuśca keśavaṃ prītyā bhayakātaryagadgadam
sarvā yaśodayā sārdhaṃ viśāmo 'tra mahāhrade
nāgarājasya no gantumasmākaṃ yujyate vraje
divasaḥ ko vinā sūryaṃ vinā candreṇa kā niśā
vinā vṛṣeṇa kā gāvo vinā kṛṣṇena ko vrajaḥ
vinākṛtā na yāsyāmaḥ kṛṣṇenānena gokulam
araṇyaṃ nātisevyaṃ ca vārihīnaṃ yathā saraḥ
yatra nendīvaradalaprakhyakāntirayaṃ hariḥ
tenāpi martyavāsena ratirastīti vismayaḥ
utphullapaṅkajadalaspaṣṭakāntivilocanam
apaśyanto hariṃ dīnāḥ kathaṃ goṣṭhe bhaviṣyatha
atyarthamadhurālāpahṛtāśeṣamanodhanam
na vinā puṇḍarīkākṣaṃ yāsyāmo nandagokulam
bhogenāveṣṭitasyāpi sarparājena paśyata
smitaśobhimukhaṃ gopyaḥ kṛṣṇasyāsmadvilokane
parāśara uvāca
iti gopīvacaḥ śrutvā rauhiṇeyo mahābalaḥ
gopāṃśca trāsavidhurān vilokya stimitekṣaṇaḥ
nandaṃ ca dīnam atyarthaṃ nyastadṛṣṭiṃ sutānane
mūrcchākulāṃ yaśodāṃ ca kṛṣṇamāhātmyasaṃjñayā
balabhadra uvāca
kimarthaṃ devadeveśa bhāvo 'yaṃ mānuṣastvayā
vyajyate 'tyantamātmānaṃ kimanantaṃ na vetsi yat
tvamasya jagato nābhirarāṇāmiva saṃśrayaḥ
kartāpahartā pātā ca trailokye tvaṃ trayīmayaḥ
sendrarudrāśvivasubhirādityairmarudagnibhiḥ
cintyase tvamacintyātman samastaiścaiva yogibhiḥ
jagatyarthe jagannātha bhārāvataraṇecchayā
avatīrṇo 'tra martyeṣu tavāṃśaścāhamagrajaḥ
manuṣyalīlāṃ bhagavanbhajatā bhavatā surāḥ
viḍambayantastvallīlāṃ sarva eva sadāsate
avatārya bhavān pūrvaṃ gokule 'tra surāṅganāḥ
krīḍārthamātmanaḥ paścādavatīrṇo 'si śāśvata
atrāvatīrṇayoḥ kṛṣṇa gopā eva hi bāndhavāḥ
gopyaśca sīdataḥ kasmāttvaṃ bandhūnsamupekṣase
darśito mānuṣo bhāvo darśitaṃ bālacāpalam
tadayaṃ damyatāṃ kṛṣṇa duṣṭātmā daśanāyudhaḥ
parāśara uvāca
iti saṃsmāritaḥ kṛṣṇaḥ smitabhinnauṣṭhasaṃpuṭaḥ
āsphoṭya mocayāmāsa svadehaṃ bhogabandhanāt
ānamya cāpi hastābhyāmubhābhyāṃ madhyamaṃ phaṇam
āruhyābhugnaśirasi prananartoruvikramaḥ
vraṇāḥ phaṇe 'bhavaṃścāsya kṛṣṇasyāṅghrinikuṭṭanaiḥ
yatronnatiṃ ca kurute nanāmāsya tataḥ śiraḥ
mūrcchāmupāyayau bhrāntyā nāgaḥ kṛṣṇasya recakaiḥ
daṇḍapātanipātena vavāma rudhiraṃ bahu
taṃ nirbhugnaśirogrīvamāsyebhyaḥ srutaśoṇitam
vilokya śaraṇaṃ jagmustatpatnyo madhusūdanam
nāgapatnya ūcuḥ
jñāto 'si devadeveśa sarveśastvamanuttamaḥ
paraṃ jyotiracintyaṃ yattadaṃśaḥ parameśvaraḥ
na samarthāḥ surāḥ stotuṃ yam ananyabhavaṃ prabhum
svarūpavarṇanaṃ tasya kathaṃ yoṣitkariṣyati
yasyākhilaṃ mahīvyomajalāgnipavanātmakam
brahmāṇḍam alpakāṃśāṃśaḥ stoṣyāmastaṃ kathaṃ vayam
yatanto na vidurnityaṃ yatsvarūpam ayoginaḥ
paramārtham aṇoralpaṃ sthūlātsthūlaṃ natāḥ sma tam
na yasya janmane dhātā yasya nāntāya cāntakaḥ
sthitikartā na cānyo 'sti yasya tasmai namaḥ sadā
kopaḥ svalpo 'pi te nāsti sthitipālanameva te
kāraṇaṃ kāliyasyāsya damane śrūyatām ataḥ
striyo 'nukampyāḥ sādhūnāṃ mūḍhā dīnāśca jantavaḥ
yatastato 'sya dīnasya kṣamyatāṃ kṣamatāṃ vara
samastajagadādhāro bhavānalpabalaḥ phaṇī
tvatpādapīḍito jahyānmuhūrtārdhena jīvitam
kva pannago 'lpavīryo 'yaṃ kva bhavānbhuvanāśrayaḥ
prītidveṣau samotkṛṣṭagocarau ca yato 'vyaya
tataḥ kuru jagatsvāminprasādamavasīdataḥ
prāṇāṃstyajati nāgo 'yaṃ bhartṛbhikṣā pradīyatām
parāśara uvāca
ityukte tābhirāśvasya klāntadeho 'pi pannagaḥ
prasīda deva deveti prāha vākyaṃ śanaiḥ śanaiḥ
kāliya uvāca
tavāṣṭaguṇam aiśvaryaṃ nātha svābhāvikaṃ param
nirastātiśayaṃ yasya tasya stoṣyāmi kiṃ nvaham
tvaṃ parastvaṃ parasyādyaḥ paraṃ tvattaḥ parātmakam
parasmāt paramo yastvaṃ tasya stoṣyāmi kiṃ nvaham
yasmādbrahmā ca rudraśca candrendramarudaśvinaḥ
vasavaśca sahādityaistasya stoṣyāmi kiṃ nvaham
ekāvayavasūkṣmāṃśo yasyaitadakhilaṃ jagat
kalpanāvayavāṃśasya taṃ stoṣyāmi kathaṃ tvaham
sadasadrūpiṇo yasya brahmādyāstridaśottamāḥ
paramārthaṃ na jānanti tasya stoṣyāmi kiṃ nvaham
brahmādyairarcyate divyairyaśca puṣpānulepanaiḥ
nandanādisamudbhūtaiḥ so 'rcyate vā kathaṃ mayā
yasyāvatārarūpāṇi devarājaḥ sadārcati
na vetti paramaṃ rūpaṃ so 'rcyate vā kathaṃ mayā
viṣayebhyaḥ samāhṛtya sarvākṣāṇi ca yoginaḥ
yamarcayanti dhyānena so 'rcyate vā kathaṃ mayā
hṛdi saṃkalpya yad rūpaṃ dhyānenārcanti yoginaḥ
bhāvapuṣpādibhirnāthaḥ so 'rcyate vā kathaṃ mayā
so 'haṃ te devadeveśa nārcanādau stutau na ca
sāmarthyavānkṛpāmātramanovṛttiḥ prasīda me
sarpajātiriyaṃ krūrā yasyāṃ jāto 'smi keśava
tatsvabhāvo 'yam atrāsti nāparādho mamācyuta
sṛjyate bhavatā sarvaṃ tathā saṃhriyate jagat
jātirūpasvabhāvāśca sṛjyante sṛjatā tvayā
yathāhaṃ bhavatā sṛṣṭo jātyā rūpeṇa ceśvara
svabhāvena ca saṃyuktastathedaṃ ceṣṭitaṃ mayā
yadyanyathā pravarteyaṃ devadeva tato mayi
nyāyyo daṇḍanipāto vai tavaiva vacanaṃ yathā
tathāpi yajjagatsvāmī daṇḍaṃ pātitavānmayi
sa soḍho 'yaṃ varaṃ daṇḍastvatto nānyatra me varaḥ
hatavīryo hataviṣo damito 'haṃ tvayācyuta
jīvitaṃ dīyatāmekamājñāpaya karomi kim
bhagavānuvāca
nātra stheyaṃ tvayā sarpa kadācidyamunājale
sabhṛtyaparivārastvaṃ samudrasalilaṃ vraja
matpadāni ca te sarpa dṛṣṭvā mūrdhani sāgare
garuḍaḥ pannagaripustvayi na prahariṣyati
parāśara uvāca
ityuktvā sarparājānaṃ mumoca bhagavānhariḥ
praṇamya so 'pi kṛṣṇāya jagāma payasāṃ nidhim
paśyatāṃ sarvabhūtānāṃ sabhṛtyāpatyabāndhavaḥ
samastabhāryāsahitaḥ parityajya svakaṃ hradam
gate sarpe pariṣvajya mṛtaṃ punarivāgatam
gopā mūrdhani govindaṃ siṣicurnetrajairjalaiḥ
kṛṣṇamakliṣṭakarmāṇamanye vismitacetasaḥ
tuṣṭuvurmuditā gopā dṛṣṭvā śivajalāṃ nadīm
gīyamānaḥ sa gopībhiścaritaiścāruceṣṭitaḥ
saṃstūyamāno gopaiśca kṛṣṇo vrajamupāgamat
parāśara uvāca
gāḥ pālayantau ca punaḥ sahitau balakeśavau
bhramamāṇau vane tasminramyaṃ tālavanaṃ gatau
tattu tālavanaṃ nityaṃ dhenuko nāma dānavaḥ
nṛgomāṃsakṛtāhāraḥ sadādhyāste kharākṛtiḥ
tattu tālavanaṃ pakvaphalasaṃpatsamanvitam
dṛṣṭvā spṛhānvitā gopāḥ phalādāne 'bruvanvacaḥ
gopā ūcuḥ
he rāma he kṛṣṇa sadā dhenukenaiṣa rakṣyate
bhūpradeśo yatastasmātpakvānīmāni santi vai
phalāni paśya tālānāṃ gandhāmoditadiṃśi ca
vayametānyabhīpsāmaḥ pātyantāṃ yadi rocate
parāśara uvāca
iti gopakumārāṇāṃ śrutvā saṃkarṣaṇo vacaḥ
kṛṣṇaśca pātayāmāsa bhuvi tālaphalāni vai
phalānāṃ patatāṃ śabdamākarṇya sudurāsadaḥ
ājagāma sa duṣṭātmā kopāddaiteyagardabhaḥ
padbhyāmubhābhyāṃ sa tadā paścimābhyāṃ balī balam
jaghānorasi tābhyāṃ ca sa ca tenāpyagṛhyata
gṛhītvā bhrāmaṇenaiva so 'mbare gatajīvitam
tasmin eva sa cikṣepa vegena tṛṇarājani
tataḥ phalānyanekāni tālāgrānnipatankharaḥ
pṛthivyāṃ pātayāmāsa mahāvāto 'mbudāniva
anyānapyasya vai jñātīnāgatāndaityagardabhān
kṛṣṇaścikṣepa tālāgre balabhadraśca līlayā
kṣaṇenālaṃkṛtā pṛthvī pakvaistālaphalaistathā
daityagardabhadehaiśca maitreya śuśubhe 'dhikam
tato gāvo nirābādhāstasmiṃstālavane dvija
navaśaṣpaṃ sukhaṃ ceruryanna bhuktamabhūtpurā
parāśara uvāca
tasmin rāsabhadaiteye sānuge vinipātite
sevyaṃ gogopagopīnāṃ ramyaṃ tālavanaṃ babhau
tatastau jātaharṣau tu vasudevasutāvubhau
hatvā dhenukadaiteyaṃ bhāṇḍīravaṭamāgatau
kṣvelamānau pragāyantau vicinvantau ca pādapān
cārayantau ca gā dūre vyāharantau ca nāmabhiḥ
niryogapāśaskandhau tau vanamālāvibhūṣitau
śuśubhāte mahātmānau bālaśṛṅgāvivarṣabhau
suvarṇāñjanacūrṇābhyāṃ tau tadā ruṣitāmbarau
mahendrāyudhasaṃyuktau śvetakṛṣṇāvivāmbudau
ceratur lokasiddhābhiḥ krīḍābhiritaretaram
samastalokanāthānāṃ nāthabhūtau bhuvaṃ gatau
manuṣyadharmābhiratau mānayantau manuṣyatām
tajjātiguṇayuktābhiḥ krīḍābhiśceraturvanam
tataścāndolikābhiśca niyuddhaiśca mahābalau
vyāyāmaṃ cakratustatra kṣepaṇīyaistathāśmabhiḥ
tallipsurasurastatra hyubhayo ramamāṇayoḥ
ājagāma pralambākhyo gopaveṣatirohitaḥ
so 'vagāhata niḥśaṅkasteṣāṃ madhyamamānuṣaḥ
mānuṣaṃ vapurāsthāya pralambo dānavottamaḥ
tayośchidrāntaraprepsuraviṣahyamamanyata
kṛṣṇaṃ tato rauhiṇeyaṃ hantuṃ cakre manoratham
hariṇākrīḍanaṃ nāma bālakrīḍanakaṃ tataḥ
prakurvanto hi te sarve dvau dvau yugapadutpatan
śrīdāmnā saha govindaḥ pralambena tathā balaḥ
gopālairaparaiścānye gopālāḥ saha pupluvuḥ
śrīdāmānaṃ tataḥ kṛṣṇaḥ pralambaṃ rohiṇīsutaḥ
jitavānkṛṣṇapakṣīyairgopairanye parājitāḥ
te vāhayantastvanyonyaṃ bhāṇḍīraskandhametya vai
punarnivavṛtuḥ sarve ye ye tatra parājitāḥ
saṃkarṣaṇaṃ tu skandhena śīghramutkṣipya dānavaḥ
na tasthau prajagāmaiva sacandra iva vāridaḥ
asahanrauhiṇeyasya sa bhāraṃ dānavottamaḥ
vavṛdhe sumahākāyaḥ prāvṛṣīva balāhakaḥ
saṃkarṣaṇastu taṃ dṛṣṭvā dagdhaśailopamākṛtim
sragdāmalambābharaṇaṃ mukuṭāṭopimastakam
raudraṃ śakaṭacakrākṣaṃ pādanyāsacalatkṣitim
hriyamāṇastataḥ kṛṣṇamidaṃ vacanamabravīt
kṛṣṇa kṛṣṇa hriyāmyeṣa parvatodagramūrtinā
kenāpi paśya daityena gopālachadmarūpiṇā
yadatra sāmprataṃ kāryaṃ mayā madhuniṣūdana
tatkathyatāṃ prayātyeṣa durātmātitvarānvitaḥ
parāśara uvāca
tamāha rāmaṃ govindaḥ smitabhinnauṣṭhasaṃpuṭaḥ
mahātmā rauhiṇeyasya balavīryapramāṇavit
bhagavān uvāca
kimayaṃ mānuṣo bhāvo vyaktamevāvalambyate
sarvātmansarvaguhyānāṃ guhyaguhyātmanā tvayā
smarāśeṣajagannātha kāraṇaṃ kāraṇāgrajam
ātmānamekaṃ tadvacca jagatyekārṇave ca yat
kiṃ na vetsi yathāhaṃ ca tvaṃ caikaṃ kāraṇaṃ bhuvaḥ
bhārāvatāraṇārthāya martyalokam upāgatau
nabhaḥ śiraste 'mbumayī ca mūrtiḥ pādau kṣitirvaktramananta vahniḥ
somo manaste śvasitaṃ samīro diśaścatasro 'vyaya bāhavaste
sahasravaktro hi bhavānmahātmā sahasrahastāṅghriśarīrabhedaḥ
sahasrapadmodbhavayonirādyaḥ sahasraśastvāṃ munayo gṛṇanti
divyaṃ hi rūpaṃ tava vetti nānyo devairaśeṣairavatārarūpam
tavārcyate vetsi na kiṃ yadante tvayyeva viśvaṃ layamabhyupaiti
tvayā dhṛteyaṃ dharaṇī bibharti carācaraṃ viśvamanantamūrte
kṛtādibhedairaja kālarūpo nimeṣapūrvo jagadetadatsi
attaṃ yathā vāḍavavahnināmbu himasvarūpaṃ parigṛhya kāstam
himācale bhānumato 'ṃśusaṅgājjalatvamabhyeti punastadeva
evaṃ tvayā saṃharaṇe 'ttametajjagatsamastaṃ punarapyavaśyam
tathaiva sargāya samudyatasya jagattvamabhyetyanukalpamīśa
bhavānahaṃ ca viśvātmannekameva hi kāraṇam
jagato 'sya jagatyarthe bhedenāvāṃ vyavasthitau
tatsmaryatāmameyātmaṃstvayātmā jahi dānavam
mānuṣyamevāvalambya bandhūnāṃ kriyatāṃ hitam
parāśara uvāca
iti saṃsmārito vipra kṛṣṇena sumahātmanā
vihasya pīḍayāmāsa pralambaṃ balavānbalaḥ
muṣṭinā cāhanan mūrdhni kopasaṃraktalocanaḥ
tena cāsya prahāreṇa bahiryāte vilocane
sa niṣkāsitamastiṣko mukhācchoṇitamudvaman
nipapāta mahīpṛṣṭhe daityavaryo mamāra ca
pralambaṃ nihataṃ dṛṣṭvā balenādbhutakarmaṇā
prahṛṣṭāstuṣṭuvurgopāḥ sādhu sādhviti cābruvan
saṃstūyamāno gopaistu rāmo daitye nipātite
pralambe saha kṛṣṇena punargokulamāyayau
parāśara uvāca
tayorviharatorevaṃ rāmakeśavayorvraje
prāvṛḍvyatītā vikasatsarojā cābhavaccharat
avāpustāpamatyarthaṃ śapharyaḥ palvalodake
putrakṣetrādisaktena mamatvena yathā gṛhī
mayūrā mauninastasthuḥ parityaktamadā vane
asāratāṃ parijñāya saṃsārasyeva yoginaḥ
utsṛjya jalasarvasvaṃ vimalāḥ sitamūrtayaḥ
tatyajuścāmbaraṃ meghā gṛhaṃ vijñānino yathā
śaratsūryāṃśutaptāni yayuḥ śoṣaṃ sarāṃsi ca
bahvālambimamatvena hṛdayānīva dehinām
kumudaiḥ śaradambhāṃsi yogyatālakṣaṇaṃ yayuḥ
avabodhairmanāṃsīva saṃbandhamamalātmanām
tārakāvimale vyomni rarājākhaṇḍamaṇḍalaḥ
candraścaramadehātmā yogī sādhukule yathā
śanakaiḥ śanakaistīraṃ tatyajuśca jalāśayāḥ
mamatvaṃ kṣetraputrādirūḍhamuccairyathā budhāḥ
pūrvatyaktaiḥ saro'mbhobhirhaṃsā yogaṃ punaryayuḥ
kleśaiḥ kuyogino 'śeṣairantarāyahatā iva
nibhṛto 'bhavadatyarthaṃ samudraḥ stimitodakaḥ
kramāvāptamahāyogo niścalātmā yathā yatiḥ
sarvatrātiprasannāni salilāni tadābhavan
jñāte sarvagate viṣṇau manāṃsīva sumedhasām
babhūva vimalaṃ vyoma śaradādhvastatoyadam
yogāgnidagdhakleśaughaṃ yogināmiva mānasam
sūryāṃśujanitaṃ tāpaṃ ninye tārāpatiḥ śamam
ahaṃkārodbhavaṃ duḥkhaṃ vivekaḥ sumahāniva
nabhaso 'bdānbhuvaḥ paṅkaṃ kāluṣyaṃ cāmbhasaḥ śarat
indriyāṇīndriyārthebhyaḥ pratyāhāra ivāharat
prāṇāyāma ivāmbhobhiḥ sarasāṃ kṛtapūrakaiḥ
abhyasyate 'nudivasaṃ recakakumbhakādibhiḥ
vimalāmbaranakṣatre kāle cābhyāgate vrajam
dadarśendramahārambhāyodyatāṃstān vrajaukasaḥ
kṛṣṇastānutsukāndṛṣṭvā gopānutsavalālasān
kautūhalādidaṃ vākyaṃ prāha vṛddhānmahāmatiḥ
ko 'yaṃ śakramaho nāma yena vo harṣa āgataḥ
prāha taṃ nandagopaśca pṛcchantamatisādaram
meghānāṃ payasāṃ ceśo devarājaḥ śatakratuḥ
tena saṃcoditā meghā varṣantyambumayaṃ rasam
tadvṛṣṭijanitaṃ sasyaṃ vayamanye ca dehinaḥ
vartayāmopabhuñjānāstarpayāmaśca devatāḥ
kṣīravatya imā gāvo vatsavatyaśca nirvṛtāḥ
tena saṃvardhitaiḥ sasyaistuṣṭāḥ puṣṭā bhavanti vai
nāsasyā nātṛṇā bhūmirna bubhukṣārdito janaḥ
dṛśyate yatra dṛśyante vṛṣṭimanto balāhakāḥ
bhaumametatpayo dugdhaṃ gobhiḥ sūryasya vāridaḥ
parjanyaḥ sarvalokasya bhavāya bhuvi varṣati
tasmātprāvṛṣi rājānaḥ sarve śakraṃ mudā yutāḥ
mahaiḥ sureśamarcanti vayamanye ca mānavāḥ
parāśara uvāca
nandagopasya vacanaṃ śrutvetthaṃ śakrapūjane
kopāya tridaśendrasya prāha dāmodarastadā
na vayaṃ kṛṣikartāro vāṇijyājīvino na ca
gāvo 'smaddaivataṃ tāta vayaṃ vanacarā yataḥ
ānvīkṣikī trayī vārtā daṇḍanītistathāparā
vidyācatuṣṭayaṃ caitadvārtāmatra śṛṇuṣva me
kṛṣirvaṇijyā tadvacca tṛtīyaṃ paśupālanam
vidyā hyekā mahābhāga vārtā vṛttitrayāśrayā
karṣakāṇāṃ kṛṣirvṛttiḥ paṇyaṃ vipaṇijīvinām
asmākaṃ gauḥ parā vṛttirvārtābhedairiyaṃ tribhiḥ
vidyayā yo yayā yuktastasya sā daivataṃ mahat
saiva pūjyārcanīyā ca saiva tasyopakārikā
yo 'nyasyāḥ phalamaśnanvai pūjayatyaparāṃ naraḥ
iha ca pretya caivāsau tāta nāpnoti śobhanam
kṛṣyantāḥ prathitāḥ sīmāḥ sīmāntaṃ ca punarvanam
vanāntā girayaḥ sarve te cāsmākaṃ parā gatiḥ
na dvārabandhāvaraṇā na gṛhakṣetriṇastathā
sukhinastvakhile loke yathā vai cakracāriṇaḥ
śrūyante girayaścāmī vane 'smin kāmarūpiṇaḥ
tattadrūpaṃ samāsthāya ramante sveṣu sānuṣu
yadā caite 'parādhyante teṣāṃ ye kānanaukasaḥ
tadā siṃhādirūpaistānghātayanti mahīdharāḥ
giriyajñastvayaṃ tasmādgoyajñaśca pravartyatām
kimasmākaṃ mahendreṇa gāvaḥ śailāśca devatāḥ
mantrayajñaparā viprāḥ sīrayajñāśca karṣakāḥ
girigoyajñaśīlāśca vayam adrivanāśrayāḥ
tasmādgovardhanaḥ śailo bhavadbhirvividhārhaṇaiḥ
arcyatāṃ pūjyatāṃ medhyaṃ paśuṃ hatvā vidhānataḥ
sarvaghoṣasya saṃdoho gṛhyatāṃ mā vicāryatām
bhojyantāṃ tena vai viprāstathā ye cābhivāñchakāḥ
samarcite kṛte home bhojiteṣu dvijātiṣu
śaratpuṣpakṛtāpīḍāḥ parigacchantu gogaṇāḥ
etanmama mataṃ gopāḥ saṃprītyā kriyate yadi
tataḥ kṛtā bhavetprītir gavām adrestathā mama
parāśara uvāca
iti tasya vacaḥ śrutvā nandādyāste vrajaukasaḥ
prītyutphullamukhā vipra sādhu sādhvityathābruvan
śobhanaṃ te mataṃ vatsa yadetadbhavatoditam
tatkariṣyāmahe sarvaṃ giriyajñaḥ pravartyatām
parāśara uvāca
tathā ca kṛtavantaste giriyajñaṃ vrajaukasaḥ
dadhipāyasamāṃsādyairdaduḥ śailabaliṃ tataḥ
dvijāṃśca bhojayāmāsuḥ śataśo 'tha sahasraśaḥ
gāvaḥ śailaṃ tataścakrurarcitāstāḥ pradakṣiṇam
ṛṣabhāścāpi nardantaḥ satoyā jaladā iva
girimūrdhani kṛṣṇo 'pi śailo 'hamiti mūrtimān
bubhuje 'nnaṃ bahu tadā gopavaryāhṛtaṃ dvija
tenaiva kṛṣṇo rūpeṇa gopaiḥ saha gireḥ śiraḥ
adhiruhyārcayāmāsa dvitīyāmātmanastanum
antardhānaṃ gate tasmin gopā labdhvā tato varān
kṛtvā girimahaṃ goṣṭhaṃ nijamabhyāyayuḥ punaḥ
parāśara uvāca
mahe pratihate śakro maitreyātiruṣānvitaḥ
saṃvartakaṃ nāma gaṇaṃ toyadānāmathābravīt
bho bho meghā niśamyaitadvacanaṃ vadato mama
ājñānantaramevāśu kriyatāmavicāritam
nandagopaḥ sudurbuddhirgopairanyaiḥ sahāyavān
kṛṣṇāśrayabalādhmāto mahabhaṅgamacīkarat
ājīvo yaḥ parasteṣāṃ gopatvasya ca kāraṇam
tā gāvo vṛṣṭipātena pīḍyantāṃ vacanānmama
ahamapyadriśṛṅgābhaṃ tuṅgamāruhya vāraṇam
sāhāyyaṃ vaḥ kariṣyāmi vāyvambūtsargayojitam
parāśara uvāca
ityājñaptāḥ surendreṇa mumucuste balāhakāḥ
vātavarṣaṃ mahābhīmamabhāvāya gavāṃ dvija
tataḥ kṣaṇena dharaṇī kakubho 'mbarameva ca
ekaṃ dhārāmahāsārapūraṇenābhavan mune
vidyullatākaṣāghātatrastairiva ghanairghanam
nādāpūritadikcakrairdhārāsāram apātyata
andhakārīkṛte loke varṣadbhiraniśaṃ ghanaiḥ
adhaścordhvaṃ ca tiryakca jagadāpyamivābhavat
gāvastu tena patatā varṣavātena veginā
dhūtāḥ prāṇāñjahuḥ sannatrikasakthiśirodharāḥ
kroḍena vatsānākramya tasthuranyā mahāmune
gāvo vivatsāśca kṛtā vāripūreṇa cāparāḥ
vatsāśca dīnavadanāḥ pavanākampikandharāḥ
trāhi trāhītyalpaśabdāḥ kṛṣṇamūcurivārtakāḥ
tatastadgokulaṃ sarvaṃ gogopīgopasaṃkulam
atīvārtaṃ harirdṛṣṭvā maitreyācintayattadā
etatkṛtaṃ mahendreṇa mahabhaṅgavirodhinā
tadetadakhilaṃ goṣṭhaṃ trātavyamadhunā mayā
imamadrimahaṃ dhairyādutpāṭyoruśilāghanam
dhārayiṣyāmi goṣṭhasya pṛthucchatramivopari
parāśara uvāca
iti kṛtvā matiṃ kṛṣṇo govardhanamahīdharam
utpāṭyaikakareṇaiva dhārayāmāsa līlayā
gopāṃścāha jagannāthaḥ samutpāṭitabhūdharaḥ
viśadhvamatra sahitāḥ kṛtaṃ varṣanivāraṇam
sunivāteṣu deśeṣu yathājoṣamihāsyatām
praviśyatāṃ na bhetavyaṃ giripātasya nirbhayaiḥ
ityuktāstena te gopā viviśurgodhanaiḥ saha
śakaṭāropitairbhāṇḍair gopyaścāsārapīḍitāḥ
kṛṣṇo 'pi taṃ dadhāraiva śailamatyantaniścalam
vrajaukovāsibhirharṣavismitākṣairnirīkṣitaḥ
gopagopījanairhṛṣṭaiḥ prītivistāritekṣaṇaiḥ
saṃstūyamānacaritaḥ kṛṣṇaḥ śailamadhārayat
saptarātraṃ mahāmeghā vavarṣurnandagokule
indreṇa coditā vipra gopānāṃ nāśakāriṇaḥ
tato dhṛte mahāśaile paritrāte ca gokule
mithyāpratijño balabhidvārayāmāsa tānghanān
vyabhre nabhasi devendre vitathātmavacasyatha
niṣkramya gokulaṃ hṛṣṭaṃ svasthānaṃ punarāgamat
mumoca kṛṣṇo 'pi tadā govardhanamahācalam
svasthāne vismitamukhairdṛṣṭastaistu vrajaukasaiḥ
parāśara uvāca
dhṛte govardhane śaile paritrāte ca gokule
rocayāmāsa kṛṣṇasya darśanaṃ pākaśāsanaḥ
so 'dhiruhya mahānāgamairāvatam amitrajit
govardhanagirau kṛṣṇaṃ dadarśa tridaśeśvaraḥ
cārayantaṃ mahāvīryaṃ gāśca gopavapurdharam
kṛtsnasya jagato gopaṃ vṛtaṃ gopakumārakaiḥ
garuḍaṃ ca dadarśoccairantardhānagataṃ dvija
kṛtacchāyaṃ harermūrdhni pakṣābhyāṃ pakṣipuṃgavam
avaruhya sa nāgendrādekānte madhusūdanam
śakraḥ sasmitamāhedaṃ prītivistāritekṣaṇaḥ
indra uvāca
kṛṣṇa kṛṣṇa śṛṇuṣvedaṃ yadarthamahamāgataḥ
tvatsamīpaṃ mahābhāga naitaccintyaṃ tvayānyathā
bhārāvatāraṇārthāya pṛthivyāḥ pṛthivītalam
avatīrṇo 'khilādhāra tvameva parameśvaraḥ
mahabhaṅgaviruddhena mayā gokulanāśakāḥ
samādiṣṭā mahāmeghāstaiścaitatkadanaṃ kṛtam
trātāstāśca tvayā gāvaḥ samutpāṭya mahāgirim
tenāhaṃ toṣito vīra karmaṇātyadbhutena te
sādhitaṃ kṛṣṇa devānāmahaṃ manye prayojanam
tvayāyamadripravaraḥ kareṇaikena yaddhṛtaḥ
gobhiśca coditaḥ kṛṣṇa tvatsakāśamihāgataḥ
tvayā trātābhiratyarthaṃ yuṣmatsatkārakāraṇāt
sa tvāṃ kṛṣṇābhiṣekṣyāmi gavāṃ vākyapracoditaḥ
upendratve gavāmindro govindastvaṃ bhaviṣyasi
parāśara uvāca
athopavāhyādādāya ghaṇṭāmairāvatādgajāt
abhiṣekaṃ tayā cakre pavitrajalapūrṇayā
kriyamāṇe 'bhiṣeke tu gāvaḥ kṛṣṇasya tatkṣaṇāt
prasnavodbhūtadugdhārdrāṃ sadyaścakrurvasuṃdharām
abhiṣicya gavāṃ vākyāddevendro vai janārdanam
prītyā sapraśrayaṃ kṛṣṇaṃ punarāha śacīpatiḥ
gavāmetatkṛtaṃ vākyaṃ tathānyadapi me śṛṇu
yadbravīmi mahābhāga bhārāvataraṇecchayā
mamāṃśaḥ puruṣavyāghra pṛthāyāṃ pṛthivītale
avatīrṇo 'rjuno nāma sa rakṣyo bhavatā sadā
bhārāvataraṇe sāhyaṃ sa te vīraḥ kariṣyati
sa rakṣaṇīyo bhavatā yathātmā madhusūdana
bhagavānuvāca
jānāmi bhārate vaṃśe jātaṃ pārthaṃ tavāṃśakam
tamahaṃ pālayiṣyāmi yāvatsthāsyāmi bhūtale
yāvanmahītale śakra sthāsyāmyahamariṃdama
na tāvadarjunaṃ kaściddevendra yudhi jeṣyati
kaṃso nāma mahābāhurdaityo 'riṣṭastathāparaḥ
keśī kuvalayāpīḍo narakādyāstathāpare
hateṣveteṣu devendra bhaviṣyati mahāhavaḥ
tatra viddhi sahasrākṣa bhārāvataraṇaṃ kṛtam
sa tvaṃ gaccha na saṃtāpaṃ putrārthe kartumarhasi
nārjunasya ripuḥ kaścinmamāgre prabhaviṣyati
arjunārthe tvahaṃ sarvānyudhiṣṭhirapurogamān
nivṛtte bhārate yuddhe kuntyai dāsyāmyavikṣatān
parāśara uvāca
ityuktaḥ sampariṣvajya devarājo janārdanam
āruhyairāvataṃ nāgaṃ punareva divaṃ yayau
kṛṣṇo 'pi sahito gobhirgopālaiśca punarvrajam
ājagāmātha gopīnāṃ dṛṣṭipūtena vartmanā
parāśara uvāca
gate śakre tu gopālāḥ kṛṣṇamakliṣṭakāriṇam
ūcuḥ prītyā dhṛtaṃ dṛṣṭvā tena govardhanācalam
vayamasmānmahābhāga bhavatā mahato bhayāt
gāvaśca bhavatā trātā giridhāraṇakarmaṇā
bālakrīḍeyamatulā gopālatvaṃ jugupsitam
divyaṃ ca karma bhavataḥ kimetattāta kathyatām
kāliyo damitastoye pralambo vinipātitaḥ
dhṛto govardhanaścāyaṃ śaṅkitāni manāṃsi naḥ
satyaṃ satyaṃ hareḥ pādau śapāmo 'mitavikrama
yathā tvadvīryamālokya na tvāṃ manyāmahe naram
prītiḥ sastrīkumārasya vrajasya tava keśava
karma cedamaśakyaṃ yatsamastaistridaśairapi
bālatvaṃ cātivīryaṃ ca janma cāsmāsu śobhanam
cintyamānamameyātmañśaṅkāṃ kṛṣṇa prayacchati
devo vā dānavo vā tvaṃ yakṣo gandharva eva vā
kiṃ vāsmākaṃ vicāreṇa bāndhavo 'si namo 'stu te
parāśara uvāca
kṣaṇaṃ bhūtvā tvasau tūṣṇīṃ kiṃcitpraṇayakopavān
ityevamuktastairgopaiḥ kṛṣṇo 'pyāha mahāmune
bhagavānuvāca
matsaṃbandhena vo gopā yadi lajjā na jāyate
ślāghyo vāhaṃ tataḥ kiṃ vo vicāreṇa prayojanam
yadi vo 'sti mayi prītiḥ ślāghyo 'haṃ bhavatāṃ yadi
tadātmabandhusadṛśī buddhirvaḥ kriyatāṃ mayi
nāhaṃ devo na gandharvo na yakṣo na ca dānavaḥ
ahaṃ vo bāndhavo jāto naitaccintyamato 'nyathā
parāśara uvāca
iti śrutvā harervākyaṃ baddhamaunāstato vanam
yayurgopā mahābhāga tasminpraṇayakopini
kṛṣṇastu vimalaṃ vyoma śaraccandrasya candrikām
tathā kumudinīṃ phullāmāmoditadigantarām
vanarājīṃ tathā kūjadbhṛṅgamālāmanoramām
vilokya saha gopībhirmanaścakre ratiṃ prati
vinā rāmeṇa madhuramatīva vanitāpriyam
jagau kalapadaṃ śaurirnānātantrīkṛtavratam
ramyaṃ gītadhvaniṃ śrutvā saṃtyajyāvasathāṃstadā
ājagmustvaritā gopyo yatrāste madhusūdanaḥ
śanaiḥ śanairjagau gopī kācittasya layānugam
dattāvadhānā kācicca tameva manasāsmarat
kācitkṛṣṇeti kṛṣṇeti proktvā lajjāmupāyayau
yayau ca kācitpremāndhātatpārśvam avilajjitā
kācidāvasathasyāntaḥ sthitvā dṛṣṭvā bahirgurum
tanmayatvena govindaṃ dadhyau mīlitalocanā
taccintāvipulāhlādakṣīṇapuṇyacayā tathā
tadaprāptimahāduḥkhavilīnāśeṣapātakā
cintayantī jagatsūtiṃ parabrahmasvarūpiṇam
nirucchvāsatayā muktiṃ gatānyā gopakanyakā
gopīparivṛto rātriṃ śaraccandramanoramām
mānayāmāsa govindo rāsārambharasotsukaḥ
gopyaśca vṛndaśaḥ kṛṣṇaceṣṭāsvāyattamūrtayaḥ
anyadeśaṃ gate kṛṣṇe cerurvṛndāvanāntaram
kṛṣṇo 'hametallalitaṃ vrajāmyālokyatāṃ gatiḥ
anyā bravīti kṛṣṇasya mama gītirniśamyatām
duṣṭa kāliya tiṣṭhātra kṛṣṇo 'hamiti cāparā
bāhumāsphoṭya kṛṣṇasya līlāsarvasvamādade
anyā bravīti bho gopā niḥśaṅkaiḥ sthīyatāmiha
alaṃ vṛṣṭibhayenātra dhṛto govardhano mayā
dhenuko 'yaṃ mayā kṣipto vicarantu yathecchayā
gopī bravīti caivānyā kṛṣṇalīlānukāriṇī
evaṃ nānāprakārāsu kṛṣṇaceṣṭāsu tāstadā
gopyo vyagrāḥ samaṃ cerū ramyaṃ vṛndāvanaṃ vanam
vilokyaikā bhuvaṃ prāha gopī gopavarāṅganā
pulakāñcitasarvāṅgī vikāsinayanotpalā
dhvajavajrāṅkuśābjāṅkarekhāvantyāli paśyata
padānyetāni kṛṣṇasya līlālaṃkṛtagāminaḥ
kāpi tena samaṃ yātā kṛtapuṇyā madālasā
padāni tasyāścaitāni ghanānyalpatanūni ca
puṣpāvacayamatroccaiścakre dāmodaro dhruvam
yenāgrākrāntimātrāṇi padānyatra mahātmanaḥ
atropaviśya sā tena kāpi puṣpairalaṃkṛtā
anyajanmani sarvātmā viṣṇurabhyarcito yayā
puṣpabandhanasaṃmānakṛtamānāmapāsya tām
nandagopasuto yāto mārgeṇānena paśyata
anuyāne 'samarthānyā nitambabharamantharā
yā gantavye drutaṃ yāti nimnapādāgrasaṃsthitiḥ
hastanyastāgrahasteyaṃ tena yāti tathā sakhī
anāyattapadanyāsā lakṣyate padapaddhatiḥ
hastasaṃsparśamātreṇa dhūrtenaiṣā vimānitā
nairāśyānmandagāminyā nivṛttaṃ lakṣyate padam
nūnamuktā tvarāmīti punareṣyāmi te 'ntikam
tena kṛṣṇena yenaiṣā tvaritā padapaddhatiḥ
praviṣṭo gahanaṃ kṛṣṇaḥ padamatra na lakṣyate
nivartadhvaṃ śaśāṅkasya naitaddīdhitigocare
nivṛttāstāstato gopyo nirāśāḥ kṛṣṇadarśane
yamunātīramāgamya jagustaccaritaṃ tadā
tato dadṛśurāyāntaṃ vikāsimukhapaṅkajam
gopyastrailokyagoptāraṃ kṛṣṇamakliṣṭaceṣṭitam
kācidālokya govindamāyāntamatiharṣitā
kṛṣṇa kṛṣṇeti kṛṣṇeti prāha nānyadudīrayat
kācidbhrūbhaṅguraṃ kṛtvā lalāṭaphalakaṃ harim
vilokya netrabhṛṅgābhyāṃ papau tanmukhapaṅkajam
kācidālokya govindaṃ nimīlitavilocanā
tasyaiva rūpaṃ dhyāyantī yogārūḍheva cābabhau
tataḥ kāścitpriyālāpaiḥ kāścidbhrūbhaṅgavīkṣitaiḥ
ninye 'nunayam anyāśca karasparśena mādhavaḥ
tābhiḥ prasannacittābhirgopībhiḥ saha sādaram
rarāma rāsagoṣṭhībhir udāracarito hariḥ
rāsamaṇḍalabandho 'pi kṛṣṇapārśvamanujjhatā
gopījanena naivābhūd ekasthānasthirātmanā
haste pragṛhya caikaikāṃ gopikāṃ rāsamaṇḍale
cakāra tatkarasparśanimīlitadṛśaṃ hariḥ
tataḥ pravavṛte rāsaścaladvalayanisvanaiḥ
anuyātaśaratkāvyageyagītiranukramāt
kṛṣṇaḥ śaraccandramasaṃ kaumudīṃ kumudākaram
jagau gopījanastvekaṃ kṛṣṇanāma punaḥ punaḥ
parivartaśrameṇaikā caladvalayalāpinī
dadau bāhulatāṃ skandhe gopī madhunighātinaḥ
kācitpravilasadbāhuṃ parirabhya cucumba tam
gopī gītastutivyājanipuṇā madhusūdanam
gopīkapolasaṃśleṣamabhipadya harerbhujau
pulakodgamasasyāya svedāmbughanatāṃ gatau
rāsageyaṃ jagau kṛṣṇo yāvattārataradhvaniḥ
sādhu kṛṣṇeti kṛṣṇeti tāvattā dviguṇaṃ jaguḥ
gate 'nugamanaṃ cakrurvalane saṃmukhaṃ yayuḥ
pratilomānulomena bhejurgopāṅganā harim
sa tathā saha gopībhī rarāma madhusūdanaḥ
yathābdakoṭipratimaḥ kṣaṇastena vinābhavat
tā vāryamāṇāḥ patibhiḥ pitṛbhirbhrātṛbhistathā
kṛṣṇaṃ gopāṅganā rātrau ramayanti ratipriyāḥ
so 'pi kaiśorakavayo mānayanmadhusūdanaḥ
reme tābhirameyātmā kṣapāsu kṣapitāhitaḥ
tadbhartṛṣu tathā tāsu sarvabhūteṣu ceśvaraḥ
ātmasvarūparūpo 'sau vyāpya vāyuriva sthitaḥ
yathā samastabhūteṣu nabho 'gniḥ pṛthivī jalam
vāyuścātmā tathaivāsau vyāpya sarvamavasthitaḥ
parāśara uvāca
pradoṣārdhe kadācittu rāsāsakte janārdane
trāsayansamado goṣṭhamariṣṭaḥ samupāgataḥ
satoyatoyadacchāyastīkṣṇaśṛṅgo 'rkalocanaḥ
khurāgrapātairatyarthaṃ dārayanvasudhātalam
lelihānaḥ saniṣpeṣaṃ jihvayauṣṭhau punaḥ punaḥ
saṃrambhāviddhalāṅgūlaḥ kaṭhinaskandhabandhanaḥ
udagrakakudābhogaḥ pramāṇādduratikramaḥ
viṇmūtraliptapṛṣṭhāṅgo gavāmudvegakārakaḥ
pralambakaṇṭho 'timukhastarughātāṅkitānanaḥ
pātayansa gavāṃ garbhāndaityo vṛṣabharūpadhṛk
sūdayaṃstāpasānugro vanānyaṭati yaḥ sadā
tatastamatighorākṣam avekṣyātibhayāturāḥ
gopā gopastriyaścaiva kṛṣṇa kṛṣṇeti cukruśuḥ
siṃhanādaṃ tataścakre talaśabdaṃ ca keśavaḥ
tacchabdaśravaṇāccāsau dāmodaramukhaṃ yayau
agranyastaviṣāṇāgraḥ kṛṣṇakukṣikṛtekṣaṇaḥ
abhyadhāvata duṣṭātmā kṛṣṇaṃ vṛṣabhadānavaḥ
āyāntaṃ daityavṛṣabhaṃ dṛṣṭvā kṛṣṇo mahābalaḥ
na cacāla tataḥ sthānādavajñāsmitalīlayā
āsannaṃ caiva jagrāha grāhavanmadhusūdanaḥ
jaghāna jānunā kukṣau viṣāṇagrahaṇācalam
tasya darpabalaṃ bhaṅktvā gṛhītasya viṣāṇayoḥ
apīḍayadariṣṭasya kaṇṭhaṃ klinnamivāmbaram
utpāṭya śṛṅgamekaṃ tu tenaivātāḍayattataḥ
mamāra sahasā daityo mukhācchoṇitamudvaman
tuṣṭuvurnihate tasmindaitye gopā janārdanam
jambhe hate sahasrākṣaṃ purā devagaṇā yathā
parāśara uvāca
kakudmini hate 'riṣṭe dhenuke vinipātite
pralambe nidhanaṃ nīte dhṛte govardhanācale
damite kāliye nāge bhagne tuṅgadrumadvaye
hatāyāṃ pūtanāyāṃ ca śakaṭe parivartite
kaṃsāya nāradaḥ prāha yathāvṛttamanukramāt
yaśodādevakīgarbhaparivartādyaśeṣataḥ
śrutvā tatsakalaṃ kaṃso nāradāddevadarśanāt
vasudevaṃ prati tadā kopaṃ cakre sudurmatiḥ
so 'tikopādupālabhya sarvayādavasaṃsadi
jagarha yādavāṃścaiva kāryaṃ caitadacintayat
yāvanna balamārūḍhau rāmakṛṣṇau subālakau
tāvadeva mayā vadhyāvasādhyau rūḍhayauvanau
cāṇūro 'tra mahāvīryo muṣṭikaśca mahābalaḥ
etābhyāṃ mallayuddhena ghātayiṣyāmi durmadau
dhanurmahamahāyāgavyājenānīya tau vrajāt
tathā tathā yatiṣyāmi yāsyete saṃkṣayaṃ yathā
śvaphalkatanayaṃ so 'hamakrūraṃ yadupuṃgavam
tayorānayanārthāya preṣayiṣyāmi gokulam
vṛndāvanacaraṃ ghoramādekṣyāmi ca keśinam
tatraivāsāvatibalastāvubhau ghātayiṣyati
gajaḥ kuvalayāpīḍo matsamīpamupāgatau
ghātayiṣyati vā gopau vasudevasutāvubhau
parāśara uvāca
ityālocya sa duṣṭātmā kaṃso rāmajanārdanau
hantuṃ kṛtamatirvīramakrūraṃ vākyamabravīt
kaṃsa uvāca
bho bho dānapate vākyaṃ kriyatāṃ prītaye mama
itaḥ syandanamāruhya gamyatāṃ nandagokulam
vasudevasutau tatra viṣṇoraṃśasamudbhavau
nāśāya kila sambhūtau mama duṣṭau pravardhataḥ
dhanurmaho mamāpyatra caturdaśyāṃ bhaviṣyati
āneyau bhavatā gatvā mallayuddhāya tāvubhau
cāṇūramuṣṭikau mallau niyuddhakuśalau mama
tābhyāṃ sahānayoryuddhaṃ sarvaloko 'tra paśyatu
nāgaḥ kuvalayāpīḍo mahāmātrapracoditaḥ
sa vā haniṣyate pāpau vasudevātmajau śiśū
tau hatvā vasudevaṃ ca nandagopaṃ ca durmatim
haniṣye pitaraṃ cemamugrasenaṃ ca durmatim
tataḥ samastagopānāṃ godhanānyakhilānyaham
vittaṃ cāpahariṣyāmi duṣṭānāṃ madvadhaiṣiṇām
tvām ṛte yādavāścaite duṣṭā dānapate mayi
eteṣāṃ ca vadhāyāhaṃ yatiṣye 'nukramāttataḥ
tato niṣkaṇṭakaṃ sarvaṃ rājyametad ayādavam
praśāsiṣye tvayā tasmānmatprītyā vīra gamyatām
yathā ca māhiṣaṃ sarpirdadhi cāpyupahārya vai
gopāḥ samānayantyāśu tvayā vācyāstathā tathā
parāśara uvāca
ityājñaptastadākrūro mahābhāgavato dvija
prītimānabhavatkṛṣṇaṃ śvo drakṣyāmīti satvaraḥ
tathetyuktvā ca rājānaṃ ratham āruhya śobhanam
niścakrāma tadā puryā mathurāyā madhupriyaḥ
parāśara uvāca
keśī cāpi balodagraḥ kaṃsadūtapracoditaḥ
kṛṣṇasya nidhanākāṅkṣī vṛndāvanamupāgamat
sa khurakṣatabhūpṛṣṭhaḥ saṭākṣepadhutāmbudaḥ
plutavikrāntacandrārkamārgo gopānupādravat
tasya heṣitaśabdena gopālā daityavājinaḥ
gopyaśca bhayasaṃvignā govindaṃ śaraṇaṃ yayuḥ
trāhi trāhīti govindaḥ śrutvā teṣāṃ tadā vacaḥ
satoyajaladadhvānagambhīramidamuktavān
bhagavān uvāca
alaṃ trāsena gopālāḥ keśinaḥ kiṃ bhayāturaiḥ
bhavadbhirgopajātīyairvīravīryaṃ vilopyate
kimanenālpasāreṇa heṣitāṭopakāriṇā
daiteyabalavāhyena valgatā duṣṭavājinā
ehyehi duṣṭa kṛṣṇo 'haṃ pūṣṇor iva pinākadhṛt
pātayiṣyāmi daśanānvadanādakhilāṃstava
ityuktvāsphoṭya govindaḥ keśinaḥ saṃmukhaṃ yayau
vivṛtāsyastu so 'pyenaṃ daiteyāśva upādravat
bāhumābhoginaṃ kṛtvā mukhe tasya janārdanaḥ
praveśayāmāsa tadā keśino duṣṭavājinaḥ
keśino vadanaṃ tena viśatā kṛṣṇabāhunā
śātitā daśanāḥ petuḥ sitābhrāvayavā iva
kṛṣṇasya vavṛdhe bāhuḥ keśidehagato dvija
vināśāya yathā vyādhir ā saṃbhūterupekṣitaḥ
vipāṭitauṣṭho bahulaṃ saphenaṃ rudhiraṃ vaman
so 'kṣiṇī vivṛte cakre niḥsṛte muktabandhane
jaghāna dharaṇīṃ pādaiḥ śakṛnmūtraṃ samutsṛjan
svedārdragātraḥ śrāntaśca niryatnaḥ so 'bhavattataḥ
vyāditāsyo mahāraudraḥ so 'suraḥ kṛṣṇabāhunā
nipapāta dvidhābhūto vaidyutena yathā drumaḥ
dvipādapṛṣṭhapucchārdhaśravaṇaikākṣināsike
keśinaste dvidhābhūte śakale dve virejatuḥ
hatvā tu keśinaṃ kṛṣṇo gopālairmuditairvṛtaḥ
anāyastatanuḥ svastho hasaṃstatraiva tasthivān
tato gopyaśca gopāśca hate keśini vismitāḥ
tuṣṭuvuḥ puṇḍarīkākṣamanurāgamanoramam
athāhāntarito vipro nārado jalade sthitaḥ
keśinaṃ nihataṃ dṛṣṭvā harṣanirbharamānasaḥ
sādhu sādhu jagannātha līlayaiva yadacyuta
nihato 'yaṃ tvayā keśī kleśadastridivaukasām
yuddhotsuko 'hamatyarthaṃ naravājimahāhavam
avṛttapūrvam anyatra draṣṭuṃ svargādupāgataḥ
svakarmāṇyavatāre te kṛtāni madhusūdana
yāni tairvismitaṃ cetastoṣam etena me gatam
turagasyāsya śakro 'pi kṛṣṇa devāśca bibhyati
dhūtakesarajālasya hreṣato 'bhrāvalokinaḥ
yasmāttvayaiṣa duṣṭātmā hataḥ keśī janārdana
tasmātkeśavanāmnā tvaṃ loke khyāto bhaviṣyasi
svastyastu te gamiṣyāmi kaṃsayuddhe 'dhunā punaḥ
paraśvo 'haṃ sameṣyāmi tvayā keśiniṣūdana
ugrasenasute kaṃse sānuge vinipātite
bhārāvatārakartā tvaṃ pṛthivyāḥ pṛthivīdhara
tatrānekaprakārāṇi yuddhāni pṛthivīkṣitām
draṣṭavyāni mayā yuṣmatpraṇītāni janārdana
so 'haṃ yāsyāmi govinda devakāryaṃ mahatkṛtam
tvayā sabhājitaścāhaṃ svasti te 'stu vrajāmyaham
nārade tu gate kṛṣṇaḥ saha gopairavismitaḥ
viveśa gokulaṃ gopīnetrapānaikabhājanam
parāśara uvāca
akrūro 'pi viniṣkramya syandanenāśugāminā
kṛṣṇasaṃdarśanākāṅkṣī prayayau nandagokulam
cintayāmāsa cākrūro nāsti dhanyataro mayā
yo 'hamaṃśāvatīrṇasya mukhaṃ drakṣyāmi cakriṇaḥ
adya me saphalaṃ janma suprabhātā ca me niśā
yadunnidrābjapatrākṣaṃ viṣṇordrakṣyāmyahaṃ mukham
pāpaṃ harati yatpuṃsāṃ smṛtaṃ saṃkalpanāmayam
tatpuṇḍarīkanayanaṃ viṣṇordrakṣyāmyahaṃ mukham
nirjagmuśca yato vedā vedāṅgānyakhilāni ca
drakṣyāmi tatparaṃ dhāma devānāṃ bhagavanmukham
yajñeṣu yajñapuruṣaḥ puruṣaiḥ puruṣottamaḥ
ijyate yo 'khilādhārastaṃ drakṣyāmi jagatpatim
iṣṭvā yamindro yajñānāṃ śatenāmararājatām
avāpa tam anantādim ahaṃ drakṣyāmi keśavam
na brahmā nendrarudrāśvivasvādityamarudgaṇāḥ
yasya svarūpaṃ jānanti sprakṣyatyaṅgaṃ sa me hariḥ
sarvātmā sarvavitsarvaḥ sarvabhūteṣvavasthitaḥ
yo vitatyāvyayo vyāpī sa vakṣyati mayā saha
matsyakūrmavarāhāśvasiṃharūpādibhiḥ sthitim
cakāra jagato yo 'jaḥ so 'dya māmālapiṣyati
sāmprataṃ ca jagatsvāmī kāryamātmahṛdi sthitam
kartuṃ manuṣyatāṃ prāptaḥ svecchādehadhṛgavyayaḥ
yo 'nantaḥ pṛthivīṃ dhatte śekharasthitisaṃsthitām
so 'vatīrṇo jagatyarthe māmakrūreti vakṣyati
pitṛputrasuhṛdbhrātṛmātṛbandhumayīmimām
yanmāyāṃ nālamuttartuṃ jagattasmai namo namaḥ
taratyavidyāṃ vitatāṃ hṛdi yasmin niveśite
yogī māyāmameyāya tasmai vidyātmane namaḥ
yajvibhir yajñapuruṣo vāsudevaśca sātvataiḥ
vedāntavedibhirviṣṇuḥ procyate yo nato 'smi tam
yathā tatra jagaddhāmni dhātaryetatpratiṣṭhitam
sadasattena satyena mayyasau yātu saumyatām
smṛte sakalakalyāṇabhājanaṃ yatra jāyate
puruṣastamajaṃ nityaṃ vrajāmi śaraṇaṃ harim
parāśara uvāca
itthaṃ saṃcintayanviṣṇuṃ bhaktinamrātmamānasaḥ
akrūro gokulaṃ prāptaḥ kiṃcitsūrye virājati
sa dadarśa tadā tatra kṛṣṇam ādohane gavām
vatsamadhyagataṃ phullanīlotpaladalacchavim
praspaṣṭapadmapatrākṣaṃ śrīvatsāṅkitavakṣasam
pralambabāhumāyāmituṅgoraḥsthalamunnasam
savilāsasmitādhāraṃ bibhrāṇaṃ mukhapaṅkajam
tuṅgaraktanakhaṃ padbhyāṃ dharaṇyāṃ supratiṣṭhitam
bibhrāṇaṃ vāsasī pīte vanyapuṣpavibhūṣitam
sāndranīlalatāhastam sitāmbhojāvataṃsakam
haṃsakundendudhavalaṃ nīlāmbaradharaṃ dvija
tasyānu balabhadraṃ ca dadarśa yadunandanaḥ
prāṃśumuttuṅgabāhvaṃsaṃ vikāsimukhapaṅkajam
meghamālāparivṛtaṃ kailāsādrimivāparam
tau dṛṣṭvā vikasadvaktrasarojaḥ sa mahāmatiḥ
pulakāñcitasarvāṅgastadākrūro 'bhavanmune
etattatparamaṃ dhāma tadetatparamaṃ padam
bhagavadvāsudevāṃśo dvidhā yo 'yamavasthitaḥ
sāphalyam akṣṇor yugametadatra dṛṣṭe jagaddhātari yātamuccaiḥ
apyaṅgametadbhagavatprasādād datte 'ṅgasaṅge phalavanmama syāt
apyeṣa pṛṣṭhe mama hastapadmaṃ kariṣyati śrīmadanantamūrtiḥ
yasyāṅgulisparśahatākhilāghairavāpyate siddhir anāśadoṣā
yenāgnividyudraviraśmimālākarālam atyugramapāsya cakram
cakraṃ ghnatā daityapaterhṛtāni daityāṅganānāṃ nayanāñjanāni
yatrāmbu vinyasya balirmanojñānavāpa bhogānvasudhātalasthaḥ
tathāmaratvaṃ tridaśādhipatyaṃ manvantaraṃ pūrṇamapetaśatruḥ
apyeṣa māṃ kaṃsaparigraheṇa doṣāspadībhūtam adoṣaduṣṭam
kartāvamānopahataṃ dhigastu tajjanmanaḥ sādhu bahiṣkṛto yaḥ
jñānātmakasyāmalasattvarāśer apetadoṣasya sadā sphuṭasya
kiṃ vā jagatyatra samastapuṃsāmajñātamasyāsti hṛdi sthitasya
tasmādahaṃ bhaktivinamracetā vrajāmi sarveśvaramīśvarāṇām
aṃśāvatāraṃ puruṣottamasya anādimadhyāntamayasya viṣṇoḥ
parāśara uvāca
cintayanniti govindamupagamya sa yādavaḥ
akrūro 'smīti caraṇau nanāma śirasā hareḥ
so 'pyenaṃ dhvajavajrābjakṛtacihnena pāṇinā
saṃspṛśyākṛṣya ca prītyā sugāḍhaṃ pariṣasvaje
kṛtasaṃvandanau tena yathāvadbalakeśavau
tataḥ praviṣṭau saṃhṛṣṭau tamādāyātmamandiram
saha tābhyāṃ tadākrūraḥ kṛtasaṃvandanādikaḥ
bhuktabhojyo yathānyāyamācacakṣe tatastayoḥ
yathā nirbhartsyate tena kaṃsenānakadundubhiḥ
yathā ca devakī devī dānavena durātmanā
ugrasene yathā kaṃsaḥ sudurātmā ca vartate
yaṃ caivārthaṃ samuddiśya sa kaṃsena visarjitaḥ
tat sarvaṃ vistarācchrutvā bhagavānkeśisūdanaḥ
uvācākhilamapyetajjñātaṃ dānapate mayā
kariṣye ca mahābhāga yadatraupayikaṃ matam
vicintyaṃ nānyathaitatte viddhi kaṃsaṃ hataṃ mayā
ahaṃ rāmaśca mathurāṃ śvo yāsyāvaḥ samaṃ tvayā
gopavṛddhāśca yāsyanti hyādāyopāyanaṃ bahu
niśeyaṃ nīyatāṃ vīra na cintāṃ kartumarhasi
trirātrābhyantare kaṃsaṃ haniṣyāmi sahānugam
parāśara uvāca
samādiśya tato gopānakrūro 'pi sakeśavaḥ
suṣvāpa balabhadraśca nandagopagṛhe tataḥ
tataḥ prabhāte vimale kṛṣṇarāmau mahāmatī
akrūreṇa samaṃ gantumudyatau mathurāṃ prati
dṛṣṭvā gopījanaḥ sāsraḥ ślathadvalayabāhukaḥ
niśaśvāsātiduḥkhārtaḥ prāha cedaṃ parasparam
mathurāṃ prāpya govindaḥ kathaṃ gokulameṣyati
nāgarastrīkalālāpamadhu śrotreṇa pāsyati
vilāsivākyapāneṣu nāgarīṇāṃ kṛtāspadam
cittamasya kathaṃ bhūyo grāmyagopīṣu yāsyati
sāraṃ samastagoṣṭhasya vidhinā haratā harim
prahṛtaṃ gopayoṣitsu nirghṛṇena durātmanā
bhāvagarbhasmitaṃ vākyaṃ vilāsalalitā gatiḥ
nāgarīṇāmatīvaitatkaṭākṣekṣitameva ca
grāmyo harirayaṃ tāsāṃ vilāsanigaḍairyutaḥ
bhavatīnāṃ punaḥ pārśvaṃ kayā yuktyā sameṣyati
eṣaeṣa rathamāruhya mathurāṃ yāti keśavaḥ
krūreṇākrūrakeṇātra nirāśena pratāritaḥ
kiṃ na vetti nṛśaṃso 'yamanurāgaparaṃ janam
yenemam akṣṇor āhlādaṃ nayatyanyatra no harim
eṣa rāmeṇa sahitaḥ prayātyatyantanirghṛṇaḥ
rathamāruhya govindastvaryatāmasya vāraṇe
gurūṇāmagrato vaktuṃ kiṃ bravīṣi na naḥ kṣamam
guravaḥ kiṃ kariṣyanti dagdhānāṃ virahāgninā
nandagopamukhā gopā gantumete samudyatāḥ
nodyamaṃ kurute kaścidgovindavinivartane
suprabhātādya rajanī mathurāvāsiyoṣitām
pāsyantyacyutavaktrābjaṃ yāsāṃ netrālipaṅktayaḥ
dhanyāste pathi ye kṛṣṇamito yāntyanivāritāḥ
udvahiṣyanti paśyantaḥ svadehaṃ pulakāñcitam
mathurānagarīpauranayanānāṃ mahotsavaḥ
govindāvayavairdṛṣṭairatīvādya bhaviṣyati
ko nu svapnaḥ sabhāgyābhirdṛṣṭastābhiradhokṣajam
vistārikāntinayanā yā drakṣyantyanivāritam
aho gopījanasyāsya darśayitvā mahānidhim
uddhṛtānyatra netrāṇi vidhātrākaruṇātmanā
anurāgeṇa śaithilyamasmāsu vrajato hareḥ
śaithilyam upayāntyāśu kareṣu valayānyapi
akrūraḥ krūrahṛdayaḥ śīghraṃ prerayate hayān
evamārtāsu yoṣitsu ghṛṇā kasya na jāyate
eṣa kṛṣṇarathasyoccaiścakrareṇurnirīkṣyatām
dūrībhūto hariryena so 'pi reṇurna lakṣyate
parāśara uvāca
ityevam atihārdena gopījananirīkṣitaḥ
tatyāja vrajabhūbhāgaṃ saha rāmeṇa keśavaḥ
gacchanto javanāśvena rathena yamunātaṭam
prāptā madhyāhnasamaye rāmākrūrajanārdanāḥ
athāha kṛṣṇamakrūro bhavadbhyāṃ tāvadāsyatām
yāvatkaromi kālindyāmāhnikārhaṇamambhasi
tathetyuktastataḥ snātaḥ svācāntaḥ sa mahāmatiḥ
dadhyau brahma paraṃ vipra praviśya yamunājale
phaṇāsahasramālāḍhyaṃ balabhadraṃ dadarśa saḥ
kundāmalāṅgam unnidrapadmapatrāruṇekṣaṇam
vṛtaṃ vāsukirambhādyairmahadbhiḥ pavanāśibhiḥ
saṃstūyamānaṃ gandharvairvanamālāvibhūṣitam
dadhānamasite vastre cārupadmāvataṃsakam
cārukuṇḍalinaṃ mattamantarjalatale sthitam
tasyotsaṅge ghanaśyāmamātāmrāyatalocanam
caturbāhumudārāṅgaṃ cakrādyāyudhabhūṣaṇam
pīte vasānaṃ vasane citramālyavibhūṣaṇam
śakracāpataḍinmālāvicitramiva toyadam
śrīvatsavakṣasaṃ cārukeyūramukuṭojjvalam
dadarśa kṛṣṇamakliṣṭaṃ puṇḍarīkāvataṃsakam
sanandanādyairmunibhiḥ siddhayogairakalmaṣaiḥ
vicintyamānaṃ tatrasthairnāsāgranyastalocanaiḥ
balakṛṣṇau tathākrūraḥ pratyabhijñāya vismitaḥ
so 'cintayadrathācchīghraṃ kathamatrāgatāviti
vivakṣoḥ stambhayāmāsa vācaṃ tasya janārdanaḥ
tato niṣkramya salilādrathamabhyāgataḥ punaḥ
dadarśa tatra caivobhau rathasyoparyadhiṣṭhitau
rāmakṛṣṇau yathāpūrvaṃ manuṣyavapuṣānvitau
nimagnaśca punastoye sa dadarśa tathaiva tau
saṃstūyamānau gandharvamunisiddhamahoragaiḥ
tato vijñātasadbhāvaḥ sa tu dānapatistadā
tuṣṭāva sarvavijñānamayamacyutamīśvaram
akrūra uvāca
sanmātrarūpiṇe 'cintyamahimne paramātmane
vyāpine naikarūpaikasvarūpāya namo namaḥ
satyarūpāya te 'cintyahavirbhūtāya te namaḥ
namo 'vijñeyarūpāya parāya prakṛteḥ prabho
bhūtātmā cendriyātmā ca pradhānātmā tathā bhavān
ātmā ca paramātmā ca tvamekaḥ pañcadhā sthitaḥ
prasīda sarvasarvātman kṣarākṣaramayeśvara
brahmaviṣṇuśivākhyābhiḥ kalpanābhirudīritaḥ
anākhyeyasvarūpātmann anākhyeyaprayojana
anākhyeyābhidhānaṃ tvāṃ nato 'smi parameśvara
na yatra nātha vidyante nāmajātyādikalpanāḥ
tadbrahma paramaṃ nityamavikāri bhavānaja
na kalpanāmṛte 'rthasya sarvasyādhigamo yataḥ
tataḥ kṛṣṇācyutānantaviṣṇusaṃjñābhirīḍyase
sarvārthāstvamaja vikalpanābhiretaddevādyaṃ jagadakhilaṃ tvameva viśvam
viśvātmaṃstvamiti vikārabhāvahīnaḥ sarvasminna hi bhavato 'sti kiṃcidanyat
tvaṃ brahmā paśupatiraryamā vidhātā dhātā tvaṃ tridaśapatiḥ samīraṇo 'gniḥ
toyeśo dhanapatirantakastvameko bhinnārthairjagadabhipāsi śaktibhedaiḥ
viśvaṃ bhavānsṛjati sūryagabhastirūpo viśvaṃ ca te guṇamayo 'yamaja prapañcaḥ
rūpaṃ paraṃ sad iti vācakam akṣaraṃ yajjñānātmane sadasate praṇato 'smi tasmai
oṃ namo vāsudevāya namaḥ saṃkarṣaṇāya te
pradyumnāya namastubhyam aniruddhāya te namaḥ
parāśara uvāca
evamantarjale viṣṇumabhiṣṭūya sa yādavaḥ
arcayāmāsa sarveśaṃ puṣpadhūpairmanomayaiḥ
parityaktānyaviṣayaṃ manastatra niveśya saḥ
brahmabhūte ciraṃ sthitvā virarāma samādhitaḥ
kṛtakṛtyamivātmānaṃ manyamāno mahāmatiḥ
ājagāma rathaṃ bhūyo nirgamya yamunāmbhasaḥ
rāmakṛṣṇau ca dadṛśe yathāpūrvaṃ rathe sthitau
vismitākṣastadākrūrastaṃ ca kṛṣṇo 'bhyabhāṣata
nūnaṃ te dṛṣṭamāścaryamakrūra yamunājale
vismayotphullanayano bhavānsaṃlakṣyate yataḥ
akrūra uvāca
antarjale yadāścaryaṃ dṛṣṭaṃ tatra mayācyuta
tadatrāpi hi paśyāmi mūrtimatpurataḥ sthitam
jagadetanmahāścaryaṃ rūpaṃ yasya mahātmanaḥ
tenāścaryapareṇāhaṃ bhavatā kṛṣṇa saṃgataḥ
tatkim etena mathurāṃ prayāmo madhusūdana
bibhemi kaṃsāddhigjanma parapiṇḍopajīvinām
ityuktvā codayāmāsa tānhayānvātaraṃhasaḥ
samprāptaścātisāyāhne so 'krūro mathurāṃ purīm
vilokya mathurāṃ rāmaṃ rāmaṃ cāha sa yādavaḥ
padbhyāṃ yātaṃ mahāvīryau rathenaiko viśāmyaham
gantavyaṃ vasudevasya na bhavadbhyāṃ tathā gṛham
yuvayorhi kṛte vṛddhaḥ sa kaṃsena nirasyate
parāśara uvāca
ityuktvā praviveśātha so 'krūro mathurāṃ purīm
praviṣṭau rāmakṛṣṇau ca rājamārgamupāgatau
strībhirnaraiśca sānandaṃ locanairabhivīkṣitau
jagmaturlīlayā vīrau mattau bālagajāviva
bhramamāṇau tu tau dṛṣṭvā rajakaṃ raṅgakārakam
ayācetāṃ surūpāṇi vāsāṃsi rucirānanau
kaṃsasya rajakaḥ so 'tha prasādārūḍhavismayaḥ
bahūnyākṣepavākyāni prāhoccai rāmakeśavau
tatastalaprahāreṇa kṛṣṇastasya durātmanaḥ
pātayāmāsa kopena rajakasya śiro bhuvi
hatvādāya ca vastrāṇi pītanīlāmbarau tataḥ
kṛṣṇarāmau mudā yuktau mālākāragṛhaṃ gatau
vikāsinetrayugalo mālākāro 'pi vismitaḥ
etau kasya kuto vaitau maitreyācintayattataḥ
pītanīlāmbaradharau tau dṛṣṭvātimanoharau
sa tarkayāmāsa tadā bhuvaṃ devāvupāgatau
vikāsimukhapadmābhyāṃ tābhyāṃ puṣpāṇi yācitaḥ
bhuvaṃ viṣṭabhya hastābhyāṃ pasparśa śirasā mahīm
prasādaparamau nāthau mama gehamupāgatau
dhanyo 'hamarcayiṣyāmītyāha tau mālyajīvakaḥ
tataḥ prahṛṣṭavadanastayoḥ puṣpāṇi kāmataḥ
cārūṇyetānyathaitāni pradadau sa vilobhayan
punaḥ punaḥ praṇamyāsau mālākāro narottamau
dadau puṣpāṇi cārūṇi gandhavantyamalāni ca
mālākārāya kṛṣṇo 'pi prasannaḥ pradadau varam
śrīstvāṃ matsaṃśrayā bhadra na kadācittyajiṣyati
balahānirna te saumya dhanahānistathaiva ca
yāvaddināni tāvacca na naśiṣyati saṃtatiḥ
bhuktvā ca bhogānvipulāṃstvamante matprasādajam
mamānusmaraṇaṃ prāpya divyaṃ lokamavāpsyasi
dharme manaśca te bhadra sarvakālaṃ bhaviṣyati
yuṣmatsaṃtatijātānāṃ dīrghamāyurbhaviṣyati
nopasargādikaṃ doṣaṃ yuṣmatsaṃtatisaṃbhavaḥ
samprāpsyati mahābhāga yāvatsūryo bhaviṣyati
parāśara uvāca
ityuktvā tadgṛhāt kṛṣṇo baladevasahāyavān
nirjagāma muniśreṣṭha mālākāreṇa pūjitaḥ
parāśara uvāca
rājamārge tataḥ kṛṣṇaḥ sānulepanabhājanām
dadarśa kubjāmāyāntīṃ navayauvanagocarām
tāmāha lalitaṃ kṛṣṇaḥ kasyedamanulepanam
bhavatyā nīyate satyaṃ vadendīvaralocane
sakāmenaiva sā proktā sānurāgā hariṃ prati
prāha sā lalitaṃ kubjā taddarśanabalātkṛtā
kānta kasmānna jānāsi kaṃsenābhiniyojitām
naikavakreti vikhyātāmanulepanakarmaṇi
nānyapiṣṭaṃ hi kaṃsasya prītaye hyanulepanam
bhavatyahamatīvāsya prasādadhanabhājanam
śrīkṛṣṇa uvāca
sugandham etadrājārhaṃ ruciraṃ rucirānane
āvayor gātrasadṛśaṃ dīyatāmanulepanam
parāśara uvāca
śrutvaitadāha sā kubjā gṛhyatāmiti sādaram
anulepanaṃ ca dadau gātrayogyamathobhayoḥ
bhakticchedānuliptāṅgau tatastau puruṣarṣabhau
sendracāpau virājetāṃ sitakṛṣṇāvivāmbudau
tatastāṃ cibuke śaurirullāpanavidhānavit
utpāṭya tolayāmāsa dvyaṅgulenāgrapāṇinā
cakarṣa padbhyāṃ ca tadā ṛjutvaṃ keśavo 'nayat
tataḥ sā ṛjutāṃ prāptā yoṣitāmabhavadvarā
vilāsalalitaṃ prāha premagarbhabharālasam
vastre pragṛhya govindaṃ vraja gehaṃ mameti vai
āyāsye bhavatīgehamiti tāṃ prahasan hariḥ
visasarja jahāsoccai rāmasyālokya cānanam
bhakticchedānuliptāṅgau nīlapītāmbarau ca tau
dhanuḥśālāṃ tato yātau citramālyopaśobhitau
āyogavaṃ dhanūratnaṃ tābhyāṃ pṛṣṭaistu rakṣibhiḥ
ākhyāte sahasā kṛṣṇo gṛhītvāpūrayaddhanuḥ
tataḥ pūrayatā tena bhajyamānaṃ balāddhanuḥ
cakāra sumahāśabdaṃ mathurā yena pūritā
anuyuktau tatastau tu bhagne dhanuṣi rakṣibhiḥ
rakṣisainyaṃ nikṛtyobhau niṣkrāntau kārmukālayāt
akrūrāgamavṛttāntamupalabhya tathā dhanuḥ
bhagnaṃ śrutvātha kaṃso 'pi prāha cāṇūramuṣṭikau
kaṃsa uvāca
gopāladārakau prāptau bhavadbhyāṃ tau mamāgrataḥ
mallayuddhe nihantavyau mama prāṇaharau hi tau
niyuddhe tadvināśena bhavadbhyāṃ toṣito hyaham
dāsyāmyabhimatānkāmān nānyathaitanmahābalau
nyāyato 'nyāyato vāpi bhavadbhyāṃ tau mamāhitau
hantavyau tadvadhādrājyaṃ sāmānyaṃ vo bhaviṣyati
ityādiśya sa tau mallau tataścāhūya hastipam
provācoccaistvayā mallasamājadvāri kuñjaraḥ
sthāpyaḥ kuvalayāpīḍastena tau gopadārakau
ghātanīyau niyuddhāya raṅgadvāramupāgatau
tamapyājñāpya dṛṣṭvā ca mañcānsarvānupākṛtān
āsannamaraṇaḥ kaṃsaḥ sūryodayamudaikṣata
tataḥ samastamañceṣu nāgaraḥ sa tadā janaḥ
rājamañceṣu cārūḍhāḥ saha bhṛtyairmahībhṛtaḥ
mallaprāśnikavargaśca raṅgamadhyasamīpataḥ
kṛtaḥ kaṃsena kaṃso 'pi tuṅgamañce vyavasthitaḥ
antaḥpurāṇāṃ mañcāśca tathānye parikalpitāḥ
anye ca vāramukhyānāmanye nāgarayoṣitām
nandagopādayo gopā mañceṣvanyeṣvavasthitāḥ
akrūravasudevau ca mañcaprānte vyavasthitau
nāgarīyoṣitāṃ madhye devakī putragṛddhinī
antakāle 'pi putrasya drakṣyāmi ruciraṃ mukham
vādyamāneṣu tūryeṣu cāṇūre cātivalgati
hāhākārapare loke āsphoṭayati muṣṭike
hatvā kuvalayāpīḍaṃ hastyārohapracoditam
madāsṛganuliptāṅgau gajadantavarāyudhau
mṛgamadhye yathā siṃhau garvalīlāvalokinau
praviṣṭau sumahāraṅgaṃ balabhadrajanārdanau
hāhākāro mahāñjajñe sarvamañceṣvanantaram
kṛṣṇo 'yaṃ balabhadro 'yamiti lokasya vismayāt
so 'yaṃ yena hatā ghorā pūtanā sā niśācarī
kṣiptaṃ tu śakaṭaṃ yena bhagnau ca yamalārjunau
so 'yaṃ yaḥ kāliyaṃ nāgaṃ nanartāruhya bālakaḥ
dhṛto govardhano yena saptarātraṃ mahāgiriḥ
ariṣṭo dhenukaḥ keśī līlayaiva mahātmanā
nihatā yena durvṛttā dṛśyatāṃ so 'yam acyutaḥ
ayaṃ cāsya mahābāhurbalabhadro 'grajo 'grataḥ
prayāti līlayā yoṣinmanonayananandanaḥ
ayaṃ sa kathyate prājñaiḥ purāṇārthāvalokibhiḥ
gopālo yādavaṃ vaṃśaṃ magnamabhyuddhariṣyati
ayaṃ sa sarvabhūtasya viṣṇorakhilajanmanaḥ
avatīrṇo mahīmaṃśo nūnaṃ bhāraharo bhuvaḥ
ityevaṃ varṇite paurai rāme kṛṣṇe ca tatkṣaṇāt
urastatāpa devakyāḥ snehasnutapayodharam
mahotsavamivāsādya putrānanavilokanam
yuveva vasudevo 'bhūdvihāyābhyāgatāṃ jarām
vistāritākṣiyugalo rājāntaḥpurayoṣitaḥ
nāgarastrīsamūhaśca draṣṭuṃ na virarāma tam
sakhyaḥ paśyata kṛṣṇasya mukhamatyaruṇekṣaṇam
gajayuddhakṛtāyāsasvedāmbukaṇikācitam
vikāsiśaradambhojam avasyāyajalokṣitam
paribhūya sthitaṃ janma saphalaṃ kriyatāṃ dṛśaḥ
śrīvatsāṅkaṃ mahaddhāma bālasyaitadvilokyatām
vipakṣakṣapaṇaṃ vakṣo bhujayugmaṃ ca bhāmini
kiṃ na paśyasi kundendumṛṇāladhavalānanam
balabhadramimaṃ nīlaparidhānamupāgatam
valgatā muṣṭikenaitaccāṇūreṇa tathā sakhi
kriyate balabhadrasya hāsyametadvilokyatām
sakhyaḥ paśyata cāṇūraṃ niyuddhārthamayaṃ hariḥ
samupaiti na santyatra kiṃ vṛddhā yuktakāriṇaḥ
kva yauvanonmukhībhūtasukumāratanurhariḥ
kva vajrakaṭhinābhogaśarīro 'yaṃ mahāsuraḥ
imau sulalitau raṅge vartete navayauvanau
daiteyamallāścāṇūrapramukhās tvatidāruṇāḥ
niyuddhaprāśnikānāṃ tu mahāneṣa vyatikramaḥ
yad bālabalinoryuddhaṃ madhyasthaiḥ samupekṣyate
parāśara uvāca
itthaṃ purastrīlokasya vadataścālayanbhuvam
vavalga baddhakakṣyo 'ntarjanasya bhagavānhariḥ
balabhadro 'pi cāsphoṭya vavalga lalitaṃ yadā
pade pade tadā bhūmiryanna śīrṇā tadadbhutam
cāṇūreṇa tataḥ kṛṣṇo yuyudhe 'mitavikramaḥ
niyuddhakuśalo daityo balabhadreṇa muṣṭikaḥ
saṃnipātāvadhūtaistu cāṇūreṇa samaṃ hariḥ
kṣepaṇairmuṣṭibhiścaiva kīlavajranipātanaiḥ
pādoddhūtaiḥ pramṛṣṭaiśca tayoryuddhamabhūnmahat
aśastramatighoraṃ tattayoryuddhaṃ sudāruṇam
balaprāṇaviniṣpādyaṃ samājotsavasaṃnidhau
yāvadyāvacca cāṇūro yuyudhe hariṇā saha
prāṇahānimavāpāgryāṃ tāvattāvallavāllavam
kṛṣṇo 'pi yuyudhe tena līlayaiva jaganmayaḥ
khedāccālayatā kopānnijaśekharakesaram
balakṣayaṃ vivṛddhiṃ ca dṛṣṭvā cāṇūrakṛṣṇayoḥ
vārayāmāsa tūryāṇi kaṃsaḥ kopaparāyaṇaḥ
mṛdaṅgādiṣu tūryeṣu pratiṣiddheṣu tatkṣaṇāt
khe saṃgatānyavādyanta devatūryāṇyanekaśaḥ
jaya govinda cāṇūraṃ jahi keśava dānavam
ityantardhānagā devāstadocuratiharṣitāḥ
cāṇūreṇa ciraṃ kālaṃ krīḍitvā madhusūdanaḥ
utpāṭya bhrāmayāmāsa tadvadhāya kṛtodyamaḥ
bhrāmayitvā śataguṇaṃ daityamallamamitrajit
bhūmāvāsphoṭayāmāsa gagane gatajīvitam
bhūmāvāsphoṭitastena cāṇūraḥ śatadhāvrajat
raktasrāvamahāpaṅkāṃ cakāra sa tadā bhuvam
baladevo 'pi tatkālaṃ muṣṭikena mahābalaḥ
yuyudhe daityamallena cāṇūreṇa yathā hariḥ
so 'pyenaṃ muṣṭinā mūrdhni vakṣasyāhatya jānunā
pātayitvā dharāpṛṣṭhe niṣpipeṣa gatāyuṣam
kṛṣṇas tośalakaṃ bhūyo mallarājaṃ mahābalam
vāmamuṣṭiprahāreṇa pātayāmāsa bhūtale
cāṇūre nihate malle muṣṭike vinipātite
nīte kṣayaṃ tośalake sarve mallāḥ pradudruvuḥ
vavalgatustadā raṅge kṛṣṇasaṃkarṣaṇāvubhau
samānavayaso gopānbalādākṛṣya harṣitau
kaṃso 'pi koparaktākṣaḥ prāhoccairvyāpṛtānnarān
gopāvetau samājaughānniṣkrāmyetāṃ balāditaḥ
nando 'pi gṛhyatāṃ pāpo nigaḍairāyasairiha
avṛddhārheṇa daṇḍena vasudevo 'pi hanyatām
valganti gopāḥ kṛṣṇena ye ceme sahitāḥ puraḥ
gāvo hriyantām eteṣāṃ yaccāsti vasu kiṃcana
evamājñāpayānaṃ tu prahasya madhusūdanaḥ
utplutyāruhya taṃ mañcaṃ kaṃsaṃ jagrāha vegataḥ
keśeṣvākṛṣya vigalatkirīṭam avanītale
kaṃsaṃ sa pātayāmāsa tasyopari papāta ca
niḥśeṣajagadādhāraguruṇā patatopari
kṛṣṇena tyājitaḥ prāṇānugrasenātmajo nṛpaḥ
mṛtasya keśeṣu tadā gṛhītvā madhusūdanaḥ
cakarṣa dehaṃ kaṃsasya raṅgamadhye mahābalaḥ
gauraveṇātimahatā parikhā tena kṛṣyatā
kṛtā kaṃsasya dehena vegeneva mahāmbhasaḥ
kaṃse gṛhīte kṛṣṇena tadbhrātābhyāgato ruṣā
sunāmā balabhadreṇa līlayaiva nipātitaḥ
tato hāhākṛtaṃ sarvamāsīt tadraṅgamaṇḍalam
avajñayā hataṃ dṛṣṭvā kṛṣṇena mathureśvaram
kṛṣṇo 'pi vasudevasya pādau jagrāha satvaraḥ
devakyāśca mahābāhurbaladevasahāyavān
utthāpya vasudevastaṃ devakī ca janārdanam
smṛtajanmoktavacanau tāveva praṇatau sthitau
vasudeva uvāca
prasīda sīdatāṃ deva devānāṃ varada prabho
tathāvayoḥ prasādena kṛtoddhāraśca keśava
ārādhito yadbhagavānavatīrṇo gṛhe mama
durvṛttanidhanārthāya tena naḥ pāvitaṃ kulam
tvamantaḥ sarvabhūtānāṃ sarvabhūteṣvavasthitaḥ
pravartete samastātmaṃstvatto bhūtabhaviṣyatī
yajñaistvam ijyase nityaṃ sarvadevamayācyuta
tvameva yajño yaṣṭā ca yajñānāṃ parameśvaraḥ
sāpahnavaṃ mama mano yad etattvayi jāyate
devakyāścātmajaprītyā tadatyantaviḍambanā
kva kartā sarvabhūtānām anādinidhano bhavān
kva me manuṣyakasyaiṣā jihvā putreti vakṣyati
jagadetajjagannātha sambhūtamakhilaṃ yataḥ
kayā yuktyā vinā māyāṃ so 'smattaḥ sambhaviṣyati
yasminpratiṣṭhitaṃ sarvaṃ jagatsthāvarajaṅgamam
sa koṣṭhotsaṅgaśayano manuṣyājjāyate katham
sa tvaṃ prasīda parameśvara pāhi viśvam aṃśāvatārakaraṇairna mamāsi putraḥ
ābrahmapādapam ayaṃ jagad etad īśa tvatto vimohayasi kiṃ parameśvarātman
māyāvimohitadṛśā tanayo mameti kaṃsādbhayaṃ kṛtamapāstabhayātitīvram
nīto 'si gokulam ito 'tibhayākulasya vṛddhiṃ gato 'si mama nāsti mamatvamīśa
karmāṇi rudramarudaśviśatakratūnāṃ sādhyāni yāni na bhavanti nirīkṣitāni
tvaṃ viṣṇurīśa jagatāmupakārahetoḥ prāpto 'si naḥ parigataṃ vigato hi mohaḥ
parāśara uvāca
tau samutpannavijñānau bhagavatkarmadarśanāt
devakīvasudevau tu dṛṣṭvā māyāṃ punarhariḥ
mohāya yaducakrasya vitatāna sa vaiṣṇavīm
uvāca cāmba bhostāta cirādutkaṇṭhitena me
bhavantau kaṃsabhītena dṛṣṭau saṃkarṣaṇena ca
kurvatāṃ yāti yaḥ kālo mātāpitrorapūjanam
tatkhaṇḍamāyuṣo vyarthaṃ sādhūnāmupajāyate
gurudevadvijātīnāṃ mātāpitrośca pūjanam
kurvatāṃ saphalaṃ janma dehināṃ tāta jāyate
tatkṣantavyamidaṃ sarvamatikramakṛtaṃ pitaḥ
kaṃsapratāpavīryābhyāmāvayoḥ paravaśyayoḥ
parāśara uvāca
ityuktvātha praṇamyobhau yaduvṛddhānanukramāt
yathāvadabhipūjyātha cakratuḥ pauramānanam
kaṃsapatnyastataḥ kaṃsaṃ parivārya hataṃ bhuvi
vilepurmātaraścāsya duḥkhaśokapariplutāḥ
bahuprakāramatyarthaṃ paścāttāpāturo hariḥ
tāḥ samāśvāsayāmāsa svayamasrāvilekṣaṇaḥ
ugrasenaṃ tato bandhānmumoca madhusūdanaḥ
abhyaṣiñcattathaivainaṃ nijarājye hatātmajam
rājye 'bhiṣiktaḥ kṛṣṇena yadusiṃhaḥ sutasya saḥ
cakāra pretakāryāṇi ye cānye tatra ghātitāḥ
kṛtaurdhvadaihikaṃ cainaṃ siṃhāsanagataṃ hariḥ
uvācājñāpaya vibho yatkāryam aviśaṅkitaḥ
yayātiśāpādvaṃśo 'yam arājyārho 'pi sāmpratam
mayi bhṛtye sthite devānājñāpayatu kiṃ nṛpaiḥ
parāśara uvāca
ityuktvā so 'smaradvāyumājagāma ca tatkṣaṇāt
uvāca cainaṃ bhagavānkeśavaḥ kāryamānuṣaḥ
gacchendraṃ brūhi vāyo tvamalaṃ garveṇa vāsava
dīyatāmugrasenāya sudharmā bhavatā sabhā
kṛṣṇo bravīti rājārhametadratnamanuttamam
sudharmākhyā sabhā yuktamasyāṃ yadubhirāsitum
parāśara uvāca
ityuktaḥ pavano gatvā sarvamāha śacīpatim
dadau so 'pi sudharmākhyāṃ sabhāṃ vāyoḥ puraṃdaraḥ
vāyunā cāhṛtāṃ divyāṃ sabhāṃ te yadupuṃgavāḥ
bubhujuḥ sarvaratnāḍhyāṃ govindabhujasaṃśrayāt
viditākhilavijñānau sarvajñānamayāvapi
śiṣyācāryakramaṃ vīrau khyāpayantau yadūttamau
tataḥ sāṃdīpaniṃ kāśyamavantīpuravāsinam
astrārthaṃ jagmaturvīrau baladevajanārdanau
tasya śiṣyatvamabhyetya guruvṛttiparau hi tau
darśayāṃcakraturvīrāvācāramakhile jane
sarahasyaṃ dhanurvedaṃ sasaṃgraham adhīyatām
ahorātraiścatuḥṣaṣṭyā tadadbhutamabhūddvija
sāṃdīpanirasaṃbhāvyaṃ tayoḥ karmātimānuṣam
vicintya tau tadā mene prāptau candradivākarau
astragrāmamaśeṣaṃ ca proktamātramavāpya tau
ūcaturvriyatāṃ yā te dātavyā gurudakṣiṇā
so 'pyatīndriyamālokya tayoḥ karma mahāmatiḥ
ayācata mṛtaṃ putraṃ prabhāse lavaṇārṇave
gṛhītāstrau tatastau tu sārghapātro mahodadhiḥ
uvāca na mayā putro hṛtaḥ sāṃdīpaneriti
daityaḥ pañcajano nāma śaṅkharūpaḥ sa bālakam
jagrāha so 'sti salile mamaivāsurasūdana
parāśara uvāca
ityukto 'ntarjalaṃ gatvā hatvā pañcajanaṃ ca tam
kṛṣṇo jagrāha tasyāsthiprabhavaṃ śaṅkhamuttamam
yasya nādena daityānāṃ balahānirajāyata
devānāṃ vavṛdhe tejo yātyadharmaśca saṃkṣayam
taṃ pāñcajanyamāpūrya gatvā yamapurīṃ hariḥ
baladevaśca balavāñjitvā vaivasvataṃ yamam
taṃ bālaṃ yātanāsaṃsthaṃ yathāpūrvaśarīriṇam
pitre pradattavānkṛṣṇo balaśca balināṃ varaḥ
mathurāṃ ca punaḥ prāptāvugrasenena pālitām
prahṛṣṭapuruṣastrīkāvubhau rāmajanārdanau
parāśara uvāca
jarāsaṃdhasute kaṃsa upayeme mahābalaḥ
astiṃ prāptiṃ ca maitreya tayorbhartṛhaṇaṃ harim
mahābalaparīvāro magadhādhipatirbalī
hantumabhyāyayau kopājjarāsaṃdhaḥ sa yādavam
upetya mathurāṃ so 'tha rurodha magadheśvaraḥ
akṣauhiṇībhiḥ sainyasya trayoviṃśatibhirvṛtaḥ
niṣkramyālpaparīvārāvubhau rāmajanārdanau
yuyudhāte samaṃ tasya balinau balisainikaiḥ
tato rāmaśca kṛṣṇaśca cakrāte matimuttamām
āyudhānāṃ purāṇānāmādāne munisattama
anantaraṃ hareḥ śārṅgaṃ tūṇau cākṣayasāyakau
ākāśādāgatau vipra tathā kaumodakī gadā
halaṃ ca balabhadrasya gaganādāgataṃ jvalat
manasābhimataṃ vipra saunandaṃ musalaṃ tathā
tato yuddhe parājitya sasainyaṃ magadhādhipam
purīṃ viviśaturvīrāvubhau rāmajanārdanau
jite tasmin sudurvṛtte jarāsaṃdhe mahāmune
jīvamāne gate kṛṣṇastaṃ nāmanyata nirjitam
punarapyājagāmātha jarāsaṃdho balānvitaḥ
jitaśca rāmakṛṣṇābhyāmapakrānto dvijottama
daśa cāṣṭau ca saṃgrāmānevamatyantadurmadaḥ
yadubhirmāgadho rājā cakre kṛṣṇapurogamaiḥ
sarveṣveteṣu yuddheṣu yādavaiḥ sa parājitaḥ
apakrānto jarāsaṃdhaḥ svalpasainyairbalādhikaḥ
tadbalaṃ yādavānāṃ tairajitaṃ yadanekaśaḥ
tattu saṃnidhimāhātmyaṃ viṣṇoraṃśasya cakriṇaḥ
manuṣyadharmaśīlasya līlā sā jagataḥ pateḥ
astrāṇyanekarūpāṇi yadarātiṣu muñcati
manasaiva jagatsṛṣṭiṃ saṃhāraṃ ca karoti yaḥ
tasyāripakṣakṣapaṇe kiyānudyamavistaraḥ
tathāpi ye manuṣyāṇāṃ dharmāstadanuvartanam
kurvanbalavatā saṃdhiṃ hīnairyuddhaṃ karotyasau
sāma copapradānaṃ ca tathā bhedaṃ pradarśayan
karoti daṇḍapātaṃ ca kvacideva palāyanam
manuṣyadehināṃ ceṣṭāmityevamanuvartataḥ
līlā jagatpatestasya chandataḥ sampravartate
parāśara uvāca
gārgyaṃ goṣṭhyāṃ dvijaṃ śyālaḥ ṣaṇḍa ityuktavāndvija
yadūnāṃ saṃnidhau sarve jahasuryādavāstataḥ
tataḥ kopasamāviṣṭo dakṣiṇāpathametya saḥ
sutamicchaṃstapastepe yaducakrabhayāvaham
ārādhayanmahādevaṃ so 'yaścūrṇamabhakṣayat
dadau varaṃ ca tuṣṭo 'smai varṣe dvādaśame haraḥ
sabhājayāmāsa ca taṃ yavaneśo hyanātmajaḥ
tadyoṣitsaṃgamāccāsya putro 'bhūdalisaṃnibhaḥ
taṃ kālayavanaṃ nāma rājye sve yavaneśvaraḥ
abhiṣicya vanaṃ yāto vajrāgrakaṭhinorasam
sa tu vīryamadonmattaḥ pṛthivyāṃ balino nṛpān
papraccha nāradastasmai kathayāmāsa yādavān
mlecchakoṭisahasrāṇāṃ sahasraiḥ so 'bhisaṃvṛtaḥ
gajāśvarathasampannaiścakāra paramodyamam
prayayau cāvyavacchinnaṃ chinnayāno dine dine
yādavān prati sāmarṣo maitreya mathurāṃ purīm
kṛṣṇo 'pi cintayāmāsa kṣapitaṃ yādavaṃ balam
yavanena raṇe gamyaṃ māgadhasya bhaviṣyati
māgadhena balaṃ kṣīṇaṃ sa kālayavano balī
hantā tadidamāyātaṃ yadūnāṃ vyasanaṃ dvidhā
tasmāddurgaṃ kariṣyāmi yadūnāmaridurjayam
striyo 'pi yatra yudhyeyuḥ kiṃ punarvṛṣṇipuṃgavāḥ
mayi matte pramatte vā supte pravasite tathā
yādavābhibhavaṃ duṣṭā mā kurvaṃstvarayo 'dhikāḥ
iti saṃcintya govindo yojanāni mahodadhim
yayāce dvādaśa purīṃ dvārakāṃ tatra nirmame
mahodyānāṃ mahāvaprāṃ taḍāgaśataśobhitām
prākāragṛhasaṃbādhāmindrasyevāmarāvatīm
mathurāvāsino lokāṃstatrānīya janārdanaḥ
āsanne kālayavane mathurāṃ ca svayaṃ yayau
bahir āvasite sainye mathurāyā nirāyudhaḥ
nirjagāma sa govindo dadṛśe yavaneśvaram
sa jñātvā vāsudevaṃ taṃ bāhupraharaṇo nṛpaḥ
anuyāto mahāyogicetobhiḥ prāpyate na yaḥ
tenānuyātaḥ kṛṣṇo 'pi praviveśa mahāguhām
yatra śete mahāvīryo mucukundo nareśvaraḥ
so 'pi praviṣṭo yavano dṛṣṭvā śayyāgataṃ naram
pādena tāḍayāmāsa matvā kṛṣṇaṃ sudurmatiḥ
dṛṣṭamātraśca tenāsau jajvāla yavano 'gninā
tatkrodhajena maitreya bhasmībhūtaśca tatkṣaṇāt
sa hi devāsure yuddhe gato jitvā mahāsurān
nidrārtaḥ sumahatkālaṃ nidrāṃ vavre varaṃ surān
proktaśca devaiḥ saṃsuptaṃ yastvāmutthāpayiṣyati
dehajenāgninā sadyaḥ sa tu bhasmībhaviṣyati
evaṃ dagdhvā sa taṃ pāpaṃ dṛṣṭvā ca madhusūdanam
kastvamityāha so 'pyāha jāto 'haṃ śaśinaḥ kule
vasudevasya tanayo yadorvaṃśasamudbhavaḥ
mucukundo 'pi tatrāsau vṛddhagargavaco 'smarat
saṃsmṛtya praṇipatyainaṃ sarvaṃ sarveśvaraṃ harim
prāha jñāto bhavānviṣṇoraṃśastvaṃ parameśvara
purā gargeṇa kathitamaṣṭāviṃśatime yuge
dvāparānte harerjanma yadorvaṃśe bhaviṣyati
sa tvaṃ prāpto na saṃdeho martyānāmupakārakṛt
tathā hi sumahattejo nālaṃ soḍhumahaṃ tava
tathā hi sajalāmbhodanādadhīrataraṃ tava
vākyaṃ namati caivorvī yuṣmatpādaprapīḍitā
devāsuramahāyuddhe daityasainyamahābhaṭāḥ
na sehurmama tejaste tvattejo na sahāmyaham
saṃsārapatitasyaiko jantostvaṃ śaraṇaṃ param
sa prasīda prapannārtihantarhara mamāśubham
tvaṃ payonidhayaḥ śailāḥ saritastvaṃ vanāni ca
medinī gaganaṃ vāyur āpo 'gnistvaṃ tathā manaḥ
buddhiravyākṛtaṃ prāṇāḥ prāṇeśastvaṃ tathā pumān
puṃsaḥ parataraṃ yacca vyāpyajanmavikalpavat
śabdādihīnamajaramameyaṃ kṣayavarjitam
avṛddhināśaṃ tadbrahma tvamādyantavivarjitam
tvatto 'marāḥ sapitaro yakṣagandharvakiṃnarāḥ
siddhāścāpsarasastvatto manuṣyāḥ paśavaḥ khagāḥ
sarīsṛpā mṛgāḥ sarve tvattaḥ sarve mahīruhāḥ
yacca bhūtaṃ bhaviṣyacca kiṃcidatra carācaram
amūrtaṃ mūrtamathavā sthūlaṃ sūkṣmataraṃ sthitam
tatsarvaṃ tvaṃ jagatkartarnāsti kiṃcittvayā vinā
mayā saṃsāracakre 'smin bhramatā bhagavansadā
tāpatrayābhibhūtena na prāptā nirvṛtiḥ kvacit
duḥkhānyeva sukhānīti mṛgatṛṣṇājalāśayā
mayā nātha gṛhītāni tāni tāpāya cābhavan
rājyamurvī balaṃ kośo mitrapakṣastathātmajāḥ
bhāryā bhṛtyajano ye ca śabdādyā viṣayāḥ prabho
sukhabuddhyā mayā sarvaṃ gṛhītam idamavyaya
pariṇāme tadeveśa tāpātmakamabhūnmama
devalokagatiṃ prāpto nātha devagaṇo 'pi hi
mattaḥ sāhāyyakāmo 'bhūcchāśvatī kutra nirvṛtiḥ
tvām anārādhya jagatāṃ sarveṣāṃ prabhavāspadam
śāśvatī prāpyate kena parameśvara nirvṛtiḥ
tvanmāyāmūḍhamanaso janmamṛtyujarādikam
avāpya tāpānpaśyanti pretarājānanaṃ narāḥ
tato nijakriyāsūtinarakeṣvatidāruṇam
prāpnuvanti narā duḥkham asvarūpavidastava
ahamatyantaviṣayī mohitastava māyayā
mamatvagarvagartāntarbhramāmi parameśvara
so 'haṃ tvāṃ śaraṇamapāramīśamīḍyaṃ samprāptaḥ paramapadaṃ yato na kiṃcit
saṃsāraśramaparitāpataptacetā nirvāṇe pariṇatadhāmni sābhilāṣaḥ
parāśara uvāca
itthaṃ stutastadā tena mucukundena dhīmatā
prāheśaḥ sarvabhūtānāmanādirbhagavānhariḥ
yathābhivāñchitāndivyānlokāngaccha nareśvara
avyāhataparaiśvaryo matprasādopabṛṃhitaḥ
bhuktvā divyānmahābhogānbhaviṣyasi mahākule
jātismaro matprasādāttato mokṣamavāpsyasi
parāśara uvāca
ityuktaḥ praṇipatyeśaṃ jagatāmacyutaṃ nṛpaḥ
guhāmukhādviniṣkrāntaḥ dadṛśe so 'lpakānnarān
tataḥ kaliyugaṃ jñātvā prāptaṃ taptuṃ nṛpastapaḥ
naranārāyaṇasthānaṃ prayayau gandhamādanam
kṛṣṇo 'pi ghātayitvārimupāyena hi tadbalam
jagrāha mathurāmetya hastyaśvasyandanojjvalam
ānīya cograsenāya dvāravatyāṃ nyavedayat
parābhibhavaniḥśaṅkaṃ babhūva ca yadoḥ kulam
baladevo 'pi maitreya praśāntākhilavigrahaḥ
jñātidarśanasotkaṇṭhaḥ prayayau nandagokulam
tato gopāṃśca gopīśca yathāpūrvamamitrajit
tathaivābhyavadatpremṇā bahumānapuraḥsaram
kaiścāpi sampariṣvaktaḥ kāṃścicca pariṣasvaje
hāsyaṃ cakre samaṃ kaiścidgopairgopījanaistathā
priyāṇyanekānyavadangopāstatra halāyudham
gopyaśca premakupitāḥ procuḥ serṣyamathāparāḥ
gopyaḥ papracchuraparā nāgarījanavallabhaḥ
kaccidāste sukhaṃ kṛṣṇaścalatpremalavātmakaḥ
asmacceṣṭāmapahasanna kaccitpurayoṣitām
saubhāgyamānamadhikaṃ karoti kṣaṇasauhṛdaḥ
kaccitsmarati naḥ kṛṣṇo gītānugamanaṃ kalam
apyasau mātaraṃ draṣṭuṃ sakṛdapyāgamiṣyati
athavā kiṃ tadālāpairaparā kriyatāṃ kathā
yasyāsmābhirvinā tena vināsmākaṃ bhaviṣyati
pitā mātā tathā bhrātā bhartā bandhujanaśca kim
na tyaktastatkṛte 'smābhirakṛtajñadhvajo hi saḥ
tathāpi kaccidālāpamihāgamanasaṃśrayam
karoti kṛṣṇo vaktavyaṃ bhavatā rāma nānṛtam
dāmodaraḥ sa govindaḥ purastrīsaktamānasaḥ
apetaprītirasmāsu durdarśaḥ pratibhāti naḥ
parāśara uvāca
āmantritaḥ sa kṛṣṇeti punardāmodareti ca
ruruduḥ sasvaraṃ gopyo hariṇā hṛtacetasaḥ
saṃdeśaiḥ sāmamadhuraiḥ premagarbhair agarvitaiḥ
rāmeṇāśvāsitā gopyaḥ kṛṣṇasyātimanoharaiḥ
gopaiśca pūrvavad rāmaḥ parihāsamanoramāḥ
kathāścakāra reme ca saha tairvrajabhūmiṣu
parāśara uvāca
vane vicaratastasya saha gopairmahātmanaḥ
mānuṣachadmarūpasya śeṣasya dharaṇībhṛtaḥ
niṣpāditorukāryasya kāryeṇorvīvicāriṇaḥ
upabhogārthamatyarthaṃ varuṇaḥ prāha vāruṇīm
abhīṣṭā sarvadā yasya madire tvaṃ mahaujasaḥ
anantasyopabhogāya tasya gaccha mude śubhe
ityuktā vāruṇī tena saṃnidhānamathākarot
vṛndāvanavanotpannakadambatarukoṭare
vicaranbaladevo 'pi madirāgandhamuttamam
āghrāya madirātarṣamavāpātha purātanam
tataḥ kadambātsahasā madyadhārāṃ sa lāṅgalī
patantīṃ vīkṣya maitreya prayayau paramāṃ mudam
papau ca gopagopībhiḥ samaveto mudānvitaḥ
pragīyamāno lalitaṃ gītavādyaviśāradaiḥ
sa matto 'tyantagharmāmbhaḥkaṇikāmauktikojjvalaḥ
āgaccha yamune snātumicchāmītyāha vihvalaḥ
tasya vācaṃ nadī sā tu mattoktāmavamanya vai
nājagāma tataḥ kruddho halaṃ jagrāha lāṅgalī
gṛhītvā tāṃ taṭe tena cakarṣa madavihvalaḥ
pāpe nāyāsi nāyāsi gamyatāmicchayānyataḥ
sākṛṣṭā sahasā tena mārgaṃ saṃtyajya nimnagā
yatrāste balabhadro 'sau plāvayāmāsa tadvanam
śarīriṇī tathopetya trāsavihvalalocanā
prasīdetyabravīdrāmaṃ muñca māṃ musalāyudha
so 'bravīd avajānāsi mama śauryabale nadi
so 'haṃ tvāṃ halapātena vineṣyāmi sahasradhā
parāśara uvāca
ityuktayātisaṃtrāsāt tayā nadyā prasāditaḥ
bhūbhāge plāvite tasmin mumoca yamunāṃ balaḥ
tataḥ snātasya vai kāntirājagāma mahātmanaḥ
avataṃsotpalaṃ cāru gṛhītvaikaṃ ca kuṇḍalam
varuṇaprahitāṃ cāsmai mālāmamlānapaṅkajām
samudrābhe tathā vastre nīle lakṣmīrayacchata
kṛtāvataṃsaḥ sa tadā cārukuṇḍalabhūṣitaḥ
nīlāmbaradharaḥ sragvī śuśubhe kāntisaṃyutaḥ
itthaṃ vibhūṣito reme tatra rāmastadā vraje
māsadvayena yātaśca punaḥ sa dvārakāṃ purīm
revatīṃ nāma tanayāṃ raivatasya mahīpateḥ
upayeme balastasyāṃ jajñāte niśaṭholmukau
parāśara uvāca
bhīṣmakaḥ kuṇḍine rājā vidarbhaviṣaye 'bhavat
rukmī tasyābhavatputro rukmiṇī ca varāṅganā
rukmiṇīṃ cakame kṛṣṇaḥ sā ca taṃ cāruhāsinī
na dadau yācate caināṃ rukmī dveṣeṇa cakriṇe
dadau ca śiśupālāya jarāsaṃdhapracoditaḥ
bhīṣmako rukmiṇā sārdhaṃ rukmiṇīmuruvikramaḥ
vivāhārthaṃ tataḥ sarve jarāsaṃdhamukhā nṛpāḥ
bhīṣmakasya purīṃ jagmuḥ śiśupālapriyaiṣiṇaḥ
kṛṣṇo 'pi balabhadrādyairyādavairbahubhirvṛtaḥ
prayayau kuṇḍinaṃ draṣṭuṃ vivāhaṃ cedibhūbhṛtaḥ
śvobhāvini vivāhe tu tāṃ kanyāṃ hṛtavānhariḥ
vipakṣabhāramāsajya rāmādyeṣvatha bandhuṣu
tataśca pauṇḍrakaḥ śrīmāndantavakro vidūrathaḥ
śiśupālajarāsaṃdhaśālvādyāśca mahībhṛtaḥ
kupitāste hariṃ hantuṃ cakrurudyogamuttamam
nirjitāśca samāgamya rāmādyairyadupuṃgavaiḥ
kuṇḍinaṃ na pravekṣyāmi ahatvā yudhi keśavam
kṛtvā pratijñāṃ rukmī ca hantuṃ kṛṣṇamabhidrutaḥ
hatvā balaṃ sanāgāśvaṃ pattisyandanasaṃkulam
nirjitaḥ pātitaścorvyāṃ līlayaiva sa cakriṇā
nirjitya rukmiṇaṃ samyagupayeme sa rukmiṇīm
rākṣasena vivāhena samprāptāṃ madhusūdanaḥ
tasyāṃ jajñe 'tha pradyumno madanāṃśaḥ sa vīryavān
jahāra śambaro yaṃ vai yo jaghāna ca śambaram
maitreya uvāca
śambareṇa hṛto vīraḥ pradyumnaḥ sa kathaṃ mune
śaṃbaraśca mahāvīryaḥ pradyumnena kathaṃ hataḥ
parāśara uvāca
ṣaṣṭhe 'hni jātamātraṃ tu pradyumnaṃ sūtikāgṛhāt
mamaiṣa hanteti mune hṛtavānkālaśambaraḥ
hṛtvā cikṣepa caivainaṃ grāhogre lavaṇārṇave
kallolajanitāvarte sughore makarālaye
patitaṃ tatra caivaiko matsyo jagrāha bālakam
na mamāra ca tasyāpi jaṭharānaladīpitaḥ
matsyabandhaiśca matsyo 'sau matsyairanyaiḥ saha dvija
ghātito 'suravaryāya śambarāya niveditaḥ
tasya māyāvatī nāma patnī sarvagṛheśvarī
kārayāmāsa sūdānāmādhipatyamaninditā
dārite matsyajaṭhare dadṛśe sātiśobhanam
kumāraṃ manmathatarordagdhasya prathamāṅkuram
ko 'yaṃ kathamayaṃ matsyajaṭharaṃ samupāgataḥ
ityevaṃ kautukāviṣṭāṃ tāṃ tanvīṃ prāha nāradaḥ
ayaṃ samastajagataḥ sūtisaṃhārakarmaṇaḥ
śambareṇa hṛto viṣṇostanayaḥ sūtikāgṛhāt
kṣiptaḥ samudre matsyena nigīrṇaste vaśaṃ gataḥ
nararatnamidaṃ subhru visrabdhā paripālaya
parāśara uvāca
nāradenaivam uktā sā pālayāmāsa taṃ śiśum
bālyādevātirāgeṇa rūpātiśayamohitā
sa yadā yauvanābhogabhūṣito 'bhūnmahāmune
sābhilāṣā tadā sā tu babhūva gajagāminī
māyāvatī dadau cāsmai māyāḥ sarvā mahātmane
pradyumnāyānurāgāndhā tannyastahṛdayekṣaṇā
prasajantīṃ tu tāmāha sa kārṣṇiḥ kamalekṣaṇām
mātṛbhāvāmapāhāya kimevaṃ vartase 'nyathā
sā cāsmai kathayāmāsa na putrastvaṃ mameti vai
tanayaṃ tvāmayaṃ viṣṇorhṛtavānkālaśambaraḥ
kṣiptaḥ samudre matsyasya samprāpto jaṭharānmayā
sā tu roditi te mātā kāntādyāpyativatsalā
parāśara uvāca
ityuktaḥ śambaraṃ yuddhe pradyumnaḥ sa samāhvayat
krodhākulīkṛtamanā yuyudhe ca mahābalaḥ
hatvā sainyamaśeṣaṃ tu tasya daityasya mādhaviḥ
saptamāyā vyatikramya māyāṃ saṃyuyuje 'ṣṭamīm
tayā jaghāna taṃ daityaṃ māyayā kālaśambaram
utpatya ca tayā sārdhamājagāma piturgṛham
antaḥpure nipatitaṃ māyāvatyā samanvitam
taṃ dṛṣṭvā kṛṣṇasaṃkalpā babhūvuḥ kṛṣṇayoṣitaḥ
rukmiṇī cāvadatpremṇā sāsradṛṣṭiraninditā
dhanyāyāḥ khalvayaṃ putro vartate navayauvane
asminvayasi putro me pradyumno yadi jīvati
sabhāgyā jananī vatsa tvayā kāpi vibhūṣitā
athavā yādṛśaḥ sneho mama yādṛgvapustava
harerapatyaṃ suvyaktaṃ bhavānvatsa bhaviṣyati
parāśara uvāca
etasmin antare prāptaḥ saha kṛṣṇena nāradaḥ
antaḥpuracarāṃ devīṃ rukmiṇīṃ prāha harṣayan
eṣa te tanayaḥ subhru hatvā śambaramāgataḥ
hṛto yenābhavadbālo bhavatyāḥ sūtikāgṛhāt
iyaṃ māyāvatī bhāryā tanayasyāsya te satī
śambarasya na bhāryeyaṃ śrūyatāmatra kāraṇam
manmathe tu gate nāśaṃ tadudbhavaparāyaṇā
śambaraṃ mohayāmāsa māyārūpeṇa rūpiṇī
vihārādyupabhogeṣu rūpaṃ māyāmayaṃ śubham
darśayāmāsa daityasya tasyeyaṃ madirekṣaṇā
kāmo 'vatīrṇaḥ putraste tasyeyaṃ dayitā ratiḥ
viśaṅkā nātra kartavyā snuṣeyaṃ tava śobhanā
tato harṣasamāviṣṭā rukmiṇī keśavastathā
nagarī ca samastā sā sādhu sādhvityabhāṣata
ciranaṣṭena putreṇa saṃgatāṃ prekṣya rukmiṇīm
avāpa vismayaṃ sarvo dvāravatyāṃ janastadā
parāśara uvāca
cārudeṣṇaṃ sudeṣṇaṃ ca cārudehaṃ ca vīryavān
suṣeṇaṃ cāruguptaṃ ca bhadracāruṃ tathā param
cāruvindaṃ sucāruṃ ca cāruṃ ca balināṃ varam
rukmiṇyajanayatputrānkanyāṃ cārumatīṃ tathā
anyāśca bhāryāḥ kṛṣṇasya babhūvuḥ sapta śobhanāḥ
kālindī mitravindā ca satyā nāgnajitī tathā
devī jāmbavatī cāpi rohiṇī kāmarūpiṇī
madrarājasutā cānyā suśīlā śīlamaṇḍanā
sātrājitī satyabhāmā lakṣmaṇā cāruhāsinī
ṣoḍaśāsan sahasrāṇi strīṇāmanyāni cakriṇaḥ
pradyumno 'pi mahāvīryo rukmiṇastanayāṃ śubhām
svayaṃvarasthāṃ jagrāha sā ca taṃ tanayaṃ hareḥ
tasyāmasyābhavatputro mahābalaparākramaḥ
aniruddho raṇe ruddho vīryodadhirariṃdamaḥ
tasyāpi rukmiṇaḥ pautrīṃ varayāmāsa keśavaḥ
dauhitrāya dadau rukmī tāṃ spardhannapi śauriṇā
tasyā vivāhe rāmādyā yādavā hariṇā saha
rukmiṇo nagaraṃ jagmurnāmnā bhojakaṭaṃ dvija
vivāhe tatra nirvṛtte prādyumneḥ sumahātmanaḥ
kaliṅgarājapramukhā rukmiṇaṃ vākyamabruvan
anakṣajño halī dyūte tathāsya vyasanaṃ mahat
na jayāmo balaṃ kasmād dyūte nainaṃ mahādyute
parāśara uvāca
tatheti tānāha nṛpān rukmī balasamanvitaḥ
sabhāyāṃ saha rāmeṇa cakre dyūtaṃ ca vai tadā
sahasramekaṃ niṣkāṇāṃ rukmiṇā vijito balaḥ
dvitīye 'pi paṇe cānyatsahasraṃ rukmiṇā jitaḥ
tato daśasahasrāṇi niṣkāṇāṃ paṇamādade
balabhadro 'jayattāni rukmī dyūtavidāṃ varaḥ
tato jahāsa svanavatkaliṅgādhipatirdvija
dantānvidarśayanmūḍho rukmī cāha madoddhataḥ
avidyo 'yaṃ mayā dyūte baladevaḥ parājitaḥ
mudhaivākṣāvalepāndho yo 'vamene 'kṣakovidān
dṛṣṭvā kaliṅgarājānaṃ prakāśadaśanānanam
rukmiṇaṃ cāpi durvākyaṃ kopaṃ cakre halāyudhaḥ
tataḥ kopaparītātmā niṣkakoṭiṃ halāyudhaḥ
glahaṃ jagrāha rukmī ca tadarthe 'kṣānapātayat
ajayadbaladevastaṃ prāhoccaistaṃ jitaṃ mayā
mayeti rukmī prāhoccairalīkoktairalaṃ bala
tvayokto 'yaṃ glahaḥ satyaṃ na mayaiṣo 'numoditaḥ
evaṃ tvayā cedvijitaṃ mayā na vijitaṃ katham
parāśara uvāca
athāntarikṣe vāguccaiḥ prāha gambhīranādinī
baladevasya taṃ kopaṃ vardhayantī mahātmanaḥ
jitaṃ balena dharmeṇa rukmiṇā bhāṣitaṃ mṛṣā
anuktvāpi vacaḥ kiṃcitkṛtaṃ bhavati karmaṇā
tato balaḥ samutthāya kopasaṃraktalocanaḥ
jaghānāṣṭāpadenaiva rukmiṇaṃ sa mahābalaḥ
kaliṅgarājaṃ cādāya visphurantaṃ balādbalaḥ
babhañja dantānkupito yaiḥ prakāśaṃ jahāsa saḥ
ākṛṣya ca mahāstambhaṃ jātarūpamayaṃ balaḥ
jaghāna ye 'nye tatpakṣāḥ bhūbhṛtaḥ kupito balaḥ
tato hāhākṛtaṃ sarvaṃ palāyanaparaṃ dvija
tadrājamaṇḍalaṃ sarvaṃ babhūva kupite bale
balena nihataṃ śrutvā rukmiṇaṃ madhusūdanaḥ
novāca kiṃcinmaitreya rukmiṇībalayorbhayāt
tato 'niruddhamādāya kṛtodvāhaṃ dvijottamaḥ
dvārakāmājagāmātha yaducakraṃ sa keśavaḥ
parāśara uvāca
dvāravatyāṃ tataḥ śauriṃ śakrastribhuvaneśvaraḥ
ājagāmātha maitreya mattairāvatapṛṣṭhagaḥ
praviśya dvārakāṃ so 'tha sametya hariṇā tataḥ
kathayāmāsa daityasya narakasya viceṣṭitam
tvayā nāthena devānāṃ manuṣyatve 'pi tiṣṭhatā
praśamaṃ sarvaduḥkhāni nītāni madhusūdana
tapasvijananāśāya so 'riṣṭo dhenukastathā
pravṛtto yastathā keśī te sarve nihatāstvayā
kaṃsaḥ kuvalayāpīḍaḥ pūtanā bālaghātinī
nāśaṃ nītāstvayā sarve ye 'nye jagadupadravāḥ
yuṣmaddordaṇḍasadbuddhiparitrāte jagattraye
yajviyajñāṃśasaṃprāptyā tṛptiṃ yānti divaukasaḥ
so 'haṃ sāmpratamāyāto yannimittaṃ janārdana
tacchrutvā tatpratīkāraprayatnaṃ kartumarhasi
bhaumo 'yaṃ narako nāma prāgjyotiṣapureśvaraḥ
karoti sarvabhūtānāmupaghātamariṃdama
devasiddhāsurādīnāṃ nṛpāṇāṃ ca janārdana
hṛtvā hi so 'suraḥ kanyā rurodha nijamandire
chatraṃ yatsalilasrāvi tajjahāra pracetasaḥ
mandarasya tathā śṛṅgaṃ hṛtavānmaṇiparvatam
amṛtasrāviṇī divye manmātuḥ kṛṣṇa kuṇḍale
jahāra so 'suro 'dityā vāñchatyairāvataṃ gajam
durnītametadgovinda mayā tasya tavoditam
yadatra pratikartavyaṃ tatsvayaṃ parimṛśyatām
parāśara uvāca
iti śrutvā smitaṃ kṛtvā bhagavāndevakīsutaḥ
gṛhītvā vāsavaṃ haste samuttasthau varāsanāt
saṃcintitamupāruhya garuḍaṃ gaganecaram
satyabhāmāṃ samāropya yayau prāgjyotiṣaṃ puram
āruhyairāvataṃ nāgaṃ śakro 'pi tridiśālayam
tato jagāma maitreya paśyatāṃ dvārakaukasām
prāgjyotiṣapurasyāsīt samantācchatayojanam
ācitā mauravaiḥ pāśaiḥ kṣurāntairbhūrdvijottama
tāṃścicheda hariḥ pāśānkṣiptvā cakraṃ sudarśanam
tato guruḥ samuttasthau taṃ jaghāna ca keśavaḥ
murostu tanayānsapta sahasrāṃstāṃstato hariḥ
cakradhārāgninirdagdhāṃścakāra śalabhāniva
hatvā muruṃ hayagrīvaṃ tathā pañcajanaṃ dvija
prāgjyotiṣapuraṃ dhīmāṃstvarāvānsamupādravat
narakeṇāsya tatrābhūnmahāsainyena saṃyugaḥ
kṛṣṇasya yatra govindo jaghne daityānsahasraśaḥ
śastrāstravarṣaṃ muñcantaṃ taṃ bhaumaṃ narakaṃ balī
kṣiptvā cakraṃ dvidhā cakre cakrī daiteyacakrahā
hate tu narake bhūmirgṛhītvāditikuṇḍale
upatasthe jagannāthaṃ vākyaṃ cedamathābravīt
yadāhamuddhṛtā nātha tvayā sūkaramūrtinā
tvatsparśasaṃbhavaḥ putrastadāyaṃ mayyajāyata
so 'yaṃ tvayaiva datto me tvayaiva vinipātitaḥ
gṛhāṇa kuṇḍale ceme pālayāsya ca saṃtatim
bhārāvataraṇārthāya mamaiva bhagavānimam
aṃśena lokam āyātaḥ prasādasumukhaḥ prabho
tvaṃ kartā ca vikartā ca saṃhartā prabhavo 'pyayaḥ
jagatāṃ tvaṃ jagadrūpaḥ stūyate 'cyuta kiṃ tava
vyāpī vyāpyaḥ kriyā kartā kāryaṃ ca bhagavānyadā
sarvabhūtātmabhūtasya stūyate tava kiṃ tadā
paramātmā tvamātmā ca bhūtātmā cāvyayo bhavān
yadā tadā stutirnāsti kimarthā te pravartate
prasīda sarvabhūtātmannarakeṇa kṛtaṃ hi yat
tat kṣamyatāmadoṣāya tvatsutaḥ sa nipātitaḥ
parāśara uvāca
tatheti coktvā dharaṇīṃ bhagavānbhūtabhāvanaḥ
ratnāni narakāvāsājjagrāha munisattama
kanyāpure sa kanyānāṃ ṣoḍaśātulavikramaḥ
śatādhikāni dadṛśe sahasrāṇi mahāmune
caturdaṃṣṭrāngajāṃścogrān ṣaṭsahasrānsa dṛṣṭavān
kāmbojānāṃ tathāśvānāṃ niyutānyekaviṃśatim
kanyāstāś ca tathā nāgāṃstāṃścāśvāndvārakāṃ purīm
preṣayāmāsa govindaḥ sadyo narakakiṃkaraiḥ
dadṛśe vāruṇaṃ chatraṃ tathaiva maṇiparvatam
āropayāmāsa harirgaruḍe patageśvare
āruhya ca svayaṃ kṛṣṇaḥ satyabhāmāsahāyavān
adityāḥ kuṇḍale dātuṃ jagāma tridivālayam
parāśara uvāca
garuḍo vāruṇaṃ chatraṃ tathaiva maṇiparvatam
sabhāryaṃ ca hṛṣīkeśaṃ līlayaiva vahanyayau
tataḥ śaṅkhamupādhmāsītsvargadvāragato hariḥ
upatasthustato devāḥ sārghyapātrā janārdanam
sa devairarcitaḥ kṛṣṇo devamāturniveśanam
sitābhraśikharākāraṃ praviśya dadṛśe 'ditim
sa tāṃ praṇamya śakreṇa saha te kuṇḍalottame
dadau narakanāśaṃ ca śaśaṃsāsyai janārdanaḥ
tataḥ prītā jaganmātā dhātāraṃ jagatāṃ harim
tuṣṭāvāditiravyagrā kṛtvā tatpravaṇaṃ manaḥ
aditir uvāca
namaste puṇḍarīkākṣa bhaktānāmabhayaṃkara
sanātanātmansarvātman bhūtātmanbhūtabhāvana
praṇetā manaso buddherindriyāṇāṃ guṇātmaka
triguṇātīta nirdvandva śuddha sarvahṛdisthita
sitadīrghādiniḥśeṣakalpanāparivarjita
janmādibhir asaṃspṛṣṭa svapnādiparivarjita
saṃdhyā rātriraho bhūmirgaganaṃ vāyurambu ca
hutāśano mano buddhirbhūtādistvaṃ tathācyuta
sṛṣṭisthitivināśānāṃ kartā kartṛpatirbhavān
brahmaviṣṇuśivākhyābhirātmamūrtibhirīśvara
devā yakṣāstathā daityā rākṣasāḥ siddhapannagāḥ
kūṣmāṇḍāśca piśācāśca gandharvā manujāstathā
paśavo mṛgāḥ pataṃgāśca tathaiva ca sarīsṛpāḥ
vṛkṣagulmalatāvallīsamastatṛṇajātayaḥ
sthūlā madhyāstathā sūkṣmāḥ sūkṣmātsūkṣmatarāśca ye
dehabhedā bhavānsarve ye kecitpudgalāśrayāḥ
māyā taveyamajñātaparamārthātimohinī
anātmanyātmavijñānaṃ yayā mūḍho nirudhyate
ahaṃ mameti bhāvo 'tra yatpuṃsām abhijāyate
saṃsāramāturmāyāyās tavaitannātha ceṣṭitam
yaiḥ svadharmaparairnātha narairārādhito bhavān
te tarantyakhilāmetāṃ māyāmātmavimuktaye
brahmādyāḥ sakalā devā manuṣyāḥ paśavastathā
viṣṇumāyāmahāvartamohāndhatamasā vṛtāḥ
ārādhya tvāmabhīpsante kāmānātmabhavakṣayam
yadete puruṣā māyā saiveyaṃ bhagavaṃstava
mayā tvaṃ putrakāminyā vairipakṣakṣayāya ca
ārādhito na mokṣāya māyāvilasitaṃ hi tat
kaupīnācchādanaprāyā vāñchā kalpadrumādapi
jāyate yadapuṇyānāṃ so 'parādhaḥ svadoṣajaḥ
tatprasīdākhilajaganmāyāmohakarāvyaya
ajñānaṃ jñānasadbhāvabhūtaṃ bhūteśa nāśaya
namas te cakrahastāya śārṅgahastāya te namaḥ
gadāhastāya te viṣṇo śaṅkhahastāya te namaḥ
etatpaśyāmi te rūpaṃ sthūlacihnopalakṣitam
na jānāmi paraṃ yatte prasīda parameśvara
parāśara uvāca
adityaivaṃ stuto viṣṇuḥ prahasyāha surāraṇim
mātā devi tvamasmākaṃ prasīda varadā bhava
aditir uvāca
evamastu yathecchā te tvamaśeṣaiḥ surāsuraiḥ
ajeyaḥ puruṣavyāghra martyaloke bhaviṣyasi
parāśara uvāca
tato 'nantaramevāsya śakrāṇī sahitāditim
satyabhāmā praṇamyāha prasīdeti punaḥ punaḥ
aditiruvāca
matprasādānna te subhru jarā vairūpyameva ca
bhaviṣyatyanavadyāṅgi sarvakālaṃ bhaviṣyasi
parāśara uvāca
adityā tu kṛtānujño devarājo janārdanam
yathāvatpūjayāmāsa bahumānapuraḥsaram
tato dadarśa kṛṣṇo 'pi satyabhāmāsahāyavān
devodyānāni hṛdyāni nandanādīni sattama
dadarśa ca sugandhāḍhyaṃ mañjarīpuṣpadhāriṇam
śaityāhlādakaraṃ tāmrabālapallavaśobhitam
mathyamāne 'mṛte jātaṃ jātarūpopamatvacam
pārijātaṃ jagannāthaḥ keśavaḥ keśisūdanaḥ
taṃ dṛṣṭvā prāha govindaṃ satyabhāmā dvijottama
kasmān na dvārakāmeṣa nīyate kṛṣṇa pādapaḥ
yadi te tadvacaḥ satyaṃ satyātyarthaṃ priyeti me
madgehaniṣkuṭārthāya tadayaṃ nīyatāṃ taruḥ
na me jāmbavatī tādṛgabhīṣṭā na ca rukmiṇī
satye yathā tvamityuktaṃ tvayā kṛṣṇāsakṛt priyam
satyaṃ tad yadi govinda nopacārakṛtaṃ tava
tadastu pārijāto 'yaṃ mama gehavibhūṣaṇam
bibhratī pārijātasya keśapakṣeṇa mañjarīm
sapatnīnāmahaṃ madhye śobheyamiti kāmaye
parāśara uvāca
ityuktaḥ sa prahasyaināṃ pārijātaṃ garutmati
āropayāmāsa haristamūcurvanarakṣiṇaḥ
bho śacī devarājasya mahiṣī tatparigraham
pārijātaṃ na govinda hartumarhasi pādapam
śacī vibhūṣaṇārthāya devairamṛtamanthane
utpādito 'yaṃ na kṣemī gṛhītvainaṃ gamiṣyasi
devarājo mukhaprekṣo yasyāstasyāḥ parigraham
mauḍhyātprārthayase kṣemī gṛhītvainaṃ hi ko vrajet
avaśyamasya devendro niṣkṛtiṃ kṛṣṇa yāsyati
vajrodyatakaraṃ śakramanuyāsyanti cāmarāḥ
tadalaṃ sakalairdevairvigraheṇa tavācyuta
vipākakaṭu yatkarma tanna śaṃsanti paṇḍitāḥ
parāśara uvāca
ityukte tairuvācaitān satyabhāmātikopinī
kā śacī pārijātasya ko vā śakraḥ surādhipaḥ
sāmānyaḥ sarvalokānāṃ yadyeṣo 'mṛtamanthane
samutpannaḥ surāḥ kasmādeko gṛhṇāti vāsavaḥ
yathā sudhā yathaivenduryathā śrīrvanarakṣiṇaḥ
sāmānyaḥ sarvalokasya pārijātastathā drumaḥ
bhartṛbāhumahāgarvād ruṇaddhyenamatho śacī
tatkathyatāmalaṃ kṣāntyā satyā hārayati drumam
kathyatāṃ ca drutaṃ gatvā paulomyā vacanaṃ mama
satyabhāmā vadatyetaditi garvoddhatākṣaram
yadi tvaṃ dayitā bharturyadi vaśyaḥ patistava
madbharturharato vṛkṣaṃ tatkāraya nivāraṇam
jānāmi te patiṃ śakraṃ jānāmi tridaśeśvaram
pārijātaṃ tathāpyenaṃ mānuṣī hārayāmi te
parāśara uvāca
ityuktā rakṣiṇo gatvā śacyā ūcuryathoditam
śacī cotsāhayāmāsa tridaśādhipatiṃ patim
tataḥ samastadevānāṃ sainyaiḥ parivṛto harim
prayayau pārijātārthamindro yodhayituṃ dvija
tataḥ parighanistriṃśagadāśūlavarāyudhāḥ
babhūvustridaśāḥ sajjāḥ śakre vajrakare sthite
tato nirīkṣya govindo nāgarājopari sthitam
śakraṃ devaparīvāraṃ yuddhāya samupasthitam
cakāra śaṅkhanirghoṣaṃ diśaḥ śabdena pūrayan
mumoca ca śaravrātaṃ sahasrāyutasaṃmitam
tato diśo nabhaścaiva dṛṣṭvā śaraśatācitam
mumucustridaśāḥ sarve astraśastrāṇyanekaśaḥ
ekaikaṃ śastram astraṃ ca devairmuktaṃ sahasradhā
cicheda līlayaiveśo jagatāṃ madhusūdanaḥ
pāśaṃ salilarājasya samākṛṣyoragāśanaḥ
cakāra khaṇḍaśaścañcvā bālapannagadehavat
yamena prahitaṃ daṇḍaṃ gadāvikṣepakhaṇḍitam
pṛthivyāṃ pātayāmāsa bhagavāndevakīsutaḥ
śibikāṃ ca dhaneśasya cakreṇa tilaśo vibhuḥ
cakāra śaurirarkaṃ ca dṛṣṭidṛṣṭaṃ hataujasam
nīto 'gniḥ śataśo bāṇairdrāvitā vasavo diśaḥ
cakravicchinnaśūlāgrā rudrā bhuvi nipātitāḥ
sādhyā viśve ca maruto gandharvāścaiva sāyakaiḥ
śārṅgeṇa preritairastā vyomni śālmalitūlavat
garutmānapi vaktreṇa pakṣābhyāṃ nakharāṅkuraiḥ
bhakṣayaṃstāḍayandevāndārayaṃśca cacāra vai
tataḥ śarasahasreṇa devendramadhusūdanau
parasparaṃ vavarṣāte dhārābhiriva toyadau
airāvatena garuḍo yuyudhe tatra saṃkule
devaiḥ samastairyuyudhe śakreṇa ca janārdanaḥ
chinneṣvaśeṣabāṇeṣu śastreṣvastreṣu ca tvaran
jagrāha vāsavo vajraṃ kṛṣṇaścakraṃ sudarśanam
tato hāhākṛtaṃ sarvaṃ trailokyaṃ dvijasattama
vajracakradharau dṛṣṭvā devarājajanārdanau
kṣiptaṃ vajramathendreṇa jagrāha bhagavānhariḥ
na mumoca tathā cakraṃ śakraṃ tiṣṭheti cābravīt
praṇaṣṭavajraṃ devendraṃ garuḍakṣatavāhanam
satyabhāmābravīdvīraṃ palāyanaparāyaṇam
trailokyeśvara no yuktaṃ śacībhartuḥ palāyanam
pārijātasragābhogā tvāmupasthāsyate śacī
kīdṛśaṃ devarājyaṃ te pārijātasragujjvalām
apaśyato yathā pūrvaṃ praṇayābhyāgatāṃ śacīm
alaṃ śakra prayātena na vrīḍāṃ gantumarhasi
nīyatāṃ pārijāto 'yaṃ devāḥ santu gatavyathāḥ
patigarvāvalepena bahumānapuraḥsaram
na dadarśa gṛhāyātāmupacāreṇa māṃ śacī
strītvādagurucittāhaṃ svabhartṛślāghanāparā
tataḥ kṛtavatī śakra bhavatā saha vigraham
tadalaṃ pārijātena parasvena hṛtena naḥ
rūpeṇa garvitā sā tu bhartrā strī kā na garvitā
parāśara uvāca
ityukto vai nivavṛte devarājastayā dvija
prāha caināmalaṃ caṇḍi sakhi khedātivistaraiḥ
na cāpi sargasaṃhārasthitikartākhilasya yaḥ
jitasya tena me vrīḍā jāyate viśvarūpiṇā
yasmiñjagatsakalametad anādimadhye yasmādyataśca na bhaviṣyati sarvabhūtāt
tenodbhavapralayapālanakāraṇena vrīḍā kathaṃ bhavati devi nirākṛtasya
sakalabhuvanasūtirmūrtirasyāṇusūkṣmā viditasakalavedyairjñāyate yasya nānyaiḥ
tamajamakṛtamīśaṃ śāśvataṃ svecchayainaṃ jagadupakṛtimartyaṃ ko vijetuṃ samarthaḥ
parāśara uvāca
saṃstuto bhagavānitthaṃ devarājena keśavaḥ
prahasya bhāvagambhīramuvācendraṃ dvijottama
bhagavān uvāca
devarājo bhavānindro vayaṃ martyā jagatpate
kṣantavyaṃ bhavataivaitadaparādhakṛtaṃ mama
pārijātataruścāyaṃ nīyatāmucitāspadam
gṛhīto 'yaṃ mayā śakra satyāvacanakāraṇāt
vajraṃ cedaṃ gṛhāṇa tvaṃ yadgrastaṃ prahitaṃ tvayā
tavaivaitatpraharaṇaṃ śakra vairividāraṇam
śakra uvāca
vimohayasi māmīśa martyo 'hamiti kiṃ vadan
jānīmastvāṃ bhagavato na tu sūkṣmavido vayam
yo 'si so 'si jagattrāṇapravṛttau nātha saṃsthitaḥ
jagataḥ śalyaniṣkarṣaṃ karoṣyasurasūdana
nīyatāṃ pārijāto 'yaṃ kṛṣṇa dvāravatīṃ purīm
martyaloke tvayā mukte nāyaṃ saṃsthāsyate bhuvi
parāśara uvāca
tathetyuktvā ca devendramājagāma bhuvaṃ hariḥ
prasaktaiḥ siddhagandharvaiḥ stūyamānaḥ surarṣibhiḥ
tataḥ śaṅkhamupādhmāya dvārakopari saṃsthitaḥ
harṣamutpādayāmāsa dvārakāvāsināṃ dvija
avatīryātha garuḍātsatyabhāmāsahāyavān
niṣkuṭe sthāpayāmāsa pārijātaṃ mahātarum
yamabhyetya janaḥ sarvo jātiṃ smarati paurvikīm
vāsyate yasya puṣpotthagandhenorvī triyojanam
tatas te yādavāḥ sarve dehabandhānamānuṣān
dadṛśuḥ pādape tasminkurvato mukhadarśanam
kiṃkaraiḥ samupānītaṃ hastyaśvādi tato dhanam
striyaśca kṛṣṇo jagrāha narakasya parigrahān
tataḥ kāle śubhe prāpte upayeme janārdanaḥ
tāḥ kanyā narakeṇāsansarvato yāḥ samāhṛtāḥ
ekasmin eva govindaḥ kāle tāsāṃ mahāmune
jagrāha vidhivatpāṇīn pṛthaggeheṣu dharmataḥ
ṣoḍaśastrīsahasrāṇi śatamekaṃ tathādhikam
tāvanti cakre rūpāṇi bhagavānmadhusūdanaḥ
ekaikaśyena tāḥ kanyā menire madhusūdanaḥ
mamaiva pāṇigrahaṇaṃ bhagavānkṛtavāniti
niśāsu ca jagatsraṣṭā tāsāṃ geheṣu keśavaḥ
uvāsa vipra sarvāsāṃ viśvarūpadharo hariḥ
parāśara uvāca
pradyumnādyā hareḥ putrā rukmiṇyāḥ kathitāstava
bhānuṃ bhaimarikaṃ caiva satyabhāmā vyajāyata
dīptimantaḥ prayakṣādyā rohiṇyāstanayā hareḥ
babhūvurjāmbavatyāṃ ca sāmbādyā bāhuśālinaḥ
tanayā bhadravindādyā nāgnajityāṃ mahābalāḥ
saṃgrāmajitpradhānāstu śaibyāyāścābhavansutāḥ
vṛkādyāśca sutā mādryāṃ gātravatpramukhānsutān
avāpa lakṣmaṇā putrāḥ kālindyāśca śrutādayaḥ
anyāsāṃ caiva bhāryāṇāṃ samutpannāni cakriṇaḥ
aṣṭāyutāni putrāṇāṃ sahasrāṇāṃ śataṃ tathā
pradyumnaḥ prathamasteṣāṃ sarveṣāṃ rukmiṇīsutaḥ
pradyumnādaniruddho 'bhūdvajrastasmādajāyata
aniruddho raṇe ruddho baleḥ pautrīṃ mahābalaḥ
bāṇasya tanayām ūṣāmupayeme dvijottama
yatra yuddham abhūdghoraṃ hariśaṃkarayormahat
chinnaṃ sahasraṃ bāhūnāṃ yatra bāṇasya cakriṇā
maitreya uvāca
kathaṃ yuddhamabhūd brahman uṣārthe harakṛṣṇayoḥ
kathaṃ kṣayaṃ ca bāṇasya bāhūnāṃ kṛtavānhariḥ
etatsarvaṃ mahābhāga mamākhyātuṃ tvamarhasi
mahatkautūhalaṃ jātaṃ kathāṃ śrotumimāṃ hareḥ
parāśara uvāca
uṣā bāṇasutā vipra pārvatīṃ saha śambhunā
krīḍantīmupalakṣyoccaiḥ spṛhāṃ cakre tadāśrayām
tataḥ sakalacittajñā gaurī tāmāha bhāminīm
alamatyarthatāpena bhartrā tvamapi raṃsyase
ityukte sā tadā cakre kadeti matimātmanaḥ
ko vā bhartā mametyenāṃ punarapyāha pārvatī
vaiśākhaśukladvādaśyāṃ svapne yo 'bhibhavaṃ tava
kariṣyati sa te bhartā rājaputri bhaviṣyati
parāśara uvāca
tasyāṃ tithau pumānsvapne yathā devyā udīritam
tathaivābhibhavaṃ cakre rāgaṃ cakre ca tatra sā
tataḥ prabuddhā puruṣam apaśyantī samutsukā
kva gato 'sīti nirlajjā maitreyoktavatī sakhīm
bāṇasya mantrī kumbhāṇḍaḥ citralekhā ca tatsutā
tasyāḥ sakhyabhavatsā ca prāha ko 'yaṃ tvayocyate
yadā lajjākulā nāsyai kathayāmāsa sā sakhī
tadā viśvāsamānīya sarvamevābhyavādayat
viditārthāṃ tu tāmāha punarūṣā yathoditam
devyā tathaiva tatprāptau yo 'bhyupāyaḥ kuruṣva tam
parāśara uvāca
tataḥ paṭe surān daityāngandharvāṃśca pradhānataḥ
manuṣyāṃścābhilikhyāsyai citralekhā vyadarśayat
apāsya sā tu gandharvāṃstathoragasurāsurān
manuṣyeṣu dadau dṛṣṭiṃ teṣvapyandhakavṛṣṇiṣu
kṛṣṇarāmau vilokyāsītsubhrūrlajjājaḍeva sā
pradyumnadarśane vrīḍādṛṣṭiṃ ninye 'nyato dvija
dṛṣṭamātre tataḥ kānte pradyumnatanaye dvija
dṛṣṭvātyarthavilāsinyā lajjā kvāpi nirākṛtā
so 'yaṃ so 'yamitītyukte tayā sā yogagāminī
Vjhayaṃ kṛṣṇasya pautraste bhartā devyā prasāditaḥ
yayau dvāravatīm ūṣāṃ samāśvāsya tataḥ sakhīm
parāśara uvāca
bāṇo 'pi praṇipatyāgre maitreyāha trilocanam
deva bāhusahasreṇa nirviṇṇo 'haṃ vināhavam
kaccinmamaiṣāṃ bāhūnāṃ sāphalyajanako raṇaḥ
bhaviṣyati vinā yuddhaṃ bhārāya mama kiṃ bhujaiḥ
śaṃkara uvāca
mayūradhvajabhaṅgaste yadā bāṇa bhaviṣyati
piśitāśijanānandaṃ prāpsyase tvaṃ tadā raṇam
parāśara uvāca
tataḥ praṇamya muditaḥ śambhumabhyāgato gṛham
bhagnaṃ ca dhvajamālokya hṛṣṭo harṣāntaraṃ yayau
etasmin eva kāle tu yogavidyābalena tam
aniruddhamathāninye citralekhā varāpsarāḥ
kanyāntaḥpuramadhye taṃ ramamāṇaṃ sahoṣayā
vijñāya rakṣiṇo gatvā śaśaṃsurdaityabhūpateḥ
vyādiṣṭaṃ kiṃkarāṇāṃ tu sainyaṃ tena mahātmanā
jaghāna parighaṃ lohamādāya paravīrahā
hateṣu teṣu bāṇo 'pi rathasthastadvadhodyataḥ
yudhyamāno yathāśakti yadā vīryeṇa nirjitaḥ
māyayā yuyudhe tena sa tadā mantricoditaḥ
tatas taṃ pannagāstreṇa babandha yadunandanam
dvāravatyāṃ kva yāto 'sāvaniruddheti jalpatām
yadūnāmācacakṣe taṃ baddhaṃ bāṇena nāradaḥ
taṃ śoṇitapure śrutvā nītaṃ vidyāvidagdhayā
yoṣitā pratyayaṃ jagmuryādavā nāmarairiti
tato garuḍamāruhya smṛtamātrāgataṃ hariḥ
balapradyumnasahito bāṇasya prayayau puram
purīpraveśe pramathairyuddhamāsīnmahātmanaḥ
yayau bāṇapurābhyāśaṃ nītvā tānsaṃkṣayaṃ hariḥ
tatas tripādas triśirā jvaro māheśvaro mahān
bāṇarakṣārthamatyarthaṃ yuyudhe śārṅgadhanvanā
tadbhasmasparśasambhūtatāpaḥ kṛṣṇāṅgasaṃgamāt
avāpa baladevo 'pi śramamāmīlitekṣaṇaḥ
tataḥ sa yudhyamānastu sahadevena śārṅgiṇā
vaiṣṇavena jvareṇāśu kṛṣṇadehānnirākṛtaḥ
nārāyaṇabhujāghātaparipīḍanavihvalam
taṃ vīkṣya kṣamyatāmasyetyāha devaḥ pitāmahaḥ
tataśca kṣāntameveti proktvā taṃ vaiṣṇavaṃ jvaram
ātmanyeva layaṃ ninye bhagavānmadhusūdanaḥ
mama tvayā samaṃ yuddhaṃ ye smariṣyanti mānavāḥ
vijvarāste bhaviṣyantītyuktvā cainaṃ yayau jvaraḥ
tato 'gnīnbhagavānpañca jitvā nītvā tathā kṣayam
dānavānāṃ balaṃ viṣṇuścūrṇayāmāsa līlayā
tataḥ samastasainyena daiteyānāṃ baleḥ sutaḥ
yuyudhe śaṃkaraścaiva kārtikeyaśca śauriṇā
hariśaṃkarayoryuddhamatīvāsītsudāruṇam
cukṣubhuḥ sakalā lokāḥ yatrāstrāṃśupratāpitāḥ
pralayo 'yamaśeṣasya jagato nūnam āgataḥ
menire tridaśā yatra vartamāne mahāhave
jṛmbhaṇāstreṇa govindo jṛmbhayāmāsa śaṃkaram
tataḥ praṇeśurdaiteyāḥ pramathāśca samantataḥ
jṛmbhābhibhūtastu haro rathopastha upāviśat
na śaśāka tadā yoddhuṃ kṛṣṇenākliṣṭakarmaṇā
garuḍakṣatavāhaśca pradyumnāstranipīḍitaḥ
kṛṣṇahuṃkāranirdhūtaśaktiścāpayayau guhaḥ
jṛmbhite śaṃkare naṣṭe daityasainye guhe jite
nīte pramathasainye ca saṃkṣayaṃ śārṅgadhanvanā
nandīśasaṃgṛhītāśvamadhirūḍho mahāratham
bāṇastatrāyayau yoddhuṃ kṛṣṇakārṣṇibalaiḥ saha
balabhadro mahāvīryo bāṇasainyamanekadhā
vivyādha bāṇaiḥ prabhraśya dharmataścāpalāyata
ākṛṣya lāṅgalāgreṇa musalenāvapothitam
balaṃ balena dadṛśe bāṇo bāṇaiśca cakriṇā
tataḥ kṛṣṇasya bāṇena yuddhamāsītsamantataḥ
parasparamiṣūndīptānkāyatrāṇavibhedakān
kṛṣṇaścicheda bāṇaistān bāṇena prahitānśarān
bibheda keśavaṃ bāṇo bāṇaṃ vivyādha cakrabhṛt
mumucāte tathāstrāṇi bāṇakṛṣṇau jigīṣayā
parasparaṃ kṣatiparau paramāmarṣiṇau dvija
chidyamāneṣvaśeṣeṣu śareṣvastre ca sīdati
prācuryeṇa harirbāṇaṃ hantuṃ cakre tato manaḥ
tato 'rkaśatasaṃghātatejasaḥ sadṛśadyutiḥ
jagrāha daityacakrārirhariścakraṃ sudarśanam
muñcato bāṇanāśāya taccakraṃ madhuvidviṣaḥ
nagnā daiteyavidyābhūtkoṭavī purato hareḥ
tāmagrato harirdṛṣṭvā mīlitākṣaḥ sudarśanam
mumoca bāṇamuddiśya chettuṃ bāhuvanaṃ ripoḥ
krameṇa tattu bāhūnāṃ bāṇasyācyutacoditam
chedaṃ cakre 'surāpāstaśastraughakṣapaṇādṛtam
chinne bāhuvane tattu karasthaṃ madhusūdanaḥ
mumukṣurbāṇanāśāya vijñātastripuradviṣā
sa upetyāha govindaṃ sāmapūrvamumāpatiḥ
vilokya bāṇaṃ dordaṇḍachedāsṛksrāvavarṣiṇam
śaṃkara uvāca
kṛṣṇa kṛṣṇa jagannātha jāne tvāṃ puruṣottamam
pareśaṃ paramātmānam anādinidhanaṃ param
devatiryaṅmanuṣyeṣu śarīragrahaṇātmikā
līleyaṃ sarvabhūtasya tava ceṣṭopalakṣaṇā
tatprasīdābhayaṃ dattaṃ bāṇasyāsya mayā prabho
tattvayā nānṛtaṃ kāryaṃ yanmayā vyāhṛtaṃ vacaḥ
asmatsaṃśrayavṛddho 'yaṃ nāparādhyastavāvyaya
mayā dattavaro daityastatastvāṃ kṣamayāmyaham
parāśara uvāca
ityuktaḥ prāha govindaḥ śūlapāṇim umāpatim
prasannavadano bhūtvā gatāmarṣo 'suraṃ prati
bhagavān uvāca
yuṣmaddattavaro bāṇo jīvatāmeṣa śaṃkara
tvadvākyagauravādetanmayā cakraṃ nivartitam
tvayā yadabhayaṃ dattaṃ taddattamakhilaṃ mayā
matto 'vibhinnamātmānaṃ draṣṭumarhasi śaṃkara
yo 'haṃ sa tvaṃ jagaccedaṃ sadevāsuramānuṣam
avidyāmohitātmānaḥ puruṣā bhinnadarśinaḥ
parāśara uvāca
ityuktvā prayayau kṛṣṇaḥ prādyumniryatra tiṣṭhati
tadbandhaphaṇino neśurgaruḍānilaśoṣitāḥ
tato 'niruddhamāropya sapatnīkaṃ garutmati
ājagmurdvārakāṃ rāmakārṣṇidāmodarāḥ purīm
maitreya uvāca
cakre karma mahacchaurirbibhrāṇo mānuṣīṃ tanum
jigāya śakraṃ śarvaṃ ca sarvāndevāṃśca līlayā
yaccānyadakarotkarma divyaceṣṭāvidhānakṛt
tatkathyatāṃ mahābhāga paraṃ kautūhalaṃ hi me
parāśara uvāca
gadato mama viprarṣe śrūyatāmidamādarāt
narāvatāre kṛṣṇena dagdhā vārāṇasī yathā
pauṇḍrako vāsudevastu vāsudevo 'bhavadbhuvi
avatīrṇastvamityukto janairajñānamohitaiḥ
sa mene vāsudevo 'hamavatīrṇo mahītale
naṣṭasmṛtistataḥ sarvaṃ viṣṇucihnamacīkarat
dūtaṃ ca preṣayāmāsa kṛṣṇāya sumahātmane
tyaktvā cakrādikaṃ cihnaṃ madīyaṃ nāma cātmanaḥ
vāsudevātmakaṃ mūḍha muktvā garvaṃ viśeṣataḥ
ātmano jīvitārthāya tato me praṇatiṃ vraja
ityuktaḥ samprahasyainaṃ dūtaṃ prāha janārdanaḥ
nijacihnamahaṃ cakraṃ samutsrakṣye tvayīti vai
vācyaśca pauṇḍrako gatvā tvayā dūta vaco mama
jñātastvadvākyasadbhāvo yatkāryaṃ tadvidhīyatām
gṛhītacihna evāhamāgamiṣyāmi te puram
samutsrakṣyāmi te cakraṃ nijacihnamasaṃśayam
ājñāpūrvaṃ ca yadidamāgaccheti tvayoditam
saṃpādayiṣye śvastubhyaṃ tadapyeṣo 'vilambitam
śaraṇaṃ te samabhyetya kartāsmi nṛpate tathā
yathā tvatto bhayaṃ bhūyo na me kiṃcidbhaviṣyati
parāśara uvāca
ityukte 'pagate dūte saṃsmṛtyābhyāgataṃ hariḥ
garutmantamathāruhya tvaritaṃ tatpuraṃ yayau
tasyāpi keśavodyogaṃ śrutvā kāśipatistadā
sarvasainyaparīvāraḥ pārṣṇigrāha upāyayau
tato balena mahatā kāśirājabalena ca
pauṇḍrako vāsudevo 'sau keśavābhimukhaṃ yayau
taṃ dadarśa harir dūrādudārasyandane sthitam
cakrahastaṃ gadākhaḍgabāhuṃ pāṇigatāmbujam
sragdharaṃ dhṛtaśārṅgaṃ ca suparṇaracitadhvajam
vakṣaḥsthale kṛtaṃ cāsya śrīvatsaṃ dadṛśe hariḥ
kirīṭakuṇḍaladharaṃ pītavāsaḥsamanvitam
dṛṣṭvā taṃ bhāvagambhīraṃ jahāsa garuḍadhvajaḥ
yuyudhe ca balenāsya hastyaśvabalinā dvija
nistriṃśarṣṭigadāśūlaśaktikārmukaśālinā
kṣaṇena śārṅganirmuktaiḥ śarairarividāraṇaiḥ
gadācakranipātaiśca sūdayāmāsa tadbalam
kāśirājabalaṃ caiva kṣayaṃ nītvā janārdanaḥ
uvāca pauṇḍrakaṃ mūḍham ātmacihnopalakṣaṇam
bhagavānuvāca
pauṇḍrakoktaṃ tvayā yattu dūtavaktreṇa māṃ prati
samutsṛjeti cihnāni tatte sampādayāmyaham
cakrametatsamutsṛṣṭaṃ gadeyaṃ te visarjitā
garutmāneṣa nirdiṣṭaḥ samārohatu te dhvajam
parāśara uvāca
ityuccārya vimuktena cakreṇāsau vidāritaḥ
pothito gadayā bhagno garutmāṃśca garutmatā
tato hāhākṛte loke kāśīnāmadhipo balī
yuyudhe vāsudevena mitrasyāpacitau sthitaḥ
tataḥ śārṅgadhanurmuktaiśchittvā tasya śaraiḥ śiraḥ
kāśipuryāṃ sa cikṣepa kurvaṃllokasya vismayam
hatvā ca pauṇḍrakaṃ śauriḥ kāśirājaṃ ca sānugam
punar dvāravatīṃ prāpto reme svargagato yathā
tacchiraḥ patitaṃ dṛṣṭvā tatra kāśipateḥ pure
janaḥ kimetadityāha kenetyatyantavismitaḥ
jñātvā taṃ vāsudevena hataṃ tasya sutastataḥ
purohitena sahitastoṣayāmāsa śaṃkaram
avimukte mahākṣetre toṣitastena śaṃkaraḥ
varaṃ vṛṇīṣveti tadā taṃ provāca nṛpātmajam
sa vavre bhagavankṛtyā pitṛhanturvadhāya me
samuttiṣṭhatu kṛṣṇasya tvatprasādānmaheśvara
parāśara uvāca
evaṃ bhaviṣyatītyukte dakṣiṇāgneranantaram
mahākṛtyā samuttasthau tasyaivāgniniveśanāt
tato jvālākarālāsyā jvalatkeśakalāpikā
kṛṣṇa kṛṣṇeti kupitā kṛtyā dvāravatīṃ yayau
tāmavekṣya janastrāsavicalallocano mune
yayau śaraṇyaṃ jagatāṃ śaraṇaṃ madhusūdanam
kāśirājasuteneyamārādhya vṛṣabhadhvajam
utpāditā mahākṛtyetyavagamyātha cakriṇā
jahi kṛtyāmimāmugrāṃ vahnijvālājaṭākulām
cakramutsṛṣṭamakṣeṣu krīḍāsaktena līlayā
tadagnimālājaṭilajvālodgārātibhīṣaṇām
kṛtyāmanujagāmāśu viṣṇucakraṃ sudarśanam
cakrapratāpavidhvastā kṛtyā māheśvarī tadā
nanāśa veginī vegāttadapyanujagāma tām
kṛtyā vārāṇasīm eva praviveśa tvarānvitā
viṣṇucakrapratihataprabhāvā munisattama
tataḥ kāśibalaṃ bhūri pramathānāṃ tathā balam
samastaśastrāstrayutaṃ cakrasyābhimukhaṃ yayau
śastrāstramokṣacaturaṃ dagdhvā tadbalam ojasā
kṛtyāgarbhām aśeṣāṃ tāṃ tadā vārāṇasīṃ purīm
sabhūbhṛdbhṛtyapaurāṃ tu sāśvamātaṅgamānavām
aśeṣakośakoṣṭhāṃ tāṃ durnirīkṣyāṃ surairapi
jvālāpariṣkṛtāśeṣagṛhaprākāracatvarām
dadāha taddhareścakraṃ sakalāmeva tāṃ purīm
akṣīṇāmarṣamatyalpasādhyasādhanasaspṛham
taccakraṃ prasphuraddīpti viṣṇorabhyāyayau karam
maitreya uvāca
bhūya evāham icchāmi balabhadrasya dhīmataḥ
śrotuṃ parākramaṃ brahman tanmamākhyātumarhasi
yamunākarṣaṇādīni śrutāni bhagavanmayā
tatkathyatāṃ mahābhāga yadanyatkṛtavānbalaḥ
parāśara uvāca
maitreya śrūyatāṃ karma yadrāmeṇābhavatkṛtam
anantenāprameyena śeṣeṇa dharaṇībhṛtā
duryodhanasya tanayāṃ svayaṃvarakṛtakṣaṇām
balādādattavānvīraḥ sāmbo jāmbavatīsutaḥ
tataḥ kruddhā mahāvīryāḥ karṇaduryodhanādayaḥ
bhīṣmadroṇādayaścainaṃ babandhuryudhi nirjitam
tacchrutvā yādavāḥ sarve krodhaṃ duryodhanādiṣu
maitreya cakruścakruśca tānnihantuṃ mahodyamam
tānnivārya balaḥ prāha madalolakalākṣaram
mokṣyanti te madvacanādyāsyāmyeko hi kauravān
baladevastato gatvā nagaraṃ nāgasāhvayam
bāhyopavanamadhye 'bhūnna viveśa ca tatpuram
balamāgatam ājñāya bhūpā duryodhanādayaḥ
gāmarghyamudakaṃ caiva rāmāya pratyavedayan
gṛhītvā vidhivatsarvaṃ tatastānāha kauravān
ājñāpayatyugrasenaḥ sāmbamāśu vimuñcata
tataste tadvacaḥ śrutvā bhīṣmadroṇādayo dvija
karṇaduryodhanādyāśca cukrudhurdvijasattama
ūcuśca kupitāḥ sarve bāhlikādyāśca kauravāḥ
arājyārhaṃ yadorvaṃśamavekṣya musalāyudham
bho bhoḥ kimetadbhavatā balabhadreritaṃ vacaḥ
ājñāṃ kurukulotthānāṃ yādavaḥ kaḥ pradāsyati
ugraseno 'pi yadyājñāṃ kauravāṇāṃ pradāsyati
tadalaṃ pāṇḍuraiśchatrairnṛpayogyairviḍambitaiḥ
tadgaccha bala mā vā tvaṃ sāmbamanyāyaceṣṭitam
vimokṣyāmo na bhavato nograsenasya śāsanāt
praṇatiryā kṛtāsmākaṃ mānyānāṃ kukurāndhakaiḥ
nanāma sā kṛtā keyamājñā svāmini bhṛtyataḥ
garvamāropitā yūyaṃ samānāsanabhojanaiḥ
ko doṣo bhavatāṃ nītiryatprītyā nāvalokitā
asmābhirargho bhavato yo 'yaṃ bala niveditaḥ
premṇaitannaitadasmākaṃ kulādyuṣmatkulocitam
parāśara uvāca
ityuktvā kuravaḥ sarve na muñcāmo hareḥ sutam
kṛtaikaniścayāstūrṇaṃ viviśurgajasāhvayam
mattaḥ kopena cāghūrṇastato 'dhikṣepajanmanā
utthāya pārṣṇyā vasudhāṃ jaghāna sa halāyudhaḥ
tato vidāritā pṛthvī pārṣṇighātānmahātmanaḥ
āsphoṭayāmāsa tadā diśaḥ śabdena pūrayan
uvāca cātitāmrākṣo bhṛkuṭīkuṭilānanaḥ
aho madāvalepo 'yamasārāṇāṃ durātmanām
kauravāṇāmādhipatyamasmākaṃ kila kālajam
ugrasenasya yenājñāṃ manyante 'dyāpi laṅghanam
ājñāṃ pratīccheddharmeṇa saha devaiḥ śacīpatiḥ
samadhyāste sudharmāṃ tāmugrasenaḥ śacīpateḥ
dhiṅ manuṣyaśatocchiṣṭe tuṣṭireṣāṃ nṛpāsane
pārijātataroḥ puṣpamañjarīrvanitājanaḥ
bibharti yasya bhṛtyānāṃ so 'pyeṣāṃ na mahīpatiḥ
samastabhūbhṛtāṃ nātha ugrasenaḥ sa tiṣṭhatu
adya niṣkauravāmurvīṃ kṛtvā yāsyāmi tatpurīm
karṇaṃ duryodhanaṃ droṇam adya bhīṣmaṃ sabāhlikam
duḥśāsanādīnbhūriṃ ca bhūriśravasam eva ca
somadattaṃ śalaṃ bhīmamarjunaṃ sayudhiṣṭhiram
yamajau kauravāṃścānyānhatvā sāśvarathadvipān
vīramādāya taṃ sāmbaṃ sapatnīkaṃ tataḥ purīm
dvārakāmugrasenādīngatvā drakṣyāmi bāndhavān
athavā kauravādhānīṃ samastaiḥ kurubhiḥ saha
bhāgīrathyāṃ kṣipāmyāśu nagaraṃ nāgasāhvayam
parāśara uvāca
ityuktvā madaraktākṣaḥ karṣaṇādhomukhaṃ halam
prākāravapre vinyasya cakarṣa musalāyudhaḥ
āghūrṇitaṃ tatsahasā tato vai hastināpuram
dṛṣṭvā saṃkṣubdhahṛdayāścukruśuḥ sarvakauravāḥ
rāma rāma mahābāho kṣamyatāṃ kṣamyatāṃ tvayā
upasaṃhriyatāṃ kopaḥ prasīda musalāyudha
eṣa sāmbaḥ sapatnīkastava niryātito bala
avijñātaprabhāvāṇāṃ kṣamyatāmaparādhinām
parāśara uvāca
tato niryātayāmāsuḥ sāmbaṃ patnyā samanvitam
niṣkramya svapurāttūrṇaṃ kauravā munipuṃgava
bhīṣmadroṇakṛpādīnāṃ praṇamya vadatāṃ priyam
kṣāntameva mayetyāha balo balavatāṃ varaḥ
adyāpyāghūrṇitākāraṃ lakṣyate tatpuraṃ dvija
eṣa prabhāvo rāmasya balaśauryopalakṣaṇaḥ
tatastu kauravāḥ sāmbaṃ sampūjya halinā saha
preṣayāmāsur udvāhadhanabhāryāsamanvitam
parāśara uvāca
maitreya śrūyatāṃ tasya balasya balaśālinaḥ
kṛtaṃ yadanyattenābhūttadapi śrūyatāṃ tvayā
narakasyāsurendrasya devapakṣavirodhinaḥ
sakhābhavanmahāvīryo dvivido nāma vānaraḥ
vairānubandhaṃ balavānsa cakāra surānprati
narakaṃ hatavānkṛṣṇo devarājena coditaḥ
kariṣye sarvadevānāṃ tasmādeṣa pratikriyām
yajñavidhvaṃsanaṃ kurvanmartyalokakṣayaṃ tathā
tato vidhvaṃsayāmāsa yajñānajñānamohitaḥ
bibheda sādhumaryādāṃ kṣayaṃ cakre ca dehinām
dadāha capalo deśānpuragrāmāntarāṇi ca
kvacicca parvatākṣepairgrāmādīnsamacūrṇayat
śailānutpāṭya toyeṣu mumocāmbunidhau tathā
punaścārṇavamadhyasthaḥ kṣobhayāmāsa sāgaram
tena vikṣobhitaścābdhirudvelo dvija jāyate
plāvayaṃstīrajān grāmān purādīnativegavān
kāmarūpī mahārūpaṃ kṛtvā sasyānyaśeṣataḥ
luṭhanbhramaṇasaṃmardaiḥ saṃcūrṇayati vānaraḥ
tena viprakṛtaṃ sarvaṃ jagadetaddurātmanā
niḥsvādhyāyavaṣaṭkāraṃ maitreyāsītsuduḥkhitam
ekadā raivatodyāne papau pānaṃ halāyudhaḥ
revatī ca mahābhāgā tathaivānyā varastriyaḥ
upagīyamāno vilasallalanāmaulimadhyagaḥ
reme yaduvaraśreṣṭhaḥ kubera iva mandare
tataḥ sa vānaro 'bhyetya gṛhītvā sīriṇo halam
musalaṃ ca cakārāsya saṃmukhaṃ saviḍambanam
tathaiva yoṣitāṃ tāsāṃ jahāsābhimukhaṃ kapiḥ
pānapūrṇāṃśca karakāñ cikṣepāhatya vai padā
tataḥ kopaparītātmā bhartsayāmāsa taṃ balaḥ
tathāpi tamavajñāya cakre kilakilādhvanim
tataḥ samutthāya balo jagṛhe musalaṃ ruṣā
so 'pi śailaśilāṃ bhīmāṃ jagrāha plavagottamaḥ
cikṣepa ca sa tāṃ kṣiptāṃ musalena sahasradhā
bibheda yādavaśreṣṭhaḥ sā papāta mahītale
āpatanmusalaṃ cāsau samullaṅghya plavaṃgamaḥ
vegenāgamya roṣeṇa talenorasyatāḍayat
tato balena kopena muṣṭinā mūrdhni tāḍitaḥ
papāta rudhirodgārī dvividaḥ kṣīṇajīvitaḥ
patatā taccharīreṇa gireḥ śṛṅgamaśīryata
maitreya śatadhā vajrivajreṇeva hi tāḍitam
puṣpavṛṣṭiṃ tato devā rāmasyopari cikṣipuḥ
praśaśaṃsus tathābhyetya sādhvetatte mahatkṛtam
anena duṣṭakapinā daityapakṣopakāriṇā
jagan nirākṛtaṃ vīra diṣṭyā sa kṣayamāgataḥ
parāśara uvāca
evaṃvidhānyanekāni baladevasya dhīmataḥ
karmāṇyaparimeyāni śeṣasya dharaṇībhṛtaḥ
parāśara uvāca
evaṃ daityavadhaṃ kṛṣṇo baladevasahāyavān
cakre duṣṭakṣitīśānāṃ tathaiva jagataḥ kṛte
kṣiteśca bhāraṃ bhagavānphālgunena samaṃ vibhuḥ
avatārayāmāsa hariḥ samastākṣauhiṇīvadhāt
kṛtvā bhārāvataraṇaṃ bhuvo hatvākhilānnṛpān
śāpavyājena viprāṇāmupasaṃhṛtavānkulam
utsṛjya dvārakāṃ kṛṣṇastyaktvā mānuṣyamātmabhūḥ
sāṃśo viṣṇumayaṃ sthānaṃ praviveśa punarnijam
maitreya uvāca
sa vipraśāpavyājena saṃjahre svakulaṃ katham
kathaṃ ca mānuṣaṃ dehamutsasarja janārdanaḥ
parāśara uvāca
viśvāmitrastathā kaṇvo nāradaśca mahāmuniḥ
piṇḍārake mahātīrthe dṛṣṭvā yadukumārakaiḥ
tataste yauvanonmattā bhāvikāryapracoditāḥ
sāmbaṃ jāmbavatīputraṃ bhūṣayitvā striyaṃ yathā
prasṛtāstānmunīnūcuḥ praṇipātapuraḥsaram
iyaṃ strī putrakāmasya babhroḥ kiṃ janayiṣyati
parāśara uvāca
divyajñānopapannāste vipralabdhāḥ kumārakaiḥ
munayaḥ kupitāḥ procurmusalaṃ janayiṣyati
yenākhilakulotsādo yādavānāṃ bhaviṣyati
ityuktāstaiḥ kumārāste ācacakṣuryathātatham
ugrasenāya musalaṃ jajñe sāmbasya codarāt
tadugraseno musalamayaścūrṇamakārayat
jajñe sa cairakāścūrṇaḥ prakṣiptastairmahodadhau
musalasyātha lohasya cūrṇitasyāndhakairdvija
khaṇḍaṃ cūrṇayituṃ śekurnaikaṃ te tomarākṛti
tadapyambunidhau kṣiptaṃ matsyo jagrāha jālibhiḥ
ghātitasyodarāttasya lubdho jagrāha taṃ jarāḥ
vijñātaparamārtho 'pi bhagavānmadhusūdanaḥ
naicchattadanyathākartuṃ vidhinā yatsamāhitam
devaiśca prahito dūtaḥ praṇipatyāha keśavam
rahasyevamahaṃ dūtaḥ prahito bhagavansuraiḥ
vasvaśvimarudādityarudrasādhyādibhiḥ saha
vijñāpayati vaḥ śakrastadidaṃ śrūyatāṃ prabho
bhārāvatāraṇārthāya varṣāṇāmadhikaṃ śatam
bhagavānavatīrṇo 'tra tridaśaiḥ saṃprasāditaḥ
durvṛttā nihatā daityā bhuvo bhāro 'vatāritaḥ
tvayā sanāthāstridaśā bhavantu tridive sadā
tadatītaṃ jagannātha varṣāṇāmadhikaṃ śatam
idānīṃ gamyatāṃ svargo bhavatā yadi rocate
devairvijñāpyate cedaṃ athātraiva ratistava
tatsthīyatāṃ yathākālamākhyeyamanujīvibhiḥ
bhagavān uvāca
yattvamātthākhilaṃ dūta vedmyetadahamapyuta
prārabdha eva hi mayā yādavānāmapi kṣayaḥ
bhuvo nādyāpi bhāro 'yaṃ yādavairanibarhitaiḥ
avatārya karomyetatsaptarātreṇa satvaraḥ
yathā gṛhītam ambhodherdattvāhaṃ dvārakābhuvam
yādavānupasaṃhṛtya yāsyāmi tridaśālayam
manuṣyadehamutsṛjya saṃkarṣaṇasahāyavān
prāpta evāsmi mantavyo devendreṇa tathā suraiḥ
jarāsaṃdhādayo ye 'nye nihatā bhārahetavaḥ
kṣitestebhyaḥ kumāro 'pi yadūnāṃ nāpacīyate
tadenaṃ sumahābhāramavatārya kṣiteraham
yāsyāmyamaralokasya pālanāya bravīhi tān
parāśara uvāca
ityukto vāsudevena devadūtaḥ praṇamya tam
maitreya divyayā gatyā devarājāntikaṃ yayau
bhagavānapyathotpātāndivyabhaumāntarikṣagān
dadarśa dvārakāpuryāṃ vināśāya divāniśam
tāndṛṣṭvā yādavānāha paśyadhvamatidāruṇān
mahotpātāñ chamāyaiṣāṃ prabhāsaṃ yāma māciram
parāśara uvāca
mahābhāgavataḥ prāha praṇipatyoddhavo harim
bhagavanyanmayā kāryaṃ tadājñāpaya sāmpratam
manye kulamidaṃ sarvaṃ bhagavānsaṃhariṣyati
nāśāyāsya nimittāni kulasyācyuta lakṣaye
bhagavān uvāca
gaccha tvaṃ divyayā gatyā matprasādasamutthayā
badarīkāśramaṃ puṇyaṃ gandhamādanaparvate
naranārāyaṇasthāne tatpāvitamahītale
manmanā matprasādena tatra siddhimavāpsyasi
ahaṃ svargaṃ gamiṣyāmi upasaṃhṛtya vai kulam
dvārakāṃ ca mayā tyaktāṃ samudraḥ plāvayiṣyati
parāśara uvāca
ityuktaḥ praṇipatyainaṃ jagāma sa tadoddhavaḥ
naranārāyaṇasthānaṃ keśavenānumoditaḥ
tataste yādavāḥ sarve rathānāruhya śīghragān
prabhāsaṃ prayayuḥ sārdhaṃ kṛṣṇarāmādibhir dvija
prāpya prabhāsaṃ prayatāḥ snātāste kukurāndhakāḥ
cakrustatra mudā pānaṃ vāsudevānumoditāḥ
pibatāṃ tatra vai teṣāṃ saṃgharṣeṇa parasparam
ativādendhano jajñe kalahāgniḥ kṣayāvahaḥ
jaghnuḥ parasparaṃ te tu śastrairdaivabalātkṛtāḥ
kṣīṇaśastrāśca jagṛhuḥ pratyāsannāmathairakām
erakā tu gṛhītā tairvajrabhūteva lakṣyate
tayā parasparaṃ jaghnuḥ saṃprahāre sudāruṇe
pradyumnasāmbapramukhāḥ kṛtavarmātha sātyakiḥ
aniruddhādayaścānye pṛthurvipṛthureva ca
cāruvarmā cārukaśca tathākrūrādayo dvija
erakārūpibhirvajraiste nijaghnuḥ parasparam
nivārayāmāsa hariryādavāṃste ca keśavam
sahāyaṃ menire prāptaṃ te nijaghnuḥ parasparam
kṛṣṇo 'pi kupitasteṣāmerakāmuṣṭimādade
vadhāya so 'pi musalaṃ muṣṭirlohamabhūttadā
jaghāna tena niḥśeṣānyādavānātatāyinaḥ
jaghnuśca sahasābhyetya tathānye vai parasparam
tataścārṇavamadhyena jaitro 'sau cakriṇo rathaḥ
paśyato dārukasyāśu hato 'śvairdvijasattama
cakraṃ tathā gadā śārṅgatūṇī śaṅkho 'sireva ca
pradakṣiṇaṃ hariṃ kṛtvā jagmurādityavartmanā
kṣaṇena nābhavatkaścidyādavānām aghātitaḥ
ṛte kṛṣṇaṃ mahābāhuṃ dārukaṃ ca mahāmune
caṅkramyamāṇau tau rāmaṃ vṛkṣamūle kṛtāsanam
dadṛśāte mukhāccāsya niṣkrāmantaṃ mahoragam
niṣkramya sa mukhāttasya mahābhogo bhujaṃgamaḥ
prayayāvarṇavaṃ siddhaiḥ pūjyamānastathoragaiḥ
tato 'rghamādāya tadā jaladhiḥ saṃmukhaṃ yayau
praviveśa ca tattoyaṃ pūjitaḥ pannagottamaiḥ
dṛṣṭvā balasya niryāṇaṃ dārukaṃ prāha keśavaḥ
idaṃ sarvaṃ tvamācakṣva vasudevograsenayoḥ
niryāṇaṃ balabhadrasya yādavānāṃ tathā kṣayam
yoge sthitvāhamapyetatparityakṣye kalevaram
vācyaśca dvārakāvāsī janaḥ sarvastathāhukaḥ
yathemāṃ nagarīṃ sarvāṃ samudraḥ plāvayiṣyati
tasmādbhavadbhiḥ sajjaistu pratīkṣyo hyarjunāgamaḥ
na stheyaṃ dvārakāmadhye niṣkrānte tatra pāṇḍave
tenaiva saha gantavyaṃ yatra yāti sa kauravaḥ
gatvā ca brūhi kaunteyamarjunaṃ vacanānmama
pālanīyastvayā śaktyā jano 'yaṃ matparigrahaḥ
ityarjunena sahito dvāravatyā bhavāñ janam
gṛhītvā yātu vajraśca yadurājo bhaviṣyati
parāśara uvāca
ityukto dārukaḥ kṛṣṇaṃ praṇipatya punaḥ punaḥ
pradakṣiṇaṃ ca bahuśaḥ kṛtvā prāyādyathoditam
sa gatvā ca tathā cakre dvārakāyāṃ tathārjunam
ānināya mahābuddhirvajraṃ cakre tathā nṛpam
bhagavānapi govindo vāsudevātmakaṃ param
brahmātmani samāropya sarvabhūteṣvadhārayat
saṃmānayandvijavaco durvāsā yaduvāca ha
yogayukto 'bhavatpādaṃ kṛtvā jānuni sattama
āyayau ca jarā nāma sa tadā tatra lubdhakaḥ
musalāvaśeṣalohaikasāyakanyastatomaraḥ
sa tatpādaṃ mṛgākāram avekṣyārādavasthitaḥ
tale vivyādha tenaiva tomareṇa dvijottama
gataśca dadṛśe tatra caturbāhudharaṃ naram
praṇipatyāha caivainaṃ prasīdeti punaḥ punaḥ
ajānatā kṛtamidaṃ mayā hariṇaśaṅkayā
kṣamyatāṃ nātmapāpena dagdhaṃ māṃ dagdhumarhasi
parāśara uvāca
tatastaṃ bhagavānāha na te 'sti bhayamaṇvapi
gaccha tvaṃ matprasādena lubdha svargaṃ surāspadam
parāśara uvāca
vimānamāgataṃ sadyastadvākyasamanantaram
āruhya prayayau svargaṃ lubdhakastatprasādataḥ
gate tasmin sa bhagavānsaṃyojyātmānamātmani
brahmabhūte 'vyaye 'cintye vāsudevamaye 'male
ajanmanyajare 'nāśinyaprameye 'khilātmani
tatyāja mānuṣaṃ dehamatītya trividhāṃ gatim
parāśara uvāca
arjuno 'pi tadānviṣya kṛṣṇarāmakalevare
saṃskāraṃ lambhayāmāsa tathānyeṣāmanukramāt
aṣṭau mahiṣyaḥ kathitā rukmiṇīpramukhāstu yāḥ
upaguhya harerdehaṃ viviśustā hutāśanam
revatī caiva rāmasya dehamāśliṣya sattama
viveśa jvalitaṃ vahniṃ tatsaṅgāhlādaśītalam
ugrasenastu tacchrutvā tathaivānakadundubhiḥ
devakī rohiṇī caiva viviśurjātavedasam
tato 'rjunaḥ pretakāryaṃ kṛtvā teṣāṃ yathāvidhi
niścakrāma janaṃ sarvaṃ gṛhītvā vajrameva ca
dvāravatyā viniṣkrāntāḥ kṛṣṇapatnyaḥ sahasraśaḥ
vajraṃ janaṃ ca kaunteyaḥ pālayañchanakairyayau
sabhā sudharmā kṛṣṇena martyaloke samujhite
svargaṃ jagāma maitreya pārijātaśca pādapaḥ
yasmindine hariryāto divaṃ saṃtyajya medinīm
tasmin evāvatīrṇo 'yaṃ kālakāyo balī kaliḥ
plāvayāmāsa tāṃ śūnyāṃ dvārakāṃ ca mahodadhiḥ
yadudevagṛhaṃ tvekaṃ nāplāvayata sāgaraḥ
nātikrāntumalaṃ brahmaṃstadadyāpi mahodadhiḥ
nityaṃ saṃnihitastatra bhagavānkeśavo yataḥ
tadatīva mahāpuṇyaṃ sarvapātakanāśanam
viṣṇukrīḍānvitaṃ sthānaṃ dṛṣṭvā pāpātpramucyate
pārthaḥ pañcanade deśe bahudhānyasamanvite
cakāra vāsaṃ sarvasya janasya munisattama
tato lobhaḥ samabhavatpārthenaikena dhanvinā
dṛṣṭvā striyo nīyamānā dasyūnāṃ nihateśvarāḥ
tataste pāpakarmāṇo lobhopahatacetasaḥ
ābhīrā mantrayāmāsuḥ sametyātyantadurmadāḥ
ayameko 'rjuno dhanvī strījanaṃ nihateśvaram
nayatyasmānatikramya dhigetadbhavatāṃ balam
hatvā garvaṃ samārūḍho bhīṣmadroṇajayadrathān
karṇādīṃśca na jānāti balaṃ grāmanivāsinām
he he yaṣṭīrmahāyāmā gṛhṇītāyaṃ sudurmatiḥ
sarvānevāvajānāti kiṃ vo bāhubhirunnataiḥ
parāśara uvāca
tato yaṣṭipraharaṇā dasyavo loptrahāriṇaḥ
sahasraśo 'bhyadhāvanta taṃ janaṃ nihateśvaram
tato nivṛtya kaunteyaḥ prāhābhīrān hasann iva
nivartadhvam adharmajñā yadi na stha mumūrṣavaḥ
avajñāya vacastasya jagṛhuste tadā dhanam
strījanaṃ caiva maitreya viṣvaksenaparigraham
tato 'rjuno dhanurdivyaṃ gāṇḍīvamajaraṃ yudhi
āropayitum ārebhe na śaśāka ca vīryavān
cakāra sajjaṃ kṛcchrācca taccābhūcchithilaṃ punaḥ
na sasmāra tathāstrāṇi cintayann api pāṇḍavaḥ
śarānmumoca caiteṣu pārtho vairiṣvamarṣitaḥ
tvagbhedaṃ te paraṃ cakrurastā gāṇḍīvadhanvanā
vahninā ye 'kṣayā dattāḥ śarāste 'pi kṣayaṃ yayuḥ
yudhyataḥ saha gopālairarjunasya bhavakṣaye
acintayacca kaunteyaḥ kṛṣṇasyaiva hi tadbalam
yanmayā śarasaṃghātaiḥ sakalā bhūbhṛto jitāḥ
miṣataḥ pāṇḍuputrasya tatastāḥ pramadottamāḥ
ābhīrairapakṛṣyanta kāmāccānyāḥ pravavrajuḥ
tataḥ śareṣu kṣīṇeṣu dhanuṣkoṭyā dhanaṃjayaḥ
jaghāna dasyūṃste cāsya prahārāñjahasurmune
prekṣataścaiva pārthasya vṛṣṇyandhakavarastriyaḥ
jagmurādāya te mlecchāḥ samastā munisattama
tataḥ suduḥkhito jiṣṇuḥ kaṣṭaṃ kaṣṭamiti bruvan
aho bhagavatā tena mukto 'smīti ruroda vai
tad dhanustāni śastrāṇi sa rathaste ca vājinaḥ
sarvamekapade naṣṭaṃ dānam aśrotriye yathā
aho 'tibalavaddaivaṃ vinā tena mahātmanā
yadasāmarthyayukte 'pi nīcavarge jayapradam
tau bāhū sa ca me muṣṭiḥ sthānaṃ tatso 'smi cārjunaḥ
puṇyenaiva vinā tena gataṃ sarvamasāratām
mamārjunatvaṃ bhīmasya bhīmatvaṃ tatkṛtaṃ dhruvam
vinā tena yadābhīrair jito 'haṃ kathamanyathā
parāśara uvāca
itthaṃ vadanyayau jiṣṇurmathurākhyaṃ purottamam
cakāra tatra rājānaṃ vajraṃ yādavanandanam
sa dadarśa tato vyāsaṃ phālgunaḥ kānanāśrayam
tamupetya mahābhāgaṃ vinayenābhyavādayat
taṃ vandamānaṃ caraṇāvavalokya muniściram
uvāca pārthaṃ vicchāyaḥ kathamatyantamīdṛśaḥ
avīrajo'nugamanaṃ brahmahatyāthavā kṛtā
dṛḍhāśābhaṅgaduḥkhīva bhraṣṭacchāyo 'si sāmpratam
sāntānikādayo vā te yācamānā nirākṛtāḥ
agamyastrīratirvā tvaṃ tenāsi vigataprabhaḥ
bhuṅkte 'pradāya viprebhyo eko miṣṭamatho bhavān
kiṃ vā kṛpaṇavittāni hṛtāni bhavatārjuna
kaccit tvaṃ śūrpavātasya gocaratvaṃ gato 'rjuna
duṣṭacakṣurhato vāpi niḥśrīkaḥ kathamanyathā
spṛṣṭo nakhāmbhasā vātha ghaṭavāryukṣito 'pi vā
tenātīvāsi vicchāyo nyūnair vā yudhi nirjitaḥ
parāśara uvāca
tataḥ pārtho viniśvasya śrūyatāṃ bhagavann iti
prokto yathāvad ācaṣṭe vyāsāyātmaparābhavam
arjuna uvāca
yad balaṃ yac ca nas tejo yad vīryaṃ yaḥ parākramaḥ
yā śrīś chāyā ca naḥ so 'smān parityajya harir gataḥ
itareṇeva mahatā smitapūrvābhibhāṣiṇā
hīnā vayaṃ mune tena jātās tṛṇamayā iva
astrāṇāṃ sāyakānāṃ ca gāṇḍīvasya tathā mama
sāratā yābhavan mūrtā sa gataḥ puruṣottamaḥ
yasyāvalokanād asmāñśrīr jayaḥ saṃpad unnatiḥ
na tatyāja sa govindas tyaktvāsmān bhagavān gataḥ
bhīṣmadroṇāṅgarājādyās tathā duryodhanādayaḥ
yatprabhāvena nirdagdhāḥ sa kṛṣṇas tyaktavān bhuvam
niryauvanā hataśrīkā bhraṣṭacchāyeva me mahī
vibhāti tāta naiko 'haṃ virahe tasya cakriṇaḥ
yasyānubhāvād bhīṣmādyair mayy agnau śalabhāyitam
vinā tenādya kṛṣṇena gopālair asmi nirjitaḥ
gāṇḍīvaṃ triṣu lokeṣu khyātiṃ yadanubhāvataḥ
gataṃ tena vinābhīrair laguḍais tannirākṛtam
strīsahasrāṇy anekāni mannāthāni mahāmune
yatato mama nītāni dasyubhir laguḍāyudhaiḥ
ānīyamānam ābhīraiḥ kṛṣṇa kṛṣṇāvarodhanam
hṛtaṃ yaṣṭipraharaṇaiḥ paribhūya balaṃ mama
niḥśrīkatā na me citraṃ yajjīvāmi tad adbhutam
nīcāvamānapaṅkāṅkī nirlajjo 'smi pitāmaha
vyāsa uvāca
alaṃ te vrīḍayā pārtha na tvaṃ śocitum arhasi
avehi sarvabhūteṣu kālasya gatir īdṛśī
kālo bhavāya bhūtānām abhāvāya ca pāṇḍava
kālamūlam idaṃ jñātvā bhava sthairyadhano 'rjuna
nadyaḥ samudrā girayaḥ sakalā ca vasuṃdharā
devā manuṣyāḥ paśavas taravaḥ sasarīsṛpāḥ
sṛṣṭāḥ kālena kālena punar yāsyanti saṃkṣayam
kālātmakam idaṃ sarvaṃ jñātvā śamam avāpnuhi
yaccāttha kṛṣṇamāhātmyaṃ tat tathaiva dhanaṃjaya
bhārāvatārakāryārtham avatīrṇaḥ sa medinīm
bhārākrāntā dharā yātā devānāṃ samitiṃ purā
tadartham avatīrṇo 'sau kālarūpī janārdanaḥ
tacca niṣpāditaṃ kāryam aśeṣā bhūbhṛto hatāḥ
vṛṣṇyandhakakulaṃ sarvaṃ tathā pārthopasaṃhṛtam
na kiṃcidanyatkartavyamasya bhūmitale prabhoḥ
ato gataḥ sa bhagavānkṛtakṛtyo yathecchayā
sṛṣṭiṃ sarge karotyeṣa devadevaḥ sthitau sthitim
ante 'ntāya samartho 'yaṃ sāmprataṃ vai yathā kṛtam
tasmātpārtha na saṃtāpastvayā kāryaḥ parābhavāt
bhavanti bhavakāleṣu puruṣāṇāṃ parākramāḥ
tvayaikena hatā bhīṣmadroṇakarṇādayo nṛpāḥ
teṣāmarjuna kālotthaḥ kiṃ nyūnābhibhavo na saḥ
viṣṇostasyānubhāvena yathā teṣāṃ parābhavaḥ
tvattastathaiva bhavato dasyubhyo 'nte tadudbhavaḥ
sa devo 'nyaśarīrāṇi samāviśya jagatsthitim
karoti sarvabhūtānāṃ nāśaṃ cānte jagatpatiḥ
tavodbhave sa kaunteya sahāyo 'bhūjjanārdanaḥ
bhavānte tvadvipakṣāste keśavenāvalokitāḥ
kaḥ śraddadhyātsagāṅgeyān hanyāstvaṃ sarvakauravān
ābhīrebhyaśca bhavataḥ kaḥ śraddadhyātparābhavam
pārthaitatsarvabhūtasya harerlīlāviceṣṭitam
tvayā yatkauravā dhvastā yadābhīrairbhavāñjitaḥ
gṛhītā dasyubhiryacca bhavatā śocitāḥ striyaḥ
tadapyahaṃ yathāvṛttaṃ kathayāmi tavārjuna
aṣṭāvakraḥ purā vipro jalavāsarato 'bhavat
bahūnvarṣagaṇānpārtha gṛṇanbrahma sanātanam
jiteṣvasurasaṃgheṣu merupṛṣṭhe mahotsavaḥ
babhūva tatra gacchantyo dadṛśustaṃ surastriyaḥ
rambhātilottamādyāśca śataśo 'tha sahasraśaḥ
tuṣṭuvustaṃ mahātmānaṃ praśaśaṃsuśca pāṇḍava
ā kaṇṭhamagnaṃ salile jaṭābhāradharaṃ munim
vinayāvanatāścainaṃ praṇemuḥ stotratatparāḥ
yathā yathā prasanno 'sau tuṣṭuvustaṃ tathā tathā
sarvāstāḥ kauravaśreṣṭha variṣṭhaṃ taṃ dvijanmanām
aṣṭāvakra uvāca
prasanno 'haṃ mahābhāgā bhavatīnāṃ yadiṣyate
mattastad vriyatāṃ sarvaṃ pradāsyāmyatidurlabham
rambhātilottamādyāstaṃ vaidikyo 'psaraso 'bruvan
prasanne tvayyaparyāptaṃ kim asmākamiti dvija
itarāstvabruvan vipra prasanno bhagavānyadi
tadicchāmaḥ patiṃ prāptuṃ viprendra puruṣottamam
vyāsa uvāca
evaṃ bhaviṣyatītyuktvā uttatāra jalānmuniḥ
tamuttīrṇaṃ ca dadṛśurvirūpaṃ vakramaṣṭadhā
taṃ dṛṣṭvā gūhamānānāṃ yāsāṃ hāsaḥ sphuṭo 'bhavat
tāḥ śaśāpa muniḥ kopamavāpya kurunandana
yasmādvirūparūpaṃ māṃ matvā hāsāvamānanā
bhavatībhiḥ kṛtā tasmādeṣaṃ śāpaṃ dadāmi vaḥ
matprasādena bhartāraṃ labdhvā tu puruṣottamam
macchāpopahatāḥ sarvā dasyuhastaṃ gamiṣyatha
vyāsa uvāca
ityudīritam ākarṇya munistābhiḥ prasāditaḥ
punaḥ surendralokaṃ vai prāha bhūyo gamiṣyatha
evaṃ tasya muneḥ śāpādaṣṭāvakrasya keśavam
bhartāraṃ prāpya tā yātā dasyuhastaṃ varāṅganāḥ
tattvayā nātra kartavyaḥ śoko 'lpo 'pi hi pāṇḍava
tenaivākhilanāthena sarvaṃ tadupasaṃhṛtam
bhavatāṃ copasaṃhāramāsannaṃ tena kurvatā
balaṃ tejastathā vīryaṃ māhātmyaṃ copasaṃhṛtam
jātasya niyato mṛtyuḥ patanaṃ ca tathonnateḥ
viprayogāvasānaśca saṃyogaḥ saṃcayātkṣayaḥ
vijñāya na budhāḥ śokaṃ na harṣamupayānti ye
teṣām evetare ceṣṭāṃ śikṣantaḥ santi tādṛśāḥ
tasmāttvayā naraśreṣṭha jñātvaitadbhrātṛbhiḥ saha
parityajyākhilaṃ tantraṃ gantavyaṃ tapase vanam
tadgaccha dharmarājāya nivedyaitadvaco mama
paraśvo bhrātṛbhiḥ sārdhaṃ yathā yāsi tathā kuru
parāśara uvāca
ityukto 'bhyetya pārthābhyāṃ yamābhyāṃ ca sahārjunaḥ
dṛṣṭaṃ caivānubhūtaṃ ca kathitaṃ tadviśeṣataḥ
vyāsavākyaṃ ca te sarve śrutvārjunasamīritam
rājye parīkṣitaṃ kṛtvā yayuḥ pāṇḍusutā vanam
ityetat tava maitreya vistareṇa mayoditam
jātasya yadyadorvaṃśe vāsudevasya ceṣṭitam
maitreya uvāca
vyākhyātā bhavatā sargavaṃśamanvantarasthitiḥ
vaṃśānucaritaṃ caiva vistareṇa mahāmune
śrotum icchāmy ahaṃ tvatto yathāvad upasaṃhṛtim
mahāpralayasaṃjñāṃ ca kalpānte ca mahāmune
parāśara uvāca
maitreya śrūyatāṃ matto yathāvad upasaṃhṛtiḥ
kalpānte prākṛte caiva pralaye jāyate yathā
ahorātraṃ pitṝṇāṃ tu māso 'bdas tridivaukasām
caturyugasahasre tu brahmaṇo dve dvijottama
kṛtaṃ tretā dvāparaṃ ca kaliś caiva caturyugam
divyair varṣasahasrais tu tad dvādaśabhir ucyate
caturyugāṇy aśeṣāṇi sadṛśāni svarūpataḥ
ādyaṃ kṛtayugaṃ muktvā maitreyāntyaṃ tathā kalim
ādye kṛtayuge sargo brahmaṇā kriyate yataḥ
kriyate copasaṃhāras tathānte ca kalau yuge
maitreya uvāca
kaleḥ svarūpaṃ bhagavan vistarād vaktum arhasi
dharmaś catuṣpād bhagavan yasmin viplavam ṛcchati
parāśara uvāca
kaleḥ svarūpaṃ maitreya yad bhavān praṣṭum icchati
tan nibodha samāsena vartate yan mahāmune
varṇāśramācāravatī pravṛttir na kalau nṛṇām
na sāmaṛgyajurvedaviniṣpādanahaitukī
vivāhā na kalau dharmyā na śiṣyagurusaṃsthitiḥ
na dāmpatyakramo naiva vahnidevātmakaḥ kramaḥ
yatra tatra kule jāto balī sarveśvaraḥ kalau
sarvebhya eva varṇebhyo yogyaḥ kanyāvarodhane
yena tenaiva yogena dvijātir dīkṣitaḥ kalau
yaiva saiva ca maitreya prāyaścittakriyā kalau
sarvam eva kalau śāstraṃ yasya yad vacanaṃ dvija
devatāś ca kalau sarvāḥ sarvaḥ sarvasya cāśramaḥ
upavāsas tathāyāso vittotsargas tathā kalau
dharmo yathābhirucitair anuṣṭhānair anuṣṭhitaḥ
vittena bhavitā puṃsāṃ svalpenāḍhyamadaḥ kalau
strīṇāṃ rūpamadaś caiva keśair eva bhaviṣyati
suvarṇamaṇiratnādau vastre copakṣayaṃ gate
kalau striyo bhaviṣyanti tadā keśair alaṃkṛtāḥ
parityakṣyanti bhartāraṃ vittahīnaṃ tathā striyaḥ
bhartā bhaviṣyati kalau vittavān eva yoṣitām
yo yo dadāti bahulaṃ sa sa svāmī tadā nṛṇām
svāmitvahetuḥ saṃbandho bhāvī nābhijanas tadā
gṛhāntā dravyasaṃghātā dravyāntā ca tathā matiḥ
arthāś cātmopabhogāntā bhaviṣyanti kalau yuge
striyaḥ kalau bhaviṣyanti svairiṇyo lalitaspṛhāḥ
anyāyāvāptavitteṣu puruṣāś ca spṛhālavaḥ
abhyarthito 'pi suhṛdā svārthahāniṃ na mānavaḥ
paṇārdhārdhārdhamātre 'pi kariṣyati tadā dvija
samānapauruṣaṃ ceto bhāvi vipreṣu vai kalau
kṣīrapradānasaṃbandhi bhāvi goṣu ca gauravam
anāvṛṣṭibhayaprāyāḥ prajāḥ kṣudbhayakātarāḥ
bhaviṣyanti tadā sarvā gaganāsaktadṛṣṭayaḥ
kandaparṇaphalāhārās tāpasā iva mānavāḥ
ātmānaṃ ghātayiṣyanti tadāvṛṣṭyādiduḥkhitāḥ
durbhikṣam eva satataṃ tadā kleśam anīśvarāḥ
prāpsyanti vyāhatasukhapramodā mānavāḥ kalau
asnānabhojino nāgnidevatātithipūjanam
kariṣyanti kalau prāpte na ca pitryodakakriyām
lolupā hrasvadehāś ca bahvannādanatatparāḥ
bahuprajālpabhāgyāś ca bhaviṣyanti kalau striyaḥ
ubhābhyām atha pāṇibhyāṃ śiraḥkaṇḍūyanaṃ striyaḥ
kurvantyo gurubhartṝṇām ājñāṃ bhetsyanty anādṛtāḥ
svapoṣaṇaparāḥ kṣudrā dehasaṃskāravarjitāḥ
paruṣānṛtabhāṣiṇyo bhaviṣyanti kalau striyaḥ
duḥśīlā duṣṭaśīleṣu kurvantyaḥ satataṃ spṛhām
asadvṛttā bhaviṣyanti puruṣeṣu kulāṅganāḥ
vedādānaṃ kariṣyanti baṭavaś ca tathāvratāḥ
gṛhasthāś ca na hoṣyanti na dāsyanty ucitānyapi
vanavāsino bhaviṣyanti grāmyāhāraparigrahāḥ
bhikṣavaś cāpi mitrādisnehasaṃbandhayantraṇāḥ
arakṣitāro hartāraḥ śulkavyājena pārthivāḥ
hāriṇo janavittānāṃ samprāpte tu kalau yuge
yo yo 'śvarathanāgāḍhyaḥ sa sa rājā bhaviṣyati
yaś ca yaś cābalaḥ sarvaḥ sa sa bhṛtyaḥ kalau yuge
vaiśyāḥ kṛṣivaṇijyādi saṃtyajya nijakarma yat
śūdravṛttyā pravartsyanti kārukarmopajīvinaḥ
bhaikṣyavratās tathā śūdrāḥ pravrajyāliṅgino 'dhamāḥ
pāṣaṇḍasaṃśrayāṃ vṛttim āśrayiṣyantyasaṃskṛtāḥ
durbhikṣakarapīḍābhir atīvopadrutā janāḥ
godhūmānnayavānnāḍhyān deśān yāsyanti duḥkhitāḥ
vedamārge pralīne ca pāṣaṇḍāḍhye tato jane
adharmavṛddhyā lokānām alpam āyur bhaviṣyati
aśāstravihitaṃ ghoraṃ tapyamāneṣu vai tapaḥ
nareṣu nṛpadoṣeṇa bālamṛtyur bhaviṣyati
bhavitrī yoṣitāṃ sūtiḥ pañcaṣaṭsaptavārṣikī
navāṣṭadaśavarṣāṇāṃ manuṣyāṇāṃ tathā kalau
palitodbhavaś ca bhavitā tadā dvādaśavārṣikaḥ
nātijīvati vai kaścit kalau varṣāṇi viṃśatiḥ
alpaprajñā vṛthāliṅgā duṣṭāntaḥkaraṇāḥ kalau
yatas tato vinaṅkṣyanti kālenālpena mānavāḥ
yadā yadā hi pāṣaṇḍavṛddhir maitreya lakṣyate
tadā tadā kaler vṛddhir anumeyā vicakṣaṇaiḥ
yadā yadā satāṃ hānir vedamārgānusāriṇām
tadā tadā kaler vṛddhir anumeyā vicakṣaṇaiḥ
prārambhāś cāvasīdanti yadā dharmakṛtāṃ nṛṇām
tadānumeyaṃ prādhānyaṃ kaler maitreya paṇḍitaiḥ
yadā yadā na yajñānām īśvaraḥ puruṣottamaḥ
ijyate puruṣair yajñais tadā jñeyaṃ kaler balam
na prītir vedavādeṣu pāṣaṇḍeṣu yadā ratiḥ
kaler vṛddhis tadā prājñair anumeyā dvijottama
kalau jagatpatiṃ viṣṇuṃ sarvasraṣṭāram īśvaram
nārcayiṣyanti maitreya pāṣaṇḍopahatā narāḥ
kiṃ devaiḥ kiṃ dvijair vedaiḥ kiṃ śaucenāmbujanmanā
ity evaṃ vipra vakṣyanti pāṣaṇḍopahatā narāḥ
svalpāmbuvṛṣṭiḥ parjanyaḥ sasyaṃ svalpaphalaṃ tathā
phalaṃ tathālpasāraṃ ca vipra prāpte kalau yuge
śāṇīprāyāṇi vastrāṇi śamīprāyā mahīruhāḥ
śūdraprāyās tathā varṇā bhaviṣyanti kalau yuge
aṇuprāyāṇi dhānyāni ājaprāyaṃ tathā payaḥ
bhaviṣyati kalau prāpte uśīraṃ cānulepanam
śvaśrūśvaśurabhūyiṣṭhā guravaś ca nṛṇāṃ kalau
śyālādyā hāribhāryāś ca suhṛdo munisattama
kasya mātā pitā kasya yadā karmātmakaḥ pumān
iti codāhariṣyanti śvaśurānugatā narāḥ
vāṅmanaḥkāyikair doṣair abhibhūtāḥ punaḥ punaḥ
narāḥ pāpāny anudinaṃ kariṣyanty alpamedhasaḥ
niḥsattvānām aśaucānāṃ nirhrīkāṇāṃ tathā nṛṇām
yad yad duḥkhāya tat sarvaṃ kalikāle bhaviṣyati
niḥsvādhyāyavaṣaṭkāre svadhāsvāhāvivarjite
tadā praviralo vipra kvacil loko bhaviṣyati
tatrālpenaiva yatnena puṇyaskandham anuttamam
karoti yaṃ kṛtayuge kriyate tapasā hi saḥ
parāśara uvāca
vyāsaś cāha mahābuddhir yad atraiva hi vastuni
tacchrūyatāṃ mahābhāga gadato mama tattvataḥ
kasmin kāle 'lpako dharmo dadāti sumahat phalam
munīnām apy abhūd vādaḥ kaiś cāsau kriyate sukham
saṃdehanirṇayārthāya vedavyāsaṃ mahāmunim
yayus te saṃśayaṃ praṣṭuṃ maitreya munipuṃgavāḥ
dadṛśus te muniṃ tatra jāhnavīsalile dvija
vedavyāsaṃ mahābhāgam ardhasnātaṃ sutaṃ mama
snānāvasānaṃ te tasya pratīkṣanto maharṣayaḥ
tasthus taṭe mahānadyās taruṣaṇḍam upāśritāḥ
magno 'tha jāhnavītoyād utthāyāha suto mama
vyāsaḥ sādhuḥ kaliḥ sādhur ity evaṃ śṛṇvatāṃ vacaḥ
teṣāṃ munīnāṃ bhūyaś ca mamajja sa nadījale
utthāya sādhu sādhv iti śūdra dhanyo 'si cābravīt
nimagnaś ca samutthāya punaḥ prāha mahāmuniḥ
yoṣitaḥ sādhu dhanyās tās tābhyo dhanyataro 'sti kaḥ
tataḥ snātvā yathānyāyam ācāntaṃ taṃ kṛtakriyam
upatasthur mahābhāgā munayas te sutaṃ mama
kṛtasaṃvandanāṃś cāha kṛtāsanaparigrahān
kimartham āgatā yūyam iti satyavatīsutaḥ
tam ūcuḥ saṃśayaṃ praṣṭuṃ bhavantaṃ vayam āgatāḥ
alaṃ tenāstu tāvan naḥ kathyatām aparaṃ tvayā
kaliḥ sādhv iti yat proktaṃ śūdraḥ sādhv iti yoṣitaḥ
yaccāha bhagavān sādhu dhanyāś ceti punaḥ punaḥ
tat sarvaṃ śrotum icchāmo na ced guhyaṃ mahāmune
tat kathyatāṃ tato hṛtsthaṃ pṛcchāmas tvāṃ prayojanam
ity ukto munibhir vyāsaḥ prahasyedam athābravīt
śrūyatāṃ bho muniśreṣṭhā yad uktaṃ sādhu sādhv iti
yat kṛte daśabhir varṣais tretāyāṃ hāyanena tat
dvāpare tacca māsena ahorātreṇa tat kalau
tapaso brahmacaryasya japādeś ca phalaṃ dvijāḥ
prāpnoti puruṣas tena kaliḥ sādhv iti bhāṣitam
dhyāyan kṛte yajan yajñais tretāyāṃ dvāpare 'rcayan
yad āpnoti tad āpnoti kalau saṃkīrtya keśavam
dharmotkarṣam atīvātra prāpnoti puruṣaḥ kalau
svalpāyāsena dharmajñās tena tuṣṭo 'smy ahaṃ kaleḥ
vratacaryopahāraiś ca grāhyo vedo dvijātibhiḥ
tataḥ svadharmasamprāptair yaṣṭavyaṃ vidhivad dhanaiḥ
vṛthā kathā vṛthā bhojyaṃ vṛthejyā ca dvijanmanām
patanāya tathā bhāvyaṃ tais tu saṃyamibhiḥ sadā
asamyakkaraṇe doṣas teṣāṃ sarveṣu vastuṣu
bhojyapeyādikaṃ caiṣāṃ necchāprāptikaraṃ dvijāḥ
pāratantryaṃ samasteṣu teṣāṃ kāryeṣu vai tataḥ
jayanti te nijāṃllokān kleśena mahatā dvijāḥ
dvijaśuśrūṣayaivaiṣa pākayajñādhikāravān
nijāñjayati vai lokāñśūdro dhanyataras tataḥ
bhakṣyābhakṣyeṣu nāsyāsti peyāpeyeṣu vai yataḥ
niyamo muniśārdūlās tenāsau sādhv itīritam
svadharmasyāvirodhena narair labdhaṃ dhanaṃ sadā
pratipādyaṃ ca pātreṣu yaṣṭavyaṃ ca yathāvidhi
tasyārjane mahān kleśaḥ pālane ca dvijottamāḥ
tathāsadviniyogāya vijñeyaṃ gahanaṃ nṛṇām
ebhir anyais tathā kleśaiḥ puruṣo dvijasattamāḥ
nijāñjayati vai lokān prājāpatyādikān kramāt
yoṣicchuśrūṣaṇaṃ bhartuḥ karmaṇā manasā girā
kurvatī samavāpnoti tatsālokyaṃ yato dvijāḥ
nātikleśena mahatā tān eva puruṣo yathā
tṛtīyaṃ vyāhṛtaṃ tena mayā sādhv iti yoṣitām
etad vaḥ kathitaṃ viprā yannimittam ihāgatāḥ
tat pṛcchata yathākāmaṃ ahaṃ vakṣyāmi vaḥ sphuṭam
parāśara uvāca
tatas te munayaḥ procur yat praṣṭavyaṃ mahāmune
anyasminn eva tat praśne yathāvat kathitaṃ tvayā
tataḥ prahasya tān prāha kṛṣṇadvaipāyano muniḥ
vismayotphullanayanāṃs tāpasāṃs tān upāgatān
mayaiṣa bhavatāṃ praśno jñāto divyena cakṣuṣā
tato hi vaḥ prasaṅgena sādhu sādhv iti bhāṣitam
svalpena hi prayatnena dharmaḥ sidhyati vai kalau
narair ātmaguṇāmbhobhiḥ kṣālitākhilakilbiṣaiḥ
śūdraiś ca dvijaśuśrūṣātatparair munisattamāḥ
tathā strībhir anāyāsāt patiśuśrūṣayaiva hi
tatas tritayam apy etan mama dhanyatamaṃ matam
dharmasaṃsādhane kleśo dvijātīnāṃ kṛtādiṣu
bhavadbhir yad abhipretaṃ tad etat kathitaṃ mayā
apṛṣṭenāpi dharmajñāḥ kim anyat kriyatāṃ dvijāḥ
parāśara uvāca
tataḥ sampūjya te vyāsaṃ praśaśaṃsuḥ punaḥ punaḥ
yathāgataṃ dvijā jagmur vyāsoktikṣatasaṃśayāḥ
bhavato 'pi mahābhāga rahasyaṃ kathitaṃ mayā
atyantaduṣṭasya kaler ayam eko mahān guṇaḥ
yaccāhaṃ bhavatā pṛṣṭo jagatām upasaṃhṛtim
prākṛtām antarālāṃ ca tām apy eṣa vadāmi te
parāśara uvāca
sarveṣām eva bhūtānāṃ trividhaḥ pratisaṃcaraḥ
naimittikaḥ prākṛtikas tathaivātyantiko mataḥ
brāhmo naimittikas teṣāṃ kalpānte pratisaṃcaraḥ
ātyantikaś ca mokṣākhyaḥ prākṛto dviparārdhikaḥ
maitreya uvāca
parārdhasaṃkhyāṃ bhagavan mamācakṣva yayā tu saḥ
dviguṇīkṛtayā jñeyaḥ prākṛtaḥ pratisaṃcaraḥ
parāśara uvāca
sthānāt sthānaṃ daśaguṇam ekasmād gaṇyate dvija
tato 'ṣṭādaśame bhāge parārdham abhidhīyate
parārdhadviguṇaṃ yat tu prākṛtaḥ sa layo dvija
tadāvyakte 'khilaṃ vyaktaṃ svahetau layam eti vai
nimeṣo mānuṣo yo 'yaṃ mātrāmātrapramāṇataḥ
taiḥ pañcadaśabhiḥ kāṣṭhā triṃśat kāṣṭhās tathā kalā
nāḍikā tu pramāṇena kalā daśa ca pañca ca
unmānenāmbhasaḥ sā tu palāny ardhatrayodaśa
māgadhena pramāṇena jalaprasthas tu sa smṛtaḥ
nāḍikābhyām atha dvābhyāṃ muhūrto dvijasattama
ahorātraṃ muhūrtās tu triṃśan māso dinais tathā
māsair dvādaśabhir varṣam ahorātraṃ tu tad divi
tribhir varṣaśatair varṣaṃ ṣaṣṭyā caivāsuradviṣām
tais tu dvādaśasāhasraiś caturyugam udāhṛtam
caturyugasahasraṃ tu kathyate brahmaṇo dinam
sa kalpas tatra manavaś caturdaśa mahāmune
tadante caiva maitreya brāhmo naimittiko layaḥ
tasya svarūpam atyugraṃ maitreya gadato mama
śṛṇuṣva prākṛtaṃ bhūyas tava vakṣyāmy ahaṃ layam
caturyugasahasrānte kṣīṇaprāye mahītale
anāvṛṣṭir atīvogrā jāyate śatavārṣikī
tato yāny alpasārāṇi tāni sattvāny aśeṣataḥ
kṣayaṃ yānti muniśreṣṭha pārthivāny anupīḍanāt
tataḥ sa bhagavān kṛṣṇo rudrarūpadharo 'vyayaḥ
kṣayāya yatate kartum ātmasthāḥ sakalāḥ prajāḥ
tataḥ sa bhagavān viṣṇur bhānoḥ saptasu raśmiṣu
sthitaḥ pibaty aśeṣāṇi jalāni munisattama
pītvāmbhāṃsi samastāni prāṇibhūmigatāni vai
śoṣaṃ nayati maitreya samastaṃ pṛthivītalam
samudrān saritaḥ śailān śailaprasravaṇāni ca
pātāleṣu ca yat toyaṃ tat sarvaṃ nayati kṣayam
tatas tasyānubhāvena toyāhāropabṛṃhitāḥ
ta eva raśmayaḥ sapta jāyante sapta bhāskarāḥ
adhaś cordhvaṃ ca te dīptās tataḥ sapta divākarāḥ
dahanty aśeṣaṃ trailokyaṃ sapātālatalaṃ dvija
dahyamānaṃ tu tair dīptais trailokyaṃ dvija bhāskaraiḥ
sādrinadyarṇavābhogaṃ niḥsneham abhijāyate
tato nirdagdhavṛkṣāmbu trailokyam akhilaṃ dvija
bhavaty eṣā ca vasudhā kūrmapṛṣṭhopamākṛtiḥ
tataḥ kālāgnirudro 'sau bhūtvā sarvaharo hariḥ
śeṣāhiśvāsasambhūtaḥ pātālāni dahaty adhaḥ
pātālāni samastāni sa dagdhvā jvalano mahān
bhūmim abhyetya sakalaṃ babhasti vasudhātalam
bhuvarlokaṃ tataḥ sarvaṃ svarlokaṃ ca sudāruṇaḥ
jvālāmālāmahāvartas tatraiva parivartate
ambarīṣam ivābhāti trailokyam akhilaṃ tadā
jvālāvartaparīvāram upakṣīṇacarācaram
tatas tāpaparītās tu lokadvayanivāsinaḥ
kṛtādhikārā gacchanti maharlokaṃ mahāmune
tasmād api mahātāpataptā lokās tataḥ param
gacchanti janalokaṃ te daśāvṛttyā paraiṣiṇaḥ
tato dagdhvā jagat sarvaṃ rudrarūpī janārdanaḥ
mukhaniśvāsajān meghān karoti munisattama
tato gajakulaprakhyās taḍidvanto ninādinaḥ
uttiṣṭhanti tadā vyomni ghorāḥ saṃvartakā ghanāḥ
kecin nīlotpalaśyāmāḥ kecit kumudasaṃnibhāḥ
dhūmravarṇā ghanāḥ kecit kecit pītāḥ payodharāḥ
kecid rāsabhavarṇābhā lākṣārasanibhās tathā
kecid vaiḍūryasaṃkāśā indranīlanibhāḥ kvacit
śaṅkhakundanibhāś cānye jātyañjananibhās tathā
indragopanibhāḥ kecin manaḥśilanibhās tathā
cāṣapatranibhāḥ kecid uttiṣṭhanti ghanā ghanāḥ
kecit puravarākārāḥ kecit parvatasaṃnibhāḥ
kūṭāgāranibhāś cānye kecit sthalanibhā ghanāḥ
mahārāvā mahākāyāḥ pūrayanti nabhastalam
varṣantas te mahāsārās tam agnim atibhairavam
śamayanty akhilaṃ vipra trailokyāntaravistṛtam
naṣṭe cāgnau śataṃ te 'pi varṣāṇām adhikaṃ ghanāḥ
plāvayanto jagat sarvaṃ varṣanti munisattama
dhārābhir akṣamātrābhiḥ plāvayitvākhilāṃ bhuvam
bhuvarlokaṃ tathaivordhvaṃ plāvayanti divaṃ dvija
andhakārīkṛte loke naṣṭe sthāvarajaṅgame
varṣanti te mahāmeghā varṣāṇām adhikaṃ śatam
parāśara uvāca
saptarṣisthānam ākramya sthite 'mbhasi mahāmune
ekārṇavaṃ bhavaty etat trailokyam akhilaṃ tataḥ
mukhaniśvāsajo viṣṇor vāyus tāñjaladāṃstataḥ
nāśayan vāti maitreya varṣāṇām aparaṃ śatam
sarvabhūtamayo 'cintyo bhagavān bhūtabhāvanaḥ
anādir ādir viśvasya pītvā vāyum aśeṣataḥ
ekārṇave tatas tasmiñśeṣaśayyāsthitaḥ prabhuḥ
brahmarūpadharaḥ śete bhagavān ādikṛddhariḥ
janalokagataiḥ siddhaiḥ sanakādyair abhiṣṭutaḥ
brahmalokagataiś caiva cintyamāno mumukṣubhiḥ
ātmamāyāmayīṃ divyāṃ yoganidrāṃ samāsthitaḥ
ātmānaṃ vāsudevākhyaṃ cintayan parameśvaraḥ
eṣa naimittiko nāma maitreya pratisaṃcaraḥ
nimittaṃ tatra yacchete brahmarūpadharo hariḥ
yadā jāgarti sarvātmā sa tadā ceṣṭate jagat
nimīlaty etad akhilaṃ māyāśayyāśaye 'cyute
padmayoner dinaṃ yat tu caturyugasahasravat
ekārṇave kṛte loke tāvatī rātrir iṣyate
tataḥ prabuddho rātryante punaḥ sṛṣṭiṃ karoty ajaḥ
brahmasvarūpadhṛg viṣṇur yathā te kathitaṃ purā
ity eṣa kalpasaṃhārād antarapralayo dvija
naimittikas te kathitaḥ prākṛtaṃ śṛṇvataḥ param
anāvṛṣṭyagnisaṃparkāt kṛte saṃkṣālane mune
samasteṣv eva lokeṣu pātāleṣv akhileṣu ca
mahadāder vikārasya viśeṣāntasya saṃkṣaye
kṛṣṇecchākārite tasmin pravṛtte pratisaṃcare
āpo grasanti vai pūrvaṃ bhūmer gandhātmakaṃ guṇam
āttagandhā tato bhūmiḥ pralayatvāya kalpate
praṇaṣṭe gandhatanmātre bhavaty urvī jalātmikā
āpas tadā pravṛddhās tu vegavatyo mahāsvanāḥ
sarvam āpūrayantīdaṃ tiṣṭhanti vicaranti ca
salilenaivormimatā lokāṃstāṃstān samantataḥ
apām api guṇo yas tu jyotiṣā pīyate tu saḥ
naśyanty āpas tatas tāś ca rasatanmātrasaṃkṣayāt
tataś cāpo hṛtarasā jyotiṣaṃ prāpnuvanti vai
agnyavasthe tu salile tejasā sarvato vṛte
sa cāgniḥ sarvato vyāpya ādatte tajjalaṃ tathā
sarvam āpūryate 'rcibhis tadā jagad idaṃ śanaiḥ
arcirbhiḥ saṃvṛte tasmiṃstiryag ūrdhvam adhas tathā
jyotiṣo 'pi paraṃ rūpaṃ vāyur atti prabhākaram
pralīne ca tatas tasmin vāyubhūte 'khilātmani
praṇaṣṭe rūpatanmātre hṛtarūpo vibhāvasuḥ
praśāmyati tadā jyotir vāyur dodhūyate mahān
nirāloke tadā loke vāyvavasthe ca tejasi
tatas tu mūlam āsādya vāyuḥ saṃbhavam ātmanaḥ
ūrdhvaṃ cādhaś ca tiryak ca dodhavīti diśo daśa
vāyor api guṇaṃ sparśam ākāśaṃ grasate tataḥ
praśāmyati tato vāyuḥ khaṃ tu tiṣṭhaty anāvṛtam
arūpam arasasparśam agandhaṃ na ca mūrtimat
sarvam āpūrayaccaiva sumahat tat prakāśate
parimaṇḍalaṃ tat suṣiram ākāśaṃ śabdalakṣaṇam
śabdamātraṃ tadākāśaṃ sarvam āvṛtya tiṣṭhati
tataḥ śabdaguṇaṃ tasya bhūtādir grasate punaḥ
bhūtendriyeṣu yugapad bhūtādau saṃsthiteṣu vai
abhimānātmako hy eṣa bhūtādis tāmasaḥ smṛtaḥ
bhūtādiṃ grasate cāpi mahān vai buddhilakṣaṇaḥ
urvī mahāṃśca jagataḥ prānte 'ntar bāhyatas tathā
evaṃ sapta mahābuddheḥ kramāt prakṛtayas tu vai
pratyāhāre tu tāḥ sarvāḥ praviśanti parasparam
yenedam āvṛtaṃ sarvam aṇḍam apsu pralīyate
saptadvīpasamudrāntaṃ saptalokaṃ saparvatam
udakāvaraṇaṃ yat tu jyotiṣā pīyate tu tat
jyotir vāyau layaṃ yāti yāty ākāśe samīraṇaḥ
ākāśaṃ caiva bhūtādir grasate taṃ tathā mahān
mahāntam ebhiḥ sahitaṃ prakṛtir grasate dvija
guṇasāmyam anudriktam anyūnaṃ ca mahāmune
procyate prakṛtir hetuḥ pradhānaṃ kāraṇaṃ param
ity eṣā prakṛtiḥ sarvā vyaktāvyaktasvarūpiṇī
vyaktasvarūpam avyakte tasmin maitreya līyate
ekaḥ śuddho 'kṣaro nityaḥ sarvavyāpī tathā pumān
so 'py aṃśaḥ sarvabhūtasya maitreya paramātmanaḥ
na santi yatra sarveśe nāmajātyādikalpanāḥ
sattāmātrātmake jñeye jñānātmany ātmanaḥ pare
tad brahma tat paraṃ dhāma paramātmā sa ceśvaraḥ
sa viṣṇuḥ sarvam evedaṃ yato nāvartate yatiḥ
prakṛtir yā mayā khyātā vyaktāvyaktasvarūpiṇī
puruṣaścāpyubhāvetau līyete paramātmani
paramātmā ca sarveṣām ādhāraḥ parameśvaraḥ
viṣṇur nāmnā sa vedeṣu vedānteṣu ca gīyate
pravṛttaṃ ca nivṛttaṃ ca dvividhaṃ karma vaidikam
tābhyām ubhābhyāṃ puruṣaiḥ sarvamūrtiḥ sa ijyate
ṛgyajuḥsāmabhir mārgaiḥ pravṛttair ijyate hy asau
yajñeśvaro yajñapumān puruṣaiḥ puruṣottamaḥ
jñānātmā jñānayogena jñānamūrtiḥ sa cejyate
nivṛtte yogibhir mārge viṣṇur muktiphalapradaḥ
hrasvadīrghaplutair yat tu kiṃcid vastv abhidhīyate
yac ca vācām aviṣaye tat sarvaṃ viṣṇur avyayaḥ
vyaktaṃ sa eva cāvyaktaṃ sa eva puruṣo 'vyayaḥ
paramātmā ca viśvātmā viśvarūpadharo hariḥ
vyaktāvyaktātmikā tasmin prakṛtiḥ sampralīyate
puruṣaś cāpi maitreya vyāpiny avyāhatātmani
dviparārdhātmakaḥ kālaḥ kathito yo mayā tava
tad ahas tasya maitreya viṣṇor īśasya kathyate
vyakte ca prakṛtau līne prakṛtyāṃ puruṣe tathā
tatra sthite niśā cānyā tatpramāṇā mahāmune
naivāhas tasya na niśā nityasya paramātmanaḥ
upacāras tathāpyeṣa tasyeśasya dvijocyate
ity eṣa tava maitreya kathitaḥ prākṛto layaḥ
ātyantikam atho brahman nibodha pratisaṃcaram
parāśara uvāca
ādhyātmikādi maitreya jñātvā tāpatrayaṃ budhaḥ
utpannajñānavairāgyaḥ prāpnoty ātyantikaṃ layam
ādhyātmiko vai dvividhaḥ śārīro mānasas tathā
śārīro bahubhir bhedair bhidyate śrūyatāṃ ca saḥ
śirorogapratiśyāyajvaraśūlabhagaṃdaraiḥ
gulmārśaḥśvāsaśvayathucchardyādibhir anekadhā
tathākṣirogātīsārakuṣṭhāṅgāmayasaṃjñakaiḥ
bhidyate dehajas tāpo mānasaṃ śrotum arhasi
kāmakrodhabhayadveṣalobhamohaviṣādajaḥ
śokāsūyāvamānerṣyāmātsaryādibhavas tathā
mānaso 'pi dvijaśreṣṭha tāpo bhavati naikadhā
ity evamādibhir bhedais tāpo hy ādhyātmikaḥ smṛtaḥ
mṛgapakṣimanuṣyādyaiḥ piśācoragarākṣasaiḥ
sarīsṛpādyaiś ca nṛṇāṃ janyante cādhibhautikaḥ
śītoṣṇavātavarṣāmbuvaidyutādisamudbhavaḥ
tāpo dvijavaraśreṣṭha kathyate cādhidaivikaḥ
garbhajanmajarājñānamṛtyunārakajaṃ tathā
duḥkhaṃ sahasraśo bhedair bhidyate munisattama
sukumāratanur garbhe jantur bahumalāvṛte
ulbasaṃveṣṭito bhugnapṛṣṭhagrīvāsthisaṃhatiḥ
atyamlakaṭutīkṣṇoṣṇalavaṇair mātṛbhojanaiḥ
atitāpibhir atyarthaṃ vardhamānātivedanaḥ
prasāraṇākuñcanādau nāṅgānāṃ prabhur ātmanaḥ
śakṛnmūtramahāpaṅkaśāyī sarvatrapīḍitaḥ
nirucchvāsaḥ sacaitanyaḥ smarañjanmaśatāny atha
āste garbhe 'tiduḥkhena nijakarmanibandhanaḥ
jāyamānaḥ purīṣāsṛṅmūtraśukrāvilānanaḥ
prājāpatyena vātena pīḍyamānāsthibandhanaḥ
adhomukho vai kriyate prabalaiḥ sūtimārutaiḥ
kleśair niṣkrāntim āpnoti jaṭharān mātur āturaḥ
mūrcchām avāpya mahatīṃ saṃspṛṣṭo bāhyavāyunā
vijñānabhraṃśam āpnoti jātaś ca munisattama
kaṇṭakair iva tunnāṅgaḥ krakacair iva dāritaḥ
pūtivraṇān nipatito dharaṇyāṃ kṛmiko yathā
kaṇḍūyane 'pi cāśaktaḥ parivarte 'py anīśvaraḥ
snānapānādikāhāram avāpnoti parecchayā
aśuciprastare suptaḥ kīṭadaṃśādibhis tathā
bhakṣyamāṇo 'pi naivaiṣāṃ samartho vinivāraṇe
janmaduḥkhāny anekāni janmano 'nantarāṇi ca
bālabhāve yadāpnoti ādhibhautādikāni ca
ajñānatamasācchanno mūḍhāntaḥkaraṇo naraḥ
na jānāti kutaḥ ko 'haṃ kvāhaṃ gantā kimātmakaḥ
kena bandhena baddho 'haṃ kāraṇaṃ kim akāraṇam
kiṃ kāryaṃ kim akāryaṃ vā kiṃ vācyaṃ kiṃ ca nocyate
ko 'dharmaḥ kaś ca vai dharmaḥ kasmin varte 'thavā katham
kiṃ kartavyam akartavyaṃ kiṃ vā kiṃ guṇadoṣavat
evaṃ paśusamair mūḍhair ajñānaprabhavaṃ mahat
avāpyate narair duḥkhaṃ śiśnodaraparāyaṇaiḥ
ajñānaṃ tāmaso bhāvaḥ kāryārambhāpravṛttayaḥ
ajñānināṃ pravartante karmalopās tato dvija
narakaṃ karmaṇāṃ lopāt phalam āhur maharṣayaḥ
tasmād ajñānināṃ duḥkham iha cāmutra cottamam
jarājarjaradehaś ca śithilāvayavaḥ pumān
vicalacchīrṇadaśano valisnāyuśirāvṛtaḥ
dūrapraṇaṣṭanayano vyomāntargatatārakaḥ
nāsāvivaraniryātalomapuñjaś caladvapuḥ
prakaṭībhūtasarvāsthir natapṛṣṭhāsthisaṃhatiḥ
utsannajaṭharāgnitvād alpāhāro 'lpaceṣṭitaḥ
kṛcchrāccaṅkramaṇotthānaśayanāsanaceṣṭitaḥ
mandībhavacchrotranetraḥ sravallālāvilānanaḥ
anāyattaiḥ samastaiś ca karaṇair maraṇonmukhaḥ
tatkṣaṇe 'pyanubhūtānām asmartākhilavastūnām
sakṛd uccārite vākye samudbhūtamahāśramaḥ
śvāsakāsamahāyāsasamudbhūtaprajāgaraḥ
anyenotthāpyate 'nyena tathā saṃveśyate jarī
bhṛtyātmaputradārāṇām avamānāspadīkṛtaḥ
prakṣīṇākhilaśaucaś ca vihārāhārasaspṛhaḥ
hāsyaḥ parijanasyāpi nirviṇṇāśeṣabāndhavaḥ
anubhūtam ivānyasmiñjanmany ātmaviceṣṭitam
saṃsmaran yauvane dīrghaṃ niḥśvasity atitāpitaḥ
evamādīni duḥkhāni jarāyām anubhūya vai
maraṇe yāni duḥkhāni prāpnoti śṛṇu tāny api
ślathadgrīvāṅghrihasto 'tha vyāpto vepathunā naraḥ
muhur glāniḥ paravaśo muhur jñānalavānvitaḥ
hiraṇyadhānyatanayabhāryābhṛtyagṛhādiṣu
ete kathaṃ bhaviṣyantīty atīvamamatākulaḥ
marmabhidbhir mahārogaiḥ krakacair iva dāruṇaiḥ
śarair ivāntakasyograiś chidyamānāsthibandhanaḥ
vivartamānatārākṣir hastapādaṃ muhuḥ kṣipan
saṃśuṣyamāṇatālvoṣṭhapuṭo ghuraghurāyate
niruddhakaṇṭho doṣaughair udānaśvāsapīḍitaḥ
tāpena mahatā vyāptas tṛṣā cārtas tathā kṣudhā
kleśād utkrāntim āpnoti yāmyakiṃkarapīḍitaḥ
tataś ca yātanādehaṃ kleśena pratipadyate
etāny anyāni cogrāṇi duḥkhāni maraṇe nṛṇām
śṛṇuṣva narake yāni prāpyante puruṣair mṛtaiḥ
yāmyakiṃkarapāśādigrahaṇaṃ daṇḍatāḍanam
yamasya darśanaṃ cogram ugramārgavilokanam
karambhavālukāvahniyantraśastrādibhīṣaṇe
pratyekaṃ narake yāś ca yātanā dvija duḥsahāḥ
krakacaiḥ pāṭyamānānāṃ mūṣāyāṃ cāpi dhamyatām
kuṭhāraiḥ kṛtyamānānāṃ bhūmau cāpi nikhanyatām
śūleṣv āropyamāṇānāṃ vyāghravaktre praveśyatām
gṛdhraiḥ saṃbhakṣyamāṇānāṃ dvīpibhiś copabhujyatām
kvāthyatāṃ tailamadhye ca klidyatāṃ kṣārakardame
uccān nipātyamānānāṃ kṣipyatāṃ kṣepayantrakaiḥ
narake yāni duḥkhāni pāpahetūdbhavāni vai
prāpyante nārakair vipra teṣāṃ saṃkhyā na vidyate
na kevalaṃ dvijaśreṣṭha narake duḥkhapaddhatiḥ
svarge 'pi pātabhītasya kṣayiṣṇor nāsti nirvṛtiḥ
punaś ca garbhe bhavati jāyate ca punar naraḥ
garbhe vilīyate bhūyo jāyamāno 'stam eti ca
jātamātraś ca mriyate bālabhāve 'tha yauvane
madhyamaṃ vā vayaḥ prāpya vārddhake vā dhruvā mṛtiḥ
yāvaj jīvati tāvac ca duḥkhair nānāvidhaiḥ plutaḥ
tantukāraṇapakṣmaughair āste kārpāsabījavat
dravyanāśe tathotpattau pālane ca tathā nṛṇām
bhavanty anekaduḥkhāni tathaiveṣṭavipattiṣu
yad yat prītikaraṃ puṃsāṃ vastu maitreya jāyate
tad eva duḥkhavṛkṣasya bījatvam upagacchati
kalatraputramitrārthagṛhakṣetradhanādikaiḥ
kriyate na tathā bhūri sukhaṃ puṃsāṃ yathāsukham
iti saṃsāraduḥkhārkatāpatāpitacetasām
vimuktipādapacchāyām ṛte kutra sukhaṃ nṛṇām
tad asya trividhasyāpi duḥkhajātasya paṇḍitaiḥ
garbhajanmajarādyeṣu sthāneṣu prabhaviṣyataḥ
nirastātiśayāhlādasukhabhāvaikalakṣaṇā
bheṣajaṃ bhagavatprāptir ekāntātyantikī matā
tasmāt tatprāptaye yatnaḥ kartavyaḥ paṇḍitair naraiḥ
tatprāptihetur jñānaṃ ca karma coktaṃ mahāmune
āgamotthaṃ vivekācca dvidhā jñānaṃ tathocyate
śabdabrahmāgamamayaṃ paraṃ brahma vivekajam
andhaṃ tama ivājñānaṃ dīpavac cendriyodbhavam
yathā sūryas tathā jñānaṃ yad viprarṣe vivekajam
manur apy āha vedārthaṃ smṛtvā yan munisattama
tad etacchrūyatām atra saṃbandhe gadato mama
dve brahmaṇī veditavye śabdabrahma paraṃ ca yat
śabdabrahmaṇi niṣṇātaḥ paraṃ brahmādhigacchati
dve vidye veditavye vai iti cātharvaṇī śrutiḥ
parayā tv akṣaraprāptir ṛgvedādimayāparā
yat tad avyaktam ajaram acintyam ajam avyayam
anirdeśyam arūpaṃ ca pāṇipādādyasaṃyutam
vibhuṃ sarvagataṃ nityaṃ bhūtayonim akāraṇam
vyāpy avyāptaṃ yataḥ sarvaṃ taṃ vai paśyanti sūrayaḥ
tad brahma tat paraṃ dhāma tad dhyeyaṃ mokṣakāṅkṣiṇām
śrutivākyoditaṃ sūkṣmaṃ tad viṣṇoḥ paramaṃ padam
tad eva bhagavadvācyaṃ svarūpaṃ paramātmanaḥ
vācako bhagavacchabdas tasyādyasyākṣayātmanaḥ
evaṃ nigaditārthasya sa tattvaṃ tasya tattvataḥ
jñāyate yena tajjñānaṃ param anyat trayīmayam
aśabdagocarasyāpi tasya vai brahmaṇo dvija
pūjāyāṃ bhagavacchabdaḥ kriyate hy aupacārikaḥ
śuddhe mahāvibhūtyākhye pare brahmaṇi vartate
maitreya bhagavacchabdaḥ sarvakāraṇakāraṇe
saṃbharteti tathā bhartā bhakāro 'rthadvayānvitaḥ
netā gamayitā sraṣṭā gakārārthas tathā mune
aiśvaryasya samagrasya vīryasya yaśasaḥ śriyaḥ
jñānavairāgyayoś caiva ṣaṇṇāṃ bhaga itīraṇā
vasanti tatra bhūtāni bhūtātmany akhilātmani
sa ca bhūteṣv aśeṣeṣu vakārārthas tato 'vyayaḥ
evam eṣa mahāśabdo bhagavān iti sattama
paramabrahmabhūtasya vāsudevasya nānyagaḥ
tatra pūjyapadārthoktiparibhāṣāsamanvitaḥ
śabdo 'yaṃ nopacāreṇa anyatra hy upacārataḥ
utpattiṃ pralayaṃ caiva bhūtānām āgatiṃ gatim
vetti vidyām avidyāṃ ca sa vācyo bhagavān iti
jñānaśaktibalaiśvaryavīryatejāṃsy aśeṣataḥ
bhagavacchabdavācyāni vinā heyair guṇādibhiḥ
sarvāṇi tatra bhūtāni vasanti paramātmani
bhūteṣu ca sa sarvātmā vāsudevas tataḥ smṛtaḥ
khāṇḍikyajanakāyāha pṛṣṭaḥ keśidhvajaḥ purā
nāmavyākhyām anantasya vāsudevasya tattvataḥ
bhūteṣu vasate so 'ntar vasantyatra ca tāni yat
dhātā vidhātā jagatāṃ vāsudevas tataḥ prabhuḥ
sa sarvabhūtaprakṛtiṃ vikāraṃ guṇādidoṣāṃśca mune vyatītaḥ
atītasarvāvaraṇo 'khilātmā tenāstṛtaṃ yad bhuvanāntarāle
samastakalyāṇaguṇātmako hi svaśaktileśāvṛtabhūtasargaḥ
icchāgṛhītābhimatorudehaḥ saṃsādhitāśeṣajagaddhito 'sau
tejobalaiśvaryamahāvabodha svavīryaśaktyādiguṇaikarāśiḥ
paraḥ parāṇāṃ sakalā na yatra kleśādayaḥ santi parāvareśe
sa īśvaro vyaṣṭisamaṣṭirūpo 'vyaktasvarūpaḥ prakaṭasvarūpaḥ
sarveśvaraḥ sarvadṛk sarvavettā samastaśaktiḥ parameśvarākhyaḥ
saṃjñāyate yena tad astadoṣaṃ śuddhaṃ paraṃ nirmalam ekarūpam
saṃdṛśyate vāpyavagamyate vā tajjñānam ajñānam ato 'nyad uktam
parāśara uvāca
svādhyāyasaṃyamābhyāṃ sa dṛśyate puruṣottamaḥ
tatprāptikāraṇaṃ brahma tad etad iti paṭhyate
svādhyāyād yogam āsīta yogāt svādhyāyam ācaret
svādhyāyayogasaṃpattyā paramātmā prakāśate
tadīkṣaṇāya svādhyāyaścakṣuryogastathāparam
na māṃsacakṣuṣā draṣṭuṃ brahmabhūtaḥ sa śakyate
maitreya uvāca
bhagavaṃs tam ahaṃ yogaṃ jñātum icchāmi taṃ vada
jñāte yatrākhilādhāraṃ paśyeyaṃ parameśvaram
parāśara uvāca
yathā keśidhvajaḥ prāha khāṇḍikyāya mahātmane
janakāya purā yogaṃ tathāhaṃ kathayāmi te
maitreya uvāca
khāṇḍikyaḥ ko 'bhavad brahman ko vā keśidhvajo 'bhavat
kathaṃ tayoś ca saṃvādo yogasaṃbandhavān abhūt
parāśara uvāca
dharmadhvajo vai janakas tasya putro 'mitadhvajaḥ
kṛtadhvajaś ca nāmnāsīt sadādhyātmaratir nṛpaḥ
kṛtadhvajasya putro 'bhūt khyātaḥ keśidhvajo dvija
putro 'mitadhvajasyāpi khāṇḍikyajanako 'bhavat
karmamārge 'ti khāṇḍikyaḥ pṛthivyām abhavat kṛtī
keśidhvajo 'py atīvāsīd ātmavidyāviśāradaḥ
tāv ubhāv api caivāstāṃ vijigīṣū parasparam
keśidhvajena khāṇḍikyaḥ svarājyād avaropitaḥ
purodhasā mantribhiś ca samaveto 'lpasādhanaḥ
rājyān nirākṛtaḥ so 'tha durgāraṇyacaro 'bhavat
iyāja so 'pi subahūn yajñāñjñānavyapāśrayaḥ
brahmavidyām adhiṣṭhāya tartuṃ mṛtyum avidyayā
ekadā vartamānasya yāge yogavidāṃ vara
dharmadhenuṃ jaghānograḥ śārdūlo vijane vane
tato rājā hatāṃ jñātvā dhenuṃ vyāghreṇa ṛtvijaḥ
prāyaścittaṃ sa papraccha kim atreti vidhīyate
te cocur na vayaṃ vidmaḥ kaśeruḥ pṛcchatām iti
kaśerur api tenoktas tatheti prāha bhārgavam
śunakaṃ pṛccha rājendra nāhaṃ vedmi sa vetsyati
sa gatvā tam apṛcchacca so 'py āha śṛṇu yan mune
na kaśerur na caivāhaṃ na cānyaḥ sāmprataṃ bhuvi
vetty eka eva tvacchatruḥ khāṇḍikyo yo jitas tvayā
sa cāha taṃ prayāmy eṣa praṣṭum ātmaripuṃ mune
prāpta eva mayā yajño yadi māṃ sa haniṣyati
prāyaścittaṃ sa cet pṛṣṭo vadiṣyati ripur mama
tataś cāvikalo yāgo muniśreṣṭha bhaviṣyati
parāśara uvāca
ity uktvā ratham āruhya kṛṣṇājinadharo nṛpaḥ
vanaṃ jagāma yatrāste khāṇḍikyaḥ sa mahāmatiḥ
tam āyāntaṃ samālokya khāṇḍikyo ripum ātmanaḥ
provāca krodhatāmrākṣaḥ samāropitakārmukaḥ
khāṇḍikya uvāca
kṛṣṇājinaṃ tvaṃ kavacam ābadhyāsmān nihaṃsyasi
kṛṣṇājinadhare vetsi na mayi prahariṣyati
mṛgāṇāṃ vada pṛṣṭheṣu mūḍha kṛṣṇājinaṃ na kim
yeṣāṃ mayā tvayā cogrāḥ prahitāḥ śitasāyakāḥ
sa tvām ahaṃ haniṣyāmi na me jīvan vimokṣyase
ātatāyyasi durbuddhe mama rājyaharo ripuḥ
keśidhvaja uvāca
khāṇḍikya saṃśayaṃ praṣṭuṃ bhavantam aham āgataḥ
na tvāṃ hantuṃ vicāryaitat kopaṃ bāṇaṃ vimuñca vā
parāśara uvāca
tataḥ sa mantribhiḥ sārdham ekānte sapurohitaiḥ
mantrayāmāsa khāṇḍikyaḥ sarvair eva mahāmatiḥ
tam ūcur mantriṇo vadhyo ripur eṣa vaśaṃ gataḥ
hate tu pṛthivī sarvā tava vaśyā bhaviṣyati
khāṇḍikyaś cāha tān sarvān evam etan na saṃśayaḥ
hate tu pṛthivī sarvā mama vaśyā bhaviṣyati
paralokajayas tasya pṛthivī sakalā mama
na hanmi cel lokajayo mama tv asya vasuṃdharā
paralokajayo 'nantaḥ svalpakālo mahījayaḥ
tasmād enaṃ na haniṣye yat pṛcchati vadāmi tat
parāśara uvāca
tatas tam abhyupetyāha khāṇḍikyajanako ripum
praṣṭavyaṃ yat tvayā sarvaṃ tat pṛcchasva vadāmy aham
tataḥ sarvaṃ yathāvṛttaṃ dharmadhenuvadhaṃ dvija
kathayitvā sa papraccha prāyaścittaṃ hi tadgatam
sa cācaṣṭa yathānyāyaṃ dvija keśidhvajāya tat
prāyaścittam aśeṣeṇa yad vai tatra vidhīyate
viditārthaḥ sa tenaiva anujñāto mahātmanā
yāgabhūmim upāgamya cakre sarvāḥ kriyāḥ kramāt
krameṇa vidhivad yāgaṃ nītvā so 'vabhṛthāplutaḥ
kṛtakṛtyas tato bhūtvā cintayāmāsa pārthivaḥ
pūjitā ṛtvijaḥ sarve sadasyā mānitā mayā
tathaivārthijano 'py arthair yojito 'bhimatair mayā
yathārham atra lokasya mayā sarvaṃ viceṣṭitam
aniṣpannakriyaṃ cetas tathāpi mama kiṃ yathā
itthaṃ saṃcintayann eva sasmāra sa mahīpatiḥ
khāṇḍikyāya na datteti mayā vai gurudakṣiṇā
sa jagāma tato bhūyo ratham āruhya pārthivaḥ
maitreya durgagahanaṃ khāṇḍikyo yatra saṃsthitaḥ
khāṇḍikyo 'pi punar dṛṣṭvā tam āyāntaṃ dhṛtāyudhaḥ
tasthau hantuṃ kṛtamatis tam āha sa punar nṛpaḥ
bho nāhaṃ te 'pakārāya prāptaḥ khāṇḍikya mā krudhaḥ
guror niṣkrayadānāya mām avehi tvam āgatam
niṣpādito mayā yāgaḥ samyak tvadupadeśataḥ
so 'haṃ te dātum icchāmi vṛṇuṣva gurudakṣiṇām
parāśara uvāca
bhūyaḥ sa mantribhiḥ sārdhaṃ mantrayāmāsa pārthivaḥ
guruniṣkṛtikāmo 'tra kim ayaṃ prārthyatām iti
tam ūcur mantriṇo rājyam aśeṣaṃ prārthyatām ayam
kṛtibhiḥ prārthyate rājyam anāyāsitasainikaiḥ
prahasya tān āha nṛpaḥ sa khāṇḍikyo mahāmatiḥ
svalpakālaṃ mahīrājyaṃ mādṛśaiḥ prārthyate katham
evam etad bhavanto 'tra arthasādhanamantriṇaḥ
paramārthaḥ kathaṃ ko 'tra yūyaṃ nātra vicakṣaṇāḥ
parāśara uvāca
ity uktvā samupetyainaṃ sa tu keśidhvajaṃ nṛpam
uvāca kim avaśyaṃ tvaṃ dadāsi gurudakṣiṇām
bāḍham ity eva tenoktaḥ khāṇḍikyas tam athābravīt
bhavān adhyātmavijñānaparamārthavicakṣaṇaḥ
yadi ced dīyate mahyaṃ bhavatā guruniṣkrayaḥ
tat kleśapraśamāyālaṃ yat karma tad udīraya
keśidhvaja uvāca
na prārthitaṃ tvayā kasmān mama rājyam akaṇṭakam
rājyalābhād vinā nānyat kṣatriyāṇām atipriyam
khāṇḍikya uvāca
keśidhvaja nibodha tvaṃ mayā na prārthitaṃ yataḥ
rājyam etad aśeṣaṃ te yatra gṛdhnanty apaṇḍitāḥ
kṣatriyāṇām ayaṃ dharmo yat prajāparipālanam
vadhaś ca dharmayuddhena svarājyaparipanthinām
yatrāśaktasya me doṣo naivāsty apahṛte tvayā
bandhāyaiva bhavaty eṣā avidyāpy akramojjhitā
janmopabhogalipsārtham iyaṃ rājyaspṛhā mama
anyeṣāṃ doṣajā naiva dharmam evānurudhyate
na yācñā kṣatrabandhūnāṃ dharmāyaitat satāṃ matam
ato na yācitaṃ rājyam avidyāntargataṃ tava
rājye gṛdhnanty avidvāṃso mamatvāhṛtacetasaḥ
ahaṃmānamahāpānamadamattā na mādṛśāḥ
parāśara uvāca
tataḥ prahṛṣṭaḥ sādhv iti prāha keśidhvajo nṛpaḥ
khāṇḍikyajanakaṃ prītyā śrūyatāṃ vacanaṃ mama
aham avidyayā mṛtyuṃ tartukāmaḥ karomi vai
rājyaṃ yāgāṃś ca vividhān bhogaiḥ puṇyakṣayaṃ tathā
tad idaṃ te mano diṣṭyā vivekaiśvaryatāṃ gatam
śrūyatāṃ cāpy avidyāyāḥ svarūpaṃ kulanandana
anātmany ātmabuddhir yā asve svam iti yā matiḥ
avidyātarusaṃbhūtibījam etad dvidhā sthitam
pañcabhūtātmake dehe dehī mohatamovṛtaḥ
aham etad itīty uccaiḥ kurute kumatir matim
ākāśavāyvagnijalapṛthivībhyaḥ pṛthak sthite
ātmany ātmamayaṃ bhāvaṃ kaḥ karoti kalevare
kalevaropabhogyaṃ hi gṛhakṣetrādikaṃ ca kaḥ
adehe hy ātmani prājño mamedam iti manyate
itthaṃ ca putrapautreṣu taddehotpāditeṣu kaḥ
karoti paṇḍitaḥ svāmyam anātmani kalevare
sarvaṃ dehopabhogāya kurute karma mānavaḥ
dehaś cānyo yadā puṃsas tadā bandhāya tatparam
mṛṇmayaṃ hi yathā gehaṃ lipyate vai mṛdambhasā
pārthivo 'yaṃ tathā deho mṛdambholepanasthitiḥ
pañcabhūtātmakair bhogaiḥ pañcabhūtātmakaṃ vapuḥ
āpyāyate yadi tataḥ puṃso garvo 'tra kiṃ kṛtaḥ
anekajanmasāhasrīṃ saṃsārapadavīṃ vrajan
mohaśramaṃ prayāto 'sau vāsanāreṇuguṇṭhitaḥ
prakṣālyate yadā so 'sya reṇur jñānoṣṇavāriṇā
tadā saṃsārapānthasya yāti mohaśramaḥ śamam
mohaśrame śamaṃ yāte svasthāntaḥkaraṇaḥ pumān
ananyātiśayābādhaṃ paraṃ nirvāṇam ṛcchati
nirvāṇamaya evāyam ātmā jñānamayo 'malaḥ
duḥkhājñānamalā dharmāḥ prakṛtes te tu nātmanaḥ
jalasya nāgnisaṃsargaḥ sthālīsaṅgāt tathāpi hi
śabdodrekādikān dharmāṃs tat karoti yathā mune
tathātmā prakṛteḥ saṅgād ahaṃmānādidūṣitaḥ
bhajate prākṛtān dharmān anyas tebhyo hi so 'vyayaḥ
tad etat kathitaṃ bījam avidyāyā mayā tava
kleśānāṃ ca kṣayakaraṃ yogād anyan na vidyate
khāṇḍikya uvāca
taṃ bravīhi mahābhāga yogaṃ yogaviduttama
vijñātayogaśāstrārthas tvam asyāṃ nimisaṃtatau
keśidhvaja uvāca
yogasvarūpaṃ khāṇḍikya śrūyatāṃ gadato mama
yatra sthito na cyavate prāpya brahmalayaṃ muniḥ
mana eva manuṣyāṇāṃ kāraṇaṃ bandhamokṣayoḥ
bandhasya viṣayāsaṅgi mukter nirviṣayaṃ tathā
viṣayebhyaḥ samāhṛtya vijñānātmā mano muniḥ
cintayen muktaye tena brahmabhūtaṃ pareśvaram
ātmabhāvaṃ nayaty enaṃ tad brahmadhyāyinaṃ mune
vikāryam ātmanaḥ śaktyā loham ākarṣako yathā
ātmaprayatnasāpekṣā viśiṣṭā yā manogatiḥ
tasyā brahmaṇi saṃyogo yoga ity abhidhīyate
evam atyantavaiśiṣṭyayuktadharmopalakṣaṇaḥ
yasya yogaḥ sa vai yogī mumukṣur abhidhīyate
yogayuk prathamaṃ yogī yuñjamāno 'bhidhīyate
viniṣpannasamādhis tu parabrahmopalabdhimān
yady antarāyadoṣeṇa dūṣyate cāsya mānasam
janmāntarair abhyasato muktiḥ pūrvasya jāyate
viniṣpannasamādhis tu muktiṃ tatraiva janmani
prāpnoti yogī yogāgnidagdhakarmacayo 'cirāt
brahmacaryam ahiṃsāṃ ca satyāsteyāparigrahān
seveta yogī niṣkāmo yogyatāṃ svamano nayan
svādhyāyaśaucasaṃtoṣatapāṃsi niyatātmavān
kurvīta brahmaṇi tathā parasmin pravaṇaṃ manaḥ
ete yamāḥ saniyamāḥ pañca pañca prakīrtitāḥ
viśiṣṭaphaladāḥ kāmyā niṣkāmānāṃ vimuktidāḥ
ekaṃ bhadrāsanādīnāṃ samāsthāya guṇair yutaḥ
yamākhyair niyamākhyaiś ca yuñjīta niyato yatiḥ
prāṇākhyam anilaṃ vaśyam abhyāsāt kurute tu yat
prāṇāyāmaḥ sa vijñeyaḥ sabījo 'bīja eva ca
paraspareṇābhibhavaṃ prāṇāpānau yadānilau
kurutaḥ sa dvidhānena tṛtīyaḥ saṃyamāt tayoḥ
tasya cālambanavataḥ sthūlarūpaṃ dvijottama
ālambanam anantasya yogino 'bhyasataḥ smṛtam
śabdādiṣv anuraktāni nigṛhyākṣāṇi yogavit
kuryāc cittānukārīṇi pratyāhāraparāyaṇaḥ
vaśyatā paramā tena jāyate 'ticalātmanām
indriyāṇām avaśyais tair na yogī yogasādhakaḥ
prāṇāyāmena pavanaiḥ pratyāhāreṇa cendriyaiḥ
vaśīkṛtais tataḥ kuryāt sthitaṃ cetaḥ śubhāśraye
khāṇḍikya uvāca
kathyatāṃ me mahābhāga cetaso yaḥ śubhāśrayaḥ
yadādhāram aśeṣaṃ taddhanti doṣasamudbhavam
keśidhvaja uvāca
āśrayaś cetaso brahma dvidhā tac ca svarūpataḥ
bhūpa mūrtam amūrtaṃ ca paraṃ cāparam eva ca
trividhā bhāvanā bhūpa viśvam etan nibodhatām
brahmākhyā karmasaṃjñā ca tathā caivobhayātmikā
karmabhāvātmikā hy ekā brahmabhāvātmikāparā
ubhayātmikā tathaivānyā trividhā bhāvabhāvanā
sanandanādayo brahmabhāvabhāvanayā yutāḥ
karmabhāvanayā cānye devādyāḥ sthāvarāś carāḥ
hiraṇyagarbhādiṣu ca brahmakarmātmikā dvidhā
adhikārabodhayukteṣu vidyate bhāvabhāvanā
akṣīṇeṣu samasteṣu viśeṣajñānakarmasu
viśvam etat paraṃ cānyad bhedabhinnadṛśāṃ nṛpa
pratyastamitabhedaṃ yat sattāmātram agocaram
vacasām ātmasaṃvedyaṃ taj jñānaṃ brahmasaṃjñitam
tac ca viṣṇoḥ paraṃ rūpam arūpasyājam akṣaram
viśvasvarūpavairūpyalakṣaṇaṃ paramātmanaḥ
na tad yogayujā śakyaṃ nṛpa cintayituṃ yataḥ
tataḥ sthūlaṃ hare rūpaṃ cintayed viśvagocaram
hiraṇyagarbho bhagavān vāsavo 'tha prajāpatiḥ
maruto vasavo rudrā bhāskarās tārakā grahāḥ
gandharvayakṣadaityādyāḥ sakalā devayonayaḥ
manuṣyāḥ paśavaḥ śailāḥ samudrāḥ sarito drumāḥ
bhūpa bhūtāny aśeṣāṇi bhūtānāṃ ye ca hetavaḥ
pradhānādiviśeṣāntaṃ cetanācetanātmakam
ekapādaṃ dvipādaṃ ca bahupādam apādakam
mūrtam etaddhare rūpaṃ bhāvanātritayātmakam
etat sarvam idaṃ viśvaṃ jagad etaccarācaram
parabrahmasvarūpasya viṣṇoḥ śaktisamanvitam
viṣṇuśaktiḥ parā proktā kṣetrajñākhyā tathāparā
avidyā karmasaṃjñānyā tṛtīyā śaktir iṣyate
yayā kṣetrajñaśaktiḥ sā veṣṭitā nṛpa sarvagā
saṃsāratāpān akhilān avāpnoty atisaṃtatān
tayā tirohitatvāc ca śaktiḥ kṣetrajñasaṃjñitā
sarvabhūteṣu bhūpāla tāratamyena lakṣyate
aprāṇavatsu svalpālpā sthāvareṣu tato 'dhikā
sarīsṛpeṣu tebhyo 'nyāpy atiśaktyā patatriṣu
patattribhyo mṛgās tebhyas tacchaktyā paśavo 'dhikāḥ
paśubhyo manujāś cāpi śaktyā puṃsaḥ prabhāvitāḥ
tebhyo 'pi nāgagandharvayakṣādyā devatā nṛpa
śakraḥ samastadevebhyas tataś cāpi prajāpatiḥ
hiraṇyagarbho 'pi tataḥ puṃsaḥ śaktyupalakṣitaḥ
etāny aśeṣarūpāṇi tasya rūpāṇi pārthiva
yatas tacchaktiyogena yuktāni nabhasā yathā
dvitīyaṃ viṣṇusaṃjñasya yogidhyeyaṃ mahāmate
amūrtaṃ brahmaṇo rūpaṃ yat sad ity ucyate budhaiḥ
samastāḥ śaktayaś caitā nṛpa yatra pratiṣṭhitāḥ
tad viśvarūparūpaṃ vai rūpam anyaddharer mahat
samastaśaktirūpāṇi tat karoti janeśvara
devatiryaṅmanuṣyādiceṣṭāvanti svalīlayā
jagatām upakārāya na sā karmanimittajā
ceṣṭā tasyāprameyasya vyāpiny avyāhatātmikā
tad rūpaṃ viśvarūpasya tasya yogayujā nṛpa
cintyam ātmaviśuddhyarthaṃ sarvakilbiṣanāśanam
yathāgnir uddhataśikhaḥ kakṣaṃ dahati sānilaḥ
tathā cittasthito viṣṇur yogināṃ sarvakilbiṣam
tasmāt samastaśaktīnām ādhāre tatra cetasaḥ
kurvīta saṃsthitiṃ sā tu vijñeyā śuddhadhāraṇā
śubhāśrayaḥ sa cittasya sarvagasya tathātmanaḥ
tribhāvabhāvanātīto muktaye yogināṃ nṛpa
anye tu puruṣavyāghra cetaso ye vyapāśrayāḥ
aśuddhās te samastās tu devādyāḥ karmayonayaḥ
mūrtaṃ bhagavato rūpaṃ sarvāpāśrayaniḥspṛham
eṣā vai dhāraṇā proktā yaccittaṃ tatra dhāryate
tac ca mūrtaṃ hare rūpaṃ yādṛk cintyaṃ narādhipa
tacchrūyatām anādhāre dhāraṇā nopapadyate
prasannacāruvadanaṃ padmapattropamekṣaṇam
sukapolaṃ suvistīrṇalalāṭaphalakojjvalam
samakarṇāntavinyastacārukarṇavibhūṣaṇam
kambugrīvaṃ suvistīrṇaśrīvatsāṅkitavakṣasam
valītribhaṅginā magnanābhinā codareṇa vai
pralambāṣṭabhujaṃ viṣṇum athavāpi caturbhujam
samasthitorujaṅghaṃ ca susthitāṅghrikarāmbujam
cintayed brahmabhūtaṃ taṃ pītanirmalavāsasam
kirīṭacārukeyūrakaṭakādivibhūṣitam
śārṅgaśaṅkhagadākhaḍgacakrākṣavalayānvitam
cintayet tanmayo yogī samādhāyātmamānasam
tāvad yāvad dṛḍhībhūtā tatraiva nṛpa dhāraṇā
vrajatas tiṣṭhato 'nyad vā svecchayā karma kurvataḥ
nāpayāti yadā cittāt siddhāṃ manyeta tāṃ tadā
tataḥ śaṅkhagadācakraśārṅgādirahitaṃ budhaḥ
cintayed bhagavadrūpaṃ praśāntaṃ sākṣasūtrakam
sā yadā dhāraṇā tadvad avasthānavatī tataḥ
kirīṭakeyūramukhair bhūṣaṇai rahitaṃ smaret
tad ekāvayavaṃ devaṃ cetasā hi punar budhaḥ
kuryāt tato 'vayavini praṇidhānaparo bhavet
tadrūpapratyayā caikā saṃtatiś cānyaniḥspṛhā
taddhyānaṃ prathamair aṅgaiḥ ṣaḍbhir niṣpādyate nṛpa
tasyaiva kalpanāhīnaṃ svarūpagrahaṇaṃ hi yat
manasā dhyānaniṣpādyaṃ samādhiḥ so 'bhidhīyate
vijñānaṃ prāpakaṃ prāpye pare brahmaṇi pārthiva
prāpaṇīyas tathaivātmā prakṣīṇāśeṣabhāvanaḥ
kṣetrajñaḥ karaṇī jñānaṃ karaṇaṃ tena tasya tat
niṣpādya muktikāryaṃ vai kṛtakṛtyaṃ nivartate
tadbhāvabhāvam āpannas tato 'sau paramātmanā
bhavaty abhedī bhedaś ca tasyājñānakṛto bhavet
vibhedajanake 'jñāne nāśam ātyantikaṃ gate
ātmano brahmaṇo bhedam asantaṃ kaḥ kariṣyati
ity uktas te mayā yogaḥ khāṇḍikya paripṛcchataḥ
saṃkṣepavistarābhyāṃ tu kim anyat kriyatāṃ tava
khāṇḍikya uvāca
kathite yogasadbhāve sarvam eva kṛtaṃ mama
tavopadeśenāśeṣo naṣṭaś cittamalo yataḥ
mameti yan mayā coktam asad etan na cānyathā
narendra gadituṃ śakyam api vijñeyavedibhiḥ
ahaṃ mamety avidyeyaṃ vyavahāras tathānayā
paramārthas tvasaṃlāpyo gocare vacasāṃ na saḥ
tad gaccha śreyase sarvaṃ mamaitad bhavatā kṛtam
yad vimuktiprado yogaḥ proktaḥ keśidhvajāvyayaḥ
parāśara uvāca
yathārhaṃ pūjayā tena khāṇḍikyena sa pūjitaḥ
ājagāma puraṃ brahmaṃs tataḥ keśidhvajo nṛpaḥ
khāṇḍikyo 'pi sutaṃ kṛtvā rājānaṃ yogasiddhaye
vanaṃ jagāma govinde viniveśitamānasaḥ
tatraikāntaratir bhūtvā yamādiguṇaśodhitaḥ
viṣṇvākhye nirmale brahmaṇy avāpa nṛpatir layam
keśidhvajo 'pi muktyarthaṃ svakarmakṣapaṇonmukhaḥ
bubhuje viṣayān karma cakre cānabhisaṃdhitam
akalyāṇopabhogaiś ca kṣīṇapāpo 'malas tataḥ
avāpa siddhim atyantatāpakṣayaphalāṃ dvija
parāśara uvāca
ity eṣa kathitaḥ samyak tṛtīyaḥ pratisaṃcaraḥ
ātyantiko vimuktir yā layo brahmaṇi śāśvate
sargaś ca pratisargaś ca vaṃśo manvantarāṇi ca
vaṃśānucaritaṃ caiva bhavato gaditaṃ mayā
purāṇaṃ vaiṣṇavaṃ tv etat sarvakilbiṣanāśanam
viśiṣṭaṃ sarvaśāstrebhyaḥ puruṣārthopapādakam
tubhyaṃ yathāvan maitreya proktaṃ śuśrūṣave 'vyayam
yad anyad api vaktavyaṃ tat pṛcchādya vadāmi te
maitreya uvāca
bhagavan kathitaṃ sarvaṃ yat pṛṣṭo 'si mayā mune
śrutaṃ caitan mayā bhaktyā nānyat praṣṭavyam asti me
vicchinnāḥ sarvasaṃdehā vaimalyaṃ manasaḥ kṛtam
tvatprasādān mayā jñātā utpattisthitisaṃyamāḥ
jñātaś caturvidho rāśiḥ śaktiś ca trividhā guro
vijñātā cāpi kārtsnyena trividhā bhāvabhāvanā
tvatprasādān mayā jñātaṃ jñeyair anyair alaṃ dvija
yathaitad akhilaṃ viṣṇor jagan na vyatiricyate
kṛtārtho 'smy apasaṃdehas tvatprasādān mahāmune
varṇadharmādayo dharmā viditā yad aśeṣataḥ
pravṛttaṃ ca nivṛttaṃ ca jñātaṃ karma mayākhilam
prasīda viprapravara nānyat praṣṭavyam asti me
yad asya kathanāyāsair yojito 'si mayā guro
tat kṣamyatāṃ viśeṣo 'sti na satāṃ putraśiṣyayoḥ
parāśara uvāca
etat te yan mayākhyātaṃ purāṇaṃ vedasaṃmitam
śrute 'smin sarvadoṣotthaḥ pāparāśiḥ praṇaśyati
sargaś ca pratisargaś ca vaṃśo manvantarāṇi ca
vaṃśānucaritaṃ kṛtsnaṃ mayātra tava kīrtitam
atra devās tathā daityā gandharvoragarākṣasāḥ
yakṣā vidyādharāḥ siddhāḥ kathyante 'psarasas tathā
munayo bhāvitātmānaḥ kathyante tapasānvitāḥ
cāturvarṇyaṃ tathā puṃsāṃ viśiṣṭacaritā narāḥ
puṇyāḥ pradeśā medinyāḥ puṇyā nadyo 'tha sāgarāḥ
parvatāś ca mahāpuṇyāś caritāni ca dhīmatām
varṇadharmādayo dharmā vedaśākhāś ca kṛtsnaśaḥ
yeṣāṃ saṃśravaṇāt sadyaḥ sarvapāpaiḥ pramucyate
utpattisthitināśānāṃ hetur yo jagato 'vyayaḥ
sa sarvabhūtaḥ sarvātmā kathyate bhagavān hariḥ
avaśenāpi yan nāmni kīrtite sarvapātakaiḥ
pumān vimucyate sadyaḥ siṃhatrastair mṛgair iva
yan nāmakīrtanaṃ bhaktyā vilāyanam anuttamam
maitreyāśeṣapāpānāṃ dhātūnām iva pāvakaḥ
kalikalmaṣam atyugraṃ narakārtipradaṃ nṛṇām
prayāti vilayaṃ sadyaḥ sakṛd yatra ca saṃsmṛte
hiraṇyagarbhadevendrarudrādityāśvivāyubhiḥ
pāvakair vasubhiḥ sādhyair viśvedevādibhiḥ suraiḥ
yakṣarakṣoragaiḥ siddhair daityagandharvadānavaiḥ
apsarobhis tathā tārānakṣatraiḥ sakalair grahaiḥ
saptarṣibhis tathā dhiṣṇyair dhiṣṇyādhipatibhis tathā
brāhmaṇādyair manuṣyaiś ca tathaiva paśubhir mṛgaiḥ
sarīsṛpair vihaṃgaiś ca palāśādyair mahīruhaiḥ
vanādrisāgarasaritpātālaiḥ sadharādibhiḥ
śabdādibhiś ca sahitaṃ brahmāṇḍam akhilaṃ dvija
meror ivāṇur yasyaitad yanmayaṃ ca dvijottama
sa sarvaḥ sarvavit sarvasvarūpo rūpavarjitaḥ
bhagavān kīrtito viṣṇur atra pāpapraṇāśanaḥ
yad aśvamedhāvabhṛthe snātaḥ prāpnoti vai phalam
sakalaṃ tad avāpnoti śrutvaitan munisattama
prayāge puṣkare caiva kurukṣetre tathārbude
kṛtopavāsaḥ prāpnoti tad asya śravaṇān naraḥ
yad agnihotre suhute varṣeṇāpnoti vai phalam
mahāpuṇyamayaṃ vipra tad asya śravaṇāt sakṛt
yaj jyeṣṭhaśukladvādaśyāṃ snātvā vai yamunājale
mathurāyāṃ hariṃ dṛṣṭvā prāpnoti paramāṃ gatim
tad āpnoti phalaṃ samyak samādhānena kīrtanāt
purāṇasyāsya viprarṣe keśavārpitamānasaḥ
yamunāsalile snātaḥ puruṣo munisattama
jyeṣṭhāmūle 'male pakṣe dvādaśyām upavāsakṛt
samabhyarcyācyutaṃ samyaṅ mathurāyāṃ samāhitaḥ
aśvamedhasya yajñasya prāpnoty avikalaṃ phalam
ālokyarddhim athānyeṣām unnītānāṃ svavaṃśajaiḥ
etat kilocur anyeṣām pitaraḥ sapitāmahāḥ
kaccid asmatkule jātaḥ kālindīsalilāplutaḥ
arcayiṣyati govindaṃ mathurāyām upoṣitaḥ
jyeṣṭhāmūle site pakṣe yenaivaṃ vayam apy uta
parām ṛddhim avāpsyāmas tāritāḥ svakulodbhavaiḥ
jyeṣṭhāmūle site pakṣe samabhyarcya janārdanam
dhanyānāṃ kulajaḥ piṇḍān yamunāyāṃ pradāsyati
tasmin kāle samabhyarcya tatra kṛṣṇaṃ samāhitaḥ
dattvā piṇḍaṃ pitṛbhyaś ca yamunāsalilāplutaḥ
yad āpnoti naraḥ puṇyaṃ tārayan svapitāmahān
śrutvādhyāyaṃ tad āpnoti purāṇasyāsya bhaktimān
etat saṃsārabhīrūṇāṃ paritrāṇam anuttamam
duḥsvapnanāśanaṃ nṝṇāṃ sarvaduṣṭanibarhaṇam
idam ārṣaṃ purā prāha ṛbhave kamalodbhavaḥ
ṛbhuḥ priyavratāyāha sa ca bhāguraye 'bravīt
bhāguriḥ stambhamitrāya dadhīcāya sa coktavān
sārasvatāya tenoktaṃ bhṛguḥ sārasvatād api
bhṛguṇā purukutsāya narmadāyai sa coktavān
narmadā dhṛtarāṣṭrāya nāgāyāpūraṇāya ca
tābhyāṃ ca nāgarājāya proktaṃ vāsukaye dvija
vāsukiḥ prāha vatsāya vatsaś cāśvatarāya vai
kambalāya ca tenoktam elāpatrāya tena vai
pātālaṃ samanuprāptas tato vedaśirā muniḥ
prāptavān etad akhilaṃ sa vai pramataye dadau
dattaṃ pramatinā caiva jātūkarṇāya dhīmate
jātūkarṇena caivoktam anyeṣāṃ puṇyaśālinām
pulastyavaradānena mamāpy etat smṛtiṃ gatam
mayāpi tubhyaṃ maitreya yathāvat kathitaṃ tv idam
tvam apy etacchinīkāya kaler ante vadiṣyasi
ity etat paramaṃ guhyaṃ kalikalmaṣanāśanam
yaḥ śṛṇoti naraḥ pāpaiḥ sa sarvair dvija mucyate
pitṛyakṣamanuṣyebhyaḥ samastāmarasaṃstutiḥ
kṛtā tena bhaved etad yaḥ śṛṇoti dine dine
kapilādānajanitaṃ puṇyam atyantadurlabham
śrutvā tv asya daśādhyāyān avāpnoti na saṃśayaḥ
yas tvetat sakalaṃ śṛṇoti puruṣaḥ kṛtvā manasy acyutaṃ
sarvaṃ sarvamayaṃ samastajagatām ādhāram ātmāśrayam
jñānaṃ jñeyam anantam ādirahitaṃ sarvāmarāṇāṃ hitaṃ
sa prāpnoti na saṃśayo 'sty avikalaṃ yad vājimedhe phalam
yatrādau bhagavāṃś carācaragurur madhye tathānte ca sa
brahmajñānamayo 'cyuto 'khilajaganmadhyāntasargaprabhuḥ
tacchṛṇvan puruṣaḥ pavitraparamaṃ bhaktyā paṭhan dhārayan
prāpnoty asti na tat samastabhuvaneṣvekāntasiddhir hariḥ
yasmin nyastamatir na yāti narakaṃ svargo 'pi yaccintane
vighno yatra niveśitātmamanaso brāhmo 'pi loko 'lpakaḥ
muktiṃ cetasi yaḥ sthito 'maladhiyāṃ puṃsāṃ dadāty avyayaḥ
kiṃ citraṃ yad aghaṃ prayāti vilayaṃ tatrācyute kīrtite
yajñair yajñavido yajanti satataṃ yajñeśvaraṃ karmiṇo yaṃ yaṃ brahmamayaṃ parāparaparaṃ dhyāyanti ca jñāninaḥ
yaṃ samprāpya na jāyate na mriyate no vardhate hīyate naivāsan na ca sad bhavaty ati tataḥ kiṃ vā hareḥ śrūyatām
kavyaṃ yaḥ pitṛrūpadhṛg vidhihutaṃ havyaṃ ca bhuṅkte vibhur devatve bhagavān anādinidhanaḥ svāhāsvadhāsaṃjñitaḥ
yasmin brahmaṇi sarvaśaktinilaye mānāni no mānināṃ niṣṭhāyai prabhavanti hanti kaluṣaṃ śrotraṃ sa yāto hariḥ
nānto 'sti yasya na ca yasya samudbhavo 'sti vṛddhir na yasya pariṇāmavivarjitasya
nāpakṣayaṃ ca samupaity avikalpavastu yas taṃ nato 'smi puruṣottamam īśam īḍyam
tasyaiva yo 'nuguṇabhug bahudhaika eva śuddho 'py aśuddha iva mūrtivibhāgabhedaiḥ
jñānānvitaḥ sakalatattvavibhūtikartā tasmai nato 'smi puruṣāya sadāvyayāya
jñānapravṛttiniyamaikyamayāya puṃso bhogapradānapaṭave triguṇātmakāya
avyākṛtāya bhavabhāvanakāraṇāya vande svarūpabhavanāya sadājarāya
vyomānilāgnijalabhūracanāmayāya śabdādibhogyaviṣayopanayakṣamāya
puṃsaḥ samastakaraṇair upakārakāya vyaktāya sūkṣmavimalāya sadā nato 'smi
iti vividham ajasya yasya rūpaṃ prakṛtiparātmamayaṃ sanātanasya
pradiśatu bhagavān aśeṣapuṃsāṃ harir apajanmajarādikāṃ sa siddhim
