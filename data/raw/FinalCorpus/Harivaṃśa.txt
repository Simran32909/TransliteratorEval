śaunaka uvāca
saute sumahadākhyānaṃ bhavatā parikīrtitam
bhāratānāṃ ca sarveṣāṃ pārthivānāṃ tathaiva ca
devānāṃ dānavānāṃ ca gandharvoragarakṣasām
daityānām atha siddhānāṃ guhyakānāṃ tathaiva ca
atyadbhutāni karmāṇi vikramā dharmaniścayāḥ
vicitrāś ca kathāyogā janma cāgryam anuttamam
kathitaṃ bhavatā puṇyaṃ purāṇaṃ ślakṣṇayā girā
manaḥkarṇasukhaṃ tan māṃ prīṇāty amṛtasaṃmitam
tatra janma kurūṇāṃ vai tvayoktaṃ lomaharṣaṇe
na tu vṛṣṇyandhakānāṃ vai tad bhavān prabravītu me
sūta uvāca
janamejayena yat pṛṣṭaḥ śiṣyo vyāsasya dhīmataḥ
tat te 'haṃ sampravakṣyāmi vṛṣṇīnāṃ vaṃśam āditaḥ
śrutvetihāsaṃ kārtsnyena bharatānāṃ sa bhārataḥ
janamejayo mahāprājño vaiśaṃpāyanam abravīt
mahābhāratam ākhyānaṃ bahvarthaṃ bahuvistaram
kathitaṃ bhavatā vipra vistareṇa mayā śrutam
tatra śūrāḥ samākhyātā bahavaḥ puruṣarṣabhāḥ
nāmabhiḥ karmabhiś caiva vṛṣṇyandhakamahārathāḥ
teṣāṃ karmāvadātāni tvayoktāni dvijottama
tatra tatra samāsena vistareṇaiva cābhibho
na ca me tṛptir astīha kīrtyamāne purātane
ekaś ca me mato rāśir vṛṣṇayaḥ pāṇḍavās tathā
bhavāṃś ca vaṃśakuśalas teṣāṃ pratyakṣadarśivān
kathayasva kulaṃ teṣāṃ vistareṇa tapodhana
yasya yasyānvaye ye ye tāṃs tān icchāmi veditum
teṣāṃ pūrvavisṛṣṭiṃ ca vicitrām ā prajāpateḥ
sūta uvāca
satkṛtya paripṛṣṭas tu sa mahātmā mahātapāḥ
vistareṇānupūrvyā ca kathayāmāsa tāṃ kathām
vaiśampāyana uvāca
śṛṇu rājan kathāṃ divyāṃ puṇyāṃ pāpapraṇāśinīm
kathyamānāṃ mayā citrāṃ bahvarthāṃ śrutisaṃmitām
yaś caināṃ dhārayet tāta śṛṇuyād vāpy abhīkṣṇaśaḥ
svavaṃśadhāraṇaṃ kṛtvā svargaloke mahīyate
avyaktaṃ kāraṇaṃ yat tan nityaṃ sadasadātmakam
pradhānaṃ puruṣaṃ tasmān nirmame viśvam īśvaraḥ
taṃ vai viddhi mahārāja brahmāṇam amitaujasam
sraṣṭāraṃ sarvabhūtānāṃ nārāyaṇaparāyaṇam
ahaṃkāras tu mahatas tasmād bhūtāni jajñire
bhūtabhedāś ca bhūtebhya iti sargaḥ sanātanaḥ
vistarāvayavaṃ caiva yathāprajñaṃ yathāśrutam
kīrtyamānaṃ śṛṇu mayā pūrveṣāṃ kīrtivardhanam
dhanyaṃ yaśasyaṃ śatrughnaṃ svargyam āyurvivardhanam
kīrtanaṃ sthirakīrtīnāṃ sarveṣāṃ puṇyakarmaṇām
tasmāt kalyāya te kalyaḥ samagraṃ śucaye śuciḥ
ā vṛṣṇivaṃśād vakṣyāmi bhūtasargam anuttamam
viṣṇuḥ svayaṃbhūr bhagavān sisṛkṣur vividhāḥ prajāḥ
apa eva sasarjādau tāsu vīryam avāsṛjat
āpo nārā iti proktā nāmnā pūrvam iti śrutiḥ
ayanaṃ tasya tāḥ pūrvaṃ tena nārāyaṇaḥ smṛtaḥ
hiraṇyavarṇam abhavat tad aṇḍam udakeśayam
tatra jajñe svayaṃ brahmā svayaṃbhūr iti naḥ śrutam
hiraṇyagarbho bhagavān uṣitvā parivatsaram
tad aṇḍam akarod dvaidhaṃ divaṃ bhuvam athāpi ca
tayoḥ śakalayor madhyam ākāśam akarot prabhuḥ
apsu pāriplavāṃ pṛthvīṃ diśaś ca daśadhā dadhe
tatra kālaṃ mano vācaṃ kāmaṃ krodham atho ratim
sasarja sṛṣṭiṃ tadrūpāṃ sraṣṭum icchan prajāpatim
marīcim atryaṅgirasau pulastyaṃ pulahaṃ kratum
vasiṣṭhaṃ ca mahātejāḥ so 'sṛjat sapta mānasān
sapta brahmāṇa ity ete purāṇe niścayaṃ gatāḥ
nārāyaṇātmakānāṃ vai saptānāṃ brahmajanmanām
tato 'sṛjat punar brahmā rudraṃ roṣātmasaṃbhavam
sanatkumāraṃ ca ṛṣiṃ pūrveṣām api pūrvajam
sapta tv ete prajāyante prajā rudraś ca bhārata
skandaḥ sanatkumāraś ca tejaḥ saṃkṣipya tiṣṭhataḥ
teṣāṃ sapta mahāvaṃśā divyā devagaṇānvitāḥ
kriyāvantaḥ prajāvanto maharṣibhir alaṃkṛtāḥ
vidyuto 'śanimeghāṃś ca rohitendradhanūṃṣi ca
yādāṃsi ca sasarjādau parjanyaṃ ca sasarja ha
ṛco yajūṃṣi sāmāni nirmame yajñasiddhaye
sādhyāṃs tair ayajan devān ity evam anuśuśrumaḥ
uccāvacāni bhūtāni gātrebhyas tasya jajñire
āpavasya prajāsargaṃ sṛjato hi prajāpateḥ
dvidhā kṛtvātmano deham ardhena puruṣo 'bhavat
ardhena nārī tasyāṃ sa sasṛje vividhāḥ prajāḥ
divaṃ ca pṛthivīṃ caiva mahimnā vyāpya tiṣṭhati
virājam asṛjad viṣṇuḥ so 'sṛjat puruṣaṃ virāṭ
puruṣaṃ taṃ manuṃ viddhi tad vai manvantaraṃ smṛtam
dvitīyam āpavasyaitan manor antaram ucyate
sa vairājaḥ prajāsargaṃ sasarja puruṣaḥ prabhuḥ
nārāyaṇavisargaḥ sa prajās tasyāpy ayonijāḥ
āyuṣmān kīrtimān dhanyaḥ prajāvāṃś ca bhaven naraḥ
ādisargaṃ viditvemaṃ yatheṣṭāṃ prāpnuyād gatim
vaiśampāyana uvāca
sa sṛṣṭāsu prajāsv evam āpavo vai prajāpatiḥ
lebhe vai puruṣaḥ patnīṃ śatarūpām ayonijām
āpavasya mahimnā tu divam āvṛtya tiṣṭhataḥ
dharmeṇaiva mahārāja śatarūpā vyajāyata
sā tu varṣāyutaṃ taptvā tapaḥ paramaduścaram
bhartāraṃ dīptatapasaṃ puruṣaṃ pratyapadyata
sa vai svāyaṃbhuvas tāta puruṣo manur ucyate
tasyaikasaptatiyugaṃ manvantaram ihocyate
vairājāt puruṣād vīraṃ śatarūpā vyajāyata
priyavratottānapādau vīrāt kāmyā vyajāyata
kāmyā nāma mahābāho kardamasya prajāpateḥ
kāmyāputrāś ca catvāraḥ samrāṭ kukṣir virāṭ prabhuḥ
uttānapādaṃ jagrāha putram atriḥ prajāpatiḥ
uttānapādāc caturaḥ sūnṛtā suṣuve sutān
dharmasya kanyā suśroṇī sūnṛtā nāma viśrutā
utpannā vāci dharmeṇa dhruvasya jananī śubhā
dhruvaṃ ca kīrtimantaṃ cāpy ayasmantam ayaspatim
uttānapādo 'janayat sūnṛtāyāṃ prajāpatiḥ
dhruvo varṣasahasrāṇi trīṇi divyāni bhārata
tapas tepe mahārāja prārthayan sumahad yaśaḥ
tasmai brahmā dadau prītaḥ sthānam ātmasamaṃ prabhuḥ
acalam caiva purataḥ saptarṣīṇāṃ prajāpatiḥ
tasyābhimānam ṛddhiṃ ca mahimānaṃ nirīkṣya ca
devāsurāṇām ācāryaḥ ślokam apy uśanā jagau
aho yasya tapaso vīryam aho śrutam aho vratam
yam adya purataḥ kṛtvā dhruvaṃ saptarṣayaḥ sthitāḥ
tasmācchliṣṭiṃ ca mānyaṃ ca dhruvācchambhur vyajāyata
śliṣṭer ādhatta succhāyā pañca putrān akalmaṣān
ripuṃ ripuṃjayaṃ vipraṃ vṛkalam vṛkatejasam
ripor ādhatta bṛhatī cākṣuṣam sarvatejasam
ajījanat puṣkariṇyāṃ vairaṇyāṃ cākṣuṣo manum
prajāpater ātmajāyāṃ vīraṇasya mahātmanaḥ
manor ajāyanta daśa naḍvalāyāṃ mahaujasaḥ
kanyāyāṃ bharataśreṣṭha vairājasya prajāpateḥ
ūruḥ pūruḥ śatadyumnas tapasvī satyavit kaviḥ
agniṣṭud atirātraś ca sudyumnaś ceti te nava
abhimanyuś ca daśamo naḍvalāyāṃ mahaujasaḥ
ūror ajanayat putrān ṣaḍāgneyī mahāprabhān
aṅgaṃ sumanasaṃ svātiṃ kratum āṅgirasaṃ śivam
aṅgāt sunīthāpatyaṃ vai venam ekaṃ vyajāyata
apacāreṇa venasya prakopaḥ sumahān abhūt
prajārtham ṛṣayo 'thāsya mamanthur dakṣiṇaṃ karam
venasya pāṇau mathite saṃbabhūva mahān ṛṣiḥ
taṃ dṛṣṭvā munayaḥ prāhur eṣa vai muditāḥ prajāḥ
kariṣyati mahātejā yaśaś ca prāpsyate mahat
sa dhanvī kavacī jātas tejasā nirdahann iva
pṛthur vainyas tadā cemāṃ rarakṣa kṣatrapūrvajaḥ
rājasūyābhiṣiktānām ādyaḥ sa vasudhādhipaḥ
tasmāc caiva samutpannau nipuṇau sūtamāgadhau
teneyaṃ gaur mahārāja dugdhā sasyāni bhārata
prajānāṃ vṛttikāmena devaiḥ sarṣigaṇaiḥ saha
sarpaiḥ puṇyajanaiś caiva vīrudbhiḥ parvatais tathā
teṣu teṣu ca pātreṣu duhyamānā vasuṃdharā
prādād yathepsitaṃ kṣīraṃ tena prāṇān adhārayan
pṛthuputrau tu dharmajñau jajñāte 'ntardhipālinau
śikhaṇḍinī havirdhānam antardhānād vyajāyata
havirdhānāt ṣaḍāgneyī dhiṣaṇājanayat sutān
prācīnabarhiṣaṃ śukram gayaṃ kṛṣṇaṃ vrajājinau
prācīnabarhir bhagavān mahān āsīt prajāpatiḥ
havirdhānān mahārāja yena saṃvardhitāḥ prajāḥ
prācīnāgrāḥ kuśās tasya pṛthivyāṃ janamejaya
prācīnabarher abhavan pṛthivītalacāriṇaḥ
samudratanayāyāṃ tu kṛtadāro 'bhavat prabhuḥ
mahatas tapasaḥ pāre savarṇāyāṃ mahīpatiḥ
savarṇādhatta sāmudrī daśa prācīnabarhiṣaḥ
sarve pracetaso nāma dhanurvedasya pāragāḥ
apṛthagdharmacaraṇās te 'tapyanta mahat tapaḥ
daśa varṣasahasrāṇi samudrasalileśayāḥ
tapaś caratsu pṛthivīṃ pracetaḥsu mahīruhaḥ
arakṣyamāṇām āvavrur babhūvātha prajākṣayaḥ
nāśakan māruto vātuṃ vṛtaṃ kham abhavad drumaiḥ
daśa varṣasahasrāṇi na śekuś ceṣṭituṃ prajāḥ
tad upaśrutya tapasā yuktāḥ sarve pracetasaḥ
mukhebhyo vāyum agniṃ ca te 'sṛjañ jātamanyavaḥ
unmūlān atha vṛkṣāṃs tān kṛtvā vāyur aśoṣayat
tān agnir adahad ghora evam āsīd drumakṣayaḥ
drumakṣayam atho buddhvā kiṃcic chiṣṭeṣu śākhiṣu
upagamyābravīd etān rājā somaḥ pratāpavān
kopaṃ yacchata rājānaḥ sarve prācīnabarhiṣaḥ
vṛkṣaśūnyā kṛtā pṛthvī śāmyetām agnimārutau
ratnabhūtā ca kanyeyaṃ vṛkṣāṇāṃ varavarṇinī
bhaviṣyaṃ jānatā tāta dhṛtā garbheṇa vai mayā
māriṣā nāma nāmnaiṣā vṛkṣāṇām iti nirmitā
bhāryā vo 'stu mahābhāgā somavaṃśavivardhinī
yuṣmākaṃ tejaso 'rdhena mama cārdhena tejasaḥ
asyām utpatsyate vidvān dakṣo nāma prajāpatiḥ
sa imāṃ dagdhabhūyiṣṭhāṃ yuṣmattejomayena vai
agnināgnisamo bhūyaḥ prajāḥ saṃvardhayiṣyati
tataḥ somasya vacanāj jagṛhus te pracetasaḥ
saṃhṛtya kopaṃ vṛkṣebhyaḥ patnīṃ dharmeṇa māriṣām
daśabhyas tu pracetobhyo māriṣāyāṃ prajāpatiḥ
dakṣo jajñe mahātejāḥ somasyāṃśena bhārata
putrān utpādayāmāsa somavaṃśavivardhanān
acarāṃś ca carāṃś caiva dvipado 'tha catuṣpadaḥ
sa sṛṣṭvā manasā dakṣaḥ paścād asṛjata striyaḥ
dadau sa daśa dharmāya kaśyapāya trayodaśa
śiṣṭāḥ somāya rājñe tu nakṣatrākhyā dadau prabhuḥ
tāsu devāḥ khagā gāvo nāgā ditijadānavāḥ
gandharvāpsarasaś caiva jajñire 'nyāś ca jātayaḥ
tataḥprabhṛti rājendra prajā maithunasaṃbhavāḥ
saṃkalpād darśanāt sparśāt pūrveṣāṃ sṛṣṭir ucyate
janamejaya uvāca
devānāṃ dānavānāṃ ca gandharvoragarakṣasām
saṃbhavaḥ kathitaḥ pūrvaṃ dakṣasya ca mahātmanaḥ
aṅguṣṭhād brahmaṇo jāto dakṣaś coktas tvayānagha
kathaṃ prācetasatvaṃ sa punar lebhe mahātapāḥ
etaṃ me saṃśayaṃ vipra vyākhyātuṃ tvam ihārhasi
dauhitraś caiva somasya kathaṃ śvaśuratāṃ gataḥ
utpattiś ca nirodhaś ca nityau bhūteṣu bhārata
ṛṣayo 'tra na muhyanti vidyāvantaś ca ye janāḥ
yuge yuge bhavanty ete sarve dakṣādayo nṛpa
punaś caiva nirudhyante vidvāṃs tatra na muhyati
jyaiṣṭhyaṃ kāniṣṭhyam apy eṣāṃ pūrvaṃ nāsīj janādhipa
tapa eva garīyo 'bhūt prabhāvaś caiva kāraṇam
imāṃ hi sṛṣṭiṃ dakṣasya yo vidyāt sacarācaram
prajāvān āyur uttīrṇaḥ svargaloke mahīyate
janamejaya uvāca
devānāṃ dānavānāṃ ca gandharvoragarakṣasām
utpattiṃ vistareṇaiva vaiśaṃpāyana kīrtaya
vaiśampāyana uvāca
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā
yathā sasarja bhūtāni tathā śṛṇu mahīpate
manasā tv eva bhūtāni pūrvam evāsṛjat prabhuḥ
ṛṣīn devān sagandharvān asurān atha rākṣasān
yadāsya yatamānasya na vyavardhanta vai prajāḥ
tataḥ saṃcintya tu punaḥ prajāhetoḥ prajāpatiḥ
sa maithunena dharmeṇa sisṛkṣur vividhāḥ prajāḥ
asiknīm āvahat patnīṃ vīraṇasya prajāpateḥ
sutāṃ sutapasā yuktāṃ mahatīṃ lokadhāraṇīm
atha putrasahasrāṇi vairaṇyāṃ pañca vīryavān
asiknyāṃ janayāmāsa dakṣa eva prajāpatiḥ
tāṃs tu dṛṣṭvā mahābhāgān saṃvivardhayiṣūn prajāḥ
devarṣiḥ priyasaṃvādo nāradaḥ prābravīd idam
nāśāya vacanaṃ teṣāṃ śāpāyaivātmanas tathā
yaṃ kaśyapaḥ sutavaraṃ parameṣṭhī vyajījanat
dakṣasya vai duhitari dakṣaśāpabhayān muniḥ
pūrvaṃ sa hi samutpanno nāradaḥ parameṣṭhinaḥ
asiknyām atha vairaṇyāṃ bhūyo devarṣisattamaḥ
taṃ bhūyo janayāmāsa piteva munipuṃgavam
tena dakṣasya putrā vai haryaśvā iti viśrutāḥ
nirmathya nāśitāḥ sarve vidhinā ca na saṃśayaḥ
tasyodyatas tadā dakṣo nāśāyāmitavikramaḥ
brahmarṣīn purataḥ kṛtvā yācitaḥ parameṣṭhinā
tato 'bhisaṃdhiṃ cakre vai dakṣas tu parameṣṭhinā
kanyāyāṃ nārado mahyaṃ tava putro bhaved iti
tato dakṣaḥ sutāṃ prādāt priyāṃ vai parameṣṭhine
sa tasyāṃ nārado jajñe bhūyaḥ śāpabhayād ṛṣiḥ
janamejaya uvāca
kathaṃ praṇāśitāḥ putrā nāradena maharṣinā
prajāpater dvijaśreṣṭha śrotum icchāmi tattvataḥ
vaiśampāyana uvāca
dakṣasya putrā haryaśvā vivardhayiṣavaḥ prajāḥ
samāgatā mahāvīryā nāradas tān uvāca ha
bāliśā bata yūyaṃ ye nāsyā jānīta vai bhuvaḥ
antar ūrdhvam adhaś caiva kathaṃ srakṣyatha vai prajāḥ
te tu tadvacanaṃ śrutvā prayātāḥ sarvatodiśam
adyāpi na nivartante samudrebhya ivāpagāḥ
haryaśveṣv atha naṣṭeṣu dakṣaḥ prācetasaḥ punaḥ
vairaṇyām eva putrāṇāṃ sahasram asṛjat prabhuḥ
vivardhayiṣavas te tu śabalāśvāḥ prajās tadā
pūrvoktaṃ vacanaṃ tāta nāradenaiva coditāḥ
anyonyam ūcus te sarve samyag āha mahān ṛṣiḥ
bhrātṝṇāṃ padavī caiva gantavyā nātra saṃśayaḥ
jñātvā pramāṇaṃ pṛthvyāś ca sukhaṃ srakṣyāmahe prajāḥ
te 'pi tenaiva mārgeṇa prayātāḥ sarvatodiśam
adyāpi na nivartante samudrebhya ivāpagāḥ
tadāprabhṛti vai bhrātā bhrātur anveṣaṇe nṛpa
prayāto naśyati vibho tan na kāryaṃ vipaśyatā
tāṃś cāpi naṣṭān vijñāya putrān dakṣaḥ prajāpatiḥ
ṣaṣṭiṃ dakṣo 'sṛjat kanyā vairaṇyām iti naḥ śrutam
dadau sa daśa dharmāya kaśyapāya trayodaśa
saptaviṃśati somāya catasro 'riṣṭanemaye
dve caiva bahuputrāya dve caivāṅgirase tathā
dve bhṛśāśvāya viduṣe tāsāṃ nāmāni me śṛṇu
arundhatī vasur jāmī lambā bhānur marutvatī
saṃkalpā ca muhūrtā ca sādhyā viśvā ca bhārata
dharmapatnyo daśa tv etās tāsv apatyāni me śṛṇu
viśvedevās tu viśvāyāḥ sādhyā sādhyān vyajāyata
marutvatyāṃ marutvanto vasos tu vasavaḥ smṛtāḥ
bhānos tu bhānavas tāta muhūrtās tu muhūrtajāḥ
lambāyāś caiva ghoṣo 'tha nāgavīthī ca jāmijā
pṛthivīviṣayaṃ sarvam arundhatyāṃ vyajāyata
saṃkalpāyās tu sarvātmā jajñe saṃkalpa eva ca
yā rājan somapatnyas tu dakṣaḥ prācetaso dadau
sarvā nakṣatranāmnyas tu jyotiṣe parikīrtitāḥ
ye tv aneke suragaṇā devā jyotiḥpurogamāḥ
vasavo 'ṣṭau samākhyātās teṣāṃ vakṣyāmi vistaram
āpo dhruvaś ca somaś ca dharaś caivānilo 'nalaḥ
pratyūṣaś ca prabhāsaś ca vasavo nāmabhiḥ śrutāḥ
āpasya putro vaitaṇḍyaḥ śramaḥ śānto munis tathā
dhruvasya putro bhagavān kālo lokaprakālanaḥ
somasya bhagavān varcā varcasvī yena jāyate
dharasya putro draviṇo hutahavyavahas tathā
manoharāyāḥ śiśiraḥ prāṇo 'tha ramaṇas tathā
anilasya śivā bhāryā yasyāḥ putraḥ purojavaḥ
avijñātagatiś caiva dvau putrāv anilasya tu
agniputraḥ kumāras tu śarastambe śriyā vṛtaḥ
tasya śākho viśākhaś ca naigameṣaś ca pṛṣṭhajaḥ
apatyaṃ kṛttikānāṃ sa kārttikeya iti smṛtaḥ
pratyūṣasya viduḥ putram ṛṣiṃ nāmnātha devalam
dvau putrau devalasyāpi kṣamāvantau manīṣiṇau
bṛhaspates tu bhaginī varastrī brahmacāriṇī
yogasiddhā jagat kṛtsnam asaktā vicacāra ha
prabhāsasya tu bhāryā sā vasūnām aṣṭamasya tu
viśvakarmā mahābhāgas tasyāṃ jajñe prajāpatiḥ
kartā śilpasahasrāṇāṃ tridaśānāṃ ca vardhakiḥ
bhūṣaṇānāṃ ca sarveṣāṃ kartā śilpavatāṃ varaḥ
yaḥ sarveṣāṃ vimānāni daivatānāṃ cakāra ha
mānuṣāś copajīvanti yasya śilpaṃ mahātmanaḥ
ajaikapād ahirbudhnyas tvaṣṭā rudraś ca vīryavān
tvaṣṭuś caivātmajaḥ śrīmān viśvarūpo mahāyaśāḥ
haraś ca bahurūpaś ca tryambakaś cāparājitaḥ
vṛṣākapiś ca śaṃbhuś ca kapardī raivatas tathā
ekādaśaite kathitā rudrās tribhuvaneśvarāḥ
śataṃ caivaṃ samākhyātaṃ rudrāṇām amitaujasām
aditir ditir danuś caiva ariṣṭā surasā tathā
surabhir vinatā caiva tāmrā krodhavaśā irā
kadrūr muniś ca lokeśa tāsv apatyāni me śṛṇu
pūrvamanvantare śreṣṭhā dvādaśāsan surottamāḥ
tuṣitā nāma te 'nyonyam ūcur vaivasvate 'ntare
upasthite 'tiyaśasaś cākṣuṣasyāntre manoḥ
hitārthaṃ sarvalokānāṃ samāgamya parasparam
āgacchata drutaṃ devā aditiṃ sampraviśya vai
manvantare prasūyāmas tan naḥ śreyo bhaviṣyati
evam uktvā tu te sarve cākṣuṣasyāntare manoḥ
mārīcāt kaśyapāj jātās te 'dityā dakṣakanyayā
tatra viṣṇuś ca śakraś ca jajñāte punar eva hi
aryamā caiva dhātā ca tvaṣṭā pūṣā tathaiva ca
vivasvān savitā caiva mitro varuṇa eva ca
aṃśo bhagaś cātitejā ādityā dvādaśa smṛtāḥ
cākṣuṣasyāntare pūrvam āsan ye tuṣitāḥ surāḥ
vaivasvate 'ntare te vai ādityā dvādaśa smṛtāḥ
saptaviṃśat tu yāḥ proktāḥ somapatnyo 'tha suvratāḥ
tāsām apatyāny abhavan dīptāny amitatejasām
ariṣṭanemeḥ patnīnām apatyānīha ṣoḍaśa
bahuputrasya viduṣaś catasro vidyutaḥ smṛtāḥ
pratyaṅgirasajāḥ śreṣṭhā ṛco brahmarṣisatkṛtāḥ
bhṛśāśvasya tu devarṣer devapraharaṇāḥ sutāḥ
ete yugasahasrānte jāyante punar eva ha
sarve devagaṇās tāta trayastriṃśat tu kāmajāḥ
teṣām api ca rājendra nirodhotpattir ucyate
yathā sūryasya kauravya udayāstamayāv iha
evaṃ devanikāyās te sambhavanti yuge yuge
dityāḥ putradvayaṃ jajñe kaśyapād iti naḥ śrutam
hiraṇyakaśipuś caiva hiraṇyākṣaś ca bhārata
siṃhikā cābhavat kanyā vipracitteḥ parigrahaḥ
hiraṇyakaśipoḥ putrāś catvāraḥ prathitaujasaḥ
anuhrādaś ca hrādaś ca prahrādaś caiva vīryavān
saṃhrādaś ca caturtho 'bhūddhrādaputro hradas tathā
hradasya putro 'py āyur vai śivaḥ kālas tathaiva ca
virocanaś ca prāhrādir balir jajñe virocanāt
baleḥ putraśataṃ tv āsīd bāṇajyeṣṭhaṃ narādhipa
dhṛtarāṣṭraś ca sūryaś ca candramāś cendratāpanaḥ
kumbhanābho gardabhākṣaḥ kukṣir ity evamādayaḥ
bāṇas teṣām atibalo jyeṣṭhaḥ paśupateḥ priyaḥ
purākalpe hi bāṇena prasādyomāpatiṃ prabhum
pārśvato me vihāraḥ syād ity evaṃ yācito varaḥ
hiraṇyākṣasutāḥ pañca vidvāṃsaḥ sumahābalāḥ
jharjharaḥ śakuniś caiva bhūtasaṃtāpanas tathā
mahānābhaś ca vikrāntaḥ kālanābhas tathaiva ca
abhavan danuputrās tu śataṃ tīvraparākramāḥ
tapasvino mahāvīryāḥ prādhānyena nibodha tān
dvimūrdhā śakuniś caiva tathā śaṅkuśirā vibhuḥ
ayomukhaḥ śambaraś ca kapilo vāmanas tathā
marīcir maghavāṃś caiva iḍā gargaśirās tathā
vikṣobhaṇaś ca ketuś ca ketuvīryaśatahradau
indrajit sarvajic caiva vajranābhas tathaiva ca
ekacakro mahābāhus tārakaś ca mahābalaḥ
vaiśvānaraḥ pulomā ca vidrāvaṇamahāśirau
svarbhānur vṛṣaparvā ca vipracittiś ca vīryavān
sarva ete danoḥ putrāḥ kaśyapād abhijajñire
vipracittipradhānās te dānavāḥ sumahābalāḥ
svarbhānos tu prabhā kanyā pulomnas tu śacī sutā
upadānavī hayaśirāḥ śarmiṣṭhā vārṣaparvaṇī
pulomā kālakā caiva vaiśvānarasute ubhe
bahvapatye mahāsattve mārīces tu parigrahaḥ
tayoḥ putrasahasrāṇi ṣaṣṭiṃ dānavasattamān
mārīcir janayāmāsa mahatā tapasānvitaḥ
paulomāḥ kālakeyāś ca dānavās te mahābalāḥ
avadhyā devatānāṃ hi hiraṇyapuravāsinaḥ
pitāmahaprasādena ye hatāḥ savyasācinā
tato 'pare mahāvīryā dānavā atidāruṇāḥ
siṃhikāyām athotpannā vipracitteḥ sutās tathā
daityadānavasaṃyogāj jātās tīvraparākramāḥ
siṃhikeyā iti khyātās trayodaśa mahābalāḥ
vyaṅgaḥ śalyaś ca balinau balaś caiva mahābalaḥ
vātāpir namuciś caiva ilvalaḥ khasṛmas tathā
āñjiko narakaś caiva kālanābhas tathaiva ca
saramāṇas tathā caiva śarakalpaś ca vīryavān
ete vai dānavāḥ śreṣṭhā danuvaṃśavivardhanāḥ
teṣāṃ putrāś ca pautrāś ca śataśo 'tha sahasraśaḥ
saṃhrādasya tu daityasya nivātakavacāḥ kule
samutpannāḥ sumahatā tapasā bhāvitātmanaḥ
ṣaṭ sutāḥ sumahāsattvās tāmrāyāḥ parikīrtitāḥ
kākī śyenī ca bhāsī ca sugrīvī śucigṛdhrike
kākī tu janayāmāsa ulūkī pratyulūkakān
śyenī śyenāṃs tathā bhāsī bhāsān gṛdhrāṃś ca gṛdhrikā
śucir audakān pakṣigaṇān sugrīvī tu paraṃtapa
aśvān uṣṭrān gardabhāṃś ca tāmrāvaṃśaḥ prakīrtitaḥ
vinatāyās tu putrau dvāv aruṇo garuḍas tathā
suparṇaḥ patatāṃ śreṣṭho dāruṇaḥ svena karmaṇā
surasāyāḥ sahasraṃ tu sarpāṇām amitaujasām
anekaśirasāṃ tāta khecarāṇāṃ mahātmanām
kādraveyās tu balinaḥ sahasram amitaujasaḥ
suparṇavaśagā nāgā jajñire 'nekamastakāḥ
teṣāṃ pradhānāḥ satataṃ śeṣavāsukitakṣakāḥ
airāvato mahāpadmaḥ kambalāśvatarāv ubhau
elāpatraś ca śaṅkhaś ca karkoṭakadhanaṃjayau
mahānīlamahākarṇau dhṛtarāṣṭrabalāhakau
kuharaḥ puṣpadaṃṣṭraś ca durmukhaḥ sumukhas tathā
śaṅkhaś ca śaṅkhapālaś ca kapilo vāmanas tathā
nahuṣaḥ śaṅkharomā ca maṇir ity evamādayaḥ
gaṇaṃ krodhavaśaṃ viddhi tatra sarve ca daṃṣṭriṇaḥ
sthalajāḥ pakṣiṇo 'bjās ca dharāyāḥ prasavaḥ smṛtaḥ
gās tu vai janayāmāsa surabhī mahiṣī tathā
irā vṛkṣalatāvallīs tṛṇajātīś ca sarvaśaḥ
khasā tu yakṣarakṣāṃsi munir apsarasas tathā
ariṣṭā tu mahāsattvān gandharvān amitaujasaḥ
ete kaśyapadāyādāḥ kīrtitāḥ sthāṇujaṃgamāḥ
teṣāṃ putrāś ca pautrāś ca śataśo 'tha sahasraśaḥ
eṣa manvantare tāta sargaḥ svārociṣe smṛtaḥ
vaivasvate tu mahati vāruṇe vitate kratau
juhvānasya brahmaṇo vai prajāsarga ihocyate
pūrvaṃ yatra tu brahmarṣīn utpannān sapta mānasān
putratve kalpayāmāsa svayam eva pitāmahaḥ
tato virodhe devānāṃ dānavānāṃ ca bhārata
ditir vinaṣṭaputrā vai toṣayāmāsa kaśyapam
tāṃ kaśyapaḥ prasannātmā samyagārādhitas tayā
vareṇa chandayāmāsa sā ca vavre varaṃ tadā
putram indravadhārthāya samartham amitaujasam
sa ca tasyai varaṃ prādāt prārthitaṃ sumahātapāḥ
dattvā ca varam avyagro mārīcas tām abhāṣata
indraṃ putro nihantā te garbhe cec charadāṃ śatam
yadi dhārayase śaucaṃ tatparā vratam āsthitā
bhaviṣyati sutas te 'yaṃ yady enaṃ dhārayiṣyasi
tathety abhihito bhartā tayā devyā mahātapāḥ
dhārayāmāsa garbhaṃ tu śuciḥ sā vasudhādhipa
tato 'bhyupagamād dityāṃ garbham ādhāya kaśyapaḥ
rocayan vai gaṇaśreṣṭhaṃ devānām amitaujasām
tejaḥ saṃbhṛtya durdharṣam avadhyam amaraiḥ sadā
jagāma parvatāyaiva tapase saṃśitavrataḥ
tasyāś caivāntaraprepsur abhavat pākaśāsanaḥ
ūne varṣaśate cāsyā dadarśāntaram acyutaḥ
akṛtvā pādayoḥ śaucaṃ ditiḥ śayanam āviśat
nidrām āhārayāmāsa tasyāḥ kukṣiṃ praviśya ha
vajrapāṇis tato garbhaṃ saptadhā taṃ nyakṛntata
sa pāṭyamāno garbho 'tha vajreṇa praruroda ha
mā rodīr iti taṃ śakraḥ punaḥ punar athābravīt
so 'bhavat saptadhā garbhas tam indro ruṣitaḥ punaḥ
ekaikaṃ saptadhā cakre vajreṇaivārikarśanaḥ
maruto nāma devās te babhūvur bharatarṣabha
yathoktaṃ vai maghavatā tathaiva maruto 'bhavan
devā ekonapañcāśat sahāyā vajrapāṇinaḥ
teṣām evaṃ pravṛddhānāṃ bhūtānāṃ janamejaya
nikāyeṣu nikāyeṣu hariḥ prādāt prajāpatīn
kramaśas tāni rājyāni pṛthoḥ pūrvaṃ tu bhārata
sa hariḥ puruṣo vīraḥ kṛṣṇo jiṣṇuḥ prajāpatiḥ
parjanyas tapano vyaktas tasya sarvam idaṃ jagat
bhūtasargam imaṃ samyag jānato bharatarṣabha
nāvṛttibhayam astīha paralokabhayaṃ kutaḥ
vaiśampāyana uvāca
abhiṣicyādhirājye tu pṛthuṃ vainyaṃ pitāmahaḥ
tataḥ krameṇa rājyāni vyādeṣṭum upacakrame
dvijānāṃ vīrudhāṃ caiva nakṣatragrahayos tathā
yajñānāṃ tapasāṃ caiva somaṃ rājye 'bhyaṣecayat
apāṃ tu varuṇaṃ rājye rājñāṃ vaiśravaṇaṃ patim
ādityānāṃ tathā viṣṇuṃ vasūnām atha pāvakam
prajāpatīnāṃ dakṣaṃ tu marutām atha vāsavam
daityānāṃ dānavānāṃ ca prahlādam amitaujasam
vaivasvataṃ pitṝṇāṃ ca yamaṃ rājye 'bhyaṣecayat
yakṣāṇāṃ rākṣasānāṃ ca pārthivānāṃ tathaiva ca
sarvabhūtapiśācānām girīśaṃ śūlapāṇinam
śailānāṃ himavantaṃ ca nadīnām atha sāgaram
gandharvāṇām adhipatiṃ cakre citrarathaṃ prabhuḥ
nāgānāṃ vāsukiṃ cakre sarpāṇām atha takṣakam
vāraṇānāṃ ca rājānam airāvatam athādiśat
uccaiḥśravasam aśvānāṃ garuḍaṃ caiva pakṣiṇām
mṛgāṇām atha śārdūlaṃ govṛṣaṃ tu gavām api
vanaspatīnāṃ rājānaṃ plakṣam evābhyaṣecayat
evaṃ vibhajya rājyāni krameṇa sa pitāmahaḥ
diśāṃ pālān atha tataḥ sthāpayāmāsa bhārata
pūrvasyāṃ diśi putraṃ tu vairājasya prajāpateḥ
diśāpālaṃ sudhanvānaṃ rājānaṃ so 'bhyaṣecayat
dakṣiṇasyāṃ mahātmānaṃ kardamasya prajāpateḥ
putraṃ śaṅkhapadaṃ nāma rājānaṃ so 'bhyaṣecayat
paścimasyāṃ diśi tathā rajasaḥ putramacyutam
ketumantaṃ mahātmānaṃ rājānaṃ so 'bhyaṣecayat
tathā hiraṇyalomānaṃ parjanyasya prajāpateḥ
udīcyāṃ diśi durdharṣaṃ rājānaṃ so 'bhyaṣecayat
tair iyaṃ pṛthivī sarvā saptadvīpā sapattanā
yathāpradeśam adyāpi dharmeṇa paripālyate
rājasūyābhiṣiktaś ca pṛthur ebhir narādhipaiḥ
vedadṛṣṭena vidhinā rājarājyena rājabhiḥ
tato manvantare 'tīte cākṣuṣe 'mitatejasi
vaivasvatāya manave pṛthivīrājyam ādiśat
tasya vistaram ākhyāsye manor vaivasvatasya ha
tavānukūlyād rājendra yadi śuśrūṣase 'nagha
mahaddhy etad adhiṣṭhānaṃ purāṇe pariniṣṭhitam
janamejaya uvāca
vistareṇa pṛthor janma vaiśampāyana kīrtaya
yathā mahātmanā tena dugdhā ceyaṃ vasuṃdharā
yathā ca pitṛbhir dugdhā yathā devair yatharṣibhiḥ
yathā daityaiś ca nāgaiś ca yathā yakṣair yathā drumaiḥ
teṣāṃ pātraviśeṣāṃś ca vaiśaṃpāyana kīrtaya
vatsān kṣīraviśeṣāṃś ca sarvam evānupūrvaśaḥ
yasmiṃś ca kāraṇe pāṇir venasya mathitaḥ purā
kruddhair maharṣibhis tāta kāraṇaṃ tac ca kīrtaya
vaiśampāyana uvāca
hanta te kathayiṣyāmi pṛthor vainyasya saṃbhavam
ekāgraḥ prayataś caiva śuśrūṣur janamejaya
nāśuceḥ kṣudramanaso nāśiṣyasyāvratasya vā
kīrtayeyam ahaṃ rājan kṛtaghnasyāhitasya vā
svargyaṃ yaśasyam āyuṣyaṃ dhanyaṃ vedena saṃmitam
rahasyam ṛṣibhiḥ proktaṃ śṛṇu rājan yathātatham
yaś cainaṃ kīrtayen nityaṃ pṛthor vainyasya saṃbhavam
brāhmaṇebhyo namaskṛtya na sa śocet kṛtākṛtam
vaiśampāyana uvāca
āsīd dharmasya saṃgoptā pūrvam atrisamaḥ prabhuḥ
atrivaṃśasamutpannas tv aṅgo nāma prajāpatiḥ
tasya putro 'bhavad veno nātyarthaṃ dhārmiko 'bhavat
jāto mṛtyusutāyāṃ vai sunīthāyāṃ prajāpatiḥ
sa mātāmahadoṣeṇa venaḥ kālātmajātmajaḥ
svadharmaṃ pṛṣṭhataḥ kṛtvā kāmāl lokeṣv avartata
maryādāṃ sthāpayāmāsa dharmāpetāṃ sa pārthivaḥ
vedadharmān atikramya so 'dharmanirato 'bhavat
niḥsvādhyāyavaṣaṭkārāḥ prajās tasmin prajāpatau
prāvartan na papuḥ somaṃ hutaṃ yajñeṣu devatāḥ
na yaṣṭavyaṃ na hotavyam iti tasya prajāpateḥ
āsīt pratijñā krūreyaṃ vināśe pratyupasthite
aham ījyaś ca yaṣṭā ca yajñaś ceti kurūdvaha
mayi yajño vidhātavyo mayi hotavyam ity api
tam atikrāntamaryādam ādadānam asāṃpratam
ūcur maharṣayaḥ sarve marīcipramukhās tadā
vayaṃ dīkṣāṃ pravekṣyāmaḥ saṃvatsaragaṇān bahūn
adharmaṃ kuru mā vena naiṣa dharmaḥ satāṃ mataḥ
nidhane hi prasūtas tvaṃ prajāpatir asaṃśayam
prajāś ca pālayiṣye 'ham iti te samayaḥ kṛtaḥ
tāṃs tathā bruvataḥ sarvān maharṣīn abravīt tadā
venaḥ prahasya durbuddhir imam artham anarthavat
sraṣṭā dharmasya kaścānyaḥ śrotavyaṃ kasya vā mayā
saṃmūḍhā na vidur nūnaṃ bhavanto māṃ viśeṣataḥ
icchan daheyaṃ pṛthivīṃ plāvayeyaṃ tathā jalaiḥ
dyāṃ vai bhuvaṃ ca rundheyaṃ nātra kāryā vicāraṇā
yadā na śakyate mānād avalepāc ca pārthivaḥ
anunetuṃ tadā venaṃ tataḥ kruddhā maharṣayaḥ
nigṛhya taṃ mahātmāno visphurantaṃ mahābalam
tato 'sya savyam ūruṃ te mamanthur jātamanyavaḥ
tasmiṃs tu mathyamāne vai rājña ūrau prajajñivān
hrasvo 'timātraḥ puruṣaḥ kṛṣṇaś cāpi babhūva ha
sa bhītaḥ prāñjalir bhūtvā sthitavāñ janamejaya
tam atrir vihvalaṃ dṛṣṭvā niṣīdety abravīt tadā
niṣādavaṃśakartā sa babhūva vadatāṃ vara
dhīvarān asṛjac cāpi venakalmaṣasaṃbhavān
ye cānye vindhyanilayās tumurās tumburās tathā
adharmarucayas tāta viddhi tān venakalmaṣān
tataḥ punar mahātmānaḥ pāṇiṃ venasya dakṣiṇam
araṇīm iva saṃrabdhā mamanthus te maharṣayaḥ
pṛthus tasmāt samuttasthau karāj jvalanasaṃnibhaḥ
dīpyamānaḥ svavapuṣā sākṣād agnir iva jvalan
ādyam ājagavaṃ nāma dhanur gṛhya mahāravam
śarāṃś ca divyān rakṣārthaṃ kavacaṃ ca mahāprabham
tasmiñ jāte 'tha bhūtāni samprahṛṣṭāni sarvaśaḥ
samāpetur mahārāja venaś ca tridivaṃ yayau
samutpannena kauravya satputreṇa mahātmanā
trātaḥ sa puruṣavyāghra punnāmno narakāt tadā
taṃ samudrāś ca nadyaś ca ratnāny ādāya sarvaśaḥ
toyāni cābhiṣekārthaṃ sarva evopatasthire
pitāmahaś ca bhagavān devair āṅgirasaiḥ saha
sthāvarāṇi ca bhūtāni jaṃgamāni ca sarvaśaḥ
samāgamya tadā vainyam abhyaṣiñcan narādhipam
mahatā rājarājyena prajāpālaṃ mahādyutim
so 'bhiṣikto mahātejā vidhivad dharmakovidaiḥ
ādhirājye tadā rājā pṛthur vainyaḥ pratāpavān
pitrāparañjitās tasya prajās tenānurañjitāḥ
anurāgāt tatas tasya nāma rājety ajāyata
āpas tastambhire tasya samudram abhiyāsyataḥ
parvatāś ca dadur mārgaṃ dhvajasaṅgaś ca nābhavat
akṛṣṭapacyā pṛthivī sidhyanty annāni cintayā
sarvakāmadughā gāvaḥ puṭake puṭake madhu
etasminn eva kāle tu yajñe paitāmahe śubhe
sūtaḥ sūtyāṃ samutpannaḥ sautye 'hani mahāmatiḥ
tasminn eva mahāyajñe jajñe prājño 'tha māgadhaḥ
pṛthoḥ stavārthaṃ tau tatra samāhūtau maharṣibhiḥ
tāv ūcur ṛṣayaḥ sarve stūyatām eṣa pārthivaḥ
karmaitad anurūpaṃ vāṃ pātraṃ cāyaṃ narādhipaḥ
tāv ūcatus tadā sarvāṃs tān ṛṣīn sūtamāgadhau
āvāṃ devān ṛṣīṃś caiva prīṇayāvaḥ svakarmabhiḥ
na cāsya vidvo vai karma na tathā lakṣaṇaṃ yaśaḥ
stotraṃ yenāsya kuryāva rājñas tejasvino dvijāḥ
ṛṣibhis tau niyuktau tu bhaviṣyaiḥ stūyatām iti
yāni karmāṇi kṛtavān pṛthuḥ paścān mahābalaḥ
tadāprabhṛti trailokye staveṣu janamejaya
āśīrvādāḥ prayujyante sūtamāgadhabandibhiḥ
tayoḥ stavānte suprītaḥ pṛthuḥ prādāt prajeśvaraḥ
anūpadeśaṃ sūtāya magadhaṃ māgadhāya ca
taṃ dṛṣṭvā paramaprītāḥ prajāḥ prāhur maharṣayaḥ
vṛttīnām eṣa vo dātā bhaviṣyati janeśvaraḥ
tato vainyaṃ mahārāja prajāḥ samabhidudruvuḥ
tvaṃ no vṛttiṃ vidhatsveti maharṣivacanāt tadā
so 'bhidrutaḥ prajābhis tu prajāhitacikīrṣayā
dhanur gṛhya pṛṣatkāṃś ca pṛthivīm ārdayad balī
tato vainyabhayatrastā gaur bhūtvā prādravan mahī
tāṃ pṛthur dhanur ādāya dravantīm anvadhāvata
sā lokān brahmalokādīn gatvā vainyabhayāt tadā
pradadarśāgrato vainyaṃ pragṛhītaśarāsanam
jvaladbhir niśitair bāṇair dīptatejasam acyutam
mahāyogaṃ mahātmānaṃ durdharṣam amarair api
alabhantī tu sā trāṇaṃ vainyam evānvapadyata
kṛtāñjalipuṭā bhūtvā pūjyā lokais tribhiḥ sadā
uvāca vainyaṃ nādharmaṃ strīvadhe paripaśyasi
kathaṃ dhārayitā cāsi prajā rājan vinā mayā
mayi lokāḥ sthitā rājan mayedaṃ dhāryate jagat
matkṛte na vinaśyeyuḥ prajāḥ pārthiva viddhi tat
na mām arhasi hantuṃ vai śreyaś cet tvaṃ cikīrṣasi
prajānāṃ pṛthivīpāla śṛṇu cedaṃ vaco mama
upāyataḥ samārabdhāḥ sarve sidhyanty upakramāḥ
upāyaṃ paśya yena tvaṃ dhārayethāḥ prajā nṛpa
hatvāpi māṃ na śaktas tvaṃ prajānāṃ poṣaṇe nṛpa
annabhūtā bhaviṣyāmi yaccha kopaṃ mahādyute
avadhyāś ca striyaḥ prāhus tiryagyonigateṣv api
sattveṣu pṛthivīpāla na dharmaṃ tyaktum arhasi
evaṃ bahuvidhaṃ vākyaṃ śrutvā rājā mahāmanāḥ
kopaṃ nigṛhya dharmātmā vasudhām idam abravīt
pṛthur uvāca
ekasyārthāya yo hanyād ātmano vā parasya vā
bahūn vai prāṇino loke bhavet tasyeha pātakam
sukham edhanti bahavo yasmiṃs tu nihate śubhe
tasmin hate nāsti bhadre pātakaṃ nopapātakam
so 'haṃ prajānimittaṃ tvāṃ haniṣyāmi vasuṃdhare
yadi me vacanaṃ nādya kariṣyasi jagaddhitam
tvāṃ nihatyādya bāṇena macchāsanaparāṅmukhīm
ātmānaṃ prathayitvāhaṃ prajā dhārayitā svayam
sā tvaṃ śāsanam āsthāya mama dharmabhṛtāṃ vare
saṃjīvaya prajāḥ sarvāḥ samarthā hy asi dhāraṇe
duhitṛtvaṃ ca me gaccha tata enam ahaṃ śaram
niyaccheyaṃ tvadvadhārtham udyataṃ ghoradarśanam
vasuṃdharovāca
sarvam etad ahaṃ vīra vidhāsyāmi na saṃśayaḥ
vatsaṃ tu mama taṃ paśya kṣareyaṃ yena vatsalā
samāṃ ca kuru sarvatra māṃ tvaṃ dharmabhṛtāṃ vara
yathā viṣyandamānaṃ me kṣīraṃ sarvatra bhāvayet
vaiśampāyana uvāca
tata utsārayāmāsa śilāḥ śatasahasraśaḥ
dhanuṣkoṭyā tadā vainyas tena śailā vivardhitāḥ
na hi pūrvavisarge vai viṣame pṛthivītale
pravibhāgaḥ purāṇāṃ vā grāmāṇāṃ vā tadābhavat
na sasyāni na gorakṣyaṃ na kṛṣir na vaṇikpathaḥ
vainyāt prabhṛti rājendra sarvasyaitasya saṃbhavaḥ
yatra yatra samaṃ tv asyā bhūmer āsīt tadānagha
tatra tatra prajāḥ sarvā nivāsaṃ samarocayan
āhāraḥ phalamūlāni prajānām abhavat tadā
kṛcchreṇa mahatā yukta ity evam anuśuśruma
saṃkalpayitvā vatsaṃ tu manuṃ svāyaṃbhuvaṃ prabhum
sve pāṇau puruṣavyāghra dudoha pṛthivīṃ tataḥ
sasyajātāni sarvāṇi pṛthur vainyaḥ pratāpavān
tenānnena prajās tāta vartante 'dyāpi nityaśaḥ
ṛṣibhiḥ śrūyate cāpi punar dugdhā vasuṃdharā
vatsaḥ somo 'bhavat teṣāṃ dogdhā cāṅgirasaḥ sutaḥ
bṛhaspatir mahātejāḥ pātraṃ chandāṃsi bhārata
kṣīram āsīd anupamaṃ tapo brahma ca śāśvatam
tataḥ punar devagaṇaiḥ puraṃdarapurogamaiḥ
kāñcanaṃ pātram ādāya dugdheyaṃ śrūyate mahī
vatsas tu maghavān āsīd dogdhā tu savitā vibhuḥ
kṣīram ūrjaskaraṃ caiva yena vartanti devatāḥ
pitṛbhiḥ śrūyate cāpi punar dugdhā vasuṃdharā
rājataṃ pātram ādāya svadhām amitavikramaiḥ
yamo vaivasvatas teṣām āsīd vatsaḥ pratāpavān
antakaś cābhavad dogdhā kālo lokaprakālanaḥ
nāgaiś ca śrūyate dugdhā vatsaṃ kṛtvā tu takṣakam
alābupātram ādāya viṣaṃ kṣīraṃ narottama
teṣām airāvato dogdhā dhṛtarāṣṭraḥ pratāpavān
nāgānāṃ bharataśreṣṭha sarpāṇāṃ ca mahīpate
tenaiva vartayanty ugrā mahākāyā mahābalāḥ
tadāhārās tadācārās tadvīryās tadapāśrayāḥ
asuraiḥ śrūyate cāpi punar dugdhā vasuṃdharā
āyasaṃ pātram ādāya māyāḥ śatrunibarhaṇīḥ
virocanas tu prāhrādir vatsas teṣām abhūt tadā
ṛtvig dvimūrdhā daityānāṃ madhur dogdhā mahābalaḥ
tayaite māyayādyāpi sarve māyāvino 'surāḥ
vartayanty amitaprajñās tad eṣām amitaṃ balam
yakṣaiś ca śrūyate rājan punar dugdhā vasuṃdharā
āmapātre mahārāja purāntardhānam akṣayam
vatsaṃ vaiśravaṇaṃ kṛtvā yakṣaiḥ puṇyajanais tathā
tena te vartayantīha paramarṣir uvāca ha
rākṣasaiś ca piśācaiś ca punar dugdhā vasuṃdharā
śāvaṃ kapālam ādāya prajā bhoktuṃ nararṣabha
dogdhā rajatanābhas tu teṣām āsīt kurūdvaha
vatsaḥ sumālī kauravya kṣīraṃ rudhiram eva ca
tena kṣīreṇa rakṣāṃsi yakṣāś caivāmaropamāḥ
vartayanti piśācāś ca bhūtasaṃghās tathaiva ca
padmapatre punar dugdhā gandharvaiḥ sāpsarogaṇaiḥ
vatsaṃ citrarathaṃ kṛtvā śucīn gandhān narottama
teṣāṃ ca surucis tv āsīd dogdhā bharatasattama
gandharvarājo 'tibalo mahātmā sūryasaṃnibhaḥ
śailaiś ca śrūyate dugdhā punar devī vasuṃdharā
oṣadhīr vai mūrtimatī ratnāni vividhāni ca
vatsas tu himavān āsīd dogdhā merur mahāgiriḥ
pātraṃ tu śailam evāsīt tena śailāḥ pratiṣṭhitāḥ
dugdheyaṃ vṛkṣavīrudbhiḥ śrūyate ca vasuṃdharā
pālāśaṃ pātram ādāya chinnadagdhaprarohaṇam
seyaṃ dhātrī vidhātrī ca pāvanī ca vasuṃdharā
carācarasya sarvasya pratiṣṭhā yonir eva ca
sarvakāmadughā dogdhrī sarvasasyaprarohiṇī
āsīd iyaṃ samudrāntā medinīti pariśrutā
madhukaiṭabhayoḥ kṛtsnā medasābhipariplutā
tato 'bhyupagamād rājñaḥ pṛthor vainyasya bhārata
duhitṛtvam anuprāptā devī pṛthvīti cocyate
pṛthunā pravibhaktā ca śodhitā ca vasuṃdharā
sasyākaravatī sphītā purapattanamālinī
evaṃprabhāvo vainyaḥ sa rājāsīd rājasattama
namasyaś caiva pūjyaś ca bhūtagrāmair na saṃśayaḥ
brāhmaṇaiś ca mahābhāgair vedavedāṅgapāragaiḥ
pṛthur eva namaskāryo vṛttidaḥ sa sanātanaḥ
pārthivaiś ca mahābhāgaiḥ pārthivatvam abhīpsubhiḥ
ādirājo namaskāryaḥ pṛthur vainyaḥ pratāpavān
yodhair api ca vikrāntaiḥ prāptukāmair jayaṃ yudhi
ādirājo namaskāryo yodhānāṃ prathamo nṛpaḥ
yo hi yoddhā raṇaṃ yāti kīrtayitvā pṛthuṃ nṛpam
sa ghorarūpān saṃgrāmān kṣemī tarati kīrtimān
vaiśyair api ca vittāḍhyair vaiśyavṛttim anuṣṭhitaiḥ
pṛthur eva namaskāryo vṛttidātā mahāyaśāḥ
tathaiva śūdraiḥ śucibhis trivarṇaparicāribhiḥ
pṛthur eva namaskāryaḥ śreyaḥ param abhīpsubhiḥ
ete vatsaviśeṣāś ca dogdhāraḥ kṣīram eva ca
pātrāṇi ca mayoktāni kiṃ bhūyo varṇayāmi te
janamejaya uvāca
manvantarāṇi sarvāṇi vistareṇa tapodhana
teṣāṃ pūrvavisṛṣṭiṃ ca vaiśaṃpāyana kīrtaya
yāvanto manavaś caiva yāvantaṃ kālam eva ca
manvantarakathāṃ brahmañchrotum icchāmi tattvataḥ
vaiśaṃpāyana uvāca
na śakyaṃ vistaraṃ tāta vaktuṃ varṣaśatair api
manvantarāṇāṃ kauravya saṃkṣepaṃ tv eva me śṛṇu
svāyaṃbhuvo manus tāta manuḥ svārociṣas tathā
auttamas tāmasaś caiva raivataś cākṣuṣas tathā
vaivasvataś ca kauravya sāṃprato manur ucyate
sāvarṇiś ca manus tāta bhautyo raucyas tathaiva ca
tathaiva merusāvarṇāś catvāro manavaḥ smṛtāḥ
atītā vartamānāś ca tathaivānāgatāś ca ye
kīrtitā manavas tāta mayaivaite yathāśruti
ṛṣīṃs teṣāṃ pravakṣyāmi putrān devagaṇāṃs tathā
marīcir atrir bhagavān aṅgirāḥ pulahaḥ kratuḥ
pulastyaś ca vasiṣṭhaś ca saptaite brahmaṇaḥ sutāḥ
uttarasyāṃ diśi tathā rājan saptarṣayaḥ sthitāḥ
yāmā nāma tathā devā āsan svāyaṃbhuve 'ntare
agnīdhraś cāgnibāhuś ca medhā medhātithir vasuḥ
jyotiṣmān dyutimān havyaḥ savanaḥ putra eva ca
manoḥ svāyaṃbhuvasyaite daśa putrā mahaujasaḥ
etat te prathamaṃ rājan manvantaram udāhṛtam
aurvo vasiṣṭhaputraś ca stambaḥ kāśyapa eva ca
prāṇo bṛhaspatiś caiva datto 'triś cyavanas tathā
ete maharṣayas tāta vāyuproktā mahāvratāḥ
devāś ca tuṣitā nāma smṛtāḥ svārociṣe 'ntare
havirdhraḥ sukṛtir jyotir āpo mūrtir ayasmayaḥ
prathitaś ca nabhasyaś ca nabhaḥ sūryas tathaiva ca
svārociṣasya putrās te manos tāta mahātmanaḥ
kīrtitāḥ pṛthivīpāla mahāvīryaparākramāḥ
dvitīyam etat kathitaṃ tava manvantaraṃ mayā
idaṃ tṛtīyaṃ vakṣyāmi tan nibodha narādhipa
vasiṣṭhaputrāḥ saptāsan vāsiṣṭhā iti viśrutāḥ
hiraṇyagarbhasya sutā ūrjā jātāḥ sutejasaḥ
ṛṣayo 'tra mayā proktāḥ kīrtyamānān nibodha me
auttameyān mahārāja daśa putrān manoramān
iṣa ūrjas tanūpaś ca madhur mādhava eva ca
śuciḥ śukraḥ sahaś caiva nabhasyo nabha eva ca
bhānavas tatra devāś ca manvantaram udāhṛtam
manvantaraṃ caturthaṃ te kathayiṣyāmi tac chṛṇu
kāvyaḥ pṛthus tathaivāgnir jahnur dhātā ca bhārata
kapīvān akapīvāṃś ca tatra saptarṣayo nṛpa
purāṇe kīrtitās tāta putrāḥ pautrāś ca bhārata
satyā devagaṇāś caiva tāmasasyāntare manoḥ
dyutis tapasyaḥ sutapās tapomūlas tapodhanaḥ
taporatir akalmāṣas tanvī dhanvī paraṃtapaḥ
tāmasasya manor ete daśa putrā mahābalāḥ
vāyuproktā mahārāja caturthaṃ caitad antaram
vedabāhur yadudhraś ca munir vedaśirās tathā
hiraṇyalomā parjanya ūrdhvabāhuś ca somajaḥ
satyanetras tathātreya ete saptarṣayo 'pare
devāś cābhūtarajasas tathā prakṛtayaḥ smṛtāḥ
pāriplavaś ca raibhyaś ca manor antaram ucyate
atha putrān imāṃs tasya nibodha gadato mama
dhṛtimān avyayo yuktas tattvadarśī nirutsukaḥ
araṇyaś ca prakāśaś ca nirmohaḥ satyavāk kṛtiḥ
raivatasya manoḥ putrāḥ pañcamaṃ caitad antaram
ṣaṣṭhaṃ te sampravakṣyāmi tan nibodha narādhipa
bhṛgur nabho vivasvāṃś ca sudhāmā virajās tathā
atināmā sahiṣṇuś ca sapta ete maharṣayaḥ
cākṣuṣasyāntare tāta manor devān imāñ śṛṇu
ādyāḥ prabhūtā ṛbhavaḥ pṛthukāś ca divaukasaḥ
lekhāś ca nāma rājendra pañca devagaṇāḥ smṛtāḥ
ṛṣer aṅgirasaḥ putrā mahātmāno mahaujasaḥ
nāḍvaleyā mahārāja daśa putrāś ca viśrutāḥ
uruprabhṛtayo rājan ṣaṣṭhaṃ manvantaraṃ smṛtam
atrir vasiṣṭho bhagavān kaśyapaś ca mahān ṛṣiḥ
gautamo 'tha bharadvājo viśvāmitras tathaiva ca
tathaiva putro bhagavān ṛcīkasya mahātmanaḥ
saptamo jamadagniś ca ṛṣayaḥ sāṃprataṃ divi
sādhyā rudrāś ca viśve ca vasavo marutas tathā
ādityāś cāśvinau caiva devau vaivasvatau smṛtau
manor vaivasvatasyaite vartante sāṃprate 'ntare
ikṣvākupramukhāś caiva daśa putrā mahātmanaḥ
eteṣāṃ kīrtitānāṃ tu maharṣīṇāṃ mahaujasām
rājan putrāś ca pautrāś ca dikṣu sarvāsu bhārata
manvantareṣu sarveṣu prāgdiśaṃ sapta saptakāḥ
sthitā dharmavyavasthārthaṃ lokasaṃrakṣaṇāya ca
manvantare vyatikrānte catvāraḥ saptakā gaṇāḥ
kṛtvā karma divaṃ yānti brahmalokam anāmayam
tato 'nye tapasā yuktāḥ sthānaṃ tat pūrayanty uta
atītā vartamānāś ca krameṇaitena bhārata
etāny uktāni kauravya saptātītāni bhārata
manvantarāṇi sarvāṇi nibodhānāgatāni me
sāvarṇā manavas tāta pañca tāṃś ca nibodha me
eko vaivasvatas teṣāṃ catvāraś ca prajāpateḥ
parameṣṭhisutās tāta merusāvarṇatāṃ gatāḥ
dakṣasyaite hi dauhitrāḥ priyāyās tanayā nṛpa
mahatā tapasā yuktā merupṛṣṭhe mahaujasaḥ
ruceḥ prajāpateḥ putro raucyo nāma manuḥ smṛtaḥ
bhūtyāṃ cotpādito devyāṃ bhautyo nāma ruceḥ sutaḥ
anāgatāś ca saptaite loke 'smin manavaḥ smṛtāḥ
anāgatāś ca saptaiva smṛtā divi maharṣayaḥ
manor antaram āsādya sāvarṇasyeha tāñ śṛṇu
rāmo vyāsas tathātreyo dīptimanto bahuśrutāḥ
bhāradvājas tathā drauṇir aśvatthāmā mahādyutiḥ
gotamasyātmajaś caiva śaradvān nāma gautamaḥ
kauśiko gālavaś caiva ruruḥ kāśyapa eva ca
ete sapta mahātmāno bhaviṣyā munisattamāḥ
varīvāṃś cāvarīvāṃś ca saṃmato dhṛtimān vasuḥ
cariṣṇur āḍhyo dhṛṣṇuś ca vājī sumatir eva ca
sāvarṇasya manoḥ putrā bhaviṣyā daśa bhārata
eteṣāṃ kālyam utthāya kīrtanāt sukham edhate
atītānāgatānāṃ vai maharṣīṇāṃ sadā naraḥ
tair iyaṃ pṛthivī tāta sasamudrā sapattanā
pūrṇaṃ yugasahasraṃ hi paripālyā nareśvaraiḥ
prajābhis tapasā caiva saṃhārānte ca nityaśaḥ
yugāni saptatis tāni sāgrāṇi kathitāni te
kṛtatretādiyuktāni manor antaram ucyate
caturdaśaite manavaḥ kīrtitāḥ kīrtivardhanāḥ
vedeṣu sapurāṇeṣu sarve te prabhaviṣṇavaḥ
prajānāṃ patayo rājan dhanyam eṣāṃ prakīrtanam
manvantareṣu saṃhārāḥ saṃhārānteṣu saṃbhavāḥ
na śakyam antaṃ teṣāṃ vai vaktuṃ varṣaśatair api
visargasya prajānāṃ vai saṃhārasya ca bhārata
manvantareṣu saṃhāraḥ śrūyate bharatarṣabha
saśeṣās tatra tiṣṭhanti devā brahmarṣibhiḥ saha
tapasā brahmacaryeṇa śrutena ca samanvitāḥ
pūrṇe yugasahasre tu kalpo niḥśeṣa ucyate
tatra bhūtāni sarvāṇi dagdhāny ādityaraśmibhiḥ
brahmāṇam agrataḥ kṛtvā sahādityagaṇair vibho
praviśanti suraśreṣṭhaṃ hariṃ nārāyaṇaṃ prabhum
sraṣṭāraṃ sarvabhūtānāṃ kalpānteṣu punaḥ punaḥ
avyaktaḥ śāśvato devas tasya sarvam idaṃ jagat
atra te vartayiṣyāmi manor vaivasvatasya ha
visargaṃ bharataśreṣṭha sāṃpratasya mahādyute
vṛṣṇivaṃśaprasaṅgena kathyamānaṃ purātanam
yatrotpanno mahātmā sa harir vṛṣṇikule prabhuḥ
vaiśampāyana uvāca
vivasvān kaśyapāj jajñe dākṣāyaṇyām ariṃdama
tasya bhāryābhavat saṃjñā tvāṣṭrī devī vivasvataḥ
sureṇur iti vikhyātā triṣu lokeṣu bhāminī
sā vai bhāryā bhagavato mārtaṇḍasya mahātmanaḥ
bhartṛrūpeṇa nātuṣyad rūpayauvanaśālinī
saṃjñā nāma svatapasā dīpteneha samanvitā
ādityasya hi tadrūpaṃ mārtaṇḍasya svatejasā
gātreṣu paridagdhaṃ vai nātikāntam ivābhavat
na khalv ayaṃ mṛto 'ṇḍastha iti snehād abhāṣata
ajānan kāśyapas tasmān mārtaṇḍa iti cocyate
tejas tv abhyadhikaṃ tāta nityam eva vivasvataḥ
yenātitāpayāmāsa trīṃl lokān kaśyapātmajaḥ
trīṇy apatyāni kauravya saṃjñāyāṃ tapatāṃ varaḥ
ādityo janayāmāsa kanyāṃ dvau ca prajāpatī
manur vaivasvataḥ pūrvaṃ śrāddhadevaḥ prajāpatiḥ
yamaś ca yamunā caiva yamajau saṃbabhūvatuḥ
śyāmavarṇaṃ tu tadrūpaṃ saṃjñā dṛṣṭvā vivasvataḥ
asahantī tu svāṃ chāyāṃ savarṇāṃ nirmame tataḥ
māyāmayī tu sā saṃjñā tasyāś chāyā samutthitā
prāñjaliḥ praṇatā bhūtvā chāyā saṃjñāṃ nareśvara
uvāca kiṃ mayā kāryaṃ kathayasva śucismite
sthitāsmi tava nirdeśe śādhi māṃ varavarṇini
saṃjñovāca
ahaṃ yāsyāmi bhadraṃ te svam eva bhavanaṃ pituḥ
tvayeha bhavane mahyaṃ vastavyaṃ nirviśaṅkayā
imau ca bālakau mahyaṃ kanyā ceyaṃ sumadhyamā
saṃbhāvyās te na cākhyeyam idaṃ bhagavate tvayā
savarṇovāca
ā kacagrahaṇād devi ā śāpān naiva karhicit
ākhyāsyāmi mataṃ tubhyaṃ gaccha devi yathāsukham
samādhāya savarṇāṃ tu tathety uktā tayā ca sā
tvaṣṭuḥ samīpam agamad vrīḍiteva manasvinī
pituḥ samīpagā sā tu pitrā nirbhartsitā śubhā
bhartuḥ samīpaṃ gaccheti niyuktā ca punaḥ punaḥ
agacchad vaḍavā bhūtvācchādya rūpam aninditā
kurūn athottarān gatvā tṛṇāny eva cacāra sā
dvitīyāyāṃ tu saṃjñāyāṃ saṃjñeyam iti cintayan
ādityo janayāmāsa putram ātmasamaṃ tadā
pūrvajasya manos tāta sadṛśo 'yam iti prabhuḥ
manur evābhavan nāmnā sāvarṇa iti cocyate
saṃjñā tu pārthivī tāta svasya putrasya vai tadā
cakārābhyadhikaṃ snehaṃ na tathā pūrvajeṣu vai
manus tasyāḥ kṣamat tat tu yamas tasyā na cakṣame
tāṃ vai roṣāc ca bālyāc ca bhāvino 'rthasya vā balāt
padā saṃtarjayāmāsa saṃjñāṃ vaivasvato yamaḥ
taṃ śaśāpa tataḥ krodhāt savarṇā jananī tadā
caraṇaḥ patatām eṣa taveti bhṛśaduḥkhitā
yamas tu tat pituḥ sarvaṃ prāñjaliḥ pratyavedayat
bhṛśaṃ śāpabhayodvignaḥ saṃjñāvākyair vivejitaḥ
śāpo nivarted iti ca provāca pitaraṃ tadā
mātrā snehena sarveṣu vartitavyaṃ suteṣu vai
seyam asmān apāhāya yavīyāṃsaṃ bubhūṣati
tasyā mayodyataḥ pādo na tu dehe nipātitaḥ
bālyād vā yadi vā mohāt tad bhavān kṣantum arhati
śapto 'ham asmi lokeśa jananyā tapatāṃ vara
tava prasādāc caraṇo na paten mama gopate
vivasvān uvāca
asaṃśayaṃ putra mahad bhaviṣyaty atra kāraṇam
yena tvām āviśat krodho dharmajñaṃ satyavādinam
na śakyam etan mithyā tu kartuṃ mātṛvacas tava
kṛmayo māṃsam ādāya yāsyanti tu mahītale
kṛtam evaṃ vacas tathyaṃ mātus tava bhaviṣyati
śāpasya parihāreṇa tvaṃ ca trāto bhaviṣyasi
ādityaś cābravīt saṃjñāṃ kimarthaṃ tanayeṣu vai
tulyeṣv abhyadhikaḥ snehaḥ kriyate 'ti punaḥ punaḥ
sā tat pariharantī sma nācacakṣe vivasvataḥ
tāṃ śaptukāmo bhagavān nāśāya kurunandana
tataḥ sarvaṃ yathāvṛttam ācacakṣe vivasvataḥ
vivasvān atha tac chrutvā kruddhas tvaṣṭāram abhyagāt
tvaṣṭā tu taṃ yathānyāyam arcayitvā vibhāvasum
nirdagdhukāmaṃ roṣeṇa sāntvayāmāsa vai tadā
tvaṣṭovāca
tavātitejasāviṣṭam idaṃ rūpaṃ na śobhate
asahantī sma tat saṃjñā vane carati śāḍvalam
draṣṭā hi tāṃ bhavān adya svāṃ bhāryāṃ śubhacāriṇīm
ślāghyāṃ yogabalopetāṃ yogam āsthāya gopate
anukūlaṃ tu te deva yadi syān mama tan matam
rūpaṃ nirvartayāmy adya tava kāntam ariṃdama
tato 'bhyupagamāt tvaṣṭā mārtaṇḍasya vivasvataḥ
bhramim āropya tat tejaḥ śātayāmāsa bhārata
tato nirbhāsitaṃ rūpaṃ tejasā saṃhṛtena vai
kāntāt kāntataraṃ draṣṭum adhikaṃ śuśubhe tadā
dadarśa yogam āsthāya svāṃ bhāryāṃ vaḍavāṃ tataḥ
adhṛṣyāṃ sarvabhūtānāṃ tejasā niyamena ca
so 'śvarūpeṇa bhagavāṃs tāṃ mukhe samabhāvayat
maithunāya viveṣṭantīṃ parapuṃso viśaṅkayā
sā tan niravamac chukraṃ nāsikāyā vivasvataḥ
devau tasyām ajāyetām aśvinau bhiṣajāṃ varau
nāsatyaś caiva dasraś ca smṛtau dvāv aśvināv iti
mārtaṇḍasyātmajāv etāv aṣṭamasya prajāpateḥ
tāṃ tu rūpeṇa krāntena darśayāmāsa bhāskaraḥ
sā tu dṛṣṭvaiva bhartāraṃ tutoṣa janamejaya
yamas tu karmaṇā tena bhṛśaṃ pīḍitamānasaḥ
dharmeṇa rañjayāmāsa dharmarāja imāḥ prajāḥ
sa lebhe karmaṇā tena śubhena paramadyutiḥ
pitṝṇām ādhipatyaṃ ca lokapālatvam eva ca
manuḥ prajāpatis tv āsīt sāvarṇaḥ sa tapodhanaḥ
bhāvyaḥ so 'nāgate tasmin manuḥ sāvarṇike 'ntare
merupṛṣṭhe tapo nityam adyāpi sa caraty uta
bhrātā śanaiścaraś cāsya grahatvaṃ sa tu labdhavān
tvaṣṭā tu tejasā tena viṣṇoś cakram akalpayat
tad apratihataṃ yuddhe dānavāntacikīrṣayā
yavīyasī tayor yā tu yamī kanyā yaśasvinī
abhavat sā saricchreṣṭhā yamunā lokabhāvanī
manur ity ucyate loke sāvarṇa iti cocyate
dvitīyo yaḥ sutas tasya sa vijñeyaḥ śanaiścaraḥ
ya idaṃ janma devānāṃ śṛṇuyād dhārayeta vā
āpadaṃ prāpya mucyeta prāpnuyāc ca mahad yaśaḥ
vaiśampāyana uvāca
manor vaivasvatasyāsan putrā vai nava tatsamāḥ
ikṣvākuś caiva nābhāgaś ca dhṛṣṇuḥ śaryātir eva ca
nariṣyantas tathā prāṃśur nābhānediṣṭhasaptamaḥ
karūṣaś ca pṛṣadhraś ca navaite puruṣarṣabha
akarot putrakāmas tu manur iṣṭiṃ prajāpatiḥ
mitrāvaruṇayos tāta pūrvam eva viśāṃ pate
anutpanneṣu navasu putreṣv eteṣu bhārata
tasyāṃ tu vartamānāyām iṣṭyāṃ bharatasattama
mitrāvaruṇayor aṃśe manur āhutim ājuhot
tatra divyāmbaradharā divyābharaṇabhūṣitā
divyasaṃhananā caiva iḍā jajña iti śrutiḥ
tām iḍety eva hovāca manur daṇḍadharas tadā
anugacchasva māṃ bhadre tam iḍā pratyuvāca ha
mitrāvaruṇayor aṃśe jātāsmi vadatāṃ vara
tayoḥ sakāśaṃ yāsyāmi na māṃ dharmo hato 'hanat
saivam uktvā manuṃ devaṃ mitrāvaruṇayor iḍā
gatvāntikaṃ varārohā prāñjalir vākyam abravīt
aṃśe 'smi yuvayor jātā devau kiṃ karavāṇi vām
tāṃ tathāvādinīṃ sādhvīm iḍāṃ dharmaparāyaṇām
mitraś ca varuṇaś cobhāv ūcatur yan nibodha tat
anena tava dharmeṇa praśrayeṇa damena ca
satyena caiva suśroṇi prītau svo varavarṇini
āvayos tvaṃ mahābhāge khyātiṃ kanyeti yāsyasi
manor vaṃśakaraḥ putras tvam eva ca bhaviṣyasi
sudyumna iti vikhyātas triṣu lokeṣu śobhane
jagatpriyo dharmaśīlo manor vaṃśavivardhanaḥ
nivṛttā sā tu tac chrutvā gacchantī pitur antikam
budhenāntaram āsādya maithunāyopavartitā
somaputrād budhād rājaṃs tasyāṃ jajñe purūravāḥ
janayitvā tataḥ sā tam iḍā sudyumnatāṃ gatā
sudyumnasya tu dāyādās trayaḥ paramadhārmikāḥ
utkalaś ca gayaś caiva vinatāśvaś ca bhārata
utkalasyottarā rājan vinatāśvasya paścimā
dik pūrvā bharataśreṣṭha gayasya tu gayā smṛtā
praviṣṭe tu manau tāta divākaram ariṃdama
daśadhā tadgataṃ kṣatram akarot pṛthivīm imām
ikṣvākur jyeṣṭhadāyādo madhyadeśam avāptavān
kanyābhāvāc ca sudyumno nainaṃ guṇam avāptavān
vasiṣṭhavacanāc cāsīt pratiṣṭhānaṃ mahātmanaḥ
pratiṣṭhā dharmarājasya sudyumnasya kurūdvaha
tat purūravase prādād rājyaṃ prāpya mahāyaśāḥ
mānaveyo mahārāja strīpuṃsor lakṣaṇair yutaḥ
nariṣyantāḥ śakāḥ putrā nābhāgasya tu bhārata
ambarīṣo 'bhavat putraḥ pārthivarṣabhasattama
dhṛṣṇos tu dhārṣṇikaṃ kṣatraṃ raṇadṛṣṭaṃ babhūva ha
śaryāter mithunaṃ cāsīd ānarto nāma viśrutaḥ
putraḥ kanyā sukanyā ca yā patnī cyavanasya ha
ānartasya tu dāyādo revo nāma mahādyutiḥ
ānartaviṣayaś cāsīt purī cāsīt kuśasthalī
revasya raivataḥ putraḥ kakudmī nāma dhārmikaḥ
jyeṣṭhaḥ putraśatasyāsīd rājyaṃ prāpya kuśasthalīm
sa kanyāsahitaḥ śrutvā gāndharvaṃ brahmaṇo 'ntike
muhūrtabhūtaṃ devasya martyaṃ bahuyugaṃ prabho
ājagāma yuvaivātha svāṃ purīṃ yādavair vṛtām
kṛtāṃ dvāravatīṃ nāmnā bahudvārāṃ manoramām
bhojavṛṣṇyandhakair guptāṃ vāsudevapurogamaiḥ
tatas tad raivato jñātvā yathātattvam ariṃdama
kanyāṃ tāṃ baladevāya suvratāṃ nāma revatīm
dattvā jagāma śikharaṃ meros tapasi saṃśritaḥ
reme rāmo 'pi dharmātmā revatyā sahitaḥ sukhī
janamejaya uvāca
kathaṃ bahuyuge kāle samatīte dvijarṣabha
na jarā revatīṃ prāptā raivataṃ ca kakudminam
meruṃ gatasya vā tasya śāryāteḥ saṃtatiḥ katham
sthitā pṛthivyām adyāpi śrotum icchāmi tattvataḥ
vaiśampāyana uvāca
na jarā kṣutpipāse vā na mṛtyur bharatarṣabha
ṛtucakraṃ prabhavati brahmaloke sadānagha
kakudminas tu taṃ lokaṃ raivatasya gatasya ha
hatā puṇyajanais tāta rākṣasaiḥ sā kuśasthalī
tasya bhrātṛśataṃ tv āsīd dhārmikasya mahātmanaḥ
tad vadhyamānaṃ rakṣobhir diśaḥ prākramad acyuta
anvavāyas tu sumahāṃs tatra tatra viśāṃ pate
teṣāṃ ye te mahārāja śāryātā iti viśrutāḥ
kṣatriyā bharataśreṣṭha dikṣu sarvāsu dhārmikāḥ
sarvaśaḥ sarvagahanaṃ praviṣṭāḥ kurunandana
nābhāgasya tu putrau dvau vaiśyau brāhmaṇatāṃ gatau
karūṣasya tu kārūṣāḥ kṣatriyā yuddhadurmadāḥ
pṛṣadhro hiṃsayitvā tu guror gāṃ janamejaya
śāpāc chūdratvam āpanno navaite parikīrtitāḥ
kṣuvatas tu manos tāta ikṣvākur abhavat sutaḥ
tasya putraśataṃ tv āsīd ikṣvākor bhūridakṣiṇam
teṣāṃ vikukṣir jyeṣṭhas tu vikukṣitvād ayodhatām
prāptaḥ paramadharmajña so 'yodhyādhipatiḥ prabhuḥ
śakunipramukhās tasya putrāḥ pañcaśataṃ smṛtāḥ
uttarāpathadeśasya rakṣitāro viśāṃ pate
catvāriṃśad athāṣṭau ca dakṣiṇasyāṃ tathā diśi
vasātipramukhāś cānye rakṣitāro viśāṃ pate
śrāddhakarmaṇi coddiṣṭe akṛte śrāddhakarmaṇi
bhakṣayitvā śaśaṃ tāta śaśādo mṛgayāṃ gataḥ
ikṣvākuṇā parityakto vasiṣṭhavacanāt prabhuḥ
ikṣvākau saṃsthite tāta śaśādaḥ puram āvasat
ayodhasya tu dāyādaḥ kakutstho nāma vīryavān
anenās tu kakutsthasya pṛthur ānenasaḥ smṛtaḥ
viṣṭarāśvaḥ pṛthoḥ putras tasmād ārdras tv ajāyata
ārdrasya yuvanāśvas tu śrāvastas tasya cātmajaḥ
jajñe śrāvastako rājā śrāvastī yena nirmitā
śrāvastasya tu dāyādo bṛhadaśvo mahīpatiḥ
kuvalāśvaḥ sutas tasya rājā paramadhārmikaḥ
yaḥ sa dhundhuvadhād rājā dhundhumāratvam āgataḥ
janamejaya uvāca
dhundhor vadham ahaṃ brahmañ śrotum icchāmi tattvataḥ
yadarthaṃ kuvalāśvaḥ san dhundhumāratvam āgataḥ
vaiśampāyana uvāca
bṛhadaśvasya putrāṇāṃ śatam uttamadhanvinām
babhūvātha pitā rājye kuvalāśvaṃ nyayojayat
putrasaṃkrāmitaśrīs tu vanaṃ rājā samāviśat
tam uttaṅko 'tha viprarṣiḥ prayāntaṃ pratyavārayat
uttaṅka uvāca
bhavatā rakṣaṇaṃ kāryaṃ tat tāvat kartum arhasi
nirudvignas tapaś cartuṃ na hi śaknomi pārthiva
mamāśramasamīpe vai sameṣu marudhanvasu
samudro vālukāpūrṇa ujjānaka iti smṛtaḥ
devatānām avadhyaś ca mahākāyo mahābalaḥ
antarbhūmigatas tatra vālukāntarhito mahān
rākṣasasya madhoḥ putro dhundhur nāma sudāruṇaḥ
śete lokavināśāya tapa āsthāya dāruṇam
saṃvatsarasya paryante sa niḥśvāsaṃ vimuñcati
yadā tadā mahī tāta calati sma sakānanā
tasya niḥśvāsavātena raja uddhūyate mahat
ādityapatham āvṛtya saptāhaṃ bhūmikampanam
savisphuliṅgaṃ sāṅgāraṃ sadhūmam atidāruṇam
tena tāta na śaknomi tasmin sthātuṃ sva āśrame
taṃ vāraya mahākāyaṃ lokānāṃ hitakāmyayā
lokāḥ svasthā bhavantv adya tasmin vinihate tvayā
tvaṃ hi tasya vadhāyaikaḥ samarthaḥ pṛthivīpate
viṣṇunā ca varo datto mahyaṃ pūrvaṃ tato 'nagha
tejasā svena te viṣṇus teja āpyāyayiṣyati
na hi dhundhur mahātejās tejasālpena śakyate
nirdagdhuṃ pṛthivīpāla ciraṃ yugaśatair api
vīryaṃ hi sumahat tasya devair api durāsadam
sa evam ukto rājarṣir uttaṅkena mahātmanā
kuvalāśvaṃ sutaṃ prādāt tasmai dhundhunibarhaṇe
bṛhadaśva uvāca
bhagavan nyastaśastro 'ham ayaṃ tu tanayo mama
bhaviṣyati dvijaśreṣṭha dhundhumāro na saṃśayaḥ
sa taṃ vyādiśya tanayaṃ rājarṣir dhundhunigrahe
jagāma parvatāyaiva tapase saṃśitavrataḥ
kuvalāśvas tu putrāṇāṃ śatena saha pārthivaḥ
prāyād uttaṅkasahito dhundhos tasya nibarhaṇe
tam āviśat tadā viṣṇur bhagavāṃs tejasā prabhuḥ
uttaṅkasya niyogād vai lokānāṃ hitakāmyayā
tasmin prayāte durdharṣe divi śabdo mahān abhūt
eṣa śrīmān nṛpasuto dhundhumāro bhaviṣyati
divyair mālyaiś ca taṃ devāḥ samantāt samavākiran
devadundubhayaś caiva praṇedur bharatarṣabha
sa gatvā jayatāṃ śreṣṭhas tanayaiḥ saha vīryavān
samudraṃ khānayāmāsa vālukārṇavam avyayam
nārāyaṇena kauravya tejasāpyāyitas tadā
babhūva sa mahātejā bhūyo balasamanvitaḥ
tasya putraiḥ khanadbhis tu vālukāntarhitas tadā
dhundhur āsādito rājan diśam āvṛtya paścimām
mukhajenāgninā krodhāl lokān udvartayann iva
vāri susrāva vegena mahodadhir ivodaye
somasya bharataśreṣṭha dhārormikalilo mahān
tasya putraśataṃ dagdhaṃ tribhir ūnaṃ tu rakṣasā
tataḥ sa rājā kauravya rākṣasaṃ taṃ mahābalam
āsasāda mahātejā dhundhuṃ dhundhuvināśanaḥ
tasya vārimayaṃ vegam āpīya sa narādhipaḥ
yogī yogena vahniṃ ca śamayāmāsa vāriṇā
nihatya taṃ mahākāyaṃ balenodakarākṣasam
uttaṅkaṃ darśayāmāsa kṛtakarmā narādhipaḥ
uttaṅkas tu varaṃ prādāt tasmai rājñe mahātmane
dadataś cākṣayaṃ vittaṃ śatrubhiś cāparājayam
dharme ratiṃ ca satataṃ svarge vāsaṃ tathākṣayam
putrāṇāṃ cākṣayāṃl lokān svarge ye rakṣasā hatāḥ
tasya putrās trayaḥ śiṣṭā dṛḍhāśvo jyeṣṭha ucyate
daṇḍāśvakapilāśvau tu kumārau tu kanīyasau
dhaundhumārir dṛḍhāśvas tu haryaśvas tasya cātmajaḥ
haryaśvasya nikumbho 'bhūt kṣatradharmarataḥ sadā
saṃhatāśvo nikumbhasya suto raṇaviśāradaḥ
akṛśāśvaḥ kṛśāśvaś ca saṃhatāśvasutau nṛpa
tasya haimavatī kanyā satāṃ matā dṛṣadvatī
vikhyātā triṣu lokeṣu putraś cāpi prasenajit
lebhe prasenajid bhāryāṃ gaurīṃ nāma pativratām
abhiśaptā tu sā bhartrā nadī sā bāhudā kṛtā
tasyāḥ putro mahān āsīd yuvanāśvo narādhipaḥ
māndhātā yuvanāśvasya trilokavijayī nṛpaḥ
tasya caitrarathī bhāryā śaśabindoḥ sutābhavat
sādhvī bindumatī nāma rūpeṇāsadṛśī bhuvi
pativratā ca jyeṣṭhā ca bhrātṝṇām ayutasya sā
tasyām utpādayāmāsa māndhātā dvau sutau nṛpa
purukutsaṃ ca dharmajñaṃ mucukundaṃ ca pārthivam
purukutsasutas tv āsīt trasaddasyur mahīpatiḥ
narmadāyām athotpannaḥ sambhūtas tasya cātmajaḥ
sambhūtasya tu dāyādaḥ sudhanvā ripumardanaḥ
sudhanvanaḥ sutaś cāpi tridhanvā nāma pārthivaḥ
rājñas tridhanvanas tv āsīd vidvāṃs trayyāruṇaḥ prabhuḥ
tasya satyavrato nāma kumāro 'bhūn mahābalaḥ
pāṇigrahaṇamantrāṇāṃ vighnaṃ cakre sudurmatiḥ
yena bhāryā hṛtā pūrvaṃ kṛtodvāhā parasya vai
bālyāt kāmāc ca mohāc ca saṃharṣāc cāpalena ca
jahāra kanyāṃ kāmāt sa kasyacit puravāsinaḥ
adharmaśaṅkunā tena rājā trayyāruṇo 'tyajat
apadhvaṃseti bahuśo vadan krodhasamanvitaḥ
pitaraṃ so 'bravīt tyaktaḥ kva gacchāmīti vai muhuḥ
pitā tv enam athovāca śvapākaiḥ saha vartaya
nāhaṃ putreṇa putrārthī tvayādya kulapāṃsana
ity uktaḥ sa nirākrāman nagarād vacanāt pituḥ
na ca taṃ vārayāmāsa vasiṣṭho bhagavān ṛṣiḥ
sa tu satyavratas tāta śvapākāvasathāntike
pitrā tyakto 'vasad vīraḥ pitāpy asya vanaṃ yayau
tatas tasmiṃs tu viṣaye nāvarṣat pākaśāsanaḥ
samā dvādaśa rājendra tenādharmeṇa vai tadā
dārāṃs tu tasya viṣaye viśvāmitro mahātapāḥ
saṃnyasya sāgarānūpe cacāra vipulaṃ tapaḥ
tasya patnī gale baddhvā madhyamaṃ putram aurasam
śeṣasya bharaṇārthāya vyakrīṇād gośatena vai
taṃ tu baddhaṃ gale dṛṣṭvā vikrīyantaṃ nṛpātmajaḥ
maharṣiputraṃ dharmātmā mokṣayāmāsa bhārata
satyavrato mahābāhur bharaṇaṃ tasya cākarot
viśvāmitrasya tuṣṭyartham anukampārtham eva ca
so 'bhavad gālavo nāma galabandhān mahātapāḥ
maharṣiḥ kauśikas tāta tena vīreṇa mokṣitaḥ
vaiśampāyana uvāca
satyavratas tu bhaktyā ca kṛpayā ca pratijñayā
viśvāmitrakalatraṃ tad babhāra vinaye sthitaḥ
hatvā mṛgān varāhāṃś ca mahiṣāṃś ca vanecarān
viśvāmitrāśramābhyāśe māṃsaṃ tad avabandhata
upāṃśuvratam āsthāya dīkṣāṃ dvādaśavārṣikīm
pitur niyogād avasat tasmin vanagate nṛpe
ayodhyāṃ caiva rāṣṭraṃ ca tathaivāntaḥpuraṃ muniḥ
yājyopādhyāyasaṃyogād vasiṣṭhaḥ paryarakṣata
satyavratas tu bālyād vā bhāvino 'rthasya vā balāt
vasiṣṭhe 'bhyadhikaṃ manyuṃ dhārayāmāsa nityadā
pitrā tu taṃ tadā rāṣṭrāt parityaktaṃ priyaṃ sutam
na vārayāmāsa munir vasiṣṭhaḥ kāraṇena hi
pāṇigrahaṇamantrāṇāṃ niṣṭhā syāt saptame pade
na ca satyavratas tasmāddhṛtavān saptame pade
jānan dharmaṃ vasiṣṭhas tu na māṃ trātīti bhārata
satyavratas tadā roṣaṃ vasiṣṭhe manasākarot
guṇabuddhyā tu bhagavān vasiṣṭhaḥ kṛtavāṃs tadā
na ca satyavratas tasya tam upāṃśum abudhyata
tasminn aparitoṣo yaḥ pitur āsīn mahātmanaḥ
tena dvādaśa varṣāṇi nāvarṣat pākaśāsanaḥ
tena tv idānīṃ vahatā dīkṣāṃ tāṃ durvahāṃ bhuvi
kulasya niṣkṛtis tāta kṛtā sā vai bhaved iti
na taṃ vasiṣṭho bhagavān pitrā tyaktaṃ nyavārayat
abhiṣekṣyāmy ahaṃ putram asyety evaṃ matir muneḥ
sa tu dvādaśa varṣāṇi dīkṣām tām udvahan balī
avidyamāne māṃse tu vasiṣṭhasya mahātmanaḥ
sarvakāmaduhāṃ dogdhrīṃ dadarśa sa nṛpātmajaḥ
tāṃ vai krodhāc ca mohāc ca śramāc caiva kṣudhānvitaḥ
daśadharmagato rājā jaghāna janamejaya
tac ca māṃsaṃ svayaṃ caiva viśvāmitrasya cātmajān
bhojayāmāsa tac chrutvā vasiṣṭho 'py asya cukrudhe
vasiṣṭha uvāca
pātayeyam ahaṃ krūra tava śaṅkum ayasmayam
yadi te dvāv imau śaṅkū na syātāṃ vai kṛtau punaḥ
pituś cāparitoṣeṇa guror dogdhrīvadhena ca
aprokṣitopayogāc ca trividhas te vyatikramaḥ
evaṃ trīṇy asya śaṅkūni tāni dṛṣṭvā mahātapāḥ
triśaṅkur iti hovāca triśaṅkus tena sa smṛtaḥ
viśvāmitras tu dārāṇām āgato bharaṇe kṛte
tena tasmai varaṃ prādān muniḥ prītas triśaṅkave
chandyamāno vareṇātha guruṃ vavre nṛpātmajaḥ
anāvṛṣṭibhaye tasmin gate dvādaśavārṣike
abhiṣicya ca rājye ca yājayāmāsa taṃ muniḥ
miṣatāṃ devatānāṃ ca vasiṣṭhasya ca kauśikaḥ
tasya satyarathā nāma patnī kekayavaṃśajā
kumāraṃ janayāmāsa hariścandram akalmaṣam
sa vai rājā hariścandras traiśaṅkava iti smṛtaḥ
āhartā rājasūyasya sa samrāḍ iti viśrutaḥ
hariścandrasya tu suto rohito nāma viśrutaḥ
rohitasya vṛkaḥ putro vṛkād bāhus tu jajñivān
hehayās tālajaṅghāś ca nirasyanti sma taṃ nṛpam
nātyarthaṃ dhārmikas tāta sa hi dharmayuge 'bhavat
sagaras tu suto bāhor jajñe saha gareṇa vai
aurvasyāśramam āsādya bhārgaveṇābhirakṣitaḥ
āgneyam astraṃ labdhvā ca bhārgavāt sagaro nṛpaḥ
jigāya pṛthivīṃ hatvā tālajaṅghān sahehayān
śakānāṃ pahlavānāṃ ca dharmaṃ nirasad acyutaḥ
kṣatriyāṇāṃ kuruśreṣṭha pāradānāṃ ca dharmavit
janamejaya uvāca
kathaṃ sa sagaro jāto gareṇaiva sahācyutaḥ
kimarthaṃ ca śakādīnāṃ kṣatriyāṇāṃ mahaujasām
dharmaṃ kulocitaṃ kruddho rājā nirasad acyutaḥ
etan me sarvam ācakṣva vistareṇa tapodhana
vaiśampāyana uvāca
bāhor vyasaninas tāta hṛtaṃ rājyam abhūt kila
hehayais tālajaṅghaiś ca śakaiḥ sārdhaṃ viśāṃ pate
yavanāḥ pāradāś caiva kāmbojāḥ pahlavāḥ khaśāḥ
ete hy api gaṇāḥ pañca hehayārthe parākraman
hṛtarājyas tadā rājā sa vai bāhur vanaṃ yayau
patnyā cānugato duḥkhī vane prāṇān avāsṛjat
patnī tu yādavī tasya sagarbhā pṛṣṭhato 'nvagāt
sapatnyā ca garas tasyā dattaḥ pūrvam abhūt kila
sā tu bhartuś citāṃ kṛtvā vane tām adhyarohata
aurvas tāṃ bhārgavas tāta kāruṇyāt samavārayat
tasyāśrame ca taṃ garbhaṃ gareṇaiva sahācyutam
vyajāyata mahābāhuṃ sagaraṃ nāma pārthivam
aurvas tu jātakarmādi tasya kṛtvā mahātmanaḥ
adhyāpya vedaśāstrāṇi tato 'straṃ pratyapādayat
āgneyaṃ taṃ mahābhāgam amarair api duḥsaham
sa tenāstrabalenājau balena ca samanvitaḥ
hehayān nijaghānāśu kruddho rudraḥ paśūn iva
ājahāra ca lokeṣu kīrtiṃ kīrtimatāṃ varaḥ
tataḥ śakān sa yavanān kāmbojān pāradāṃs tathā
pahlavāṃś caiva niḥśeṣān kartuṃ vyavasito nṛpaḥ
te vadhyamānā vīreṇa sagareṇa mahātmanā
vasiṣṭhaṃ śaraṇaṃ gatvā praṇipetur manīṣiṇam
vasiṣṭhas tv atha tān dṛṣṭvā samayena mahādyutiḥ
sagaraṃ vārayāmāsa teṣāṃ dattvābhayaṃ tadā
sagaraḥ svāṃ pratijñāṃ ca guror vākyaṃ niśamya ca
dharmaṃ jaghāna teṣāṃ vai veṣānyatvaṃ cakāra ha
ardhaṃ śakānāṃ śiraso muṇḍayitvā vyasarjayat
yavanānāṃ śiraḥ sarvaṃ kāmbojānāṃ tathaiva ca
pāradā muktakeśās tu pahlavāḥ śmaśrudhāriṇaḥ
niḥsvādhyāyavaṣaṭkārāḥ kṛtās tena mahātmanā
śakā yavanakāmbojāḥ pāradāś ca viśāṃ pate
kolisarpā māhiṣakā darvāś colāḥ sakeralāḥ
sarve te kṣatriyās tāta dharmas teṣāṃ nirākṛtaḥ
vasiṣṭhavacanād rājan sagareṇa mahātmanā
sa dharmavijayī rājā vijityemāṃ vasuṃdharām
aśvaṃ vicārayāmāsa vājimedhāya dīkṣitaḥ
tasya cārayataḥ so 'śvaḥ samudre pūrvadakṣiṇe
velāsamīpe 'pahṛto bhūmiṃ caiva praveśitaḥ
sa taṃ deśaṃ tadā putraiḥ khānayāmāsa pārthivaḥ
āsedus te tatas tatra khanyamāne mahārṇave
tam ādipuruṣaṃ devaṃ hariṃ kṛṣṇaṃ prajāpatim
viṣṇuṃ kapilarūpeṇa svapantaṃ puruṣaṃ tadā
tasya cakṣuḥsamutthena tejasā pratibudhyataḥ
dagdhāḥ sarve mahārāja catvāras tv avaśeṣitāḥ
barhaketuḥ suketuś ca tathā bārhadratho nṛpaḥ
śūraḥ pañcajanaś caiva tasya vaṃśakarā nṛpa
prādāc ca tasmai bhagavān harir nārāyaṇo varam
akṣayaṃ vaṃśam ikṣvākoḥ kīrtiṃ cāpy anivartinīm
putraṃ samudraṃ ca vibhuḥ svarge vāsaṃ tathākṣayam
samudraś cārghyam ādāya vavande taṃ mahīpatim
sāgaratvaṃ ca lebhe sa karmaṇā tena tasya ha
taṃ cāśvamedhikaṃ so 'śvaṃ samudrād upalabdhavān
ājahārāśvamedhānāṃ śataṃ sa sumahāyaśāḥ
putrāṇāṃ ca sahasrāṇi ṣaṣṭis tasyeti naḥ śrutam
janamejaya uvāca
sagarasyātmajā vīrāḥ kathaṃ jātā mahābalāḥ
vikrāntāḥ ṣaṣṭisāhasrā vidhinā kena vā dvija
vaiśampāyana uvāca
dve bhārye sagarasyāstāṃ tapasā dagdhakilbiṣe
aurvas tābhyāṃ varaṃ prādāt tan nibodha narādhipa
ṣaṣṭiṃ putrasahasrāṇi gṛhṇātv ekā tarasvinām
ekaṃ vaṃśadharaṃ tv ekā yatheṣṭaṃ varayatv iti
tatraikā jagṛhe putrāṃl lubdhā śūrān bahūṃs tathā
ekaṃ vaṃśadharaṃ tv ekā tathety āha tato muniḥ
rājā pañcajano nāma babhūva sumahābalaḥ
itarā suṣuve tumbaṃ bījapūrṇam iti śrutiḥ
tatra ṣaṣṭisahasrāṇi garbhās te tilasaṃmitāḥ
saṃbabhūvur yathākālaṃ vavṛdhuś ca yathāsukham
ghṛtapūrṇeṣu kumbheṣu tān garbhān nidadhus tataḥ
dhātrīś caikaikaśaḥ prādāt tāvatīḥ poṣaṇe nṛpa
tato daśasu māseṣu samuttasthur yathākramam
kumārās te yathākālaṃ sagaraprītivardhanāḥ
ṣaṣṭiḥ putrasahasrāṇi tasyaivam abhavan nṛpa
śukrād alābūmadhyād vai jātāni pṛthivīpateḥ
teṣāṃ nārāyaṇaṃ tejaḥ praviṣṭānāṃ mahātmanām
ekaḥ pañcajano nāma putro rājā babhūva ha
sutaḥ pañcajanasyāsīd aṃśumān nāma vīryavān
dilīpas tasya tanayaḥ khaṭvāṅga iti viśrutaḥ
yena svargād ihāgatya muhūrtaṃ prāpya jīvitam
trayo 'bhisaṃdhitā lokā buddhyā satyena cānagha
dilīpasya tu dāyādo mahārājo bhagīrathaḥ
yaḥ sa gaṅgāṃ saricchreṣṭhām avātārayata prabhuḥ
samudram ānayac caināṃ duhitṛtve tv akalpayat
bhagīrathasuto rājā śruta ity abhiviśrutaḥ
nābhāgas tu śrutasyāsīt putraḥ paramadhārmikaḥ
ambarīṣas tu nābhāgiḥ sindhudvīpapitābhavat
ayutājit tu dāyādaḥ sindhudvīpasya vīryavān
ayutājitsutas tv āsīd ṛtaparṇo mahāyaśāḥ
divyākṣahṛdayajño vai rājā nalasakho balī
ṛtaparṇasutas tv āsīd ārtaparṇir mahīpatiḥ
khyātaḥ kalmāṣapādo vai nāmnā mitrasaho 'bhavat
kalmāṣapādasya sutaḥ sarvakarmeti viśrutaḥ
anaraṇyas tu putro 'bhūd viśrutaḥ sarvakarmaṇaḥ
anaraṇyasuto nighno nighnaputrau babhūvatuḥ
anamitro raghuś caiva pārthivarṣabhasattamau
anamitras tu dharmātmā vidvān duliduho 'bhavat
dilīpas tasya tanayo rāmasya prapitāmahaḥ
dīrghabāhur dilīpasya raghur nāmnābhavat sutaḥ
ajas tu raghuto jajñe tathā daśaratho 'py ajāt
rāmo daśarathāj jajñe dharmārāmo mahāyaśāḥ
rāmasya tanayo jajñe kuśa ity abhiviśrutaḥ
atithis tu kuśāj jajñe niṣadhas tasya cātmajaḥ
niṣadhasya nalaḥ putro nabhaḥ putro nalasya tu
nabhasaḥ puṇḍarīkas tu kṣemadhanvā tataḥ smṛtaḥ
kṣemadhanvasutas tv āsīd devānīkaḥ pratāpavān
āsīd ahīnagur nāma devānīkātmajaḥ prabhuḥ
ahīnagos tu dāyādaḥ sahasvān nāma pārthivaḥ
nalau dvāv eva vikhyātau purāṇe bharatarṣabha
vīrasenātmajaś caiva yaś cekṣvākukulodvahaḥ
ikṣvākuvaṃśaprabhavāḥ prādhānyeneha kīrtitāḥ
ete vivasvato vaṃśe rājāno bhūritejasaḥ
paṭhan samyag imāṃ sṛṣṭim ādityasya vivasvataḥ
śrāddhadevasya devasya prajānāṃ puṣṭidasya ca
prajānām eti sāyujyam ādityasya vivasvataḥ
janamejaya uvāca
kathaṃ vai śrāddhadevatvam ādityasya vivasvataḥ
śrotum icchāmi viprāgrya śrāddhasya ca paraṃ vidhiṃ
pitṝṇām ādisargaṃ ca ka ete pitaraḥ smṛtāḥ
evaṃ ca śrutam asmābhiḥ kathyamānaṃ dvijātibhiḥ
svargasthāḥ pitaro 'nye sma devānām api devatāḥ
iti devavidaḥ prāhur etad icchāmi vedituṃ
yāvantaś ca gaṇāḥ proktā yac ca teṣāṃ paraṃ balam
yathā ca kṛtam asmābhiḥ śrāddhaṃ prīṇāti vai pitṝn
prītāś ca pitaro yena śreyasā yojayanti hi
etad vai śrotum icchāmi pitṝṇāṃ sargam uttamam
vaiśampāyana uvāca
hanta te kathayiṣyāmi pitṝṇāṃ sargam uttamam
mārkaṇḍeyena kathitaṃ bhīṣmāya paripṛcchate
apṛcchad dharmarājo hi śaratalpagataṃ purā
evam eva purā praśnaṃ yan māṃ tvaṃ paripṛcchasi
tat te 'nupūrvyā vakṣyāmi bhīṣmeṇodāhṛtaṃ yathā
gītaṃ sanatkumāreṇa mārkaṇḍeyāya pṛcchate
yudhiṣṭhira uvāca
puṣṭikāmena dharmajña kathaṃ puṣṭir avāpyate
etad ākhyātam icchāmi kiṃ kurvāṇo na śocati
bhīṣma uvāca
śrāddhaiḥ prīṇāti hi pitṝn sarvakāmaphalais tu yaḥ
tatparaḥ prayataḥ śrāddhī pretya ceha ca modate
pitaro dharmakāmasya prajākāmasya cābhibho
puṣṭikāmasya puṣṭiṃ ca prayacchanti yudhiṣṭhira
yudhiṣṭhira uvāca
vartante pitaraḥ svarge keṣāṃcin narake punaḥ
prāṇināṃ niyataṃ hy uktam karmajaṃ phalam ucyate
śrāddhāni caiva kurvanti phalakāmā na saṃśayaḥ
abhisaṃdhāya pitaraṃ pituś ca pitaraṃ tathā
pituḥ pitāmahaṃ caiva triṣu piṇḍeṣu nityadā
tāni śrāddhāni dattāni kathaṃ gacchanty atho pitṝn
kathaṃ ca śaktās te dātuṃ nirayasthāḥ phalaṃ punaḥ
ke vā te pitaro 'nye sma kān yajāmo vayaṃ punaḥ
devā api pitṝn svarge yajantīti ca naḥ śrutaṃ
etad icchāmy ahaṃ śrotuṃ vistareṇa mahādyute
sa bhavān kathayatv enāṃ kathām amitabuddhimān
yathā dattaṃ pitṝṇāṃ vai tāraṇāyeha kalpate
bhīṣma uvāca
atra te vartayiṣyāmi yathātattvam ariṃdama
pitrā mama purā gītaṃ lokāntaragatena vai
śrāddhakāle mama pitur mayā piṇḍaḥ samudyataḥ
taṃ pitā mama hastena bhittvā bhūmim ayācata
hastābharaṇapūrṇena keyūrabharitena ca
raktāṅgulitalenātha yathā dṛṣṭaḥ purā mayā
naiṣa kalpavidhir dṛṣṭa iti niścitya cāpy aham
kuśeṣv eva tadā piṇḍaṃ dattavān avicārayan
tataḥ pitā me suprīto vācā madhurayā tadā
uvāca bharataśreṣṭha prīyamāṇo mayānagha
tvayā dāyādavān asmi kṛtārtho 'mutra ceha ca
satputreṇa tvayā putra dharmajñena vipaścitā
mayā ca tava jijñāsā prayuktaiṣā dṛḍhavrata
vyavasthānaṃ ca dharmeṣu kartuṃ lokasya cānagha
pramāṇaṃ yaddhi kurute dharmācāreṣu pārthivaḥ
prajās tad anuvartante pramāṇācaritaṃ sadā
tvayā ca bharataśreṣṭha vedadharmāś ca śāśvatāḥ
kṛtāḥ pramāṇaṃ prītiś ca mama nirvartitātulā
tasmāt tavāhaṃ suprītaḥ prītyā varam anuttamam
dadāni tvaṃ pratīcchasva triṣu lokeṣu durlabham
na te prabhavitā mṛtyur yāvaj jīvitum icchasi
tvatto 'bhyanujñāṃ samprāpya mṛtyuḥ prabhavitā tava
kiṃ vā te prārthitaṃ bhūyo dadāni varam uttamam
tad brūhi bharataśreṣṭha yat te manasi vartate
ity uktavantaṃ tam aham abhivādya kṛtāñjaliḥ
abruvaṃ kṛtakṛtyo 'haṃ prasanne tvayi sattama
yadi tv anugrahaṃ bhūyas tvatto 'rhāmi mahādyute
praśnam icchāmy ahaṃ kiṃcid vyāhṛtaṃ bhavatā svayam
sa mām uvāca dharmātmā brūhi bhīṣma yad icchasi
chettāsmi saṃśayaṃ tāta yan māṃ pṛcchasi bhārata
apṛcchaṃ tam ahaṃ tāta tatrāntarhitam eva ca
gataṃ sukṛtināṃ lokaṃ jātakautūhalas tadā
śrūyante pitaro devā devānām api devatāḥ
te vātha pitaro 'nye vā kān yajāmo vayaṃ punaḥ
kathaṃ ca dattam asmābhiḥ śrāddhaṃ prīṇāti vai pitṝn
lokāntaragatāṃs tāta kiṃ nu śrāddhasya vai phalam
atra me saṃśayas tīvraḥ kautūhalam atīva ca
tad brūhi mama dharmajña sarvajño hy asi me mataḥ
śaṃtanuruvāca
saṃkṣepeṇaiva te vakṣye yan māṃ pṛcchasi bhārata
pitṝṇāṃ kāraṇaṃ śrāddhe phalaṃ dattasya cānagha
pitaraś ca yathodbhūtāḥ śṛṇu sarvaṃ samāhitaḥ
ādidevasutās tāta pitaro divi devatāḥ
tān yajanti sma lokā vai sadevanaradānavāḥ
sayakṣarakṣogandharvāḥ sakiṃnaramahoragāḥ
āpyāyitāś ca te śrāddhaiḥ punar āpyāyayanti vai
jagat sadevagandharvam iti brahmānuśāsanam
tān yajasva mahābhāgāñ śrāddhī śrāddhair atandritaḥ
te te śreyo vidhāsyanti sarvakāmaphalapradāḥ
tvayaivārādhyamānās te nāmagotrādikīrtanaiḥ
asmān āpyāyayiṣyanti svargasthān api bhārata
mārkaṇḍeyas tu te śeṣam etat sarvaṃ vadiṣyati
eṣa vai pitṛbhaktaś ca viditātmā ca bhārgavaḥ
upasthitaś ca śrāddhe 'dya mamaivānugrahāya vai
enaṃ pṛccha mahābhāgam ity uktvāntaradhīyata
bhīṣma uvāca
tato 'haṃ tasya vacanān mārkaṇḍeyaṃ samāhitaḥ
praśnaṃ tam evānvapṛcchaṃ yan me pṛṣṭaḥ purā pitā
sa mām uvāca dharmātmā mārkaṇḍeyo mahātapāḥ
bhīṣma vakṣyāmi tattvena śṛṇuṣva prayato 'nagha
mayāpi hi prasādād vai dīrghāyuṣṭvaṃ pituḥ prabho
pitṛbhaktyaiva labdhaṃ ca prāgloke paramaṃ yaśaḥ
so 'haṃ yugasya paryante bahuvarṣasahasrike
adhiruhya giriṃ meruṃ tapo 'tapyaṃ suduścaram
tataḥ kadācit paśyāmi divaṃ prajvālya tejasā
vimānaṃ mahad āyāntam uttareṇa gires tadā
apaśyaṃ tatra caivāhaṃ śayānaṃ dīptatejasam
aṅguṣṭhamātraṃ puruṣam agnāv agnim ivāhitam
so 'haṃ tasmai namaskṛtvā praṇamya śirasā prabhum
saṃniviṣṭaṃ vimānasthaṃ pādyārghyābhyāṃ apūjayam
apṛcchaṃ caiva durdharṣaṃ vidyāma tvām kathaṃ prabho
daivataṃ hy asi devānām iti me vartate matiḥ
sa mām uvāca dharmātmā smayamāna ivānagha
na te tapaḥ sucaritaṃ yena māṃ nāvabudhyase
kṣaṇenaiva pramāṇaṃ sa bibhrad anyad anuttamam
rūpeṇa na mayā kaścid dṛṣṭapūrvaḥ pumān kvacit
sanatkumāra uvāca
viddhi māṃ brahmaṇaḥ putraṃ mānasaṃ pūrvajaṃ prabho
tapovīryāt samutpannaṃ nārāyaṇaguṇātmakam
sanatkumāra iti yaḥ śruto vedeṣu vai purā
so 'smi bhārgava bhadraṃ te kaṃ kāmaṃ karavāṇi te
ye tv anye brahmaṇaḥ putrā yavīyāṃsas tu te mama
bhrātaraḥ sapta durdharṣā yeṣāṃ vaṃśāḥ pratiṣṭhitāḥ
kratur vasiṣṭhaḥ pulahaḥ pulastyo 'tris tathāṅgirāḥ
trīṃl lokān dhārayantīmān devadānavapūjitāḥ
vayaṃ tu yatidharmāṇa āropyātmānam ātmani
prajādharmaṃ ca kāmaṃ ca vartayāmo mahāmune
yathotpannas tathaivāhaṃ kumāra iti viddhi mām
tasmāt sanatkumāreti nāmaitan me pratiṣṭhitam
madbhaktyā te tapaś cīrṇaṃ mama darśanakāṅkṣayā
eṣa dṛṣṭo 'si bhavatā kaṃ kāmaṃ karavāṇi te
ity uktavantaṃ tam ahaṃ pratyavocaṃ sanātanam
anujñāto bhagavatā prīyatā tena bhārata
tato 'ham artham etaṃ vai tam apṛcchaṃ sanātanam
pṛṣṭaḥ pitṝṇāṃ sargaṃ ca phalaṃ śrāddhasya cānagha
cicheda saṃśayaṃ bhīṣma sa tu deveśvaro mama
sa mām uvāca prītātmā kathānte bahuvārṣike
rame tvayāhaṃ viprarṣe śṛṇu sarvaṃ yathātatham
devān asṛjata brahmā māṃ yakṣyantīti bhārgava
tam utsṛjya tadātmānam ayajaṃs te phalārthinaḥ
te śaptā brahmaṇā mūḍhā naṣṭasaṃjñā vicetasaḥ
na sma kiṃcit prajānanti tato loko vyamuhyata
te bhūyaḥ praṇatāḥ sarve prāyācanta pitāmaham
anugrahāya lokānāṃ tatas tān abravīt prabhuḥ
prāyaścittaṃ caradhvaṃ vai vyabhicāro hi vaḥ kṛtaḥ
putrāṃś ca paripṛcchadhvaṃ tato jñānam avāpsyatha
prāyaścittakriyārthaṃ te putrān papracchur ārtavat
tebhyas te prayatātmānaḥ śaśaṃsus tanayās tadā
prāyaścittāni dharmajñā vāṅmanaḥkarmajāni vai
śaṃsanti kuśalā nityaṃ cakṣuṣmanto hi tattvataḥ
prāyaścittārthatattvajñā labdhasaṃjñā divaukasaḥ
gamyatāṃ putrakāś ceti putrair uktāś ca te tadā
abhiśaptās tu te devāḥ putravākyena tena vai
pitāmaham upāgacchan saṃśayacchedanāya vai
tatas tān abravīd devo yūyaṃ vai brahmavādinaḥ
tasmād yad uktā yūyaṃ tais tat tathā na tad anyathā
yūyaṃ śarīrakartāras teṣāṃ devā bhaviṣyatha
te tu jñānapradātāraḥ pitaro vo na saṃśayaḥ
anyonyapitaro yūyaṃ te caiveti nibodhata
devāś ca pitaraś caiva tad budhyadhvaṃ divaukasaḥ
tatas te punar āgamya putrān ūcur divaukasaḥ
brahmaṇā chinnasaṃdehāḥ prītimantaḥ parasparam
yūyaṃ vai pitaro 'smākaṃ yair vayaṃ pratibodhitāḥ
dharmajñāḥ kaś ca vaḥ kāmaḥ ko varo vaḥ pradīyatām
yad uktaṃ caiva yuṣmābhis tat tathā na tad anyathā
uktāś ca yasmād yuṣmābhiḥ putrakā iti vai vayam
tasmād bhavantaḥ pitaro bhaviṣyanti na saṃśayaḥ
yo 'niṣṭvā ca pitṝn śrāddhaiḥ kriyāḥ kāścit kariṣyati
rākṣasā dānavā nāgāḥ phalaṃ prāpsyanti tasya tat
śrāddhair āpyāyitāś caiva pitaraḥ somam avyayam
āpyāyyamānaṃ yuṣmābhir vardhayiṣyanti nityadā
śrāddhair āpyāyitaḥ somo lokam āpyāyayiṣyati
samudraparvatavanaṃ jaṃgamājaṃgamair vṛtam
śrāddhāni puṣṭikāmāś ca ye kariṣyanti mānavāḥ
tebhyaḥ puṣṭiṃ prajāś caiva dāsyanti pitaraḥ sadā
śrāddhe ca ye pradāsyanti trīn piṇḍān nāmagotrataḥ
sarvatra vartamānāṃs tān pitaraḥ sapitāmahāḥ
bhāvayiṣyanti satataṃ śrāddhadānena pūjitāḥ
iti tad vacanaṃ satyaṃ bhavatv adya divaukasaḥ
putrāś ca pitaraś caiva vayaṃ sarve parasparam
sanatkumāra uvāca
ta ete pitaro devā devāś ca pitaras tathā
anyonyapitaro hy ete devāś ca pitaraś ca ha
mārkaṇḍeya uvāca
ity ukto 'haṃ bhagavatā devadevena bhāsvatā
sanatkumāreṇa punaḥ pṛṣṭavān devam avyayam
saṃdeham amaraśreṣṭhaṃ bhagavantam ariṃdama
nibodha tan me gāṅgeya nikhilaṃ sarvam āditaḥ
kiyanto vai pitṛgaṇāḥ kasmiṃl loke ca te gaṇāḥ
vartanti devapravarā devānāṃ somavardhanāḥ
sanatkumāra uvāca
saptaite japatāṃ śreṣṭha svarge pitṛgaṇāḥ smṛtāḥ
catvāro mūrtimanto vai traya eṣāṃ amūrtayaḥ
teṣāṃ lokaṃ visargaṃ ca kīrtayiṣyāmi tac chṛṇu
prabhāvaṃ ca mahattvaṃ ca vistareṇa tapodhana
dharmamūrtidharās teṣāṃ trayo ye paramā gaṇāḥ
teṣāṃ nāmāni lokāṃś ca kīrtayiṣyāmi tac chṛṇu
lokāḥ sanātanā nāma yatra tiṣṭhanti bhāsvarāḥ
amūrtayaḥ pitṛgaṇās te vai putrāḥ prajāpateḥ
virājasya dvijaśreṣṭha vairājā iti viśrutāḥ
yajanti tān devagaṇā vidhidṛṣṭena karmanā
ete vai yogavibhraṣṭā lokān prāpya sanātanān
punar yugasahasrānte jāyante brahmavādinaḥ
te prāpya tāṃ smṛtiṃ bhūyaḥ sāṃkhyayogam anuttamam
yānti yogagatiṃ siddhāḥ punarāvṛttidurlabhām
ete sma pitaras tāta yogināṃ yogavardhanāḥ
āpyāyayanti ye pūrvaṃ somaṃ yogabalena vai
tasmācchrāddhāni deyāni yogināṃ dvijasattama
eṣa vai prathamaḥ kalpaḥ somapānāṃ anuttamaḥ
eteṣāṃ mānasī kanyā menā nāma mahāgireḥ
patnī himavataḥ śreṣṭhā yasyā maināka ucyate
mainākasya sutaḥ śrīmān krauñco nāma mahāgiriḥ
parvatapravaraḥ śubhro nānāratnasamācitaḥ
tisraḥ kanyās tu menāyāṃ janayāmāsa śailarāṭ
aparṇām ekaparṇāṃ ca tṛtīyām ekapāṭalām
tapaś carantyaḥ sumahad duścaraṃ devadānavaiḥ
lokān saṃtāpayāmāsus tās tisraḥ sthāṇujaṃgamān
āhāram ekaparṇena saikaparṇā samācarat
pāṭalāpuṣpam ekaṃ ca vidadhe caikapāṭalā
ekā tatra nirāhārā tāṃ mātā pratyaṣedhayat
u mā iti niṣedhantī mātṛsnehena duḥkhitā
sā tathoktā tayā mātrā devī duścaracāriṇī
umety evābhavat khyātā triṣu lokeṣu sundarī
tapaḥśarīrāḥ sarvās tās tisro yogabalānvitāḥ
sarvāś ca brahmavādinyaḥ sarvāś caivordhvaretasaḥ
umā tāsāṃ variṣṭhā ca jyeṣṭhā ca varavarṇinī
mahāyogabalopetā mahādevam upasthitā
asitasyaikaparṇā tu devalasya mahātmanaḥ
patnī dattā mahābrahman yogācāryāya dhīmate
jaigīṣavyasya tu tathā viddhi tām ekapāṭalām
ete cāpi mahābhāge yogācāryāv upasthite
lokāḥ somapadā nāma marīcer yatra vai sutāḥ
pitaro divi vartante devās tān bhāvayanty uta
agniṣvāttā iti khyātāḥ sarva evāmitaujasaḥ
eteṣāṃ mānasī kanyā acchodā nāma nimnagā
acchodaṃ nāma tad divyaṃ saro yasyāḥ samutthitam
sā dṛṣṭvā pitaraṃ vavre vasuṃ nāmāntarikṣagam
nāmnā vasum iti khyātam āyoḥ putraṃ yaśasvinam
sā tena vyabhicāreṇa manasaḥ kāmacāriṇī
pitaraṃ prārthayitvānyaṃ yogabhraṣṭā papāta ha
trīṇy apaśyad vimānāni patamānā divaś cyutā
trasareṇupramāṇāni sāpaśyat teṣu tān pitṝn
susūkṣmān aparivyaktān agnīn agniṣv ivāhitān
trāyadhvaṃ ity uvācārtā patantī tān avākśirāḥ
tair uktā sā tu mā bhaiṣīr iti vyomni vyavasthitā
tataḥ prasādayāmāsa svān pitṝn dīnayā girā
ūcus te pitaraḥ kanyāṃ bhraṣṭaiśvaryāṃ vyatikramāt
bhraṣṭaiśvaryā svadoṣeṇa patasi tvaṃ śucismite
yaiḥ kriyante hi karmāṇi śarīrair divi daivataiḥ
tair eva tatkarmaphalaṃ prāpnuvantīha devatāḥ
sadyaḥ phalanti karmāṇi devatve pretya mānuṣe
tasmāt tvaṃ tapasaḥ putri pretyeha prāpsyase phalam
ity uktā pitṛbhiḥ sā tu pitṝn svān saṃprasādayat
dhyātvā prasādaṃ te cakrus tasyāḥ sarve 'nukampayā
avaśyaṃbhāvinaṃ jñātvā te 'rtham ūcus tataś ca tām
tasya rājño vasoḥ kanyā tvam apatyaṃ bhaviṣyasi
kanyaiva bhūtvā lokān svān punaḥ prāpsyasi durlabhān
parāśarasya dāyādaṃ tvaṃ vipraṃ janayiṣyasi
sa vedam ekaṃ brahmarṣiś caturdhā vibhajiṣyati
mahābhiṣasya putrau ca śaṃtanoḥ kīrtivardhanau
vicitravīryaṃ dharmajñaṃ tathā citrāṅgadaṃ prabhum
etān utpādya putrāṃs tvaṃ punar lokān avāpsyasi
vyatikramāt pitṝṇāṃ ca janma prāpsyasi kutsitam
tasyaiva rājñas tvaṃ kanyā adrikāyāṃ bhaviṣyasi
aṣṭāviṃśe bhavitrī tvaṃ dvāpare matsyayonijā
evam uktā tu dāseyī jātā satyavatī tadā
matsyayonau anupamā rājñas tasya vasoḥ sutā
vaibhrājā nāma te lokā divi bhānti sudarśanāḥ
yatra barhiṣado nāma pitaro divi viśrutāḥ
tān dānavagaṇāḥ sarve yakṣagandharvarākṣasāḥ
nāgāḥ sarpāḥ suparṇāś ca bhāvayanty amitaujasaḥ
ete putrā mahātmānaḥ pulastyasya prajāpateḥ
mahātmāno mahābhāgās tejoyuktās tapasvinaḥ
eteṣāṃ mānasī kanyā pīvarī nāma viśrutā
yogā ca yogapatnī ca yogamātā tathaiva ca
bhavitrī dvāparaṃ prāpya yugaṃ dharmabhṛtāṃ varā
parāśarakulodbhūtaḥ śuko nāma mahātapāḥ
bhaviṣyati yuge tasmin mahāyogī dvijarṣabhaḥ
vyāsād araṇyāṃ sambhūto vidhūmo 'gnir iva jvalan
sa tasyāṃ pitṛkanyāyāṃ pīvaryāṃ janayiṣyati
kanyāṃ putrāṃś ca caturo yogācāryān mahābalān
kṛṣṇaṃ gauraṃ prabhuṃ śaṃbhuṃ kanyāṃ kṛtvīṃ tathaiva ca
brahmadattasya jananī mahiṣī tv aṇuhasya yā
etān utpādya dharmātmā yogācāryān mahāvratān
mahāyogī tadā gantā punar āvartinīṃ gatim
amūrtimantaḥ pitaro dharmamūrtidharā mune
kathā yatra samutpannā vṛṣṇyandhakakulānvayā
traya ete mayā proktāś caturo 'nyān nibodha me
yān vakṣyāmi dvijaśreṣṭha mūrtimanto hi te smṛtāḥ
samutpannāḥ svadhāyāṃ tu kāvyād agneḥ kaveḥ sutāḥ
sukālā nāma pitaro vasiṣṭhasya prajāpateḥ
niratā devalokeṣu jyotirbhāsiṣu bhārgava
sarvakāmasamṛddheṣu dvijās tān bhāvayanty uta
teṣāṃ vai mānasī kanyā gaur nāma divi viśrutā
tavaiva vaṃśe yā dattā śukasya mahiṣī dvija
ekaśṛṅgā iti khyātā sādhyānāṃ kīrtivardhanī
marīcigarbhān sā lokān samāvṛtya vyavasthitā
ye tv athāṅgirasaḥ putrāḥ sādhyaiḥ saṃvardhitāḥ purā
tān kṣatriyagaṇās tāta bhāvayanti phalārthinaḥ
eteṣāṃ mānasī kanyā yaśodā nāma viśrutā
patnī yā viśvamahataḥ snuṣā vai vṛddhaśarmaṇaḥ
rājarṣer jananī tāta dilīpasya mahātmanaḥ
tasya yajñe purā gītā gāthāḥ prītair maharṣibhiḥ
tadā devayuge tāta vājimedhe mahāmakhe
agner janma tathā śrutvā śāṇḍilyasya mahātmanaḥ
dilīpaṃ yajamānaṃ ye paśyanti susamāhitāḥ
satyavantaṃ mahātmānaṃ te 'pi svargajito narāḥ
susvadhā nāma pitaraḥ kardamasya prajāpateḥ
samutpannasya pulahān mahātmāno dvijarṣabhāḥ
lokeṣu divi vartante kāmageṣu vihaṃgamāḥ
tāṃs tu vaiśyagaṇās tāta bhāvayanti phalārthinaḥ
teṣāṃ vai mānasī kanyā virajā nāma viśrutā
yayāter jananī brahman mahiṣī nahuṣasya ca
traya ete gaṇāḥ proktāś caturthaṃ tu nibodha me
utpannā ye svadhāyāṃ tu somapā vai kaveḥ sutāḥ
hiraṇyagarbhasya sutāḥ śūdrās tān bhāvayanty uta
mānasā nāma te lokā yatra vartanti te divi
teṣāṃ vai mānasī kanyā narmadā saritāṃ varā
yā bhāvayati bhūtāni dakṣiṇāpathagāminī
purukutsasya yā patnī trasaddasyor janany api
teṣām athābhyupagamān manus tāta yuge yuge
pravartayati śrāddhāni naṣṭe dharme prajāpatiḥ
pitṝṇām ādisargeṇa sarveṣāṃ dvijasattama
tasmād enaṃ svadharmeṇa śrāddhadevaṃ vadanti vai
sarveṣāṃ rājataṃ pātram atha vā rajatānvitam
dattaṃ svadhāṃ purodhāya śrāddhe prīṇāti vai pitṝn
somasyāpyāyanaṃ kṛtvā vahner vaivasvatasya ca
udagāyanam apy agnāv agnyabhāve 'psu vā punaḥ
pitṝn prīṇāti yo bhaktyā pitaraḥ prīṇayanti tam
yacchanti pitaraḥ puṣṭiṃ prajāś ca vipulās tathā
svargam ārogyam evātha yad anyad api cepsitam
devakāryād api mune pitṛkāryaṃ viśiṣyate
devatānāṃ hi pitaraḥ pūrvam āpyāyanaṃ smṛtam
śīghraprasādā hy akrodhā lokasyāpyāyanaṃ param
sthiraprasādāś ca sadā tān namasyasva bhārgava
pitṛbhakto 'si viprarṣe sadbhaktaś ca na saṃśayaḥ
śreyas te 'dya vidhāsyāmi pratyakṣaṃ kuru tat svayam
cakṣur divyaṃ savijñānaṃ pradiśāmi ca te 'nagha
gatim etām apramatto mārkaṇḍeya niśāmaya
na hi yogagatir divyā na pitṝṇāṃ parā gatiḥ
tvadvidhenāpi siddhena dṛśyate māṃsacakṣuṣā
evam uktvā sa deveśo mām upasthitam agrataḥ
cakṣur dattvā savijñānaṃ devānām api durlabham
jagāma gatim iṣṭāṃ vai dvitīyo 'gnir iva jvalan
tan nibodha kuruśreṣṭha yan mayāsīn niśāmitam
prasādāt tasya devasya durjñeyaṃ bhuvi mānuṣaiḥ
mārkaṇḍeya uvāca
āsan pūrvayuge tāta bharadvājātmajā dvijāḥ
yogadharmam anuprāpya bhraṣṭā duścaritena vai
apabhraṃśam anuprāptā yogadharmāpacāriṇaḥ
mahatas tamasaḥ pāre mānasasya visaṃjñitāḥ
tam evārtham anudhyānto naṣṭam apsv iva mohitāḥ
aprāpya yogaṃ te sarve saṃyuktāḥ kāladharmaṇā
tatas te yogavibhraṣṭā deveṣu suciroṣitāḥ
jātāḥ kauśikadāyādāḥ kurukṣetre nararṣabha
hiṃsayā vicariṣyanto dharmaṃ pitṛkṛtena vai
tatas te punar ājātiṃ bhraṣṭāḥ prāpsyanti kutsitāṃ
teṣāṃ pitṛprasādena pūrvajātikṛtena ca
smṛtir utpatsyate prāpya tāṃ tāṃ jātiṃ jugupsitām
te dharmacāriṇo nityaṃ bhaviṣyanti samāhitāḥ
brāhmaṇyaṃ pratilapsyanti tato bhūyaḥ svakarmaṇā
tataś ca yogaṃ prāpsyanti pūrvajātikṛtaṃ punaḥ
bhūyaḥ siddhim anuprāptāḥ sthānaṃ prāpsyanti śāśvatam
evaṃ dharme ca te buddhir bhaviṣyati punaḥ punaḥ
yogadharme ca nirataḥ prāpsyase siddhim uttamām
yogadharmāddhi dharmajña na dharmo 'sti viśeṣavān
variṣṭhaṃ sarvadharmāṇāṃ taṃ samācara bhārgava
kālasya pariṇāmena laghvāhāro jitendriyaḥ
tatparaḥ prayataḥ śrāddhī yogadharmam avāpsyasi
ity uktvā bhagavān devas tatraivāntaradhīyata
aṣṭādaśānāṃ varṣāṇām ekāham iti me matiḥ
upāsataś ca deveśaṃ varṣāṇy aṣṭādaśaiva me
prasādāt tasya devasya na glānir abhavat tadā
na kṣutpipāse kālaṃ vā jānāmi sma tadānagha
paścāc chiṣyasakāśāt tu kālaḥ saṃvidito mama
mārkaṇḍeya uvāca
tasminn antarhite deve vacanāt tasya vai vibho
cakṣur divyaṃ savijñānaṃ prādurāsīn mamānagha
tato 'haṃ tān apaśyaṃ vai brāhmaṇān kauśikātmajān
āpageya kurukṣetre yān uvāca vibhur mama
brahmadatto 'bhavad rājā yas teṣāṃ saptamo dvijaḥ
pitṛvartīti vikhyāto nāmnā śīlena karmaṇā
śukasya kanyā kṛtvī taṃ janayāmāsa pārthivam
aṇuhāt pārthivaśreṣṭhāt kāmpilye nagarottame
yudhiṣṭhira uvāca
aṇuhaḥ kasya vai putraḥ kasmin kāle babhūva ha
rājā dharmabhṛtāṃ śreṣṭho yasya putro mahāyaśāḥ
brahmadatto narapatiḥ kiṃvīryaś ca babhūva ha
kathaṃ ca saptamas teṣāṃ saṃbabhūva narādhipaḥ
na hy alpavīryāya śuko bhagavāṃllokapūjitaḥ
kanyāṃ pradadyād yogātmā kṛtvīṃ kīrtimatīṃ prabhuḥ
etad icchāmy ahaṃ śrotuṃ vistareṇa mahādyute
brahmadattasya caritaṃ tad bhavān vaktum arhati
yathā ca vartamānās te saṃsāreṣu dvijātayaḥ
mārkaṇḍeyena kathitās tad bhavān prabravītu me
bhīṣma uvāca
pratīpasya sa rājarṣe tulyakālo narādhipaḥ
pitāmahasya me rājan babhūveti mayā śrutam
brahmadatto mahārājo yogī rājarṣisattamaḥ
rutajñaḥ sarvabhūtānāṃ sarvabhūtahite rataḥ
sakhā hi gālavo yasya yogācāryo mahāyaśāḥ
śikṣāṃ utpādya tapasā kramo yena pravartitaḥ
kaṇḍarīkaś ca yogātmā tasyaiva sacivo 'bhavat
jātyantareṣu sarveṣu sahāyāḥ sarva eva te
saptajātiṣu saptaiva babhūvur amitaujasaḥ
yathovāca mahātejā mārkaṇḍeyo mahātapāḥ
tasya vaṃśam ahaṃ rājan kīrtayiṣyāmi tac chṛṇu
brahmadattasya paurāṇaṃ pauravasya mahātmanaḥ
purumitrasya dāyādo rājā bṛhadiṣur nṛpa
bṛhaddhanur bṛhadiṣoḥ putras tasya mahāyaśāḥ
bṛhaddharmeti vikhyāto rājā paramadhārmikaḥ
satyajit tasya tanayo viśvajit tasya cātmajaḥ
putro viśvajitaś cāpi senajit pṛthivīpatiḥ
putrāḥ senajitaś cāsaṃś catvāro lokasaṃmatāḥ
ruciraḥ śvetakāśyaś ca mahimnāras tathaiva ca
vatsaś cāvantako rājā yasyaite pari vatsakāḥ
rucirasya tu dāyādaḥ pṛthuṣeṇo mahāyaśāḥ
pṛthuṣeṇasya pāras tu pārān nīpo 'tha jajñivān
nīpasyaikaśataṃ tāta putrāṇām amitaujasām
mahārathānāṃ rājendra śūrāṇāṃ bāhuśālinām
nīpā iti samākhyātā rājānaḥ sarva eva te
teṣāṃ vaṃśakaro rājā nīpānāṃ kīrtivardhanaḥ
kāmpilye samaro nāma sa ceṣṭasamaro 'bhavat
samarasya paraḥ pāraḥ sadaśva iti te trayaḥ
putrāḥ paramadharmajñāḥ pāraputraḥ pṛthur babhau
pṛthos tu sukṛto nāma sukṛteneha karmaṇā
jajñe sarvaguṇopeto vibhrājas tasya cātmajaḥ
vibhrājasya tu putro 'bhūd aṇuho nāma pārthivaḥ
babhau śukasya jāmātā kṛtvībhartā mahāyaśāḥ
putro 'ṇuhasya rājarṣir brahmadatto 'bhavat prabhuḥ
yogātmā tasya tanayo viṣvaksenaḥ paraṃtapaḥ
vibhrājaḥ punar ājātaḥ sukṛteneha karmaṇā
brahmadattasya tanayo viṣvaksena iti śrutaḥ
viṣvaksenasya putro 'bhūd daṇḍaseno mahīpatiḥ
bhallāṭaś ca kumāro 'bhūd rādheyena hataḥ purā
daṇḍasenātmajaḥ śūro mahātmā kulavardhanaḥ
bhallāṭaputro durbuddhir abhavaj janamejayaḥ
sa teṣām abhavad rājā nīpānām antakṛn nṛpaḥ
ugrāyudhena yasyārthe sarve nīpā vināśitāḥ
ugrāyudhaḥ sa cotsikto mayā vinihato yudhi
darpānvito darparuciḥ satataṃ cānaye rataḥ
yudhiṣṭhira uvāca
ugrāyudhaḥ kasya sutaḥ kasmin vaṃśe 'tha jajñivān
kimarthaṃ caiva bhavatā nihatas tad bravīhi me
bhīṣma uvāca
ajamīḍhasya dāyādo vidvān rājā yavīnaraḥ
dhṛtimāṃs tasya putras tu tasya satyadhṛtiḥ sutaḥ
jajñe satyadhṛteḥ putro dṛḍhanemiḥ pratāpavān
dṛḍhanemisutaś cāpi sudharmā nāma pārthivaḥ
āsīt sudharmaṇaḥ putraḥ sārvabhaumaḥ prajeśvaraḥ
sārvabhauma iti khyātaḥ pṛthivyāṃ ekarāṭ tadā
tasyānvavāye mahati mahān pauravanandanaḥ
jajñe saṃnatimān rājā saṃnatir nāma vīryavān
tasya vai saṃnateḥ putraḥ kārto nāma mahābalaḥ
babhūva yena vikramya pṛṣatasya pitāmahaḥ
nīpo nāma mahārāja pāñcālādhipatir hataḥ
sa cāpy ugrāyudhas tāta durbuddhir vairakṛt sadā
pradīptacakro balavān nīpāntakaraṇo 'bhavat
sa darpapūrṇo hatvājau nīpān anyāṃś ca pārthivān
pitary uparate mahyaṃ śrāvayāmāsa kilbiṣam
mām amātyaiḥ parivṛtaṃ śayānaṃ dharaṇītale
ugrāyudhasya rājendra dūto 'bhyetya vaco 'bravīt
adya tvaṃ jananīṃ bhīṣma gandhakālīṃ yaśasvinīṃ
strīratnaṃ mama bhāryārthe prayaccha kurupuṃgava
evaṃ rājyaṃ ca te sphītaṃ balāni ca na saṃśayaḥ
pradāsyāmi yathākāmam ahaṃ vai ratnabhāg bhuvi
rāṣṭrasyecchasi cet svasti prāṇānāṃ vā kulasya vā
śāsane mama tiṣṭhasva na hi te śāntir anyathā
adhaḥ prastāraśayane śayānas tena coditaḥ
dūtāntaritam etad vai vākyam agniśikhopamam
tato 'haṃ tasya durbuddher vijñāya matam acyuta
ājñaptavān vai saṃgrāme senādhyakṣāṃś ca sarvaśaḥ
mama prajvalitaṃ cakraṃ niśāmyaitat sudurjayam
śatravo vidravanty ājau darśanād eva bhārata
vicitravīryaṃ bālaṃ ca madapāśrayam eva ca
dṛṣṭvā krodhaparītātmā yuddhāyaiva mano dadhe
nigṛhītas tadāhaṃ tu sacivair mantrakovidaiḥ
ṛtvigbhir devakalpaiś ca suhṛdbhir narapuṃgava
snigdhaiś ca śāstravidbhiś ca saṃyugasya nivartane
kāraṇaṃ śrāvitaś cāsmi yuktarūpaṃ tadānagha
mantriṇa ūcuḥ
pravṛttacakraḥ pāpo 'sau tvaṃ cāśaucagataḥ prabho
na caiṣa prathamaḥ kalpo yuddhaṃ nāma kadācana
te vayaṃ sāma pūrvaṃ vai dānaṃ bhedaṃ tathaiva ca
prayokṣyāmas tataḥ śuddho daivatāny abhivādya ca
kṛtasvastyayano viprair hutvāgnīn vācya ca dvijān
brāhmaṇair abhyanujñātaḥ prayāsyasi jayāya vai
astrāṇi na prayojyāni na praveśyaś ca saṃgaraḥ
āśauce vartamānena vṛddhānām iti śāsanam
sāmadānādibhiḥ pūrvam api bhedena vā tataḥ
taṃ haniṣyasi vikramya śambaraṃ maghavān iva
prājñānāṃ vacanaṃ kāle vṛddhānāṃ ca viśeṣataḥ
śrotavyam iti tac chrutvā nivṛtto 'smi narādhipa
tatas taiḥ sa kramaḥ sarvaḥ prayuktaḥ śāstrakovidaiḥ
tasmin kāle kuruśreṣṭha karma cārabdham uttamam
sa sāmādibhir apy ādāv upāyaiḥ śāstracintakaiḥ
anunīyamāno durbuddhir anunetuṃ na śakyate
pravṛttaṃ tasya tac cakram adharmaniratasya vai
paradārābhilāṣeṇa sadyas tāta nivartitam
na tv ahaṃ tasya jāne vai nivṛttaṃ cakram uttamam
hataṃ svakarmaṇā tat tu pūrvaṃ sadbhiś ca ninditam
kṛtaśaucaḥ śarāvāpī rathī niṣkramya vai purāt
kṛtasvastyayano vipraiḥ prāyodhayam ahaṃ ripum
tataḥ saṃsargam āgamya balenāstrabalena ca
tryaham unmattavad yuddhaṃ devāsuram ivābhavat
sa mayāstrapratāpena nirdagdho raṇamūrdhani
papātābhimukhaḥ śūras tyaktvā prāṇān ariṃdama
etasminn antare tāta kāmpilyāt pṛṣato 'bhyayāt
hate nīpeśvare caiva hate cogrāyudhe nṛpe
āhicchatraṃ svakaṃ rājyaṃ pitryaṃ prāpya mahādyutiḥ
drupadasya pitā rājan mamaivānumate tadā
tato 'rjunena tarasā nirjitya drupadaṃ raṇe
ahicchatraṃ sakāmpilyaṃ droṇāyāthāpavarjitam
pratigṛhya tato droṇa ubhayaṃ jayatāṃ varaḥ
kāmpilyaṃ drupadāyaiva prāyacchad viditaṃ tava
eṣa te drupadasyādau brahmadattasya caiva ha
vaṃśaḥ kārtsnyena vai prokto vīrasyogrāyudhasya ca
atas te vartayiṣye 'ham itihāsaṃ purātanam
gītaṃ sanatkumāreṇa mārkaṇḍeyāya pṛcchate
śrāddhasya phalam uddiśya niyataṃ sukṛtasya ca
tannibodha mahārāja saptajātiṣu bhārata
sagālavasya caritaṃ kaṇḍarīkasya caiva ha
brahmadattatṛtīyānāṃ yogināṃ brahmacāriṇām
mārkaṇḍeya uvāca
hanta te vartayiṣyāmi śrāddhasya phalam uttamam
brahmadattena yat prāptaṃ saptajātiṣu bhārata
tata eva hi dharmasya buddhir nirvartate śanaiḥ
pīḍayāpy atha dharmasya kṛte śrāddhe purānagha
tato 'haṃ nātidharmiṣṭhān kurukṣetre pitṛvratān
sanatkumāranirdiṣṭān apaśyaṃ sapta vai dvijān
vāgduṣṭaḥ krodhano hiṃsraḥ piśunaḥ kavir eva ca
khasṛmaḥ pitṛvartī ca nāmabhiḥ karmabhis tathā
kauśikasya sutās tāta śiṣyā gārgyasya bhārata
pitary uparate sarve vratavantas tadābhavan
niyogāt te guros tasya gāṃ dogdhrīṃ samakālayan
samānavatsāṃ kapilāṃ sarve nyāyāgatāṃ tadā
teṣāṃ pathi kṣudhārtānāṃ bālyān mohāc ca bhārata
krūrā buddhiḥ samabhavat tāṃ gāṃ vai hiṃsituṃ tadā
tān kaviḥ khasṛmaś caiva yācete neti vai tadā
na cāśakyanta te tābhyāṃ tadā vārayituṃ dvijāḥ
pitṛvartī tu yas teṣāṃ nityaṃ śrāddhāhniko dvijaḥ
sa sarvān abravīd bhrātṝn kopād dharmasamanvitaḥ
yady avaśyaṃ prakartavyā pitṝn uddiśya sādhv imāṃ
prakurvīmahi gāṃ samyak sarva eva samāhitāḥ
evam eṣā ca gaur dharmaṃ prāpsyate nātra saṃśayaḥ
pitṝn abhyarcya dharmeṇa nādharmo 'smin bhaviṣyati
tathety uktvā ca te sarve prokṣayitvā ca gāṃ tataḥ
pitṛbhyaḥ kalpayitvainām upayuñjanta bhārata
upayujya ca gāṃ sarve guros tasya nyavedayan
śārdūlena hatā dhenur vatso 'yaṃ gṛhyatām iti
ārjavāt sa tu vatsaṃ taṃ pratijagrāha vai dvijaḥ
mithyopacarya te taṃ tu gurum anyāyato dvijāḥ
kālena samayujyanta sarva evāyuṣaḥ kṣaye
te vai hiṃsratayā krūrā anāryatvād guros tadā
ugrā hiṃsāvihārāś ca saptājāyanta sodarāḥ
lubdhakasyātmajās tāta balavanto manasvinaḥ
pitṝn abhyarcya dharmeṇa prokṣayitvā ca gāṃ tadā
smṛtiḥ pratyavamarśaś ca teṣāṃ jātyantare 'bhavat
jātā vyādhā daśārṇeṣu sapta dharmavicakṣaṇāḥ
svadharmaniratāḥ sarve lobhānṛtavivarjitāḥ
tāvanmātraṃ prakurvanti yāvatā prāṇadhāraṇam
śeṣaṃ dharmaparāḥ kālam anudhyānti svakarma tat
nāmadheyāni cāpy eṣām imāny āsan narādhipa
nirvairo nirvṛtaḥ kṣānto nirmanyuḥ kṛtir eva ca
vaidhaso mātṛvartī ca vyādhāḥ paramadhārmikāḥ
tair evam uṣitais tāta hiṃsādharmaparair vane
mātā ca pūjitā vṛddhā pitā ca paritoṣitaḥ
yadā mātā pitā caiva saṃyuktau kāladharmaṇā
tadā dhanūṃṣi te tyaktvā vane prāṇān avāsṛjan
śubhena karmaṇā tena jātā jātismarā mṛgāḥ
trāsodvegena saṃvignā ramye kālaṃjare girau
unmukho nityavitrastaḥ stabdhakarṇo vilocanaḥ
paṇḍito ghasmaro nādī nāmabhis te 'bhavan mṛgāḥ
tam evārtham anudhyānto jātismaraṇasaṃbhavam
āsan vanecarāḥ kṣāntā nirdvandvā niṣparigrahāḥ
te sarve śubhakarmāṇaḥ sadharmāṇo vanecarāḥ
maruṃ sādhya jahuḥ prāṇāṃllaghvāhārās tapasvinaḥ
teṣāṃ maruṃ sādhayatāṃ padasthānāni bhārata
tathaivādyāpi dṛśyante girau kālañjare 'cyuta
karmaṇā tena te tāta śubhenāśubhavarjitāḥ
śubhāc chubhatarāṃ yoniṃ cakravākatvam āgatāḥ
śubhe deśe sariddvīpe saptaivāsañ jalaukasaḥ
tyaktvā sahacarīdharmaṃ munayo dharmacāriṇaḥ
sumanā muniḥ suvāk śuddhaḥ pañcamaś chidradarśanaḥ
sunetraś ca svatantraś ca śakunā nāmataḥ smṛtāḥ
pañcamaḥ pañcikas tatra saptajātiṣv ajāyata
ṣaṣṭhas tu kaṇḍarīko 'bhūd brahmadattas tu saptamaḥ
teṣāṃ tu tapasā tena saptajātikṛtena vai
yogasya cābhinirvṛttyā pratibhānāc ca śobhanāt
pūrvajātiṣu yad brahma śrutaṃ gurukuleṣu vai
tathaiva tatsthitaṃ brahma saṃsāreṣv api vartatām
te brahmacāriṇaḥ sarve vihaṅgāḥ kāmacāriṇaḥ
yogadharmam anudhyānto viharanti sma tatra ha
teṣāṃ tatra vihaṅgānāṃ caratāṃ sahacāriṇām
nīpānām īśvaro rājā vibhrājaḥ pauravānvayaḥ
vibhrājamāno vapuṣā prabhāvena samanvitaḥ
śrīmān antaḥpuravṛto vanaṃ tat praviveśa ha
svatantraś cakravākas tu spṛhayāmāsa taṃ nṛpam
dṛṣṭvāyāntaṃ śriyopetaṃ bhaveyam aham īdṛśaḥ
yady asti sukṛtaṃ kiṃcit tapo vā niyamo 'pi vā
khinno hy asmy upavāsena tapasā niṣphalena ca
mārkaṇḍeya uvāca
tatas taṃ cakravākau dvāv ūcatuḥ sahacāriṇau
āvāṃ te sacivau syāva tava priyahitaiṣiṇau
tathety uktvā ca tasyāsīt tadā yogātmano matiḥ
evaṃ te samayaṃ cakruḥ suvāktaṃ pratyabhāṣata
yasmāt kāmapradhānas tvaṃ yogadharmam apāsya vai
avaraṃ varaṃ prārthayase tasmād vākyaṃ nibodha me
rājā tvaṃ bhavitā tāta kāmpilye nagarottame
bhaviṣyataḥ sakhāyau ca dvāv imau sacivau tava
śaptvā tān abhibhāṣyātha catvāraś cakrur aṇḍajāḥ
tāṃs trīn abhīpsato rājyaṃ vyabhicārapradharṣitān
śaptāḥ khagās trayas te tu yogabhraṣṭā vicetasaḥ
tān ayācanta caturas trayas te sahacāriṇaḥ
teṣāṃ prasādaṃ cakrus te athaitān sumanābravīt
sarveṣām eva vacanāt prasādānugataṃ tadā
antavān bhavitā śāpo yuṣmākaṃ nātra saṃśayaḥ
itaś cyutāś ca mānuṣyaṃ prāpya yogam avāpsyatha
sarvasattvarutajñaś ca svatantro 'yaṃ bhaviṣyati
pitṛprasādo hy asmābhir asya prāptaḥ kṛtena vai
gāṃ prokṣayitvā dharmeṇa pitṛbhya upakalpatām
asmākaṃ jñānasaṃyogaḥ sarveṣāṃ yogasādhanaḥ
idaṃ ca vākyasaṃdarbhaślokam ekam udāhṛtam
puruṣāntaritaṃ śrutvā tato yogam avāpsyatha
mārkaṇḍeya uvāca
te yogadharmaniratāḥ sapta mānasacāriṇaḥ
vāyvambubhakṣāḥ satataṃ śarīrāṇy upaśoṣayan
rājā vibhrājamānas tu vapuṣā tad vanaṃ tadā
cacārāntaḥpuravṛto nandanaṃ maghavān iva
sa tān abudhyat khacarān yogadharmātmakān budhaḥ
nirvedāc ca tam evārtham anudhyātvā puraṃ yayau
aṇuho nāma tasyāsīt putraḥ paramadhārmikaḥ
aṇudharmaratir nityam aṇuho 'dhyagamat padam
prādāt kanyāṃ śukas tasmai kṛtvīṃ pūjitalakṣaṇām
sattvaśīlaguṇopetāṃ yogadharmaratāṃ sadā
sā hy uddiṣṭā purā bhīṣma pitṛkanyā manīṣiṇā
sanatkumāreṇa tadā saṃnidhau mama śobhanā
satyadharmabhṛtāṃ śreṣṭhā durvijñeyākṛtātmabhiḥ
yogā ca yogapatnī ca yogamātā tathaiva ca
yathā te kathitaṃ pūrvaṃ pitṛsargeṣu vai mayā
vibhrājas tv aṇuhaṃ rājye sthāpayitvā nareśvaraḥ
āmantrya paurān prītātmā brāhmaṇān svasti vācya ca
prāyāt saras tapaś cartuṃ yatra te sahacāriṇaḥ
sa vai tatra nirāhāro vāyubhakṣo mahātapāḥ
tyaktvā kāmāṃs tapas tepe sarasas tasya pārśvataḥ
tasya saṃkalpa āsīc ca teṣām anyatarasya vai
putratvaṃ prāpya yogena yujyeyam iti bhārata
kṛtvābhisaṃdhiṃ tapasā mahatā sa samanvitaḥ
mahātapāḥ sa vibhrājo virarājāṃśumān iva
tato vibhrājitaṃ tena vaibhrājam iti tad vanam
saras tac ca kuruśreṣṭha vaibhrājam iti śabditam
yatra te śakunā rājaṃś catvāro yogadharmiṇaḥ
yogabhraṣṭās trayaś caiva dehanyāsakṛto 'bhavan
kāmpilye nagare te tu brahmadattapurogamāḥ
jātāḥ sapta mahātmānaḥ sarve vigatakalmaṣāḥ
smṛtimanto 'tra catvāras trayas tu parimohitāḥ
svatantras tv aṇuhāj jajñe brahmadatto mahāyaśāḥ
yathāsyāsīt pakṣibhāve saṃkalpaḥ pūrvacintitaḥ
chidradarśī sunetraś ca tathā bābhravyavatsayoḥ
jātau śrotriyadāyādau vedavedāṅgapāragau
sakhāyau brahmadattasya pūrvajātisahoṣitau
pāñcālaḥ pañcamas tatra kaṇḍarīkas tathāparaḥ
pāñcālo bahvṛcas tv āsīd ācāryatvaṃ cakāra ha
dvivedaḥ kaṇḍarīkas tu chandogo 'dhvaryur eva ca
sarvasattvarutajñaś ca rājāsīd aṇuhātmajaḥ
pāñcālakaṇḍarīkābhyāṃ tasya saṃvid abhūt tadā
te grāmyadharmaniratāḥ kāmasya vaśavartinaḥ
pūrvajātikṛtenāsan dharmakāmārthakovidāḥ
aṇuhas tu nṛpaśreṣṭho brahmadattam akalmaṣam
abhiṣicya tadā rājye parāṃ gatim avāptavān
brahmadattasya bhāryā tu devalasyātmajābhavat
asitasya yogadurdharṣā saṃnatir nāma bhārata
tām ekabhāvasaṃyuktāṃ lebhe kanyām anuttamām
saṃnatiṃ saṃnatimatīṃ devalād yogadharmiṇīm
śeṣās tu cakravākā vai kāmpilye sahacāriṇaḥ
te jātāḥ śrotriyakule sudaridre sahodarāḥ
dhṛtir mahāmanā vidvāṃs tattvadarśī ca nāmataḥ
vedādhyayanasampannāś catvāro 'cchinnadarśinaḥ
teṣāṃ saṃvidathotpannā pūrvajātikṛtā tadā
te yoganiratāḥ siddhāḥ prasthitāḥ sarva eva hi
āmantrya pitaraṃ tāta pitā tān abravīt tadā
adharma eṣa yuṣmākaṃ yan māṃ tyaktvā gamiṣyatha
dāridryam anapākṛtya putrārthāṃś caiva puṣkalān
śuśrūṣām aprayuktvā ca kathaṃ vai gantum arhatha
te tam ūcur dvijāḥ sarve pitaraṃ punar eva hi
kariṣyāmo vidhānaṃ te yena tvaṃ vartayiṣyasi
imaṃ ślokaṃ mahārthaṃ tvaṃ rājānaṃ sahamantriṇam
śrāvayethāḥ samāgamya brahmadattam akalmaṣam
prītātmā dāsyati sa te grāmān bhogāṃś ca puṣkalān
yathepsitāṃś ca sarvārthān gaccha tāta yathāsukham
etāvad uktvā te sarve pūjayitvā ca taṃ guruṃ
yogadharmam anuprāpya paramāṃ nirvṛtiṃ yayuḥ
mārkaṇḍeya uvāca
brahmadattasya tanayaḥ sa vaibhrājas tv ajāyata
yogātmā tapasā yukto viṣvaksena iti śrutaḥ
kadācid brahmadattas tu bhāryayā sahito vane
vijahāra prahṛṣṭātmā yathā śacyā śatakratuḥ
tataḥ pipīlikarutaṃ sa śuśrāva narādhipaḥ
kāminīṃ kāminas tasya yācataḥ krośato bhṛśam
śrutvā tu yācyamānāṃ tāṃ kruddhāṃ sūkṣmāṃ pipīlikām
brahmadatto mahāhāsam akasmād eva cāhasat
tataḥ sā saṃnatir dīnā vrīḍitā dīnacetanā
nirāhārā bahutithaṃ babhūvāmitrakarśana
prasādyamānā bhartrā sā tam uvāca śucismitā
tvayāvahasitā rājan nāhaṃ jīvitum utsahe
sa tatkāraṇam ācakhyau na ca sā śraddadhāti tat
uvāca cainaṃ kupitā naiṣa bhāvo 'sti pārthiva
ko vai pipīlikarutaṃ mānuṣo vettum arhati
ṛte devaprasādād vai pūrvajātikṛtena vā
tapaḥphalena vā rājan vidyayā vā narādhipa
sāhaṃ yathaiva jānīyāṃ tathā pratyāyayasva mām
prāṇān vāpi parityakṣye rājan satyena te śape
tat tasyā vacanaṃ śrutvā mahiṣyāḥ paruṣaṃ vibho
sa rājā paramāpanno devaśreṣṭham agāt tadā
śaraṇyaṃ sarvabhūteśaṃ bhaktyā nārāyaṇaṃ prabhum
samāhito nirāhāraḥ ṣaḍrātreṇa mahāyaśāḥ
dadarśa darśane rājā devaṃ nārāyaṇaṃ harim
uvāca cainaṃ bhagavān sarvabhūtānukampakaḥ
brahmadatta prabhāte tvaṃ kalyāṇaṃ samavāpsyasi
ity uktvā bhagavān devas tatraivāntaradhīyata
caturṇāṃ tu pitā yo 'sau brāhmaṇānāṃ mahātmanām
ślokaṃ so 'dhītya putrebhyaḥ kṛtakṛtya ivābhavat
sa rājānam athānvicchat sahamantriṇam acyutam
na dadarśāntaraṃ cāpi ślokaṃ śrāvayituṃ tadā
atha rājā śiraḥsnāto labdhvā nārāyaṇād varam
praviveśa purīṃ prīto ratham āruhya kāñcanam
tasya raśmīn agṛhṇāc ca kaṇḍarīko dvijarṣabhaḥ
camaravyajanaṃ cāpi bābhravyaḥ samavākṣipat
idam antaram ity eva tataḥ sa brāhmaṇas tadā
śrāvayāmāsa rājānaṃ ślokaṃ taṃ sacivau ca tau
sapta vyādhā daśārṇeṣu mṛgāḥ kālaṃjare girau
cakravākāḥ sariddvīpe yūyaṃ tebhyo 'vasīdatha
tac chrutvā moham agamad brahmadattas tadānagha
sacivau cāsya pāñcālaḥ kaṇḍarīkaś ca bhārata
srastaraśmipratodau tau patitavyajanāv ubhau
dṛṣṭvā babhūvur asvasthāḥ paurāś cāgantavaś ca ha
muhūrtād iva rājā sa saha tābhyāṃ rathe sthitaḥ
pratilabhya tataḥ saṃjñāṃ pratyāgacchad ariṃdama
tatas te tat saraḥ smṛtvā yogaṃ tam upalabhya ca
brāhmaṇaṃ vipulair arthair bhogaiś ca samayojayan
abhiṣicya svarājye tu viṣvaksenam ariṃdamam
jagāma brahmadatto 'tha sadāro vanam eva ha
athainaṃ saṃnatir dhīrā devalasya sutā tadā
uvāca paramaprītā yogād vanagataṃ nṛpam
jānantyā tvaṃ mahārāja pipīlikarutajñatām
coditaḥ krodham uddiśya saktaḥ kāmeṣu vai mayā
ito vayaṃ gamiṣyāmo gatim iṣṭām anuttamām
tava cāntarhito yogas tataḥ saṃsmārito mayā
sa rājā paramaprītaḥ patnyāḥ śrutvā vacas tadā
prāpya yogaṃ vanād eva gatiṃ prāpa sudurlabhām
kaṇḍarīko 'pi yogātmā sāṃkhyayogam anuttamam
prāpya yogagatiṃ siddho viśuddhaḥ svena karmaṇā
kramaṃ praṇīya pāñcālaḥ śikṣām utpādya kevalām
yogācāryagatiṃ prāpa yaśaś cāgryaṃ mahātapāḥ
evam etat purā vṛttaṃ mama pratyakṣam acyuta
tad dhārayasva gāṅgeya śreyasā yokṣyase tataḥ
ye cānye dhārayiṣyanti teṣāṃ caritam uttamam
tiryagyoniṣu te jātu na bhaviṣyanti karhicit
śrutvā cedam upākhyānaṃ mahārthaṃ mahatāṃ gatim
yogadharmo hṛdi sadā parivarteta bhārata
sa tenaivānubandhena kadācil labhate śamam
tato manogatiṃ yāti siddhānāṃ bhuvi durlabhām
evam etat purā gītaṃ mārkaṇḍeyena dhīmatā
śrāddhasya phalam uddiśya somasyāpyāyanāya vai
somo hi bhagavān devo lokasyāpyāyanaṃ param
vṛṣṇivaṃśaprasaṅgena tasya vaṃśaṃ nibodha me
vaiśaṃpāyana uvāca
pitā somasya vai rājañ jajñe 'trir bhagavān ṛṣiḥ
tatrātriḥ sarvalokānāṃ tasthau svavinayair vṛtaḥ
karmaṇā manasā vācā śubhāny eva cacāra ha
ahiṃsraḥ sarvabhūteṣu dharmātmā saṃśitavrataḥ
kāṣṭhakuḍyaśilābhūta ūrdhvabāhur mahādyutiḥ
anuttamaṃ nāma tapo yena taptaṃ mahat purā
trīṇi varṣasahasrāṇi divyānīti hi naḥ śrutam
tatordhvaretasas tasya sthitasyānimiṣasya hi
somatvaṃ tanur āpede mahābuddhasya bhārata
ūrdhvam ācakrame tasya somatvaṃ bhāvitātmanaḥ
netrābhyāṃ vāri susrāva daśadhā dyotayad diśaḥ
taṃ garbhaṃ daśadhā dṛṣṭvā daśa devyo dadhus tataḥ
sametya dhārayāmāsur na ca tāḥ tam aśaknuvan
sa tābhyaḥ sahasaivātha digbhyo garbhaḥ prabhānvitaḥ
papāta bhāsayaṃl lokāñ śītāṃśuḥ sarvabhāvanaḥ
yadā na dhāraṇe śaktās tasya garbhasya tā diśaḥ
tatas tābhiḥ sahaivāśu nipapāta vasuṃdharām
patitaṃ somam ālokya brahmā lokapitāmahaḥ
ratham āropayāmāsa lokānāṃ hitakāmyayā
sa hi vedamayas tāta dharmātmā satyasaṃgaraḥ
yukto vājisahasreṇa siteneti hi naḥ śrutam
tasmin nipatite devāḥ putre 'treḥ paramātmani
tuṣṭuvur brahmaṇaḥ putrā mānasāḥ sapta ye śrutāḥ
tathaivāṅgirasas tatra bhṛgor evātmajaiḥ saha
ṛgbhir yajurbhiḥ sāmabhir atharvāṅgirasair api
tasya saṃstūyamānasya tejaḥ somasya bhāsvataḥ
āpyāyamānaṃ lokāṃs trīn bhāvayāmāsa sarvataḥ
sa tena rathamukhyena sāgarāntāṃ vasuṃdharām
triḥsaptakṛtvo 'tiyaśāś cakārābhipradakṣiṇām
tasya yac cyāvitaṃ tejaḥ pṛthivīm anvapadyata
oṣadhyas tāḥ samudbhūtās tejasā prajvalanty uta
tābhir dhāryo hy ayaṃ lokaḥ prajāś caiva caturvidhāḥ
poṣṭā hi bhagavān somo jagato jagatīpate
sa labdhatejā bhagavān saṃstavaiḥ svaiś ca karmabhiḥ
tapas tepe mahābhāga padmānāṃ daśatīr daśa
hiraṇyavarṇā yā devyo dhārayanty ātmanā jagat
nidhis tāsām abhūd devaḥ prakhyātaḥ svena karmaṇā
tatas tasmai dadau rājyaṃ brahmā brahmavidāṃ varaḥ
bījauṣadhīnāṃ viprāṇām apāṃ ca janamejaya
so 'bhiṣikto mahātejā rājarājyena rājarāṭ
trīṃl lokān bhāvayāmāsa svabhāsā bhāsvatāṃ varaḥ
saptaviṃśatim indos tu dākṣāyaṇyo mahāvratāḥ
dadau prācetaso dakṣo nakṣatrāṇīti yā viduḥ
sa tat prāpya mahad rājyaṃ somaḥ somavatāṃ varaḥ
samājahre rājasūyaṃ sahasraśatadakṣiṇam
hotāsya bhagavān atrir adhvaryur bhagavān bhṛguḥ
hiraṇyagarbhaś codgātā brahmā brahmatvam eyivān
sadasyas tatra bhagavān harir nārāyaṇaḥ prabhuḥ
sanatkumārapramukhair ādyair brahmarṣibhir vṛtaḥ
dakṣiṇām adadāt somas trīṃl lokān iti naḥ śrutam
tebhyo brahmarṣimukhyebhyaḥ sadasyebhyaś ca bhārata
sinīvālī kuhūś caiva dyutiḥ puṣṭiḥ prabhā vasuḥ
kīrtir dhṛtiś ca lakṣmīś ca nava devyaḥ siṣevire
prāpyāvabhṛtham avyagraḥ sarvadevarṣipūjitaḥ
virarājāti rājendro daśadhā bhāvayan diśaḥ
tasya tat prāpya duṣprāpyam aiśvaryaṃ munisatkṛtam
vibabhrāma matis tāta vinayād anayāhṛtā
bṛhaspateḥ sa vai bhāryāṃ tārāṃ nāma yaśasvinīm
jahāra tarasā sarvān avamatyāṅgiraḥsutān
sa yācyamāno devaiś ca tathā devarṣibhiḥ saha
naiva vyasarjayat tārāṃ tasmā aṅgirase tadā
uśanā tasya jagrāha pārṣṇim aṅgirasas tadā
sa hi śiṣyo mahātejāḥ pituḥ pūrvaṃ bṛhaspateḥ
tena snehena bhagavān rudras tasya bṛhaspateḥ
pārṣṇigrāho 'bhavad devaḥ pragṛhyājagavaṃ dhanuḥ
tena brahmaśiro nāma paramāstraṃ mahātmanā
uddiśya devān utsṛṣṭaṃ yenaiṣāṃ nāśitaṃ yaśaḥ
tatra tad yuddham abhavat prakhyātaṃ tārakāmayam
devānāṃ dānavānāṃ ca lokakṣayakaraṃ mahat
tatra śiṣṭās tu ye devās tuṣitāś caiva ye bhārata
brahmāṇaṃ śaraṇaṃ jagmur ādidevaṃ pitāmaham
tato nivāryośanasaṃ taṃ vai rudraṃ ca śaṃkaram
dadāv aṅgirase tārāṃ svayam eva pitāmahaḥ
tām antaḥprasavāṃ dṛṣṭvā vipraḥ prāha bṛhaspatiḥ
madīyāyāṃ na te yonau garbho dhāryaḥ kathaṃcana
ayonāv asṛjattaṃ tu kumāraṃ dasyuhantamam
iṣīkāstambam āsādya jvalantam iva pāvakam
jātamātraḥ sa bhagavān devānām ākṣipad vapuḥ
tataḥ saṃśayam āpannās tārām akathayan surāḥ
satyaṃ brūhi sutaḥ kasya somasyātha bṛhaspateḥ
pṛcchyamānā yadā devair nāha sā sādhv asādhu vā
tadā tāṃ śaptum ārabdhaḥ kumāro dasyuhantamaḥ
taṃ nivārya tato brahmā tārāṃ papraccha saṃśayam
yad atra tathyaṃ tad brūhi tāre kasya suto hy ayam
sā prāñjalir uvācedaṃ brahmāṇaṃ varadaṃ prabhum
somasyeti mahātmānaṃ kumāraṃ dasyuhantamam
taṃ mūrdhny upāghrāya tadā somo dhātā prajāpatiḥ
budha ity akaron nāma tasya putrasya dhīmataḥ
pratikūlaṃ ca gagane samabhyuttiṣṭhate budhaḥ
utpādayāmāsa tadā putraṃ vai rājaputrikā
tasyāpatyaṃ mahārājo babhūvailaḥ purūravāḥ
urvaśyāṃ jajñire yasya putrāḥ sapta mahātmanaḥ
prasahya dharṣitas tatra vivaśo rājayakṣmaṇā
tato yakṣmābhibhūtas tu somaḥ prakṣīṇamaṇḍalaḥ
jagāma śaraṇāyātha pitaraṃ so 'trim eva ca
tasya tat pāpaśamanaṃ cakārātrir mahāyaśāḥ
sa rājayakṣmaṇā muktaḥ śriyā jajvāla sarvaśaḥ
etat somasya te janma kīrtitaṃ kīrtivardhanam
vaṃśam asya mahārāja kīrtyamānam ataḥ śṛṇu
dhanyam āyuṣyam ārogyaṃ puṇyaṃ saṃkalpasādhakam
somasya janma śrutvaiva sarvapāpaiḥ pramucyate
vaiśampāyana uvāca
budhasya tu mahārāja vidvān putraḥ purūravāḥ
tejasvī dānaśīlaś ca yajvā vipuladakṣiṇaḥ
brahmavādī parākrāntaḥ śatrubhir yudhi durjayaḥ
āhartā cāgnihotrasya yajñānāṃ ca divo mahīm
satyavādī puṇyamatiḥ kāmyaḥ saṃvṛtamaithunaḥ
atīva triṣu lokeṣu yaśasāpratimaḥ sadā
taṃ brahmavādinaṃ kṣāntaṃ dharmajñaṃ satyavādinam
urvaśī varayāmāsa hitvā mānaṃ yaśasvinī
tayā sahāvasad rājā daśa varṣāṇi pañca ca
pañca ṣaṭ sapta cāṣṭau ca daśa cāṣṭau ca bhārata
vane caitrarathe ramye tathā mandākinītaṭe
alakāyāṃ viśālāyāṃ nandane ca vanottame
uttarān sa kurūn prāpya manorathaphaladrumān
gandhamādanapādeṣu meruśṛṅge tathottare
eteṣu vanamukhyeṣu surair ācariteṣu ca
urvaśyā sahito rājā reme paramayā mudā
deśe puṇyatame caiva maharṣibhir abhiṣṭute
rājyaṃ sa kārayāmāsa prayāge pṛthivīpatiḥ
tasya putrā babhūvus te ṣaḍ indropamatejasaḥ
divi jātā mahātmāna āyur dhīmān amāvasuḥ
dṛḍhāyuś ca vanāyuś ca śatāyuś corvaśīsutāḥ
āyoḥ putrās tathā pañca sarve vīrā mahārathāḥ
nahuṣaḥ prathamaṃ jajñe vṛddhaśarmā tataḥ param
dambho rajir anenāś ca triṣu lokeṣu viśrutāḥ
rajiḥ putraśatānīha janayāmāsa pañca vai
rājeyam iti vikhyātaṃ kṣatram indrabhayāvaham
yatra devāsure yuddhe samupoḍhe sudāruṇe
devāś caivāsurāś caiva pitāmaham athābruvan
āvayor bhagavan yuddhe vijetā ko bhaviṣyati
brūhi naḥ sarvabhūteśa śrotum icchāmahe vacaḥ
brahmovāca
yeṣām arthāya saṃgrāme rajir āttāyudhaḥ prabhuḥ
yotsyate te vijeṣyanti trīṃl lokān nātra saṃśayaḥ
yato rajir dhṛtis tatra śrīś ca tatra yato dhṛtiḥ
yato dhṛtiś ca śrīś caiva dharmas tatra jayas tathā
te devā dānavāḥ prītā devenoktā rajer jaye
abhyayur jayam icchanto vṛṇvānā bharatarṣabha
sa hi svarbhānudauhitraḥ prabhāyāṃ samapadyata
rājā paramatejasvī somavaṃśavivardhanaḥ
te hṛṣṭamanasaḥ sarve rajiṃ daiteyadānavāḥ
ūcur asmajjayāya tvaṃ gṛhāṇa varakārmukam
rajir uvāca
yadi devagaṇān sarvāñ jitvā śakrapurogamān
indro bhavāmi dharmeṇa tato yotsyāmi saṃyuge
dānavā ūcuḥ
asmākam indraḥ prahrādo yasyārthe vijayāmahe
asmiṃs tu samaye rājaṃs tiṣṭhethā devacoditaḥ
bhaviṣyasīndro jitvaiva devair uktaḥ sa pārthivaḥ
jaghāna dānavān sarvān ye vadhyā vajrapāṇinā
sa vipranaṣṭāṃ devānāṃ paramaśrīḥ śriyaṃ vaśī
nihatya dānavān sarvān ājahāra rajiḥ prabhuḥ
tato rajiṃ mahāvīryaṃ devaiḥ saha śatakratuḥ
rajiputro 'ham ity uktvā punar evābravīd vacaḥ
indro 'si tāta bhūtānāṃ sarveṣāṃ nātra saṃśayaḥ
yasyāham indraḥ putras te khyātiṃ yāsyāmi karmabhiḥ
sa tu śakravacaḥ śrutvā vañcitas tena māyayā
tathety evābravīd rājā prīyamāṇaḥ śatakratum
tasmiṃs tu devaiḥ sadṛśo divaṃ prāpte mahīpatau
dāyādyam indrād ājahrur ācārāt tanayā rajeḥ
tāni putraśatāny asya tad vai sthānaṃ śatakratoḥ
samākrāmanta bahudhā svargalokaṃ triviṣṭapam
tato bahutithe kāle samatīte mahābalaḥ
hṛtarājyo 'bravīc chakro hṛtabhāgo bṛhaspatim
badarīphalamātraṃ vai puroḍāśaṃ vidhatsva me
brahmarṣe yena tiṣṭheyaṃ tejasāpyāyitaḥ sadā
brahman kṛśo 'haṃ vimanā hṛtarājyo hṛtāśanaḥ
hataujā durbalo mūḍho rajiputraiḥ kṛto vibho
bṛhaspatir uvāca
yady evaṃ coditaḥ śakra tvayā syāṃ pūrvam eva hi
nābhaviṣyat tvatpriyārtham akartavyaṃ mayānagha
prayatiṣyāmi devendra tvatpriyārthaṃ na saṃśayaḥ
yathā bhāgaṃ ca rājyaṃ ca nacirāt pratilapsyase
tathā tāta kariṣyāmi mā te bhūd viklavaṃ manaḥ
tataḥ karma cakārāsya tejaso vardhanaṃ tadā
teṣāṃ ca buddhisaṃmoham akarod ṛṣisattamaḥ
te yadā sma susaṃmūḍhā rāgonmattā vidharmiṇaḥ
brahmadviṣaś ca saṃvṛttā hatavīryaparākramāḥ
tato lebhe suraiśvaryam indraḥ sthānaṃ tathottamam
hatvā rajisutān sarvān kāmakrodhaparāyaṇān
ya idaṃ cyāvanaṃ sthānāt pratiṣṭhāṃ ca śatakratoḥ
śṛṇuyād dhārayed vāpi na sa daurātmyam āpnuyāt
vaiśampāyana uvāca
nahuṣasya tu dāyādāḥ ṣaḍ indropamatejasaḥ
yatir yayātiḥ saṃyātir āyātir yātir uddhavaḥ
yatir jyeṣṭhas tu teṣāṃ vai yayātis tu tataḥ param
kakutsthakanyāṃ gāṃ nāma na lebhe sa yatis tadā
tenāsau mokṣam āsthāya brahmabhūto 'bhavan muniḥ
teṣāṃ yayātiḥ pañcānāṃ vijitya vasudhām imām
devayānīm uśanasaḥ sutāṃ bhāryām avāpa ha
śarmiṣṭhām āsurīṃ caiva tanayāṃ vṛṣaparvaṇaḥ
yaduṃ ca turvasuṃ caiva devayānī vyajāyata
druhyuṃ cānuṃ ca pūruṃ ca śarmiṣṭhā vārṣaparvaṇī
tasya śakro dadau prīto rathaṃ paramabhāsvaram
asaṅgaṃ kāñcanaṃ divyaṃ divyaiḥ paramavājibhiḥ
yuktaṃ manojavaiḥ śubhrair yena bhāryāṃ samudvahat
sa tena rathamukhyena ṣaḍrātreṇājayan mahīm
yayātir yudhi durdharṣas tathā devān savāsavān
sa rathaḥ pauravāṇāṃ tu sarveṣām abhavat tadā
yāvat tava sanāmā vai pauravo janamejaya
kuroḥ pautrasya rājye tu rājñaḥ pārikṣitasya ha
jagāma sa ratho nāśaṃ śāpād gargasya dhīmataḥ
gargasya hi sutaṃ bālaṃ sa rājā janamejayaḥ
vākkrūraṃ hiṃsayāmāsa brahmahatyām avāpa saḥ
sa lohagandhī rājarṣiḥ paridhāvann itas tataḥ
paurajānapadais tyakto na lebhe śarma karhicit
tataḥ sa duḥkhasaṃtapto nālabhat saṃvidaṃ kvacit
indrotaṃ śaunakaṃ rājā śaraṇaṃ pratyapadyata
yājayāmāsa cendrotaḥ śaunako janamejaya
aśvamedhena rājānaṃ pāvanārthaṃ dvijottamaḥ
sa lohagandho vyanaśat tasyāvabhṛtham etya ha
sa ca divyo ratho rājan vasoś cedipates tadā
dattaḥ śakreṇa tuṣṭena lebhe tasmād bṛhadrathaḥ
tato hatvā jarāsaṃdhaṃ bhīmas taṃ ratham uttamam
pradadau vāsudevāya prītyā kauravanandana
saptadvīpāṃ yayātis tu jitvā pṛthvīṃ sasāgarām
vyabhajat pañcadhā rājyaṃ putrāṇāṃ nāhuṣas tadā
diśi dakṣiṇapūrvasyāṃ turvasuṃ matimān nṛpaḥ
pratīcyām uttarasyāṃ tu druhyuṃ cānuṃ ca nāhuṣaḥ
diśi pūrvottarasyāṃ tu yaduṃ jyeṣṭhaṃ nyayojayat
madhye pūruṃ ca rājānam abhyaṣiñcat sa nāhuṣaḥ
tair iyaṃ pṛthivī sarvā saptadvīpā sapattanā
yathāpradeśam adyāpi dharmeṇa paripālyate
prajās teṣāṃ purastāt tu vakṣyāmi nṛpasattama
dhanur nyasya pṛṣatkāṃś ca pañcabhiḥ puruṣarṣabhaiḥ
paravān abhavad rājā bhāram āveśya bandhuṣu
nikṣiptaśastraḥ pṛthivīṃ nirīkṣya pṛthivīpatiḥ
prītimān abhavad rājā yayātir aparājitaḥ
evaṃ vibhajya pṛthivīṃ yayātir yadum abravīt
jarāṃ me pratigṛhṇīṣva putra kṛtyāntareṇa vai
taruṇas tava rūpeṇa careyaṃ pṛthivīm imām
jarāṃ tvayi samādhāya taṃ yaduḥ pratyuvāca ha
anirdiṣṭā mayā bhikṣā brāhmaṇasya pratiśrutā
anapākṛtya tāṃ rājan na grahīṣyāmi te jarām
jarāyā bahavo doṣāḥ pānabhojanakāritāḥ
tasmāj jarāṃ na te rājan grahītum aham utsahe
santi te bahavaḥ putrā mattaḥ priyatarā nṛpa
pratigrahītuṃ dharmajña putram anyaṃ vṛṇīṣva vai
sa evam ukto yadunā rājā kopasamanvitaḥ
uvāca vadatāṃ śreṣṭho yayātir garhayan sutam
ka āśramas tavānyo 'sti ko vā dharmo vidhīyate
mām anādṛtya durbuddhe yad ahaṃ tava deśikaḥ
evam uktvā yaduṃ tāta śaśāpainaṃ sa manyumān
arājyā te prajā mūḍha bhavitrīti narādhipa
sa turvasuṃ sa druhyuṃ ca anuṃ ca bharatarṣabha
evam evābravīd rājā pratyākhyātaś ca tair api
śaśāpa tān api kruddho yayātir aparājitaḥ
yathā te kathitaṃ pūrvaṃ mayā rājarṣisattama
evaṃ śaptvā sutān sarvāṃś caturaḥ pūrupūrvajān
tad eva vacanaṃ rājā pūrum apy āha bhārata
taruṇas tava rūpeṇa careyaṃ pṛthivīm imām
jarāṃ tvayi samādhāya tvaṃ pūro yadi manyase
sa jarāṃ pratijagrāha pituḥ pūruḥ pratāpavān
yayātir api rūpeṇa pūroḥ paryacaran mahīm
sa mārgamāṇaḥ kāmānām antaṃ bharatasattama
viśvācyā sahito reme vane caitrarathe prabhuḥ
sa yadā dadṛśe kāmān vardhamānān mahīpatiḥ
tataḥ pūroḥ sakāśād vai svāṃ jarāṃ pratyapadyata
tatra gāthā mahārāja śṛṇu gītā yayātinā
yābhiḥ pratyāharet kāmān sarvaśo 'ṅgāni kūrmavat
na jātu kāmaḥ kāmānām upabhogena śāmyati
haviṣā kṛṣṇavartmeva bhūya evābhivardhate
yat pṛthivyāṃ vrīhiyavaṃ hiraṇyaṃ paśavaḥ striyaḥ
nālam ekasya tat sarvam iti matvā śamaṃ vrajet
yadā bhāvaṃ na kurute sarvabhūteṣu pāpakam
karmaṇā manasā vācā brahma sampadyate tadā
yadānyebhyo na bibheti yadā cāsmān na bibhyati
yadā necchati na dveṣṭi brahma sampadyate tadā
evam uktvā sa rājarṣiḥ sadāraḥ prāviśad vanam
kālena mahatā cāpi cacāra vipulaṃ tapaḥ
bhṛgutuṅge tapaś cīrtvā tapaso 'nte mahāyaśāḥ
anaśnan deham utsṛjya sadāraḥ svargam āptavān
tasya vaṃśe mahārāja pañca rājarṣisattamāḥ
yair vyāptā pṛthivī sarvā sūryasyeva gabhastibhiḥ
yados tu śṛṇu rājarṣe vaṃśaṃ rājarṣisatkṛtam
yatra nārāyaṇo jajñe harir vṛṣṇikulodvahaḥ
svasthaḥ prajāvān āyuṣmān kīrtimāṃś ca bhaven naraḥ
yayāteś caritaṃ nityam idaṃ śṛṇvan narādhipa
janamejaya uvāca
pūror vaṃśam ahaṃ brahmañ śrotum icchāmi tattvataḥ
druhyoścānor yadoś caiva turvasoś ca dvijottama
vistareṇānupūrvyā ca tad bhavān vaktum arhati
vaiśampāyana uvāca
vṛṣṇivaṃśaprasaṅgena svaṃ vaṃśaṃ pūrvam eva hi
śṛṇu pūror mahārāja vaṃśam agre mahātmanaḥ
vistareṇānupūrvyā ca yatra jāto 'si pārthiva
hanta te vartayiṣyāmi pūror vaṃśam anuttamam
druhyoścānor yadoś caiva turvasoś ca paraṃtapa
pūroḥ pravīraḥ putro 'bhūn manasyus tasya cātmajaḥ
rājā cābhayado nāma manasyor abhavat sutaḥ
tathaivābhayadasyāsīt sudhanvā ca mahīpatiḥ
sudhanvanaḥ subāhus tu raudrāśvas tasya cātmajaḥ
raudrāśvasya daśārṇeyuḥ kṛkaṇeyus tathaiva ca
kakṣeyuḥ sthaṇḍileyuś ca saṃnateyus tathaiva ca
ṛceyuś ca jaleyuś ca sthaleyuś ca mahābalaḥ
vananityo vaneyuś ca putrikāś ca daśa striyaḥ
bhadrā śūdrā ca madrā ca maladā malahā tathā
khalā balā ca rājendra taladā surathāpi ca
tathā gopabalā ca strī ratnakūṭā ca tā daśa
ṛṣir jāto 'trivaṃśe ca tāsāṃ bhartā prabhākaraḥ
rudrāyāṃ janayāmāsa somaṃ putraṃ yaśasvinam
svarbhānunā hate sūrye patamāne divo mahīm
tamo'bhibhūte loke ca prabhā yena pravartitā
svasti te 'stv iti cokto vai patamāno divākaraḥ
vacanāt tasya viprarṣer na papāta divo mahīm
atriśreṣṭhāni gotrāṇi yaś cakāra mahātapāḥ
yajñeṣv atridhanaṃ caiva surair yasya pravartitam
sa tāsu janayāmāsa putrikāsu sanāmakān
daśa putrān mahātmānas tapasy ugre ratān sadā
te tu gotrakarā rājann ṛṣayo vedapāragāḥ
svastyātreyā iti khyātāḥ kiṃtv atridhanavarjitāḥ
kakṣeyutanayās tv āsaṃs traya eva mahārathāḥ
sabhānaraś cākṣuṣaś ca paramekṣus tathaiva ca
sabhānarasya putras tu vidvān kālānalo nṛpaḥ
kālānalasya dharmajñaḥ sṛñjayo nāma vai sutaḥ
sṛñjayasyābhavat putro vīro rājā puraṃjayaḥ
janamejayo mahārāja puraṃjayasuto 'bhavat
janamejayasya rājarṣer mahāsālo 'bhavat sutaḥ
deveṣu sa parijñātaḥ pratiṣṭhitayaśās tathā
mahāmanā nāma suto mahāsālasya dhārmikaḥ
jajñe vīraḥ suragaṇaiḥ pūjitaḥ sa mahāmanāḥ
mahāmanās tu putrau dvau janayāmāsa bhārata
uśīnaraṃ ca dharmajñaṃ titikṣuṃ ca mahābalam
uśīnarasya patnyas tu pañca rājarṣivaṃśajāḥ
nṛgā kṛmī navā darvā pañcamī ca dṛṣadvatī
uśīnarasya putrās tu pañca tāsu kulodvahāḥ
tapasā caiva mahatā jātā vṛddhasya cātmajāḥ
nṛgāyās tu nṛgaḥ putraḥ kṛmyāḥ kṛmir ajāyata
navāyās tu navaḥ putro darvāyāḥ suvrato 'bhavat
dṛṣadvatyās tu saṃjajñe śibir auśīnaro nṛpa
śibes tu śibayas tāta yaudheyās tu nṛgasya ha
navasya navarāṣṭraṃ tu kṛmes tu kṛmilā purī
suvratasya tathāmbaṣṭhā titikṣos tu prajāḥ śṛṇu
titikṣur abhavad rājā pūrvasyāṃ diśi bhārata
uṣadratho mahābāhus tasya phenaḥ suto 'bhavat
phenāt tu sutapā jajñe jajñe sutapasaḥ sutaḥ
balir mānuṣayonau tu sa rājā kāñcaneṣudhiḥ
mahāyogī sa tu balir babhūva nṛpatiḥ purā
putrān utpādayāmāsa pañca vaṃśakarān bhuvi
aṅgaḥ prathamato jajñe vaṅgaḥ suhmas tathaiva ca
puṇḍraḥ kaliṅgaś ca tathā bāleyaṃ kṣatram ucyate
bāleyā brāhmaṇāś caiva tasya vaṃśakarā bhuvi
bales tu brahmaṇā datto varaḥ prītena bhārata
mahāyogitvam āyuś ca kalpasya parimāṇataḥ
caturo niyatān varṇāṃs tvaṃ ca sthāpayiteti ha
ity ukto vibhunā rājā baliḥ śāntiṃ parāṃ yayau
kālena mahatā rājan svaṃ ca sthānam upāgamat
teṣāṃ janapadāḥ pañca vaṅgāṅgāḥ suhmakās tathā
kaliṅgāḥ puṇḍrakāś caiva prajās tv aṅgasya me śṛṇu
aṅgaputro mahān āsīd rājendro dadhivāhanaḥ
dadhivāhanaputras tu rājā divirathas tathā
putro divirathasyāsīc chakratulyaparākramaḥ
vidvān dharmaratho nāma tasya citrarathaḥ sutaḥ
tena dharmarathenātha tadā viṣṇupade girau
yajatā saha śakreṇa somaḥ pīto mahātmanā
atha citrarathasyāpi putro daśaratho 'bhavat
lomapāda iti khyāto yasya śāntā sutābhavat
tasya dāśarathir vīraś caturaṅgo mahāyaśāḥ
ṛṣyaśṛṅgaprabhāvena jajñe kulavivardhanaḥ
caturaṅgasya putras tu pṛthulākṣa iti smṛtaḥ
pṛthulākṣasuto rājā campo nāma mahāyaśāḥ
campasya tu purī campā yā pūrvaṃ mālinī babhau
pūrṇabhadraprasādena haryaṅgo 'sya suto 'bhavat
tato vibhāṇḍakas tasya vāraṇaṃ śatruvāraṇam
avatārayāmāsa mahīṃ mantrair vāhanam uttamam
haryaṅgasya sutaḥ karṇo vikarṇas tasya cātmajaḥ
tasya putraśataṃ tv āsīd aṅgānāṃ kulavardhanam
ete 'ṅgavaṃśajāḥ sarve rājānaḥ kīrtitā mayā
satyavratā mahātmānaḥ prajāvanto mahārathāḥ
ṛceyos tu mahārāja raudrāśvatanayasya vai
śṛṇu vaṃśam anuproktaṃ yatra jāto 'si pārthiva
ṛceyutanayo rājan matināro mahīpatiḥ
matinārasutāś cāsaṃs trayaḥ paramadhārmikāḥ
taṃsurogho 'pratirathaḥ subāhuś caiva dhārmikaḥ
sarve vedavratasnātā brahmaṇyāḥ satyavādinaḥ
ilā nāma tu yasyāsīt kanyā vai janamejaya
brahmavādiny adhitrī ca taṃsus tām adhyagacchata
taṃsoḥ suraugho rājarṣir dharmanetro mahāyaśāḥ
brahmavādī parākrāntas tasya bhāryopadānavī
upadānavī sutāṃl lebhe caturas tān suraughataḥ
duḥṣantam atha suḥṣantaṃ pravīram anaghaṃ tathā
duḥṣantasya tu dāyādo bharato nāma vīryavān
sa sarvadamano nāma nāgāyutabalo mahān
cakravartī suto jajñe duḥṣantasya mahāyaśāḥ
śakuntalāyāṃ bharato yasya nāmnā stha bhāratāḥ
bharatasya vinaṣṭeṣu tanayeṣu mahīpateḥ
mātṝṇāṃ tāta kopeṇa yathā te kathitaṃ tadā
bṛhaspater aṅgirasaḥ putro rājan mahāmuniḥ
ayājayad bharadvājo mahadbhiḥ kratubhir vibhuḥ
pūrvaṃ tu vitathe tasya kṛte vai putrajanmani
tato 'tha vitatho nāma bharadvājāt suto 'bhavat
sa cāpi vitathaḥ putrāñ janayāmāsa pañca vai
suhotraṃ sutahotāraṃ gayaṃ gargaṃ tathaiva ca
kapilaṃ ca mahātmānaṃ sutahotuḥ sutadvayam
kāśikaś ca mahāsattvas tathā gṛtsamatiḥ prabhuḥ
tathā gṛtsamateḥ putrā brāhmaṇāḥ kṣatriyā viśaḥ
kāśyasya kāśayo rājan putro dīrghatapās tathā
babhūva dīrghatapaso vidvān dhanvaṃtariḥ sutaḥ
dhanvaṃtares tu tanayaḥ ketumān iti viśrutaḥ
atha ketumataḥ putro vīro bhīmarathaḥ smṛtaḥ
divodāsa iti khyātaḥ sarvarakṣaḥpraṇāśanaḥ
etasminn eva kāle tu purīṃ vārāṇasīṃ nṛpaḥ
śūnyāṃ niveśayāmāsa kṣemako nāma rākṣasaḥ
śaptā hi sā matimatā nikumbhena mahātmanā
śūnyā varṣasahasraṃ vai bhavitrīti nararṣabha
tasyāṃ tu śaptamātrāyāṃ divodāsaḥ prajeśvaraḥ
viṣayānte purīṃ ramyāṃ gomatyāṃ saṃnyaveśayat
bhadraśreṇyasya putrāṇāṃ śatam uttamadhanvinām
hatvā niveśayāmāsa divodāsaḥ prajeśvaraḥ
divodāsasya putras tu vīro rājā pratardanaḥ
pratardanasya putrau dvau vatso bhārgava eva ca
alarko rājaputraś ca rājā saṃnatimān bhuvi
hehayasya tu dāyādyaṃ hṛtavān vai mahīpatiḥ
ājahre pitṛdāyādyaṃ divodāsahṛtaṃ balāt
bhadraśreṇyasya putreṇa durdamena mahātmanā
divodāsena bālo hi ghṛṇayā sa visarjitaḥ
aṣṭāratho nāma nṛpaḥ suto bhīmarathasya vai
tena putreṣu bāleṣu prahṛtaṃ tasya bhārata
vairasyāntaṃ mahārāja kṣatriyeṇa vidhitsatā
alarkaḥ kāśirājas tu brahmaṇyaḥ satyasaṃgaraḥ
ṣaṣṭiṃ varṣasahasrāṇi ṣaṣṭiṃ varṣaśatāni ca
yuvā rūpeṇa sampanna āsīt kāśikulodvahaḥ
lopāmudrāprasādena paramāyur avāpa saḥ
vayaso 'nte mahābāhur hatvā kṣemakarākṣasam
ramyāṃ niveśayāmāsa purīṃ vārāṇasīṃ nṛpaḥ
alarkasya tu dāyādaḥ kṣemo nāma mahāyaśāḥ
kṣemasya ketumān putro varṣaketus tato 'bhavat
varṣaketos tu dāyādo vibhur nāma prajeśvaraḥ
ānartas tu vibhoḥ putraḥ sukumāras tato 'bhavat
sukumārasya putras tu satyaketur mahārathaḥ
suto 'bhavan mahātejā rājā paramadhārmikaḥ
vatsasya vatsabhūmis tu bhārgabhūmis tu bhārgavāt
ete tv aṅgirasaḥ putrā jātā vaṃśe 'tha bhārgave
brāhmaṇāḥ kṣatriyā vaiśyāḥ śūdrāś ca bharatarṣabha
suhotrasya bṛhat putro bṛhatas tanayās trayaḥ
ajamīḍho dvimīḍhaś ca purumīḍhaś ca vīryavān
ajamīḍhasya patnyas tu tisro vai yaśasānvitāḥ
nīlī ca keśinī caiva dhūminī ca varāṅganā
ajamīḍhasya keśinyāṃ jajñe jahnuḥ pratāpavān
ya ājahre mahāsattraṃ sarvamedham mahāmakham
patilobhena yaṃ gaṅgā vitate 'bhisasāra ha
necchataḥ plāvayāmāsa tasya gaṅgā ca tat sadaḥ
tayā ca plāvitaṃ dṛṣṭvā yajñavāṭaṃ samantataḥ
sauhotrir abravīd gaṅgāṃ kruddho bharatasattama
eṣa te triṣu lokeṣu saṃkṣipyāpaḥ pibāmy aham
asya gaṅge 'valepasya sadyaḥ phalam avāpnuhi
tataḥ pītāṃ mahātmāno gaṅgāṃ dṛṣṭvā maharṣayaḥ
upaninyur mahābhāgāṃ duhitṛtvāya jāhnavīm
yuvanāśvasya putrīṃ tu kāverīṃ jahnur āvahat
gaṅgāśāpena dehārdhaṃ yasyāḥ paścān nadīkṛtam
jahnos tu dayitaḥ putro ajako nāma vīryavān
ajakasya tu dāyādo balākāśvo mahīpatiḥ
babhūva mṛgayāśīlaḥ kuśikas tasya cātmajaḥ
pahlavaiḥ saha saṃvṛddho rājā vanacaraiḥ sa ha
kuśikas tu tapas tepe putram indrasamaṃ prabhuḥ
labheyam iti taṃ śakras trāsād abhyetya jajñivān
sa gādhir abhavad rājā maghavān kauśikaḥ svayam
viśvāmitras tu gādheyo rājā viśvarathaś ca ha
viśvajid viśvakṛc caiva tathā satyavatī nṛpa
ṛcīkāj jamadagnis tu satyavatyām ajāyata
viśvāmitrasya tu sutā devarātādayaḥ smṛtāḥ
prakhyātās triṣu lokeṣu teṣāṃ nāmāni me śṛṇu
devaśravāḥ katiś caiva yasmāt kātyāyanāḥ smṛtāḥ
śālāpatir hiraṇyākṣo reṇur yasyātha reṇukā
sāṃkṛtyo gālavo rājan maudgalyaśveti viśrutāḥ
teṣāṃ khyātāni gotrāṇi kauśikānāṃ mahātmanām
pāṇino babhravaś caiva dhānaṃjayyās tathaiva ca
pārthivā devarātāś ca sālaṅkāyanasauśravāḥ
lohityā yamadūtaś ca tathā kārīṣayaḥ smṛtāḥ
viśrutāḥ kauśikā rājaṃs tathānye saindhavāyanāḥ
ṛṣyantaravivāhyāś ca kauśikā bahavaḥ smṛtāḥ
pauravasya mahārāja brahmarṣeḥ kauśikasya ca
saṃbandho hy asya vaṃśe 'smin brahmakṣatrasya viśrutaḥ
viśvāmitrātmajānāṃ tu śunaḥśepo 'grajaḥ smṛtaḥ
bhārgavaḥ kauśikatvaṃ hi prāptaḥ sa munisattamaḥ
śabarādayaś ca saptānye viśvāmitrasya vai sutāḥ
dṛṣadvatīsutaś cāpi viśvāmitrād athāṣṭakaḥ
aṣṭakasya suto lauhiḥ prokto jahnugaṇo mayā
ājamīḍho 'paro vaṃśaḥ śrūyatāṃ bharatarṣabha
ajamīḍhāt tu nīlyāṃ vai suśāntir udapadyata
purujātiḥ suśāntes tu bāhyāśvaḥ purujātitaḥ
bāhyāśvatanayāḥ pañca babhūvur amaropamāḥ
mudgalaḥ sṛñjayaś caiva rājā bṛhadiṣus tathā
yavīnaraś ca vikrāntaḥ kṛmilāśvaś ca pañcamaḥ
pañceme rakṣaṇāyālaṃ deśānām iti viśrutāḥ
pañcānāṃ viddhi pāñcālān sphītān puṇyajanāvṛtān
alaṃ saṃrakṣaṇe teṣāṃ pāñcālā iti viśrutāḥ
mudgalasya tu dāyādo maudgalyaḥ sumahāyaśāḥ
indrasenā yato garbhaṃ vadhryaśvaṃ pratyapadyata
āsīt pañcavanaḥ putraḥ sṛñjayasya mahātmanaḥ
sutaḥ pañcavanasyāpi somadatto mahīpatiḥ
somadattasya dāyādaḥ sahadevo mahāyaśāḥ
sahadevasutaś cāpi somako nāma pārthivaḥ
somakasya suto jantur yasya putraśataṃ babhau
teṣāṃ yavīyān pṛṣato drupadasya pitā prabhuḥ
mahiṣī tv ajamīḍhasya dhūminī putragṛddhinī
tṛtīyā tava pūrveṣāṃ jananī pṛthivīpate
sā tu putrārthinī devī vratacaryāsamāhitā
tapo varṣaśataṃ tepe strībhiḥ paramaduścaram
hutvāgniṃ vidhivat sā tu pavitramitabhojanā
agnihotrakuśeṣv eva suṣvāpa janamejaya
dhūminyā sa tayā devyā ajamīḍhaḥ sameyivān
ṛkṣaṃ sā janayāmāsa dhūmavarṇaṃ sudarśanam
ṛkṣāt saṃvaraṇo jajñe kuruḥ saṃvaraṇāt tathā
yaḥ prayāgād apakramya kurukṣetraṃ cakāra ha
puṇyaṃ ca ramaṇīyaṃ ca puṇyakṛdbhir niṣevitam
tasyānvavāyaḥ sumahān yasya nāmnā stha kauravāḥ
kuroś ca putrāś catvāraḥ sudhanvā sudhanus tathā
parīkṣic ca mahābāhuḥ pravaraś cārimejayaḥ
parīkṣitas tu tanayo dhārmiko janamejayaḥ
śrutasenograsenau ca bhīmasenaś ca nāmataḥ
janamejayasya putrau tu suratho matimāṃs tathā
surathasya tu vikrāntaḥ putro jajñe vidūrathaḥ
vidūrathasya dāyāda ṛkṣa eva mahārathaḥ
dvitīyaḥ sa babhau rājā nāmnā tenaiva saṃjñitaḥ
dvāv ṛkṣau tava vaṃśe 'smin dvāv eva ca parīkṣitau
bhīmasenās trayo rājan dvāv eva janamejayau
ṛkṣasya tu dvitīyasya bhīmaseno 'bhavat sutaḥ
pratīpo bhīmasenasya pratīpasya tu śāṃtanuḥ
devāpir bāhlikaś caiva traya eva mahārathāḥ
śāṃtanoḥ prasavas tv eṣa yatra jāto 'si pārthiva
bāhlikasya tu rājyaṃ vai saptabāhlyaṃ viśāṃ pate
bāhlikasya sutaś caiva somadatto mahāyaśāḥ
jajñire somadattāt tu bhūrir bhūriśravāḥ śalaḥ
upādhyāyas tu devānāṃ devāpir abhavan muniḥ
cyavanasya putraḥ kṛtaka iṣṭaś cāsīn mahātmanaḥ
śāṃtanus tv abhavad rājā kauravāṇāṃ dhuraṃdharaḥ
kālī vicitravīryaṃ tu janayāmāsa bhārata
śāṃtanor dayitaṃ putraṃ dharmātmānam akalmaṣam
kṛṣṇadvaipāyanaś caiva kṣetre vaicitravīryake
dhṛtarāṣṭraṃ ca pāṇḍuṃ ca viduraṃ cāpy ajījanat
pāṇḍor dhanaṃjayaḥ putraḥ saubhadras tasya cātmajaḥ
abhimanyoḥ parīkṣit tu pitā tava janeśvara
eṣa te pauravo vaṃśo yatra jāto 'si pārthiva
turvasos tu pravakṣyāmi druhyoś cānor yados tathā
turvasos tu suto vahnir vahner gobhānur ātmajaḥ
gobhānos tu suto rājā triśānur aparājitaḥ
karaṃdhamas tu triśānor maruttas tasya cātmajaḥ
anyas tv āvikṣito rājā maruttaḥ kathitas tava
anapatyo 'bhavad rājā yajvā vipuladakṣiṇaḥ
duhitā saṃmatā nāma tasyāsīt pṛthivīpateḥ
dakṣiṇārthaṃ hi sā dattā saṃvartāya mahātmane
duḥṣantaṃ pauravaṃ cāpi lebhe putram akalmaṣam
evaṃ yayāteḥ śāpena jarāsaṃkramaṇe tadā
pauravaṃ turvasor vaṃśaḥ praviveśa nṛpottama
duḥṣantasya tu dāyādaḥ śarutthāmaḥ prajeśvaraḥ
śarutthāmād athākrīḍaś catvāras tasya cātmajāḥ
pāṇḍyaś ca keralaś caiva kolaś colaś ca pārthivaḥ
teṣāṃ janapadāḥ sphītāḥ pāṇḍyaś colaś ca keralāḥ
druhyos tu tanayo rājan babhrusenaś ca pārthivaḥ
aṅgārasetus tatputro marutāṃ patir ucyate
yauvanāśvena samare kṛcchreṇa nihato balī
yuddhaṃ sumahad āsīddhi māsān pari caturdaśa
aṅgārasya tu dāyādo gāndhāro nāma pārthivaḥ
khyāyate yasya nāmnā vai gāndhāraviṣayo mahān
gāndhāradeśajāś caiva turagā vājināṃ varāḥ
anos tu putro dharmo 'bhūd ghṛtas tasyātmajo 'bhavat
ghṛtāt tu duduho jajñe pracetās tasya cātmajaḥ
pracetasaḥ sucetās tu kīrtitā hy anavo mayā
babhūvus tu yadoḥ putrāḥ pañca devasutopamāḥ
sahasradaḥ payodaś ca kroṣṭā nīlo 'ñjikas tathā
sahasradasya dāyādās trayaḥ paramadhārmikāḥ
hehayaś ca hayaś caiva rājan veṇuhayas tathā
hehayasyābhavat putro dharmanetra iti śrutaḥ
dharmanetrasya kāntas tu kāntaputrās tato 'bhavan
kṛtavīryaḥ kṛtaujāś ca kṛtadhanvā tathaiva ca
kṛtāgniś ca caturtho 'bhūt kṛtavīryāt tathārjunaḥ
yaḥ sa bāhusahasreṇa saptadvīpeśvaro 'bhavat
jigāya pṛthivīm eko rathenādityavarcasā
sa hi varṣaśataṃ taptvā tapaḥ paramaduścaram
dattam ārādhayāmāsa kārtavīryo 'trisaṃbhavam
tasmai datto varān prādāc caturo bhūritejasaḥ
pūrvaṃ bāhusahasraṃ tu prārthitaṃ paramaṃ varam
adharme dhīyamānasya sadbhiḥ syān me nibarhaṇam
ugreṇa pṛthivīṃ jitvā dharmeṇaivānurañjanam
saṃgrāmān subahūñ jitvā hatvā cārīn sahasraśaḥ
saṃgrāme vartamānasya vadhaṃ cābhyadhikād raṇe
tasya bāhusahasraṃ tu yudhyataḥ kila bhārata
yogād yogeśvarasyāgre prādurbhavati māyayā
teneyaṃ pṛthivī kṛtsnā saptadvīpā sapattanā
sasamudrā sanagarā ugreṇa vidhinā jitā
tena saptasu dvīpeṣu sapta yajñaśatāni vai
prāptāni vidhinā rājñā śrūyante janamejaya
sarve yajñā mahābāho tasyāsan bhūridakṣiṇāḥ
sarve kāñcanayūpāś ca sarve kāñcanavedayaḥ
sarve devair mahārāja vimānasthair alaṃkṛtāḥ
gandharvair apsarobhiś ca nityam evopaśobhitāḥ
yasya yajñe jagau gāthāṃ gandharvo nāradas tathā
varīdāsātmajo vidvān mahimnā tasya vismitaḥ
na nūnaṃ kārtavīryasya gatiṃ yāsyanti pārthivāḥ
yajñair dānais tapobhir vā vikrameṇa śrutena vā
sa hi saptasu dvīpeṣu khaḍgī carmī śarāsanī
rathī dvīpān anucaran yogī saṃdṛśyate nṛbhiḥ
sa bhikṣām adadād vīraḥ sapta dvīpān vibhāvasoḥ
yatrāpavas tu taṃ krodhāc chaptavān arjunaṃ vibhuḥ
yasmān na varjitam idaṃ vanaṃ te mama hehaya
tasmāt te duṣkaraṃ karma kṛtam anyo hariṣyati
arjuno nāma kauravyaḥ pāṇḍavaḥ kuntinandanaḥ
chittvā bāhusahasraṃ te pramathya tarasā balī
tapasvī brāhmaṇaś ca tvāṃ haniṣyati sa bhārgavaḥ
anaṣṭadravyatā yasya babhūvāmitrakarśana
prabhāveṇa narendrasya prajā dharmeṇa rakṣataḥ
rāmāt tato 'sya mṛtyur vai tasya śāpān mahāmuneḥ
varaś caiṣa hi kauravya svayam eva vṛtaḥ purā
tasya putraśatasyāsan pañca śeṣā mahātmanaḥ
kṛtāstrā balinaḥ śūrā dharmātmāno yaśasvinaḥ
śūrasenaś ca śūraś ca dhṛṣṭoktaḥ kṛṣṇa eva ca
jayadhvajaś ca nāmnāsīd āvantyo nṛpatir mahān
kārtavīryasya tanayā vīryavanto mahārathāḥ
jayadhvajasya putras tu tālajaṅgho mahābalaḥ
tasya putrāḥ śatākhyās tu tālajaṅghā iti śrutāḥ
teṣāṃ kule mahārāja hehayānāṃ mahātmanām
vītihotrāḥ sujātāś ca bhojāś cāvantayas tathā
tauṇḍikerā iti khyātās tālajaṅghās tathaiva ca
bharatāś ca sujātāś ca bahutvān nānukīrtitāḥ
vṛṣaprabhṛtayo rājan yādavāḥ puṇyakarmiṇaḥ
vṛṣo vaṃśadharas tatra tasya putro 'bhavan madhuḥ
madhoḥ putraśataṃ tv āsīd vṛṣaṇas tasya vaṃśabhāk
vṛṣaṇād vṛṣṇayaḥ sarve madhos tu mādhavāḥ smṛtāḥ
yādavā yadunā cāgre nirucyante ca hehayāḥ
na tasya vittanāśaḥ syān naṣṭaṃ pratilabhec ca saḥ
kārtavīryasya yo janma kathayed iha nityaśaḥ
ete yayātiputrāṇāṃ pañca vaṃśā viśāṃ pate
kīrtitā lokavīrāṇāṃ ye lokān dhārayanti vai
bhūtānīva mahārāja pañca sthāvarajaṅgamam
śrutvā pañcavisargaṃ tu rājā dharmārthakovidaḥ
vaśī bhavati pañcānām ātmajānāṃ tatheśvaraḥ
labhet pañca varāṃś caiṣa durlabhān iha laukikān
āyuḥ kīrtiṃ dhanaṃ putrān aiśvaryaṃ bhūya eva ca
dhāraṇāc chravaṇāc caiva pañcavargasya bhārata
kroṣṭos tu śṛṇu rājendra vaṃśam uttamapūruṣam
yador vaṃśadharasyeha yajvanaḥ puṇyakarmaṇaḥ
kroṣṭor hi vaṃśaṃ śrutvemaṃ sarvapāpaiḥ pramucyate
yasyānvavāyajo viṣṇur harir vṛṣṇikulaprabhuḥ
vaiśampāyana uvāca
gāndhārī caiva mādrī ca kroṣṭor bhārye babhūvatuḥ
gāndhārī janayāmāsa anamitraṃ mahābalam
mādrī yudhājitaṃ putraṃ tato vai devamīḍhuṣam
teṣāṃ vaṃśas tridhā bhūto vṛṣṇīnāṃ kulavardhanaḥ
mādryāḥ putrau tu jajñāte śrutau vṛṣṇyandhakāv ubhau
jajñāte tanayau vṛṣṇeḥ śvaphalkaś citrakas tathā
śvaphalkas tu mahārāja dharmātmā yatra vartate
nāsti vyādhibhayaṃ tatra nāvarṣabhayam apyuta
kadācit kāśirājasya vibhor bharatasattama
trīṇi varṣāṇi viṣaye nāvarṣat pākaśāsanaḥ
sa tatra vāsayāmāsa śvaphalkaṃ paramārcitam
śvaphalkaparivarte ca vavarṣa harivāhanaḥ
śvaphalkaḥ kāśirājasya sutāṃ bhāryām avindata
gāndinīṃ nāma sā gāṃ tu dadau vipreṣu nityaśaḥ
dātā yajvā ca dhīraś ca śrutavān atithipriyaḥ
akrūraḥ suṣuve tasmāc chvaphalkād bhūridakṣiṇaḥ
upamadgus tathā madgur mṛdaraś cārimejayaḥ
arikṣepas tathopekṣaḥ śatrughno 'thārimardanaḥ
carmabhṛd yudhivarmā ca gṛdhramojās tathāntakaḥ
āvāhaprativāhau ca sundarā ca varāṅganā
akrūreṇaugrasenyāṃ tu sugātryāṃ kurunandana
prasenaś copadevaś ca jajñāte devavarcasau
citrakasyābhavan putrāḥ pṛthur vipṛthur eva ca
aśvagrīvo 'śvabāhuś ca supārśvakagaveṣaṇau
ariṣṭanemir aśvaś ca sudharmā dharmabhṛt tathā
subāhur bahubāhuś ca śraviṣṭhāśravaṇe striyau
aśmakyāṃ janayāmāsa śūraṃ vai devamīḍhuṣam
mahiṣyāṃ jajñire śūrād bhojyāyāṃ puruṣā daśa
vasudevo mahābāhuḥ pūrvam ānakadundubhiḥ
jajñe yasya prasūtasya dundubhyaḥ prāṇadan divi
ānakānāṃ ca saṃhrādaḥ sumahān abhavad divi
papāta puṣpavarṣaṃ ca śūrasya bhavane mahat
manuṣyaloke kṛtsne 'pi rūpe nāsti samo bhuvi
yasyāsīt puruṣāgryasya kāntiś candramaso yathā
devabhāgas tato jajñe tato devaśravāḥ punaḥ
anādhṛṣṭiḥ kanavako vatsavān atha gṛñjimaḥ
śyāmaḥ śamīko gaṇḍūṣaḥ pañca cāsya varāṅganāḥ
pṛthukīrtiḥ pṛthā caiva śrutadevā śrutaśravāḥ
rājādhidevī ca tathā pañcaitā vīramātaraḥ
kuntyasya śrutadevāyām agṛdhnuḥ suṣuve nṛpaḥ
śrutaśravāyāṃ caidyas tu śiśupālo mahābalaḥ
hiraṇyakaśipur yo 'sau daityarājo 'bhavat purā
pṛthukīrtyāṃ tu saṃjajñe tanayo vṛddhaśarmaṇaḥ
karūṣādhipater vīro dantavaktro mahābalaḥ
pṛthāṃ duhitaraṃ cakre kauntyas tāṃ pāṇḍur āvahat
yasyāṃ sa dharmavid rājā dharmāj jajñe yudhiṣṭhiraḥ
bhīmasenas tathā vātād indrāc caiva dhanaṃjayaḥ
loke 'pratiratho vīraḥ śakratulyaparākramaḥ
anamitrāc chanir jajñe kaniṣṭhād vṛṣṇinandanāt
śaineyaḥ satyakas tasmād yuyudhānas tu sātyakiḥ
uddhavo devabhāgasya mahābhāgaḥ suto 'bhavat
paṇḍitānāṃ paraṃ prāhur devaśravasam uddhavam
aśmaky alabhatāpatyam anādhṛṣṭiṃ yaśasvinam
nivṛttaśatruṃ śatrughnaṃ śrutadevā vyajāyata
śrutadevāprajātas tu naiṣādir yaḥ pariśrutaḥ
ekalavyo mahārāja niṣādaiḥ parivardhitaḥ
vatsāvate tv aputrāya vasudevaḥ pratāpavān
adbhir dadau sutaṃ vīraṃ śauriḥ kauśikam aurasam
gaṇḍūṣāya tv aputrāya viṣvakseno dadau sutam
cārudeṣṇaṃ sucāruṃ ca pañcālaṃ kṛtalakṣaṇam
asaṃgrāmeṇa yo vīro nāvartata kadācana
raukmiṇeyo mahābāhuḥ kanīyān bharatarṣabha
vāyasānāṃ sahasrāṇi yaṃ yāntaṃ pṛṣṭhato 'nvayuḥ
cārūn adyopayokṣyāmaś cārudeṣṇahatān iti
tantrijas tantripālaś ca sutau kanavakasya tu
vīraś cāśvahanuś caiva vīrau tāv atha gṛñjimau
śyāmaputraḥ sumitras tu śamīko rājyam āvahat
ajātaśatruḥ śatrūṇāṃ jajñe tasya vināśanaḥ
vasudevasya tu sutān kīrtayiṣyāmi tāñ śṛṇu
vṛṣṇes trividham etaṃ tu bahuśākhaṃ mahaujasam
dhārayan vipulaṃ vaṃśaṃ nānarthair iha yujyate
vaiśampāyana uvāca
pauravī rohiṇī nāma bāhlikasyātmajā nṛpa
jyeṣṭhā patnī mahārāja dayitānakadundubheḥ
lebhe jyeṣṭhaṃ sutaṃ rāmaṃ sāraṇaṃ śaṭham eva ca
durdamaṃ damanaṃ śvabhraṃ piṇḍārakakuśīnarau
citrāṃ nāma kumārīṃ ca rohiṇītanayā nava
citrā subhadreti punar vikhyātā kurunandana
vasudevāc ca devakyāṃ jajñe śaurir mahāyaśāḥ
rāmāc ca niśaṭho jajñe revatyāṃ dayitaḥ sutaḥ
subhadrāyāṃ rathī pārthād abhimanyur ajāyata
akrūrāt kāśikanyāyāṃ satyaketur ajāyata
vasudevasya bhāryāsu mahābhāgāsu saptasu
ye putrā jajñire śūrā nāmatas tān nibodhata
bhojaś ca vijayaś caiva śāntidevāsutāv ubhau
vṛkadevaḥ sunāmāyāṃ gadaś cāsyāḥ sutāv ubhau
agāvahaṃ mahātmānaṃ vṛkadevī vyajāyata
kanyā trigartarājasya bhartā vai śiśirāyaṇaḥ
jijñāsāṃ pauruṣe cakre na caskande 'tha pauruṣam
kṛṣṇāyasasamaprakhyo varṣe dvādaśame tadā
mithyābhiśapto gārgyas tu manyunābhisamīritaḥ
gopakanyām upādāya maithunāyopacakrame
gopālī tv apsarās tasya gopastrīveṣadhāriṇī
dhārayāmāsa gārgyasya garbhaṃ durdharam acyutam
mānuṣyāṃ gārgyabhāryāyāṃ niyogāc chūlapāṇinaḥ
sa kālayavano nāma jajñe rājā mahābalaḥ
vṛṣapūrvārdhakāyās tam avahan vājino raṇe
aputrasya sa rājñas tu vavṛdhe 'ntaḥpure śiśuḥ
yavanasya mahārāja sa kālayavano 'bhavat
sa yuddhakāmo nṛpatiḥ paryapṛcchad dvijottamān
vṛṣṇyandhakakulaṃ tasya nārado 'kathayad vibhuḥ
akṣauhiṇyā tu sainyasya mathurām abhyayāt tadā
dūtaṃ ca preṣayāmāsa vṛṣṇyandhakaniveśane
tato vṛṣṇyandhakāḥ kṛṣṇaṃ puraskṛtya mahāmatim
sametā mantrayāmāsur jarāsaṃdhabhayena ca
kṛtvā ca niścayaṃ sarve palāyanam arocayan
vihāya mathurāṃ ramyāṃ mānayantaḥ pinākinam
kuśasthalīṃ dvāravatīṃ niveśayitum īpsavaḥ
iti kṛṣṇasya janmedaṃ yaḥ śucir niyatendriyaḥ
parvasu śrāvayed vidvān nirṛṇaḥ sa sukhī bhavet
vaiśaṃpāyana uvāca
kroṣṭor evābhavat putro vṛjinīvān mahāyaśāḥ
vārjinīvatam icchanti svāhiṃ svāhākṛtāṃ varam
svāhiputro 'bhavad rājā ruṣadgur vadatāṃ varaḥ
mahākratubhir īje yo vividhair āptadakṣiṇaiḥ
śataprasūtim icchan vai ruṣadguḥ so 'gryam ātmajam
citraiś citrarathas tasya putraḥ karmabhir anvitaḥ
āsīc caitrarathir vīro yajvā vipuladakṣiṇaḥ
śaśabinduḥ paraṃ vṛttaṃ rājarṣīṇām anuṣṭhitaḥ
pṛthuśravāḥ pṛthuyaśā rājāsīcchaśabindujaḥ
śaṃsanti ca purāṇajñāḥ pārthaśravasam antaram
antarasya suyajñas tu suyajñatanayo 'bhavat
uṣato yajñam akhilaṃ svadharmam uṣatāṃ varaḥ
śineyur abhavat putra uṣataḥ śatrutāpanaḥ
maruttas tasya tanayo rājarṣir abhavan nṛpaḥ
marutto 'labhata jyeṣṭhaṃ sutaṃ kambalabarhiṣam
cacāra paramaṃ dharmam amarṣāt pretyabhāvavit
śataprasūtim icchan vai sutaṃ kambalabarhiṣaḥ
babhūva rukmakavacaḥ śataprasavataḥ sutaḥ
nihatya rukmakavacaḥ śataṃ kavacināṃ raṇe
dhanvināṃ niśitair bāṇair avāpa śriyam uttamām
jajñe ca rukmakavacāt parājit paravīrahā
jajñire pañca putrās tu mahāvīryāḥ parājitaḥ
rukmeṣuḥ pṛthurukmaś ca jyāmaghaḥ pālito hariḥ
pālitaṃ ca hariṃ caiva videhebhyaḥ pitā dadau
rukmeṣur abhavad rājā pṛthurukmaś ca saṃśritaḥ
tābhyāṃ pravrājito rājyāj jyāmagho 'vasad āśrame
praśāntaḥ sa vanasthas tu brāhmaṇenāvabodhitaḥ
jagāma ratham āsthāya deśam anyaṃ dhvajī rathī
narmadākūlam ekākī narmadāṃ mṛttikāvatīm
ṛkṣavantaṃ giriṃ jitvā śuktimatyām uvāsa saḥ
jyāmaghasyābhavad bhāryā caitrā pariṇatā satī
aputro 'pi ca rājā sa nānyāṃ bhāryām avindata
tasyāsīd vijayo yuddhe tatra kanyām avāpa saḥ
bhāryām uvāca saṃtrāsāt snuṣeti sa nareśvaraḥ
etac chrutvābravīd enaṃ kasya ceyaṃ snuṣeti vai
yas te janiṣyate putras tasya bhāryeti jātabhīḥ
ugreṇa tapasā tasyāḥ kanyāyāḥ sā vyajāyata
putryāṃ vidarbhaṃ subhāgā caitrā pariṇatā satī
rājaputryāṃ tu vidvāṃsau snuṣāyāṃ krathakaiśikau
paścād vidarbho 'janayac chūrau raṇaviśāradau
bhīmo vidarbhasya sutaḥ kuntis tasyātmajo 'bhavat
kunter dhṛṣṭaḥ suto jajñe raṇadhṛṣṭaḥ pratāpavān
dhṛṣṭasya jajñire śūrās trayaḥ paramadhārmikāḥ
āvantaś ca daśārhaś ca balī viṣṇuharaś ca yaḥ
daśārhasya suto vyomā vidvāñ jīmūta ucyate
jīmūtaputro vṛkatis tasya bhīmarathaḥ sutaḥ
atha bhīmarathasyāsīt putro navarathas tathā
tasya cāsīd daśarathaḥ śakunis tasya cātmajaḥ
tasmāt karambhaḥ kārambhir devarāto 'bhavan nṛpaḥ
devakṣatro 'bhavat tasya daivakṣatrir mahātmanaḥ
devagarbhasamo jajñe devakṣatrasya nandanaḥ
madhūnāṃ vaṃśakṛd rājā madhur madhuravāg api
madhor jajñe tu vaidarbhyāṃ purutvān puruṣottamaḥ
mātā jajñe 'tha vaidarbhyāṃ bhadravatyāṃ kurūdvaha
aikṣvākī cābhavad bhāryā mātus tasyām ajāyata
sarvasattvaguṇopetaḥ sātvatāṃ kīrtivardhanaḥ
imāṃ visṛṣṭiṃ vijñāya jyāmaghasya mahātmanaḥ
yujyate parayā prītyā prajāvāṃś ca bhavaty uta
vaiśampāyana uvāca
satvataḥ sattvasampannān kausalyā suṣuve sutān
bhajinaṃ bhajamānaṃ ca divyaṃ devāvṛdhaṃ nṛpam
andhakaṃ ca mahābāhuṃ vṛṣṇiṃ ca yadunandanam
teṣāṃ visargāś catvāro vistareṇeha tāñ śṛṇu
bhajamānasya sṛñjayyau bāhyakā copabāhyakā
āstāṃ bhārye tayos tasmāj jajñire bahavaḥ sutāḥ
nimiś ca kramaṇaś caiva viṣṇuḥ śūraḥ puraṃjayaḥ
ete bāhyakasṛñjayyāṃ bhajamānād vijajñire
ayutājit sahasrājic chatājic cātha dāsakaḥ
upabāhyakasṛñjayyāṃ bhajamānād vijajñire
yajvā devāvṛdho rājā cacāra vipulaṃ tapaḥ
putraḥ sarvaguṇopeto mama syād iti niścitaḥ
saṃyujyātmānam evaṃ sa parṇāśāyā jalaṃ spṛśan
sadopaspṛśatas tasya cakāra priyam āpagā
cintayābhiparītā sā jagāmaikaviniścayam
kalyāṇatvān narapates tasya sā nimnagottamā
nādhyagacchata tāṃ nārīṃ yasyām evaṃvidhaḥ sutaḥ
jāyet tasmāt svayaṃ hanta bhavāmy asya sahavratā
atha bhūtvā kumārī sā bibhratī paramaṃ vapuḥ
varayāmāsa nṛpatiṃ tām iyeṣa ca sa prabhuḥ
atha sā daśame māsi suṣuve saritāṃ varā
putraṃ sarvaguṇopetaṃ babhruṃ devāvṛdhān nṛpāt
anuvaṃśe purāṇajñā gāyantīti pariśrutam
guṇān devāvṛdhasyātha kīrtayanto mahātmanaḥ
yathaivāgre śrutaṃ dūrād apaśyāma tathāntikāt
babhruḥ śreṣṭho manuṣyāṇāṃ devair devāvṛdhaḥ samaḥ
ṣaṣṭiś ca ṣaṭ ca puruṣāḥ sahasrāṇi ca sapta ca
ete 'mṛtatvaṃ samprāptā babhror daivāvṛdhād iti
yajvā dānapatir dhīmān brahmaṇyaḥ sudṛḍhāyudhaḥ
tasyānvavāyaḥ sumahān bhojā ye mārtikāvatāḥ
andhakāt kāśyaduhitā caturo 'labhatātmajān
kukuraṃ bhajamānaṃ ca śamiṃ kambalabarhiṣam
kukurasya suto dhṛṣṇur dhṛṣṇos tu tanayas tathā
kapotaromā tasyātha taittiris tanayo 'bhavat
jajñe punar vasus tasmād abhijit tu punar vasoḥ
tasya vai putramithunaṃ babhūvābhijitaḥ kila
āhukaś cāhukī caiva khyātau khyātimatāṃ varau
imāś codāharanty atra gāthāḥ prati tam āhukam
śvetena parivāreṇa kiśorapratimo mahān
aśīticarmaṇā yukto nāhukaḥ prathamaṃ vrajet
nāputravān nāśatado nāsahasraśatāyudhaḥ
nāśuddhakarmā nāyajvā yo bhojam abhito vrajet
pūrvasyāṃ diśi nāgānāṃ bhojasyety anumodanam
rūpyakāñcanakakṣyāṇāṃ sahasrāṇi daśāpi ca
tāvanty eva sahasrāṇi uttarasyāṃ tathā diśi
ā bhūmipālān bhojān svān atiṣṭhan kiṃkiṇīkinaḥ
āhukīṃ cāpy avantibhyaḥ svasāraṃ dadur andhakāḥ
āhukasya tu kāśyāyāṃ dvau putrau saṃbabhūvatuḥ
devakaś cograsenaś ca devagarbhasamāv ubhau
devakasyābhavan putrāś catvāras tridaśopamāḥ
devavān upadevaś ca sudevo devarakṣitaḥ
kumāryaḥ sapta cāpyāsan vasudevāya tā dadau
devakī śāntidevā ca sudevā devarakṣitā
vṛkadevy upadevī ca sunāmnī caiva saptamī
navograsenasya sutās teṣāṃ kaṃsas tu pūrvajaḥ
nyagrodhaś ca sunāmā ca kaṅkuśaṅkusubhūmayaḥ
rāṣṭrapālo 'tha sutanur anādhṛṣṭiś ca puṣṭimān
eṣāṃ svasāraḥ pañcāsan kaṃsā kaṃsavatī tathā
sutanū rāṣṭrapālī ca kaṅkā caiva varāṅganā
ugrasenaḥ sahāpatyo vyākhyātaḥ kukurodbhavaḥ
kukurāṇām imaṃ vaṃśaṃ dhārayann amitaujasām
ātmano vipulaṃ vaṃśaṃ prajāvān āpnute naraḥ
vaiśampāyana uvāca
bhajamānasya putro 'tha rathamukhyo vidūrathaḥ
rājādhidevaḥ śūras tu vidūrathasuto 'bhavat
rājādhidevasya sutā jajñire vīryavattarāḥ
dattātidattau balinau śoṇāśvaḥ śvetavāhanaḥ
śamī ca daṇḍaśarmā ca dattaśatruś ca śatrujit
śravaṇā ca śraviṣṭhā ca svasārau saṃbabhūvatuḥ
śamīputraḥ pratikṣatraḥ pratikṣatrasya cātmajaḥ
svayaṃbhojaḥ svayaṃbhojāddhṛdikaḥ saṃbabhūva ha
tasya putrā babhūvur hi sarve bhīmaparākramāḥ
kṛtavarmāgrajas teṣāṃ śatadhanvā tu madhyamaḥ
devāntaś ca narāntaś ca bhiṣag vaitaraṇaś ca yaḥ
sudāntaś cādhidāntaś ca kīnāśo dāmadambhakau
devāntasyābhavat putro vidvān kambalabarhiṣaḥ
asamaujās tathā vīro nāsamaujāś ca tāv ubhau
ajātaputrāya sutān pradadāv asamaujase
sudaṃṣṭraṃ ca sucāruṃ ca kṛṣṇam ity andhakāḥ smṛtāḥ
gāndhārī caiva mādrī ca kroṣṭor bhārye babhūvatuḥ
gāndhārī janayāmāsa sumitraṃ mitranandanam
mādrī yudhājitaṃ putraṃ tato vai devamīḍhuṣam
anamitram amitrāṇāṃ jetāraṃ ca mahābalam
anamitrasuto nighno nighnasya dvau babhūvatuḥ
prasenaś cātha satrājic chatrusenājitāv ubhau
praseno dvāravatyāṃ tu niviśantyāṃ mahāmaṇim
divyaṃ syamantakaṃ nāma samudrād upalabdhavān
sa maṇiḥ syandate rukmaṃ vṛṣṇyandhakaniveśane
kālavarṣī ca parjanyo na ca vyādhibhayaṃ bhavet
lipsāṃ cakre prasenāt tu maṇiratnaṃ syamantakam
govindo na ca taṃ lebhe śakto 'pi na jahāra saḥ
kadācin mṛgayāṃ yātaḥ prasenas tena bhūṣitaḥ
syamantakakṛte siṃhād vadhaṃ prāpa vanecarāt
atha siṃhaṃ pradhāvantam ṛkṣarājo mahābalaḥ
nihatya maṇiratnaṃ tam ādāya bilam āviśat
tato vṛṣṇyandhakāḥ kṛṣṇaṃ prasenavadhakāraṇāt
prārthanāṃ tāṃ maṇer buddhvā sarva eva śaśaṅkire
sa śaṅkyamāno dharmātmā nakārī tasya karmaṇaḥ
āhariṣye maṇim iti pratijñāya vanaṃ yayau
prasenasya padaṃ gṛhya puruṣair āptakāribhiḥ
ṛkṣavantaṃ girivaraṃ vindhyaṃ ca girim uttamam
anveṣayan pariśrāntaḥ sa dadarśa mahāmanāḥ
sāśvaṃ hataṃ prasenaṃ tu nāvindac caiva taṃ maṇim
atha siṃhaḥ prasenasya śarīrasyāvidūrataḥ
ṛkṣena nihato dṛṣṭaḥ pādair ṛkṣasya sūcitaḥ
pādais tair anviyāyātha guhām ṛkṣasya mādhavaḥ
mahaty ṛkṣabile vāṇīṃ śuśrāva pramaderitām
dhātryā kumāram ādāya sutaṃ jāmbavato nṛpa
krīḍāpayantyā maṇinā mā rodīr ity atheritām
dhātryuvāca
siṃhaḥ prasenam avadhīt siṃho jāmbavatā hataḥ
sukumāraka mā rodīs tava hy eṣa syamantakaḥ
vyaktīkṛtaś ca śabdaḥ sa tūrṇaṃ cāpi yayau bilam
śārṅgadhanvā bilasthaṃ tu jāmbavantaṃ dadarśa ha
yuyudhe vāsudevas tu bile jāmbavatā saha
bāhubhyām eva govindo divasān ekaviṃśatim
praviṣṭe tu bilaṃ kṛṣṇe vasudevapuraḥsarāḥ
punar dvāravatīm etya hataṃ kṛṣṇaṃ nyavedayan
vāsudevas tu nirjitya jāmbavantaṃ mahābalam
lebhe jāmbavatīṃ kanyām ṛkṣarājasya saṃmatām
maṇiṃ syamantakaṃ caiva jagrāhātmaviśuddhaye
anunīyarkṣarājānaṃ niryayau ca tadā bilāt
evaṃ sa maṇim āhṛtya viśodhyātmānam acyutaḥ
dadau satrājite taṃ vai sarvasātvatasaṃsadi
evaṃ mithyābhiśastena kṛṣṇenāmitraghātinā
ātmā viśodhitaḥ pāpād vinirjitya syamantakam
satrājito daśa tv āsan bhāryās tāsāṃ śataṃ sutāḥ
khyātimantas trayas teṣāṃ bhaṅgakāras tu pūrvajaḥ
vīro vātapatiś caiva upasvāvāṃs tathaiva ca
kumāryaś cāpi tisro vai dikṣu khyātā narādhipa
satyabhāmottamā strīṇāṃ vratinī ca dṛḍhavratā
tathā padmāvatī caiva bhāryāḥ kṛṣṇasya tā dadau
sabhākṣo bhaṅgakārāt tu nāreyaś ca narottamau
jajñāte guṇasampannau viśrutau guṇasaṃpadā
madhoḥ putrasya jajñe 'tha pṛśniḥ putro yudhājitaḥ
jajñāte tanayau pṛśneḥ śvaphalkaś citrakas tathā
śvaphalkaḥ kāśirājasya sutāṃ bhāryām avindata
gāṃdīṃ tasyās tu gāṃdītvaṃ sadā gāḥ pradadau hi sā
tasyāṃ jajñe tadā vīraḥ śrutavān iti bhārata
akrūro 'tha mahābhāgo yajvā vipuladakṣiṇaḥ
upāsaṅgas tathā madgur mṛduraś cārimardanaḥ
girikṣipas tathopekṣaḥ śatruhā cārimejayaḥ
carmabhṛc cārivarmā ca gṛdhramojā naras tathā
āvāhaprativāhau ca sundarā ca varāṅganā
viśrutā sāmbamahiṣī kanyā cāsya vasuṃdharā
rūpayauvanasampannā sarvasattvamanoharā
akrūreṇaugrasenyāṃ tu sugātryāṃ kurunandana
sudevaś copadevaś ca jajñāte devavarcasau
citrakasyābhavan putrāḥ pṛthur vipṛthur eva ca
aśvaseno 'śvabāhuś ca supārśvakagaveṣaṇau
ariṣṭanemes tu sutā dharmo dharmabhṛd eva ca
subāhur bahubāhuś ca śraviṣṭhāśravaṇe striyau
imāṃ mithyābhiśastiṃ yaḥ kṛṣṇasya samudāhṛtām
veda mithyābhiśāpās taṃ na spṛśanti kadācana
vaiśampāyana uvāca
yat tat satrājite kṛṣṇo maṇiratnaṃ syamantakam
adāt tad dhārayad babhrur bhojena śatadhanvanā
sadā hi prārthayāmāsa satyabhāmām aninditām
akrūro 'ntaram anvicchan maṇiṃ caiva syamantakam
satrājitaṃ tato hatvā śatadhanvā mahābalaḥ
rātrau taṃ maṇim ādāya tato 'krūrāya dattavān
akrūras tu tadā ratnam ādāya bharatarṣabha
samayaṃ kārayāṃcakre nāvedyo 'haṃ tvayācyute
vayam abhyupapatsyāmaḥ kṛṣṇena tvāṃ pradharṣitam
mamādya dvārakā sarvā vaśe tiṣṭhaty asaṃśayam
hate pitari duḥkhārtā satyabhāmā yaśasvinī
prayayau ratham āruhya nagaraṃ vāraṇāvatam
satyabhāmā tu tad vṛttaṃ bhojasya śatadhanvanaḥ
bhartur nivedya duḥkhārtā pārśvasthāśrūṇy avartayat
pāṇḍavāṇāṃ tu dagdhānāṃ hariḥ kṛtvodakaṃ tadā
kulyārthe ca sa bhrātṝṇāṃ nyayojayata sātyakim
tatas tvaritam āgamya dvārakāṃ madhusūdanaḥ
pūrvajaṃ halinaṃ śrīmān idaṃ vacanam abravīt
hataḥ prasenaḥ siṃhena satrājic chatadhanvanā
syamantakaḥ sa madgāmī tasya prabhur ahaṃ vibho
tadāroha rathaṃ śīghraṃ bhojaṃ hatvā mahābalam
syamantako mahābāho saha nau sa bhaviṣyati
tataḥ pravavṛte yuddhaṃ tumulaṃ bhojakṛṣṇayoḥ
śatadhanvā tato 'krūram avaikṣat sarvatodiśam
anāptau ca vadhārhau ca kṛtvā bhojajanārdanau
śakto 'pi śāṭhyāddhārdikyaṃ nākrūro 'bhyupapadyata
apayāne tato buddhiṃ bhojaś cakre bhayārditaḥ
yojanānāṃ śataṃ sāgraṃ hayayā pratyapadyata
vikhyātā hṛdayā nāma śatayojanagāminī
bhojasya vaḍavā rājan yayā kṛṣṇam ayodhayat
kṣīṇāṃ javena hṛdayām adhvanaḥ śatayojane
dṛṣṭvā rathasya svāṃ vṛddhiṃ śatadhanvānam ārdayat
tatas tasyā hayāyās tu śramāt khedāc ca bhārata
kham utpetur atha prāṇāḥ kṛṣṇo rāmam athābravīt
tiṣṭhasveha mahābāho dṛṣṭadoṣā hayā mayā
padbhyāṃ gatvā hariṣyāmi maṇiratnaṃ syamantakam
padbhyām eva tato gatvā śatadhanvānam acyutaḥ
mithilām abhito rājañ jaghāna paramāstravit
syamantakaṃ ca nāpaśyaddhatvā bhojaṃ mahābalam
nivṛttaṃ cābravīt kṛṣṇaṃ ratnaṃ dehīti lāṅgalī
nāstīti kṛṣṇaś covāca tato rāmo ruṣānvitaḥ
dhikśabdapūrvam asakṛt pratyuvāca janārdanam
bhrātṛtvān marṣayāmy eṣa svasti te 'stu vrajāmy aham
kṛtyaṃ na me dvārakayā na tvayā na ca vṛṣṇibhiḥ
praviveśa tato rāmo mithilām arimardanaḥ
sarvakāmair upacitair maithilenābhipūjitaḥ
etasminn eva kāle tu babhrur matimatāṃ varaḥ
nānārūpān kratūn sarvān ājahāra nirargalān
dīkṣāmayaṃ sa kavacaṃ rakṣārthaṃ praviveśa ha
syamantakakṛte prājño gāṃdīputro mahāyaśāḥ
arthān ratnāni cāgryāṇi dravyāṇi vividhāni ca
ṣaṣṭiṃ varṣāṇi dharmātmā yajñeṣu viniyojayat
akrūrayajñā iti te khyātās tasya mahātmanaḥ
bahvannadakṣiṇāḥ sarve sarvakāmapradāyinaḥ
atha duryodhano rājā gatvā sa mithilāṃ prabhuḥ
gadāśikṣāṃ tato divyāṃ balabhadrād avāptavān
prasādya tu tato rāmo vṛṣṇyandhakamahārathaiḥ
ānīto dvārakām eva kṛṣṇena ca mahātmanā
akrūras tv andhakaiḥ sārdham apāyād bharatarṣabha
hatvā satrājitaṃ yuddhe sahabandhuṃ mahābalī
jñātibhedabhayāt kṛṣṇas tam upekṣitavān atha
apayāte tadākrūre nāvarṣat pākaśāsanaḥ
anāvṛṣṭyā tadā rāṣṭram abhavad bahudhā kṛśam
tataḥ prasādayāmāsur akrūraṃ kukurāndhakāḥ
punar dvāravatīṃ prāpte tasmin dānapatau tataḥ
pravavarṣa sahasrākṣaḥ kacche jalanidhes tadā
kanyāṃ ca vāsudevāya svasāraṃ śīlasaṃmatām
akrūraḥ pradadau dhīmān prītyarthaṃ kurunandana
atha vijñāya yogena kṛṣṇo babhrugataṃ maṇim
sabhāmadhyagataṃ prāha tam akrūraṃ janārdanaḥ
yat tad ratnaṃ maṇivaraṃ tava hastagataṃ vibho
tat prayacchasva mānārha mayi mānāryakaṃ kṛthāḥ
ṣaṣṭivarṣagate kāle yad roṣo 'bhūt tadā mama
sa saṃrūḍho 'sakṛtprāptas tataḥ kālātyayo mahān
tataḥ kṛṣṇasya vacanāt sarvasātvatasaṃsadi
pradadau taṃ maṇiṃ babhrur akleśena mahāmatiḥ
tatas tam āryavatprāptaṃ babhror hastād ariṃdamaḥ
dadau hṛṣṭamanāḥ kṛṣṇas taṃ maṇiṃ babhrave punaḥ
sa kṛṣṇahastāt samprāpya maṇiratnaṃ syamantakam
ābadhya gāṃdinīputro virarājāṃśumān iva
janamejaya uvāca
vistareṇaiva sarvāṇi karmāṇi ripughātinaḥ
śrotum icchāmy aśeṣeṇa hareḥ kṛṣṇasya dhīmataḥ
karmaṇām ānupūrvyā ca prādurbhāvāś ca ye vibhoḥ
yā cāsya prakṛtir brahmaṃs tāṃ ca vyākhyātum arhasi
kathaṃ ca bhagavān viṣṇuḥ sureśo 'riniṣūdanaḥ
vasudevakule dhīmān vāsudevatvam āgataḥ
amarair āvṛtaṃ puṇyaṃ puṇyakṛdbhir alaṃkṛtam
devalokaṃ samutsṛjya martyalokam ihāgataḥ
devamānuṣayor netā dyor bhuvaḥ prabhavo vibhuḥ
kimarthaṃ divyam ātmānaṃ mānuṣye saṃnyayojayat
yaś cakraṃ vartayaty eko mānuṣāṇām anāmayam
mānuṣye sa kathaṃ buddhiṃ cakre cakrabhṛtāṃ varaḥ
gopāyanaṃ yaḥ kurute jagataḥ sārvalaukikam
sa kathaṃ gāṃ gato viṣṇur gopatvam agamad vibhuḥ
mahābhūtāni bhūtātmā yo dadhāra cakāra ca
śrīgarbhaḥ sa kathaṃ garbhe striyā bhūcarayā dhṛtaḥ
yena lokān kramair jitvā tribhis trīṃs tridaśepsayā
sthāpitā jagato mārgās trivargaprabhavās trayaḥ
yo 'ntakāle jagat pītvā kṛtvā toyamayaṃ vapuḥ
lokam ekārṇavaṃ cakre dṛśyādṛśyena vartmanā
yaḥ purāṇe purāṇātmā vārāhaṃ vapur āsthitaḥ
viṣāṇāgreṇa vasudhām ujjahārārisūdanaḥ
yaḥ purā puruhūtārthe trailokyam idam avyayam
dadau jitvā vasumatīṃ surāṇāṃ surasattamaḥ
yena saiṃhaṃ vapuḥ kṛtvā dvidhā kṛtvā ca tat punaḥ
pūrvadaityo mahāvīryo hiraṇyakaśipur hataḥ
yaḥ purā hy analo bhūtvā aurvaḥ saṃvartako vibhuḥ
pātālastho 'rṇavagataṃ papau toyamayaṃ haviḥ
sahasracaraṇaṃ brahman sahasrāṃśuṃ sahasraśaḥ
sahasraśirasaṃ devaṃ yam āhur vai yuge yuge
nābhyaraṇyāṃ samutpannaṃ yasya paitāmahaṃ gṛham
ekārṇavagate loke tat paṅkajam apaṅkajam
yena te nihatā daityāḥ saṃgrāme tārakāmaye
sarvadevamayaṃ kṛtvā sarvāyudhadharaṃ vapuḥ
garuḍasthena cotsiktaḥ kālanemir nipātitaḥ
uttarānte samudrasya kṣīrodasyāmṛtodadheḥ
yaḥ śete śāśvataṃ yogam āsthāya timiraṃ mahat
surāraṇir garbham adhatta divyaṃ tapaḥprakarṣād aditiḥ purāṇam
śakraṃ ca yo daityagaṇāvaruddhaṃ garbhāvasāne nakṛśaṃ cakāra
padāni yo lokapadāni kṛtvā cakāra daityān salilāśayasthān
kṛtvā ca devāṃs tridivasya devāṃś cakre sureśaṃ puruhūtam eva
gārhapatyena vidhinā anvāhāryeṇa karmaṇā
agnim āhavanīyaṃ ca vedīṃ caiva kuśān sruvam
prokṣaṇīyaṃ dhruvāṃ caiva āvabhṛthyaṃ tathaiva ca
arāṃs trīṇi ca yaś cakre havyakavyapradān makhe
havyādāṃś ca surāṃś cakre kavyādāṃś ca pitṝn api
bhāgārthe yajñavidhinā yogajño yajñakarmaṇi
yūpān samitsrucaṃ somaṃ pavitraṃ paridhīn api
yajñiyāni ca dravyāṇi yajñāṃś ca cayanānalān
sadasyān yajamānāṃś ca medhādīṃś ca kratūttamān
vibabhāja purā yaś ca pārameṣṭhyena karmaṇā
yugānurūpaṃ yaḥ kṛtvā lokān anu parikraman
kṣaṇā nimeṣāḥ kāṣṭhāś ca kalās traikālyam eva ca
muhūrtās tithayo māsā dinasaṃvatsarās tathā
ṛtavaḥ kālayogāś ca pramāṇaṃ vividhaṃ nṛṣu
āyuḥ kṣetrāṇy upacayo lakṣaṇaṃ rūpasauṣṭhavam
trayo varṇās trayo lokās traividyaṃ pāvakās trayaḥ
traikālyaṃ trīṇi karmāṇi trayo 'pāyās trayo guṇāḥ
sṛṣṭā lokās trayo 'nantā yenānantyena vartmanā
sarvabhūtaguṇasraṣṭā sarvabhūtaguṇātmakaḥ
nṛṇām indriyapūrveṇa yogena ramate ca yaḥ
gatāgatābhyāṃ yo netā tatreha ca vidhīśvaraḥ
yo gatir dharmayuktānām agatiḥ pāpakarmaṇām
cāturvarṇyasya prabhavaś cāturvarṇyasya rakṣitā
cāturvidyasya yo vettā cāturāśramyasaṃśrayaḥ
digantaro nabhobhūto vāyur vāyuvibhāvanaḥ
candrasūryadvayaṃ jyotir yogīśaḥ kṣaṇadātanuḥ
yaḥ paraṃ śrūyate jyotir yaḥ paraṃ śrūyate tapaḥ
yaḥ paraṃ prāha parataḥ paraṃ yaḥ paramātmavān
ādityādis tu yo divyo yaś ca daityāntako vibhuḥ
yugānteṣv antako yaś ca yaś ca lokāntakāntakaḥ
setur yo lokasetūnāṃ medhyo yo medhyakarmaṇām
vedyo yo vedaviduṣāṃ prabhur yaḥ prabhavātmanām
somabhūtaś ca bhūtānām agnibhūto 'gnivarcasām
