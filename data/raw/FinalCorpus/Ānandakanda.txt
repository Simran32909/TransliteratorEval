kailāsaśikharāsīnaṃ kālakandarpanāśanam
prasannaṃ parameśānaṃ jagadānandakāraṇam
praṇamya parayā bhaktyā bhairavī stutimātanot
devadeva mahādeva janmadāridryanāśana
prasīda karuṇāmūrte prasanna parameśvara
divyāgamarahasyāni kulakaulādikāni ca
jāne tava prasādena māyāmaṅgalavigraha
śrotumicchāmi sarveśa tava divyarasāyanam
jarājanmāmayaghnaṃ ca khecaratvādisiddhidam
dāridryaduḥkhaśamanaṃ brahmatvādivarapradam
īśvara uvāca
sādhu sādhu mahābhāge sarvalokopakāriṇi
tatsarvaṃ jāyate sūtācchuddhātmaprāṇavallabhe
sarvalokopakārārthaṃ guhyāt guhyatamaṃ hitam
rasendrasya samutpattiṃ lakṣaṇaṃ ca surārcite
tatsarvaṃ sampravakṣyāmi śṛṇu bhairavi samprati
surendrair munibhir divyaiḥ gandharvoragakiṃnaraiḥ
prārthito bhavatyāṃ tu kumārotpattim icchadbhiḥ
tārakāsuranāśāya lokānāṃ rakṣaṇāya ca
tadā himālayagireḥ guhāyāṃ suciraṃ priye
saṃkrīḍamānayoḥ kālo gato naḥ putralipsayā
trijagatkṣobhi surataṃ tyajituṃ preṣitaḥ suraiḥ
kapotarūpamāsthāya vahniḥ prāgād gavākṣataḥ
taṃ dṛṣṭvā lajjayā devi visṛṣṭaṃ surataṃ mayā
nikṣiptaṃ vadane vahnerāvayosteja ujjvalam
tena dandahyamāno'gnirgaṅgāyāṃ tannyamajjayat
tena gaṅgāpi saṃtaptā tadbahir visasarja ca
tat dvidhābhūdbahiḥ prāpya caikaṃ skandaprasūtaye
anyacchuddharaso jāto hyāpadaṃbudhipāradaḥ
śatayojananimneṣu pañcakūpeṣu saṃsthitaḥ
tanmalā dhātavo jātā maṇayo divyavastu ca
tattatkṣetraviśeṣeṇa nāmavarṇādikān guṇān
bhinnaḥ prāpto rasendro'yaṃ janmadāridryabhañjanaḥ
te kūpāḥ pralaye pañca saṃjñā jātādi vai mukhāḥ
sasaṃcavarṇāṃ nivṛttyā nikṣiptā niyutāni hi
pañcavarṇāni deveśi sarvasattvayutāni ca
pūrvasyāṃ pāradaḥ śveto nānāvarṇairgadāpahaḥ
cañcalo dakṣiṇasyāṃ tu rasendro nīlavarṇavān
doṣahīno'tirūkṣaśca sutarāṃ capalaḥ priye
tena jātā bhujaṅgendrā jarājanmagadoṣojjhitāḥ
paścimasyāṃ tu sūtākhyaḥ pītavarṇo 'tirūkṣakaḥ
śrībhairavī
rasopadeśadātāraṃ tacchiṣyaṃ kākinīstriyam
rasapūjāṃ tu pṛcchāmi yathāvat kathayasva me
śrībhairavaḥ
śṛṇu bhairavi tatsarvamapūrvaṃ kathayāmi te
ācāryo jñānavāndakṣaḥ śīlavān guṇavān śuciḥ
dharmajñaḥ satyasaṃdhaśca rasaśāstraviśāradaḥ
vedavedāntatattvajño nirmalaḥ śivavatsalaḥ
devībhaktaḥ sadā śānto rasamaṇḍapakovidaḥ
mantrasiddho mahāvīro devatāyāgatatparaḥ
rasadīkṣāvidhānajño mantrauṣadhamahārasān
rāgasaṃkhyāṃ bījakalpaṃ dvandvamelāpanaṃ biḍam
rañjanaṃ sāraṇāṃ tailaṃ dalāni krāmaṇāni ca
varṇotkarṣaṃ mṛdutvaṃ ca jāraṇaṃ bālavṛddhayoḥ
khecarīṃ bhūcarīṃ caiva yo vetti sa gururbhavet
gurubhaktaḥ sadācāro lobhamāyāvivarjitaḥ
nispṛho nirahaṅkāraḥ satyavāṅniyamasthitaḥ
nirālasyaḥ svadharmajñaḥ ṣaṭkarmanirataḥ sudhīḥ
dambhahiṃsādinirmuktaḥ śivācāreṣu dīkṣitaḥ
atyantasādhakaḥ śānto mantrānuṣṭhānatatparaḥ
dāntaḥ śiṣyaḥ sa vijñeyaḥ śaktimān gatamatsaraḥ
ākuñcitasnigdhakeśā padmapatrāyatekṣaṇā
dīrghottuṅgaghrāṇakeśā vidrumādharaśobhitā
dāḍimībījadaśanā kambugrīvonnatastanī
śirīṣamālāmṛdulabāhupāśavirājitā
saṃkīrṇorasthalā nimnanābhiḥ sūkṣmā calāṅgakā
talodarī romarājivalitrayavibhūṣitā
viśālajaghanopetā rambhoruḥ subhagā priyā
kādalopamajaṅghā ca pāṭalāṅghrisaroruhā
śoṇāmalanakhopetā rājahaṃsagatiḥ śubhā
kalakokilanidhvānakalakaṇṭhādimañjulā
pippalachadasaṃkāśasmaramandiramaṇḍitā
yuvatī śyāmalā snigdhā surūpā śubhalakṣaṇā
cumbanasparśanāśleṣaratikarmavicakṣaṇā
bahule yā puṣpavatī pakṣe sā kākinī smṛtā
svasvavarṇasadbhūtā grāhyā vāpyanyavarṇajā
rasakarmaṇi dīkṣāyāṃ prayoge ca rasāyane
kākinyabhāve taruṇī surūpānyāthavā bhavet
gandhakaṃ goghṛtopetaṃ niṣkaṃ triḥ saptavāsaram
prātardadyāttu sā nārī kākinīsadṛśā bhavet
dhārmikaḥ pāpabhīruśca balavān jñānavittamaḥ
nyāyaśreṣṭhaḥ sarvasamo rasāgamaviśāradaḥ
bhūpatiścāsya mantrī ca sarvaśāstraviśāradaḥ
sarvadharmarataḥ śreṣṭho nyāyamārgapravartakaḥ
rasaśālāṃ pravakṣyāmi rasendrasya varānane
nirṇayecca nirātaṅke deśe ca nirupaplave
āstikaprāṇisubhage dhanadhānyasamākule
saurājye pūrṇavibhave nirapāye hyanindake
nagare sarvavarṇāḍhye mahāmāheśvarāvṛte
tatrāpi vijaye sthāne pavitre ca surakṣite
savyālapaśupakṣyādisaṃbādhaparivarjite
samasthale ca prākāraparighārgalabhūṣite
nāraṅgadāḍimaḍahajambīraphalapūrake
tālahintālavakulanārikelāmlapāṭale
aśokajambūpanasasālapuṃnāgamaṇḍite
kapitthapūgasaraladevadārusubilvake
dhātrīnyagrodhavaraṇamadhūkāmrātamaṇḍite
ketakīmallikājātīyūthikāmālatīyute
māgadhīkundakuravatilake śatapatrake
kumudotpalakalhārapuṇḍarīkāṃbujotpalaiḥ
haṃsasārasakāraṇḍacakravākavirājitaiḥ
sarobhiḥ śītalajale paritaḥ pariveṣṭite
śītānilābhilulitalalitaprasavāñcite
citrodyāne'tirucire rasaśālāṃ prakalpayet
ṣoḍaśastambharucirāṃ caturaśrāṃ samāyatām
manojñāṃ devadeveśi mattavāraṇasaṃyutām
vātāyanasamopetāṃ kavāṭārgalarakṣitām
kakṣapatākāsaṃyuktāṃ sarvopakaraṇojjvalām
samālikhitadikpālāṃ samarcitavināyakām
pratiṣṭhitomāmāheśāṃ dvārapālaiśca rakṣitām
bherīkāhalaghaṇṭādidivyavādyavināditām
vāstulakṣaṇasaṃyuktāṃ rasaśālāṃ prakalpayet
śālāyāṃ vedikā kāryā sudṛḍhā darpaṇopamā
iṣṭakaiḥ khacitā ramyā sasopānā salakṣaṇā
kapilāgomayāliptā hiraṇyakalaśāvṛtā
vedikāyāṃ rasendrasya bhadrapīṭhaṃ prakalpayet
bhadrapīṭhe likhetsamyak sindūreṇa dvihastakam
ṣaṭkoṇaṃ vasupatraṃ ca tadbahiścāṣṭapatrakam
kamalaṃ caturaśraṃ ca caturdvāropaśobhitam
rasaliṅgaṃ nyasedyantre puṣpādyaiśca samarcayet
atha sandhyāṃ pravakṣyāmi rasakarmaphalapradām
praviśedrasaśālāṃ ca snātaḥ śuddho'nulepitaḥ
śuklamālyāmbaradharaḥ saṃyatātmā jitendriyaḥ
yatavāg gurubhaktaśca satyavādī dṛḍhavrataḥ
upaviśya samācāmet mṛdule citrakambale
vāṅmāyāśrīyutaṃ toyam ātmavidyāśivātmakam
tattvaṃ ca śodhayāmīti trivāraṃ vidhivatpibet
dhyāyedvaradagāyatrīṃ trivāraṃ prajapetpriye
rasabhairavagāyatrīṃ śṛṇu bhairavi tattvataḥ
aiṃ raseśvarāya vidmahe rasāṅkuśāya dhīmahi
tannaḥ sūtaḥ pracodayāt
koṭisūryapratīkāśaṃ daśakoṭīndusaṃnibham
śubhraṃ pañcamukhaṃ devaṃ trinetraṃ candraśekharam
aṣṭādaśabhujaṃ śāntaṃ pañcakṛtyaparāyaṇam
śuklamālyāṃbaradharaṃ nāgayajñopavītinam
sphaṭikasaṅkāśaṃ pretārūḍhaṃ raseśvaram
nīlakaṇṭhaṃ ca sarvajñaṃ sarvābharaṇabhūṣitam
varadaṃ rasaśāstraṃ ca pāradaṃ bhujaṅgaṃ sudhām
śaṅkhabhaiṣajyakodaṇḍaśūlakhaṭvāṅgasāyakam
ḍamaruṃ karavālaṃ ca gadāṃ pāvakamīśvari
ārogyaṃ divyamālāṃ ca hyabhayaṃ dvinavaiḥ karaiḥ
rasāṅkuśīṃ nijotsaṅge bibhrāṇaṃ vṛṣavāhanam
kapardabhāraruciraṃ mandahāsānanaṃ śivam
rasabhairavam ācintya tasyotsaṅge rasāṅkuśīm
aṅkuśaṃ cākṣamālāṃ ca dadhatīṃ dakṣahastayoḥ
pāśābhayaṃ ca bibhrāṇāṃ dakṣiṇetarahastayoḥ
caturbhujāṃ raktavarṇāṃ triṇetrāminduśekharām
raktāmbaradharāṃ devīṃ kambugrīvāṃ kṛpāmayīm
ratnālaṅkārarucirāṃ mandahāsavirājitām
dhyāyedrasāṅkuśīṃ devīṃ devasyābhimukhīṃ śivām
tato bhasma samādāya vāmahastena dhārayet
naivādhaḥpatitaṃ pātre gṛhītvā gomayaṃ sudhīḥ
viśoṣya pradahetkuṇḍe krameṇa dhārayetpriye
punaruddhāraṇaṃ caiva sadyojātādibhirbhavet
nirīkṣaṇaṃ prokṣaṇaṃ ca tāḍanābhyukṣaṇaṃ tathā
sadyojātādibhirmantrairabhimantrya ca tatpunaḥ
mūrdhni vaktre ca hṛdaye guhye caraṇayoḥ kramāt
īśānādyaiḥ pañcamantraistattatsthāneṣu nikṣipet
sarvāṅgoddhūlanaṃ kuryāt bhasmanā pañcabhiśca taiḥ
saṃkalpaṃ vidhivatkuryāt rasācāryo maheśvaraḥ
prāṇāyāmatrayaṃ kṛtvā mūlamantreṇa pārvati
prokṣayenmantritaṃ toyaṃ mūrdhni vāmakarasthitam
ācamya ca punastoyaṃ mūlamantreṇa mantritam
tridhā dakṣiṇahastasthaṃ pibedācamanaṃ tataḥ
arghyaṃ mūlena dattvā triḥ punarācamya pārvati
aṣṭottaraśataṃ japtvā mūlamantramudāradhīḥ
samarpayecca sūtāya rasasandhyeyamīśvari
trikālamevaṃ kurvīta sandhyāṃ sarvāghanāśinīm
vakṣye'haṃ mūlamantrasya śṛṇūddhārakramaṃ priye
vāṅmāyā kamalā cātha caturthyanto raseśvaraḥ
tato mahākālapadaṃ mahābalapadaṃ tataḥ
aghorabhairavapadaṃ vajravīrapadaṃ tataḥ
krodhakālapadaṃ caitatsarvaṃ sambuddhisaṃyutam
kaṣaṣṭavargāntayutaḥ sādhodantaḥ sabindukaḥ
idaṃ pañcākṣaraṃ kūṭaṃ tataḥ karṣaṇasaṃyutaḥ
savisargo 'pyayaṃ kūṭaścaturvarṇātmakaḥ priye
rasendrabhairavasyāyaṃ mantro dvātriṃśadarṇakaḥ
gopitaḥ sarvatantreṣu rahasyo'tyantadurlabhaḥ
rasāṅkuśāmantramahaṃ vakṣyāmi śṛṇu bhairavi
vāṅmāyā bhuvaneśī ca ramā makaraketanaḥ
rasāṅkuśā caturthyāṃ ca namo'nto dvādaśārṇakaḥ
mantro rasāṅkuśāyāśca tava devyāḥ prakīrtitaḥ
rasabhairavasya chando 'nuṣṭhup prakīrtitaḥ
nandikeśa ṛṣiḥ prokto devaḥ śrīrasabhairavaḥ
raṃ bījaṃ laṃ bhavet kīlam antyārṇaḥ śaktirīritaḥ
rasāṃkuśāyāḥ skandasyārdraṃ bījaṃ kīlakaṃ rasaḥ
namaḥ śaktiriti khyātaṃ rahasyaṃ mantramuttamam
rasaliṅgārcanaṃ vakṣye bhairavi śṛṇu tattvataḥ
vāmapādaṃ puraskṛtya praviśedyāgamandiram
āsane mṛdule sthitvā śuciḥ saṃyatamānasaḥ
prāṇānāyamya saṃkalpya śrīguruṃ śirasi sthitam
śuddhasphaṭikasaṃkāśaṃ praśāntaṃ varadābhayam
smarettannāma pūrvaṃ ca tadanujñāmavāpya ca
divi sthitāśca ye bhūtā bhūmisthā vighnakāriṇaḥ
pātāle ye mahābhūtāḥ te naśyantu śivājñayā
anenaiva ca mantreṇa digvidikṣv akṣatān kṣipet
puṣpamastrāya phaḍiti nikṣiped antarikṣake
sarvaśatrupramathanī ceti dakṣiṇapārṣṇikām
trivāraṃ ghātayedbhūmau prāṇāyāmo bhavetpunaḥ
rasendrabhadrapīṭhasya dakṣiṇe caturaśrakam
maṇḍalaṃ hastamātraṃ ca sārdhaṃ kuryātsuśobhanam
trikoṇavṛttaṣaṭkoṇacaturaśraṃ bhavetkramāt
indrādilokapālāṃśca tattannāmapuraḥsaram
praṇavādinamo'ntaiśca pūjayetkusumākṣataiḥ
vāṅmāyākamalābījair hṛdayādīn prapūjayet
prācyāmavācyāṃ kramaśaḥ pratīcyottarayoḥ śive
īśānalāsuramarutkoṇe netre prapūjayet
astraṃ sarvāsu kāṣṭhāsu caturthyantaṃ phaḍantakam
choṭikā darśayedaṣṭa paścādādhāramāharet
tatraivāvāhayedagnimaṇḍalaṃ bījamūlakam
agnerdaśa kalāstatra yā gandhākṣataiḥ kramāt
tataḥ pātraṃ samādāya bhāvayetsūryamaṇḍalam
mārtaṇḍadvādaśakalāstatrārcyāścandanākṣataiḥ
gandhottamānvitaṃ toyaṃ pūrayed arghyapātrakam
cintayedaindavaṃ bimbaṃ tāstatra pūjayet
madhye trikoṇamālikhya śaktibījaṃ samullikhet
tatra kṣipet gandhapuṣpaṃ mūlamantraṃ tridhā japet
pūrvādidikṣu catasṛṣu catuḥpātrāṇi dhārayet
pūrayetpūrvavattāni gandhapuṣpākṣatairyajet
prokṣayenmūlamantreṇa madhyapātrodakena ca
pātrāṇi nijagātrāṇi pūjādravyāṇi sarvataḥ
svāgataścaturaśraṃ ca maṇḍalaṃ parikalpayet
pūrvavatpañcapātrāṇi pūrayecchuddhavāriṇā
nikṣipenmadhyage sūtaṃ ratnaṃ dakṣiṇake kṣipet
svarṇaṃ tadvāmapātre ca tatsamīpe kuśaṃ nyaset
ratnapātrasamīpasthe pātre syādaṣṭagandhakam
pratipātre trikoṇaṃ ca likhenmāyāsamanvitam
nyasedgandhākṣataṃ puṣpaṃ tridhā mūlena mantrayet
saptadhā rasapātraṃ ca mūlamantreṇa mantrayet
rasapātrodakenaiva pūjādravyāṇi cātmanaḥ
śarīramuttamāṅgaṃ ca prokṣayetpīṭhadīpakam
āsanasya ṛṣirmeruḥ sutalaṃ chanda īritam
kūrmarūpī tu bhagavān devatā parikīrtitā
pṛthvi tvayā dhṛtā lokā devi tvaṃ viṣṇunā dhṛtā
tvaṃ ca dhāraya māṃ devi pavitraṃ kuru cāsanam
anenaiva tu mantreṇa cāsane kusumaṃ kṣipet
bhūtaśuddhiṃ pravakṣyāmi pṛthvī pītā savajrakā
kaṭhinā laṃbījayutā jānvantāṅguṣṭhamūlataḥ
dhyeyā jānvādikaṭyantam uparyasyārdhacandrakā
śubhrā vaṃ bījasahitā vicintyā dravarūpikā
kaṭyādi hṛdayāntaṃ ca bahirdhyeyastrikoṇagaḥ
raṃ bījaṃ raktavarṇaśca svastikena vibhūṣitaḥ
hṛdādikaṇṭhaparyantaṃ vāyuḥ smaryo 'ñjanaprabhaḥ
yaṃbījasahito devi ṣaḍbinduparibhūṣitaḥ
ṣaṭkoṇaḥ karṇadeśācca brahmarandhrāntamīśvari
vartulaṃ haṃbījayutaṃ mahākṛṣṇaṃ viyatsmaret
pṛthivīm apsu ca tāstvagnau sa ca vāyau sa so'mbare
melayitvā dvādaśānte sthāpayetparameśvari
yaṃbījenātmano dehaṃ mūlādhārādviśoṣayet
ṣaḍādhārāṇi nirbhidya yāvat brahmabilaṃ priye
raṃ bījena daheddehaṃ sarvamāplāvayettataḥ
vaṃbījena dravībhūtaṃ brahmarandhrendumaṇḍalāt
syandamānāmṛtenaiva tanumāplāvayecchive
ākāśādvāyumādadyāttasmādvahniṃ samāharet
vahnerāpaḥ samādeyāstābhyo bhūmiṃ samāharet
evaṃ pañca ca bhūtāni svasvasthāne niyojayet
vāmakukṣisthitaṃ pāpapuruṣaṃ kṛṣṇarūpiṇam
dhyāyettaṃ nirgataṃ devi khaḍgacarmadharaṃ param
nyāsaṃ rasāṅkuśenaiva kṛtvāṅgulihṛdādiṣu
aiṃ hrīṃ śrīṃ kṣmauṃ kṣmaṃ hrāṃ hrīṃ hrūṃ hraiṃ hrauṃ hraḥ phaṭ raseśvarāya mahākālabhairavāya śikhāyai vaṣaṭ
raudrarūpāya kṛṣṇapiṅgalalocanāya avatara 2 avatāraya 2 jalpa 2 jalpaya 2 śubhāśubhaṃ kathaya 2 kathāpaya 2 mama mahārakṣāṃ kuru kuru kāraya 2 mama rasasiddhiṃ dehi dehi 1888
mahākālabhairavāya hṛdayāya namaḥ
pūrvavanmahābalabhairavāya śirase svāhā
pūrvavat aghorabhairavāya śikhāyai vaṣaṭ
pūrvavat vajravīrabhairavāya kavacāya huṃ
pūrvavat krodhabhairavāya netratrayāya vauṣaṭ
pūrvavat kālabhairavāya astrāya phaṭ
evamaṅgulinyāsaḥ
pratibījaiḥ samuccārya caturthaṃ rasāṃkuśam
hṛdādipañcasthāneṣu vinyasedbījapañcakam
tataścāstrāya phaḍiti coṭikāṃ dikṣu darśayet
mātṛkāṃ ca kalānyāsaṃ pājyonyāsaṃ ca kolakam
prakurvīta tato devi cāntaryajanam ācaret
kumbhakena hṛdambhoje samphullaṃ vidadhāti hi
hṛtpadmakarṇikāyāṃ ca rasamūrtiṃ ca cintayet
mānasairgandhapuṣpādyairupacāraiḥ prapūjayet
svadehaṃ gandhapuṣpādyair alaṃkuryād yathāsukham
antaryajanamevaṃ syād bahiryajanam ācaret
astreṇa liṅgaṃ samprokṣya liṅgaśuddhiṃ vidhāya ca
vastrena toyena pūritāṃ vardhanīṃ priye
dakṣapārśve saṃniveśya pūjayettāṃ vidhānataḥ
pīṭhe sindūrarajasā vidadhyāccaturaśrakam
ṣaṭkoṇaṃ vilikhettasmin ṛjuṃ svarṇaśalākayā
vasupatraṃ cāṣṭapatraṃ sacaturdvārabhūgṛham
caturaśraṃ bahirbhāge dikpālānpūjayetpriye
nandinaṃ ca mahākālaṃ bhṛṅgiṃ riṭiṃ mahābalam
kumbhakarṇaṃ ca sugrīvaṃ bhṛṅgakaṃ ca dṛḍhāyudham
caturdvāre tu vinyasya dvau dvau prāgādipūjitau
rukmaṃ raupyaṃ tāmrasīsaṃ vaṅgakāntaśaṭhaṃ hyayaḥ
prāgādidvārṣu sampūjya kramāddve dve maheśvari
bhūgṛhābhyantare prācyāṃ śukramagnau grahaṃ yajet
dakṣiṇasyāṃ yajedrudramāsure ca samīraṇam
paścimasyāṃ śivaṃ vahniṃ vāyavyām uttare hyumām
yajetpāvakamaiśānyāṃ tataścāṣṭadalāgrake
prāgādau gandhakaṃ tālaṃ kāsīsaṃ ca manaḥśilām
kaṃkuṣṭhaṃ mākṣikaṃ caiva nṛpāvartaṃ ca gairikam
lepikā kṣepikā caiva krāmikā rañjikā tathā
lohaṭī bandhakārī ca bhūcarī mṛtyunāśinī
vibhūtiḥ khecarī caiva daśa dūtyaḥ krameṇa ca
pūjyāstvaṣṭadale padme hyūrdhvādhastāddaleṣu ca
māṇikyamuktāvaiḍūryanīlagāruḍavidrumāḥ
gomedaḥ puṣparāgaśca maṇayaḥ sarvasiddhidāḥ
dvitīyavasupatrasya dalāgreṣu prapūjayet
aṣṭādaśabhujā rudrāḥ pañcavaktrās triyambakāḥ
candrārdhaśobhimakuṭāḥ nīlagrīvā vṛṣadhvajāḥ
svasvavarṇadharāḥ sarve tvaṣṭavidyeśvarāstu te
pūjanīyā maheśāni dvitīye'ṣṭadalāmbuje
rasakaṃ vimalaṃ tāpyaṃ capalaṃ tutthamañjanam
ṣaṭkoṇasya dalāgreṣu sakhyaḥ syuḥ sarvasiddhidāḥ
vajravaikrāntavajrābhrakāntapāṣāṇaṭaṅkaṇam
bhūnāgaḥ śaktayaścaitāḥ ṣaḍasreṣu prapūjayet
hiṃgulaṃ sasyakaṃ caiva śilājatvagnijārakam
tatkarṇikāyāṃ pūrvādau parāśakticatuṣṭayam
hiṃgulaṃ mālinī śaktiḥ parā śaktiśca sasyakam
śilājatvaparā śaktiragnijāraḥ parāparā
praṇavādinamo'ntaiśca tattannāmapuraḥsaram
sacaturthyā yajedetānrasāvaraṇasaṃsthitān
madhye tu divyaśaktīnāṃ pūjayedrasabhairavam
saptaviṃśatiniṣke tu drāvite śuddhahāṭake
navaniṣkaṃ sūtarājaṃ vinyaseccaikamānasaḥ
madhūcchiṣṭakṛte yantre liṅgākāre sulakṣaṇe
niṣṭapte hāṭake sūtaṃ pratapte prakṣipecchive
muhūrtātsvāṅgaśītaṃ taṃ rasaliṅgaṃ payo'ntare
sthāpayet punarādāya hyuparisthaṃ malaṃ haret
saṃghṛṣya ca samīkṛtya liṅgaṃ saṃprokṣayettataḥ
evaṃ raupyādilohairvā vyastair vātha samastakaiḥ
abhrakādimasattvairvā liṅgaṃ kuryātsvaśaktitaḥ
rasaliṅgaṃ dvidhā proktaṃ sakalaṃ niṣkalaṃ priye
pūrvoktaṃ sakalaṃ liṅgaṃ niṣkalaṃ kevalo rasaḥ
bubhukṣūṇāṃ hi sakalaṃ niṣkalaṃ mokṣamicchatām
rasaliṅgaṃ hemabaddhaṃ brahmaviṣṇvīśavahnayaḥ
apūjayan rūpyabaddhaṃ gaṇeśaskandanandinaḥ
tvayābhrasatvasambaddhaṃ rasaliṅgaṃ prapūjitam
tāmrabaddhaṃ ramāvāṇīkuberendrajalādhipāḥ
kāntabaddhaṃ yamamarunnairṛtāḥ samapūjayan
vaṅgabaddhaṃ siddhasādhyavidyādharamaharṣayaḥ
nāgabaddhaṃ nāgavasugandharvoragakinnarāḥ
tīkṣṇabaddhaṃ bhadrakālīyakṣabhūtapiśācakāḥ
muṇḍabaddhaṃ ca durgāmbā cāpsaroguhyakāsurāḥ
niṣkalaṃ rasaliṅgaṃ tu bhṛṅgyādyā yogino'rcayan
uktāni rasaliṅgāni mānavāḥ phalakāṅkṣiṇaḥ
pūjayeyuḥ prayatnena nityaṃ sarvārthasiddhaye
uktānāṃ rasaliṅgānāṃ prāṇasaṃsthāpanaṃ śṛṇu
prāṇānāyamya vidhivat prāṇaśaktiṃ smarecchive
śoṇitāmbhodhimadhyastharaktāmbhojāsanāṃ parām
raktāṃbaradharāṃ raktāṃ nānāratnakirīṭinīm
vimalendukalājūṭāṃ ravivahnīndulocanām
karṇatāṭaṅkakiraṇāruṇīkṛtakapolakām
śrīparṇīkusumākāranāsāvaṃśavirājitām
pravālapadmarāgābhabimbādharavirājitām
kuruvindadalākāraślakṣṇadantābhiśobhitām
śaṅkhābhirāmakaṇṭhasthamuktāhāravirājitām
aṅgulīyakakeyūrakaṭakādivibhūṣitām
pāśāṅkuśekṣukodaṇḍapuṣpabāṇābhayapradām
rudhirāpūrṇapātreṇa śobhamānakarāmbujām
pīnastanataṭodbhāsihārakuṅkumamaṇḍitām
kāñcīmañjīrakaṭakapādāṅgulivibhūṣitām
prāṇapratiṣṭhāṃ liṅgasya kurvītaikāgramānasaḥ
sṛṇiṃ mañca pāśaśca haṃsaḥ so'hamiti priye
amuṣya liṅgasya prāṇa iha prāṇaḥ
amuṣya liṅgasya jīva iha sthitaḥ
amuṣya liṅgasya sarvendriyāṇi vāṅmanaścakṣuḥśrotrajihvāghrāṇā ihāgatya sukhaṃ ciraṃ tiṣṭhantu so'haṃ haṃsaḥ svāhā
kroṃ hrīṃ āṃ
etanmantraṃ samuccārya prāṇānāvāhayetpriye
asya śrīprāṇapratiṣṭhāmantrasya brahmaviṣṇumaheśvarā ṛṣayaḥ
ṛgyajuḥsāmāni chandāṃsi
śrīparāśaktirdevatā
āṃ bījam
hrīṃ śaktiḥ kroṃ kīlakam
amuṣya liṅgasya prāṇapratiṣṭhāyāṃ viniyogaḥ
āsanaṃ pūjayetpūrvaṃ gandhapuṣpākṣatādibhiḥ
hāṃ ādhāraśaktyai namaḥ
hrīṃ kūrmāya namaḥ
hrūṃ anantāya namaḥ
hraiṃ pṛthivyai namaḥ
hrauṃ kandāya namaḥ
aṅkurāya nālāya karṇikebhyaḥ dalebhyaḥ kesarebhyaḥ karṇikāyai tanmadhye dharmāya jñānāya vairāgyāya aiśvaryāya adharmāya ajñānāya avairāgyāya anaiśvaryāya namaḥ
hṛdambhojasthitaṃ devaṃ saha devyā maheśvari
āvāhayet sāvaraṇaṃ svāṅgaśaktisamanvitam
pīṭhe saṃsthāpayelliṅgaṃ mūlenārghyaṃ kuśodakaiḥ
pādyaṃ gandhodakairdadyāt haimenācamanaṃ bhavet
ratnodakairbhavetsnānaṃ sarvaṃ mūlena śāmbhavi
ekādaśena rudreṇa pavamānena pārvati
camakaiḥ puruṣasūktaiśca phalaiḥ pañcāmṛtairapi
nālikerekṣusalilaiḥ sugandhodakavāriṇā
saṃsnāpya ca tato liṅgaṃ pīṭhe saṃsthāpayecchive
liṅgasya paritaḥ oṃ vāmadevāya namaḥ jyeṣṭhāya rudrāya kālāya kalavikaraṇāya balāya balavikaraṇāya balapramathanāya sarvabhūtadamanāya ityaṣṭāsu dikṣu manonmanāya iti śivasannidhau puṣpairabhyarcya
oṃ hrāṃ hṛdayāya namaḥ
oṃ hrīṃ śirase svāhā
oṃ hrūṃ śikhāyai vaṣaṭ
oṃ hraiṃ kavacāya huṃ
oṃ hrauṃ netratrayāya vauṣaṭ
oṃ hraḥ astrāya phaṭ
hrāṃ īśānāya namaḥ
hrīṃ tatpuruṣāya namaḥ
hrūṃ aghorāya namaḥ
hraiṃ vāmadevāya namaḥ
hrauṃ sadyojātāya namaḥ
mūlamantreṇa devāya dadyātpuṣpāñjaliṃ priye
mūlamantraṣaḍaṅgena nyāsaṃ kuryācchivasya ca
liṅgasya dakṣiṇe bhāge ṛgādīnnigamānapi
brahmāṇaṃ pṛthivīṃ toyaṃ viṣṇuṃ rudraṃ hutāśanam
īśvaraṃ pavanaṃ caivamākāśaṃ ca sadāśivam
śrīkaṇṭhamamṛtāṃśuṃ ca bhairavaṃ bhāskaraṃ tathā
paraṃ śivaṃ parātmānaṃ pūjayenmatimān kramāt
liṅgasya vāmapārśve tu brāhmyādīḥ sapta mātaraḥ
mahālakṣmīṃ mahākālīṃ durgāṃ skandavināyakau
yoginyaḥ kṣetrapālāśca śaktayaścādipīṭhakāḥ
oḍyāṇaśaktir jālaṃdhrī tathā pūrṇā giriḥ priye
kāmeśvarīti saṃpūjyā rudraśaktiḥ surārcite
lopāmudrā kubjikā ca kālasaṃkarṣaṇī tathā
madhurādirasā gandhāḥ sarvadhānyāni pārvati
divyauṣadhyaḥ sudhā hālā viṣaṃ carmādidhātavaḥ
indriyāṇi mano buddhirahaṅkāraśca cetanaḥ
śabdādyā viṣayāḥ pūjyā dehāṅgāni ca śāmbhavi
liṅgasya paścime bhāge samudrāḥ sarito nadāḥ
parvatā merumukhyāśca bhāskarādyā nava grahāḥ
jyotiścakraṃ dhruvaścaiva śiśumāraḥ prajāpatiḥ
kalāḥ kāṣṭhāśca ghaṭikā muhūrtāḥ praharā dinam
rātriḥ pakṣaśca māsaśca ṛtukālāyanāni ca
saṃvatsarā yugāḥ kalpā diśastārāstithiḥ śive
pātālāni ca nāgendrāstathā kālāgnirudrakāḥ
yakṣāḥ piśācabhūtāśca rākṣasā danujāstathā
guhyakā duṣṭavetālā rājayakṣmādayo gadāḥ
mantrāḥ śastrāṇi cāstrāṇi sampūjya kramaśaḥ priye
liṅgasya pūrvabhāge tu saṃpūjyā gurupaṅktayaḥ
siddhāḥ sādhyāśca munayo yogino brahmavādinaḥ
vidyādharāḥ kinnarāśca gandharvaścāśvinau tathā
vasavo'psarasāṃ mukhyā śṛṅgārādirasā nava
gītaṃ nṛttāni tadbhedāḥ kāśyapādyāstathā daśa
rudrāḥ samanavaḥ pūjyā bhāskarā vahnayastrayaḥ
viśve devāśca pitaro mātaraḥ pitṛdevatāḥ
kulācāryā rasācāryāḥ pūrvācāryāḥ śivārcakāḥ
matsyādidaśajanmāni jino lokāyatastathā
narakādyāḥ sarvalokā garuḍā garuḍāṇḍakāḥ
brahmāṇḍāḥ khecarāḥ sarve bhūcarāśca jalecarāḥ
sampūjya devatāḥ sarvāḥ praṇavādinamo'ntakaiḥ
tattannāmacaturthyantaiḥ puṣpagandhākṣataiḥ priye
devāya vastrayugalam upavītadvayaṃ tathā
madhuparkaṃ divyagandhamakṣatān kusumāni ca
sadā kaitakavarjyāni divyāni vidalāni ca
tatpuṣpāṇi ca kahlārakamalotpalakairavam
jātīcampakapunnāgapūganāraṅgakaiḥ
māgadhīmādhavīmallīyūthikāprabhṛtīni ca
damanī maruvaṃ caiva rasendrāya samarpayet
dhūpaṃ daśāṅgaṃ dīpaṃ cāpūpānnaṃ ghṛtapāyasam
saṣaḍrasāni śākāni śuddhagandhottamānvitam
lehyaṃ coṣyādi naivedyaṃ pāradendrāya darśayet
hastaprakṣālanaṃ devi dadyādgandhodakena ca
suvāsitāni pūgāni ghanasārayutāni ca
avadātāni sāgrāṇi nāgavallīdalāni ca
muktāphalodbhavaṃ cūrṇaṃ tāmbūlaṃ ca samarpayet
darpaṇaṃ cāmaradvandvaṃ chatraṃ nṛttaṃ ca gītakam
upacāreṣu sarveṣu dadyādācamanaṃ priye
sarvopacārānmūlena dadyātstotraṃ japecchive
rasendrabhairavaṃ devaṃ dhyātvā devīṃ rasāṃkuśām
māheśvarāṃśca vinatāṃ gandhapuṣpādibhiryajet
aṅguṣṭhānāmikābhyāṃ ca dadyādgandhottamānvitam
bindumūlena devāya devyai ca gurupaṅktaye
kramādāvaraṇasthebhyo devībhyo'pi ca tarpayet
hrīṃ ānandaśivamūrtimārādhayāmi
hrīṃ parānandaśivamūrtimārādhayāmi
hrīṃ parāparānandaśivamūrtimārādhayāmi
hrīṃ ānandasiddhamūrtimārādhayāmi
hrīṃ parānandasiddhamūrtimārādhayāmi
hrīṃ parāparānandasiddhamūrtimārādhayāmi
klīṃ ānandagurumūrtimārādhayāmi
klīṃ parānandagurumūrtimārādhayāmi
klīṃ parāparānandagurumūrtimārādhayāmi
tebhyo dattvā prasādaṃ ca tairanujñāpitaḥ svayam
kuṇḍalyām ātmatattvaṃ ca vidyātattvaṃ ca nābhigam
hṛdaye śivatattvaṃ ca sarvatattvaṃ hi tālugam
tritattvam evaṃ saṃcintya prasādaṃ ca samantrakam
tataḥ prajvalitaṃ smṛtvā jyotirantargataṃ priye
svīkurvīta prasādaṃ ca yatheṣṭaṃ surasevite
prīṇanti pitaro harṣānmūrchayā sarvadevatāḥ
ajñānā [... au3 Zeichenjh] vaprītiḥ sa evāhaṃ na saṃśayaḥ
gandhottamaudanaṃ śuddhakṣatajaṃ ca ghṛtaṃ madhu
saṃyojya pañcakhaṇḍaṃ ca kṛtvā dadyātkrameṇa ca
dakṣiṇottarapūrvāsu paścimāyāṃ ca madhyame
tāṃstānmantrānsamuccārya baliṃ dadyāttato naraḥ
praṇavaṃ māyāṃ kamalāṃ devīṃ putrapradaṃ tataḥ
tato vaṭukanāthākhyaṃ kapilaṃ jaṭābhārabhāsuraṃ ca tataḥ piṅgala triṇetra imāṃ baliṃ pūjāṃ gṛhṇa gṛhṇa svāhā
oṃ hrīṃ śrīṃ siddhayoginībhyaḥ sarvamātṛbhyo namaḥ
oṃ hrīṃ śrīṃ sarvabhūtebhyaḥ sarvabhūtapatibhyo namaḥ
oṃ hrīṃ śrīṃ sthānakṣetrapāla imāṃ baliṃ pūjāṃ gṛhṇa gṛhṇa svāhā
oṃ hrīṃ śrīṃ rasendra kṣetrapāla rājarājeśvara imāṃ baliṃ pūjāṃ gṛhṇa gṛhṇa svāhā
baliṃ dadyāditi śive sarvavighnopaśāntaye
tataścāṣṭottaraśataṃ japenmūlaṃ rasāgrataḥ
tataḥ stotraṃ japeddevi rasabhairavatuṣṭaye
saṃtuṣṭāḥ sarvadevāḥ syuḥ tuṣṭe tu rasabhairave
ayaṃ nityārcanavidhiḥ proktaḥ sarvatra durlabhaḥ
viddhi māṃ pāradaṃ devi tatsmartā matsamaḥ priye
pāradastvadhiko matto madīyatvācca sārataḥ
rasasya smaraṇaṃ puṇyaṃ darśanaṃ sparśanaṃ tathā
pūjanaṃ bhakṣaṇaṃ dānaṃ ṣoḍhā puṇyamudīritam
sāttvikaṃ rājasaṃ caiva tāmasaṃ trividhaṃ vapuḥ
sāttvikaṃ muktidaṃ śubhraṃ bālaṃ dvibhujamaṇḍitam
pūrṇapātraṃ sūkṣmadaṇḍaṃ dvinetraṃ kiṅkiṇīsrajam
rājasaṃ bhuktidaṃ raktaṃ kirīṭaśaśiśekharam
caturbhujaṃ ca taruṇaṃ nīlakaṇṭhaṃ trilocanam
sarvaiśvaryapradaṃ dhyāyet śūlapātravarābhayam
tāmasaṃ kṛṣṇavarṇaṃ ca jvaladūrdhvaśiroruham
aṣṭādaśabhujaṃ tryakṣaṃ pūrvoktaṃ cintayedrasam
sarvasiddhipradaṃ devi sarvakāmaphalapradam
smaraṇaṃ rasarājasya sarvopadravanāśanam
hṛdambhojasthitaṃ dhyāyennaśyantyenāṃsi bhairavi
darśanaṃ pāradendrasya hanti pāpaṃ trikālajam
setukedāraparyantadivyaliṅgaughadarśane
yatpuṇyaṃ labhate martyaḥ tatkoṭiguṇitaṃ bhavet
pṛthivyāṃ sarvatīrtheṣu sāgarānteṣu darśanāt
snānapānādibhiḥ puṇyaṃ tatkoṭiguṇitaṃ bhavet
gohatyāniyutaṃ devi bhrūṇahatyāśatāni ca
brahmahatyāsahasrāṇi naśyanti rasadarśanāt
gavāṃ koṭipradānena svarṇakoṭiśatena ca
aśvamedhasahasreṇa yatpuṇyaṃ tacca darśanāt
rasasya sparśanaṃ hanyādagamyāgamanaṃ priye
paradravyāpahāraṃ ca pāpaṃ prāṇivadhārjitam
saptadvīpe dharaṇyāṃ ca pātāle gagane divi
yānyarcayati liṅgāni tatpuṇyaṃ rasapūjayā
svāyaṃbhuveṣu liṅgeṣu divyeṣu kṛtapūjayā
yatpuṇyaṃ rasaliṅgasya pūjayā tatphalaṃ bhavet
yogino'ṣṭāṅganiratā yatpadaṃ brahmavādinaḥ
tatpadaṃ samavāpnoti rasaliṅgasya pūjayā
kuṃkumāgarukastūrīkarpūrāntargataṃ rasam
mūrchitaṃ rasaliṅgāya dadyādiṣṭārthasiddhaye
bhakṣaṇādrasarājasya sarvapāpaṃ vinaśyati
anādimāyāmalinamātmānaṃ ca viśoṣayet
bhavarogaṃ harecchīghraṃ tritāpaṃ ca vināśayet
rasarājasya dānena caturabdhyantamedinīm
mahāmerusamaṃ svarṇaṃ dattvā yattat phalaṃ bhavet
brahmarūpī śuddharaso viṣṇurūpī sa mūrchitaḥ
bhasmīkṛto rudrarūpī baddhaḥ sūtaḥ sadāśivaḥ
kāmarūpī jalūkābhaḥ kālarūpī ca doṣavān
mūrchito bhasmito baddhaḥ pāradendro maheśvari
vyādhimṛtyudaridratvaṃ harate'sau kṛpākaraḥ
dadāsi tvaṃ rasendrāśu śabdasparśanadhūmataḥ
svarṇamarbudakoṭyantaṃ trāhi khecarasiddhida
namaste kālakālāya namaḥ sarvaguṇātmane
valīpalitanāśāya mahāvīryapradāyine
namaḥ śastrāstrahantre ca māyāmbhonidhipārada
pāradendra namastubhyaṃ kāminīkelimanmatha
sudhārūpa tridoṣaghna namaste ṣaḍrasātmane
ghanatvātpṛthivīrūpa dravatvājjalarūpiṇe
tejo'dhikatvāttejasvin cāñcalyādvāyurūpiṇe
sūkṣmatvādrasarūpāya namaste bhūtarūpiṇe
namaste yogayogyāya prasīdāmaravandita
vedagodvijarājendraguruvīrādihiṃsayā
sambhūtakṣayakuṣṭhādīnrogānharasi pāvana
naṣṭendriyārthānajñānān trātā tvamasi pārada
sarvauṣadhībhyo'pyadhiko hyaṇumātropayogataḥ
eko'pi sarvadoṣaghno'rucināśana te namaḥ
tvayā sṛṣṭā mahendrādyāḥ surā brahmādayaḥ kalāḥ
candrārkagrahanakṣatraśivabhairavaśaktayaḥ
jñānājñānaguṇā lokā gandharvoragarākṣasāḥ
divyauṣadhāni sarvāṇi sarvasiddhikarāṇyapi
sūtendra bhavataḥ śrīman kalāṃ nārhanti ṣoḍaśīm
pratyakṣaśambho sūtendra kimanyairbhavati sthite
aṇimādiguṇopete nānāsiddhipradāyake
yogino hemamukhyāni lohānyakṣayatāṃ sadā
amṛtatvaṃ prāpnuvanti sevayā tatra kojvala
dṛśyādṛśyasvarūpaṃ tvāṃ bhogamokṣapradaṃ param
yo na jānāti sūtendra sa māṃ vetti kathaṃ naraḥ
gururmātā pitā bhrātā dhanaṃ vidyā gatiḥ suhṛt
rasa tvameva bhūtānāṃ tvattaḥ ko'nyo hitaṃkaraḥ
rasendra tava yoge ca śāstre stotre rasāyane
yastu bhaktiyuto loke sa evāhaṃ na saṃśayaḥ
brahmajñāne'pi niṣṇāto yastvāṃ nindati pārada
tyājyo'sau sarvalokeṣu naivāhaṃ rakṣituṃ kṣamaḥ
yastvāṃ nāstīti ca vadet tasya siddhirna kutracit
yastvāmastīti ca vadettasya siddhirbhavetsadā
rasendraṃ yastu loke'sminkulīno vādhamānvayaḥ
saṃskṛtaṃ kurute sūta tvāmaṣṭādaśakarmabhiḥ
sa puṇyaḥ sa vratī dhanyaḥ sa ślāghyaḥ sa ca buddhimān
sa pumānsa ca sarvajñaḥ sa siddhaḥ sa ca daivatam
tatkulaṃ pāvanaṃ bhūmiḥ puṇyā rājā jayānvitaḥ
tatpuraṃ sotsavaṃ nityaṃ kṛtārthā ca tadambikā
tasya saṃdarśanaṃ puṇyaṃ sparśanaṃ bhāṣaṇaṃ tathā
pratyakṣādipramāṇena pārada tvaṃ sadāśivaḥ
tvatto dehādi lohāni vajratvaṃ yānti hematām
rasendra tvatprasādena māninyo mṛgalocanāḥ
cakravākasamottuṅgapīnavṛttastanojjvalāḥ
cañcalā manmathāsaktā vidrumādharaśobhitāḥ
śukatuṇḍapratīkāśavakratīkṣṇanakhāṅkurāḥ
śirīṣamālāsubhujāḥ campakasraksamaprabhāḥ
nimnanābhisamudbhūtaromarājivirājitāḥ
sarvāṅgasauṣṭhavāḥ kāntāḥ snigdhā vaśyā bhavanti ca
sūtendra śuṣkakāṣṭhānāṃ rāśimagniryathā dahet
tathaiva janmadāridryamṛtyuduḥkhamahāmayān
jāraṇārthe'gnimadhye tvāṃ dhārayetkati vāsarān
tāvatkalyasahasrāṇi śivaloke sukhaṃ vaset
tava kāryeṣu sūtendra kiṃciddravyaṃ vyayennaraḥ
teṣāṃ dadāsi tadvittaṃ koṭikoṭiguṇādhikam
paramā pāradī vidyā sarvalokeṣu durlabhā
bhogamokṣapradā puṇyā putrārogyapravardhanī
ye tvāṃ nindanti sūtendra mārjālakharavāyasāḥ
jambūkā ṛṣabhāḥ śvānaḥ klībāndhabadhirā jaḍāḥ
mūkāḥ kubjāḥ paṅgavaśca vyaṅgā vandhyāśca rogiṇaḥ
kaivartāḥ pāpakarmāṇo jāyante'nekajanmasu
bhavato nindakaiḥ sārdhaṃ bhāṇḍapakvānnamiśraṇam
yaḥ kuryādāsanaṃ śayyāṃ bhojanālāpasaṃgatim
sa pāpiṣṭho bhavettyājyaḥ sarvadharmabahiṣkṛtaḥ
iti stotraṃ mayā proktaṃ pāradendrasya bhairavi
yaḥ paṭhet śṛṇuyādbhaktyā trisandhyaṃ rasasiddhaye
brahmahatyādipāpaiśca pātakairupapātakaiḥ
trikarmakalibhirdevi mucyate nātra saṃśayaḥ
ghore yuddhe mahāraṇye digbhrame śatrusaṃkaṭe
nadīprataraṇe devi coravyāghrādisaṅkaṭe
japetstotramidaṃ devi dhyātvā śrīrasabhairavam
iti stutvā sūtarājaṃ sarvaṃ karma samarpayet
raso dātā raso bhoktā rasaḥ kartā ca kāraṇam
raso hotā ca havyaṃ ca sarvavyāpī rasaḥ sadā
anenaiva ca mantreṇa rasendrāya samarpayet
tato nyāsaṃ ca mūlena kuryāddhyātvā ca pūrvavat
saṃhāramudrāṃ kṛtvātha vahennadyāṃ raseśvaram
hṛtpadme sthāpayeddevaṃ sāṅgāvaraṇaśaktikam
śivo'hamiti sadbhāvaṃ cintayedrasadeśikaḥ
pūjāsthānaṃ ca saṃmārjya prokṣayedudakena ca
tato homālayaṃ prāpya samācamya ca deśikaḥ
śālāyāmagnidigbhāge yonikuṇḍe trimekhalam
darbhaiḥ prāgudagagraiśca paristīrṇaṃ yathāvidhi
nyāsaṃ mūlena saṃkalpya prāṇāyāmaṃ vidhāya ca
pañcabhūsaṃskṛtaṃ kṛtvā svastriyā vā dvijena vā
ānīya vahniṃ nikṣipya kuṇḍe prajvālayettataḥ
vahniṃ piṅgajaṭājūṭaṃ trinetraṃ śuklavāsasam
raktāmbhojasthitaṃ devaṃ mālyābharaṇabhūṣitam
saptahastaṃ catuḥśṛṅgaṃ dviśīrṣaṃ ca tripādakam
tridhā baddhaṃ ca ṛṣabhaṃ śaktyādyāyudhadhāriṇam
dhyātvā tasyārghyapādyādi kuryātsarvopacārakam
gandhākṣatasupuṣpaiśca pūjayejjātavedasam
tasminnāvāhayeddevaṃ saṃcintya rasabhairavam
nyāsaṃ devasya kurvīta mūlamantreṇa homayet
tilājyavrīhibhirmantraṃ śatamaṣṭottaraṃ priye
aṣṭāviṃśati vā kuryāt mūlātpūrvāhutiṃ hunet
prāṇāyāmaṃ tato nyāsaṃ kṛtvā ca hṛdi dhāraṇam
evaṃ nityārcanavidhiḥ proktastava surārcite
atha dīkṣāṃ pravakṣyāmi sarvasiddhipradāyinīm
sā ca pañcavidhā proktā samayādivibhedataḥ
samayā prathamā dīkṣā sādhakākhyā dvitīyakā
nirvāṇākhyā tṛtīyā ca caturthyācāryasaṃjñakā
pañcamī siddhasaṃjñā ca prāyaśo durlabhā nṛṇām
pūrvoktalakṣaṇopetaḥ śiṣyo bhaktinataḥ śuciḥ
guruṃ praṇamya cāṣṭāṅgaṃ stutvā ca bahudhā tataḥ
anugṛhṇīṣva me dīkṣāmiti vijñāpayedgurum
dīkṣāṃ ca vidhivatprāpya śiṣyaḥ sarvārthadṛgbhavet
aśvinīmūlarevatyo mṛgaḥ puṇyaḥ punarvasuḥ
rohiṇī śravaṇo maitraṃ hastaḥ syāduttarātrayam
maghāśvinī śreṣṭhatamā dīkṣākarmaṇi tārakāḥ
tṛtīyā pañcamī caiva saptamī ca caturdaśī
aṣṭamī paurṇamāsī ca daśamī ca trayodaśī
etāstu tithayo mukhyāḥ saumyendugurubhārgavāḥ
āditya iti vāreṣu rasadīkṣā suśobhanā
śuklapakṣe suyoge ca karaviṣṭivivarjite
candratārābalopetaviṣuvāyanasaṃkrame
grahaṇe śivarātre ca janmarkṣe sumuhūrtake
śubhagrahe siddhayoge dadyāddīkṣāṃ gurūttamaḥ
rasaśālāṃ praviśyātha sarvopakaraṇojjvalām
puṣpamālāsamākīrṇāmuttoraṇapatākinīm
nityapūjāgnikāryaṃ ca kṛtvā dīkṣākramaṃ bhajet
devasya dakṣiṇe pārśve vistare taṇḍulān śritān
caturaśraṃ ca tanmadhye kṣipetprasthaṃ sutaṇḍulam
tadūrdhvaṃ vinyasetkumbhaṃ sitasūtreṇa veṣṭitam
vāsobhyāṃ veṣṭitaṃ sūtapañcaratnasamanvitam
pañcamṛtpallavatvagbhiḥ pāvitaṃ jalapūritam
dūrvāgandhottamatilahemadarbhākṣatānvitam
śivasaṃjñamidaṃ kumbhaṃ śivarūpaṃ vicintayet
tadvāmabhāge saṃsthāpya vardhanīsaṃjñakaṃ ghaṭam
śaktirūpaṃ ca pūrvoktasarvadravyasamanvitam
paritaḥ sarvatobhadraṃ śrīgaurītilakaṃ likhet
nandyāvartaṃ svastikaṃ ca pañcavarṇavirājitam
prakṣālya pādau pāṇī ca samācamya gurūttamaḥ
nijāsanaṃ samāsādya prāṇāyāmatrayaṃ tathā
śiṣyasyāsyāyurārogyasaṃpatsaṃtānavṛddhaye
muktaye cāṣṭasiddhyai ca saṃkalpyābhyarcayecchivam
gandhapuṣpākṣairdhūpairdīpairnaivedyadarśanaiḥ
śivakumbhaṃ vardhanīṃ ca pūjayetsopacārakam
rasāṅkuśīṃ mūlamantraṃ prajapecca sahasrakam
taddaśāṃśaṃ hunetkuṇḍe trikoṇe lakṣaṇānvite
phalaṃ trimadhusaṃyuktaṃ tato gandhottamānvitam
kramādāvṛtidevāṃśca caturthyāṃ svasvanāmakam
svāhāntaṃ praṇavādiṃ ca samuccārya huneddhaviḥ
śivatrayaṃ purā devi tataḥ siddhatrayaṃ yajet
tato gurutrayaṃ devi kulavṛddhān gurūttamaḥ
yoginīṃ pūjayitvā tu labdhānujño gurustataḥ
sa śaktimānandaśivamūrtimārādhayāmi ca
tathā parānandaśivamūrtimārādhayāmi ca
evaṃ trisiddhamūrtiṃ ca śrībījasahitaṃ yajet
evaṃ trigurumūrtiṃ ca mārabījayutaṃ yajet
tattvatrayaṃ gṛhītvā ca punarnyāsaṃ samācaret
svayaṃ śivatanurbhūtvā śivo'hamiti bhāvayet
hṛṣṭaṃ śaktiyutaṃ śiṣyaṃ śivadraṣṭā vilokayet
svavāmapārśve saṃsthāpya tanmūrdhani vinikṣipet
mūlābhimantritaṃ bhasma tannetraṃ vastrarodhitam
kṛtvā tanmūrdhni saṃprokṣya śivavardhanivāriṇā
tridhā svadakṣiṇe haste śivaṃ sāvaraṇaṃ yajet
vijñeyaḥ śivahasto'yaṃ bhavapāśanikṛntanaḥ
aṅkuśīmūlamantraṃ ca trivāraṃ ca samuccaret
śiṣyadakṣiṇakarṇe ca kuryānmantropadeśakam
pūrvaṃ gaṇapatermantraṃ kṣetrapālamanuṃ tataḥ
ṛṣistu gaṇakaśchando nyṛcidgāyatrikā smṛtam
devo gaṇapatirjñeyo nyāsaṃ bījākṣareṇa ca
ādivargatṛtīyārṇaṃ sārdhacandraṃ gaṇākhyakam
patiṃ caturthyā saṃyuktaṃ namo'ntaṃ manumuccaret
pāśāṅkuśaṃ modakaṃ ca bibhrāṇaṃ svavipāṇakam
gajānanaṃ pravālābhaṃ makuṭendukalādharam
tundilaṃ gaṇanāthaṃ ca dhyātvā lakṣaṃ japenmanum
daśāṃśaṃ tarpaṇaṃ homaṃ saguḍaṃ satilaṃ hunet
kaṣabinduyutaṃ kṣetrapālaṃ ca sacaturthikam
namo'ntaṃ manumuccārya nyāsaṃ bījākṣareṇa ca
chandaḥ paṅktirmunirjñeyo bhṛgurdevaśca bhairavaḥ
caturbhujaṃ śūlapātravaradābhayaśobhitam
kālāmbudanibhaṃ nāgabhūṣaṇaṃ kiṅkiṇīsrajam
trinetraṃ vakradaṃṣṭraṃ ca dhyātvā lakṣaṃ japenmanum
daśāṃśaṃ tarpaṇaṃ homaṃ pāyasaṃ trimadhuplutam
hunediti samādiśya sāmayācārikaṃ bhajet
devatāparicaryāṃ ca śuśrūṣāṃ ca guroḥ kuru
atandrito japaṃ kuryāt śāstraśravaṇamādarāt
pūrvoktācāramārgeṇa nirato bhava saṃtatam
prahvaḥ kṛtāñjalirbhūtvā kariṣyāmi tathā prabho
dhanyo'haṃ kṛtakṛtyo'smi śrīnātha tvatprasādataḥ
iti vijñāpayecchiṣyaḥ samayācārabṛṃhitaḥ
prātastarāṃ samutthāpya gurūṃśca śirasi smaret
nivedyāvaśyakaṃ karma snātaḥ saṃdhyāṃ samācaret
nadyāstīrthe taṭāke vā puṣkariṇyāṃ śucau jale
upaspṛśya ca saṃkalpya nityatarpaṇamācaret
ādau śivatrayaṃ vighnanāthaṃ kṣetrādhipaṃ harim
brahmāṇaṃ bhāskarādīṃśca grahān durgāṃ ca mātṛkāḥ
bhairavānasitāṅgādīn tataḥ siddhatrayaṃ vadet
ādināthaṃ mīnanāthaṃ gorakṣaṃ koṅkaṇeśvaram
jālandhreśaṃ kandhanīśam oḍḍīśaṃ ciñciṇīśvaram
cauraṅgim etān nāthākhyānnava saṃtarpayettataḥ
cauraṅgiṃ carpaṭiṃ ghoḍācūliṃ rāmadvayaṃ tataḥ
bholagovindasiddhaṃ ca vyāḍiṃ nāgārjunaṃ tathā
koraṇḍaṃ śūrpakarṇaṃ ca muktāyīṃ revaṇaṃ tathā
siddhaṃ kukkurapādaṃ ca śūrpapādaṃ kaṇairikam
siddhaṃ kiṅkiṇikākhyaṃ ca siddhān ṣoḍaśa tarpayet
tato gurutrayaṃ tarpya mātaraṃ pitaraṃ gurum
ācāryaṃ bhrātaraṃ mitraṃ tarpya cānyānkulodbhavān
tarpayedvidhinācamya devatārādhanaṃ tataḥ
nadyāstīre taṭāke vā goṣṭhe devālaye tathā
śucisthale vā saṃstīrya saikataṃ vartulākṛtim
āvāhayeddinādhīśaṃ pāṭalaṃ śivarūpiṇam
dvinetrapadmayugaladhāriṇaṃ dvibhujaṃ param
raktasragambarālepabhūṣāpadmāsanojjvalam
dhyātvārcayedraktapuṣpaistato vighneśabhairavau
dhyātvā pūrvoktavattau dvau raktapuṣpaiḥ samarcayet
aṣṭāṅgadaṇḍapraṇatiṃ kuryāt dvādaśavārakam
punaḥ saṃsthāpayetsvānte sevāyai svagurorvrajet
ityuktā samayā dīkṣā sādhakā kathyate'dhunā
samayācāranirataṃ sacchiṣyaṃ pakvamānasam
dīkṣayetsudine lagne dīkṣayā sādhakākhyayā
kuryānnaimittikīṃ pūjāṃ śiṣyamāvāhayedguruḥ
svayaṃ śivatanuḥ śiṣyaṃ gaurīgarbhagataṃ smaret
bhūmau vibhūtiṃ saṃstīrya tasminkoṇatrayaṃ likhet
tatropaveśya śiṣyaṃ ca bandhayitvā vilocane
garbhādhānaṃ puṃsavanaṃ sīmantonnayanaṃ tataḥ
jātakarma ca dīkṣāṅgaṃ nāmadheyaṃ ca kalpayet
vratakarmaṇi samprokṣya mūlamantreṇa bhasmanā
gaurīputraṃ bhāvayitvā tasya dīkṣāṃ prakalpayet
śivadṛṣṭyā vilokyāmuṃ śivabhasma ca mūrdhani
nidhāya mūlamantraṃ ca pūjayeddaśavārakam
tasya dakṣiṇakarṇe ca upadiśyād daśākṣaram
rasendrabhairavaṃ mantraṃ gāyatrīṃ rasasaṃjñikām
sa binduhutabhugbījaṃ rasendrasya padaṃ tataḥ
bhairavaṃ ca caturthyantaṃ karmāstraṃ ca daśāṃśakam
vahnibījaṃ dīrghayuktaṃ karanyāsaṃ samācaret
aghorākhya ṛṣiśchando virāḍdevo maheśvaraḥ
pūrvasevājapaṃ lakṣaṃ daśāṃśaṃ homatarpaṇam
tilājyavrīhibhiḥ kuryāddhomaṃ niścalamānasaḥ
pūrvoktāṃ rasagāyatrīṃ japellakṣaṃ ca tarpaṇam
huneddaśāṃśamājyena satilavrīhibhiḥ priye
dadyācchiṣyāyākṣamālāṃ rasaliṅgaṃ rasāgamam
pūrvoktācāravān bhūtvā rasaliṅgaṃ samarcayet
svaśāstrārthāvagamanaṃ kuryātsūtendrasaṃskṛtim
gurusevārataṃ nityaṃ śiṣyamājñāpayediti
śiṣyo baddhāñjalir namrastavājñām ācarāmyaham
ityuktā sādhakā dīkṣā nirvāṇākhyā praśasyate
kṛtanityakriyaḥ pūrvaṃ kṛtanaimittikārcanaḥ
pūrvavacchivakumbhādi vardhanīṃ sthāpayetkramāt
svavāme bhasma saṃstīrya ṣaṭkoṇaṃ bhūgṛhaṃ likhet
śiṣyaṃ saṃveśya kumbhasthajalaiḥ saṃprokṣayedguruḥ
mūlābhimantritaṃ bhasma tasya mūrdhni nikṣipet
gandhapuṣpākṣataṃ dadyāt badhnīyāddakṣiṇe kare
kaṅkaṇaṃ caraṇāṅguṣṭhabrahmarandhrāntamānakam
sūtraṃ tanmūlamantreṇa mantritaṃ surabhīkṛtam
śivahastaṃ ca tanmūrdhni nidhāya gurusattamaḥ
rasāṃkuśāṃ dvādaśārṇām upadiśyān manuṃ param
rasabhairavadaivatyaṃ dadyācchiṣyāya deśikaḥ
ṛṣiśchando devatā ca nyāsaṃ pūrvoktavatpriye
tarpaṇaṃ cātha homaṃ ca dhyānaṃ kuryācca pūrvavat
utthāya ca guruṃ natvā bahuśaḥ stotramuccaret
guruḥ śiṣyāya vai dadyādvyāghracarmāsanaṃ ca yatra
bhastrikāṃ vastrasampūrṇāṃ dadyādbhaiṣajyabhastrikām
rasāgamaṃ pāṭhayitvā bhava śiṣya cikitsakaḥ
rudrarūpī bhavān jātaḥ sarvabhūtahito bhava
ityādiśedguruḥ śiṣyaṃ śiṣyo hṛṣṭamanāstataḥ
kṛtakṛtyo'smi pūto'smi tīrṇasaṃsārasāgaraḥ
iti vijñāpayecchiṣyaḥ stutvā ca bahudhā gurum
proktā nirvāṇadīkṣeyam athācāryābhiṣecanam
nirvāṇadīkṣitasyāsya śiṣyasyāpi mahātmanaḥ
ācāryadīkṣāṃ kurvīta yathāvadgurusattamaḥ
yathā nirvāṇadīkṣāyāstathā sarvaṃ prakalpayet
viśeṣācchivavardhanyoḥ purataḥ sthāpayedghaṭam
rūpyagandhādilohāśādivyauṣadhagaṇānvitam
śivakumbhavadanyacca sarvamasmin vinikṣipet
gurukumbhaṃ japetspṛṣṭvā mūlamaṣṭottaraṃ śatam
gurukumbhamimaṃ viddhi gurumantreṇa pūjayet
āvāhanāsanārghyādyair upacāraiśca ṣoḍaśaiḥ
śivādipaṅktiṃ tatraiva pūjayedguruṇā saha
yathāpūrvaṃ samāsīnaṃ śiṣyaṃ caikāgramānasam
pūrvavacchivavardhanyorambunā pariṣecayet
pūrvavacchivahastaṃ ca mūlamantropadeśakam
kṛtvā taduttamāṅge ca gurupaṅktiṃ guruṃ tathā
āvāhanādyaiḥ sampūjya gandhasragdīpakaiḥ
phalagandhottamopetairnaivedyaiḥ pūjayetkramāt
guruḥ kumbhajalaiḥ kuryātprokṣaṇaṃ pañcapallavaiḥ
mūlamantreṇa śatadhā śivapaṅktyā trisaptadhā
tathaiva siddhapaṅktyā ca gurupaṅktyā tathaiva ca
śiṣyāya gurubhaktāya śaktiyuktāya dhīmate
hārakeyūrakaṭakamudrikāmakuṭāni ca
vāhanāsanasacchatracāmaravyajanāni ca
maṇikuṇḍalayugmaṃ ca bhūtyāḍhyaṃ pātramakṣayam
saśirastrāṇamuṣṇīṣaṃ paṭṭakūrpāsamuttamam
yogapaṭṭaṃ yogadaṇḍaṃ tathaivoḍyāṇabandhanam
dadyāttasmai tathaivājñāṃ tvamācāryo'si saṃprati
īśvaro'syadya dhanyo'si sarveṣāṃ deśiko bhava
rasāgamānāṃ divyānāṃ vyākhyātā bhava tattvavit
ityādiśedguruḥ śiṣyaṃ praṇataṃ guruvatsalam
iti cācāryadīkṣeyaṃ siddhadīkṣādya kathyate
navaṃ saptarātraṃ vā pañcarātraṃ trirātrakam
vīrāḥ śaktiyutāḥ pūjyāḥ ekaviṃśati cānvaham
tatsaṃkhyā yoginaḥ pūjyāḥ kumārāḥ kanyakāḥ striyaḥ
gandhapuṣpākṣataiḥ puṣpaiḥ phalagandhottamārpaṇaiḥ
toṣayitvā pradadyācca vastrābharaṇadakṣiṇāḥ
athāsanasamāsīnaṃ śiṣyaṃ bhaktiyutaṃ śucim
spṛṣṭvā karābhyāṃ tacchīrṣaṃ dakṣiṇe śravaṇe manum
vahniṃ sabījaṃ śītāṃśuṃ savisargaṃ ca dīkṣayet
mūlādhārātsamudbhūtaṃ rephaṃ vahniśikhopamam
ṣaḍādhārāmbujaṃ tīrtvā brahmarandhrāntagaṃ smaret
brahmarandhrāddravībhūtaṃ sakāraṃ somarūpiṇam
āplāvayantaṃ sarvāṅgaṃ siddhaḥ saṃcintayenmanum
ucchvāsaniśvāsabhavaṃ saṃhārasthitikāraṇam
jñātvetthaṃ manasā nityaṃ sarvamantrātmakaṃ sadā
sarvadevamayaṃ puṇyaṃ sarvasiddhipradāyakam
jīvato muktidaṃ śuddhaṃ śivaśaktyātmakaṃ param
rasamantramimaṃ viddhi cāgnīṣomātmakaṃ bhaja
ekaviṃśatisāhasraṣaṭśatādhikasaṃkhyakam
pravartitaṃ divārātraṃ manastatra nidhehi ca
mantrasyāsya ṛṣirjīvaś chandetyuktāḥ prakīrtitāḥ
raso devastu raṃ bījaṃ saṃ śaktistu prakīrtitaḥ
rephadīrghayutaṃ kuryātkarāṅganyāsamācaret
dhyāyeddhṛdambuje devi koṭisūryendusannibham
śuddhasphaṭikasaṃkāśaṃ rasaṃ saṃsārapāradam
evaṃ niṣkalarūpaṃ taṃ dhyātvā tanmayatāṃ vrajet
tvaṃ rasastvaṃ śivastvaṃ hi śaktistvaṃ bhairaveśvaraḥ
tvaṃ brahmā tvaṃ hi rudraśca sūryastvaṃ śītadīdhitiḥ
tvaṃ bhūstvaṃ salilastvaṃ ca vahnistvaṃ ca sadāgatiḥ
tvaṃ vyoma tvaṃ parākāśaḥ tvaṃ jīvastvaṃ parā gatiḥ
tvaṃ siddhastvaṃ prabuddhastvaṃ sugandhastvaṃ ca manmathaḥ
tvaṃ lokapālastvaṃ tārā mātṛkāstvaṃ gajānanaḥ
tvaṃ skandastvaṃ gurustvaṃ ca tvaṃ sarvajanakaḥ śuciḥ
tvaṃ yajvā tvaṃ haristvaṃ ca tretāgnistvaṃ ca ṛtvijaḥ
yena tvamarcyase tena pūjitāḥ sarvadevatāḥ
tvayi tuṣṭe ca saṃtuṣṭā brahmaviṣṇumaheśvarāḥ
tvatpādodakapānena sarvatīrthaphalaṃ labhet
yastvāṃ paśyati sadbhaktyā tam ālokayate śivaḥ
yastvāṃ saṃkīrtayettasya sarvamantraphalaṃ bhavet
yatra tvaṃ kṣaṇamātre ca puṇyakṣetraṃ taducyate
tvaṃ yaṃ paśyati siddhendra sa brahmā viṣṇurīśvaraḥ
yatra bhuṅkṣe 'nnakavalaṃ tatra trailokyamati hi
yena tvaṃ dhriyase nātha tvayāyaṃ striyatekṣaṇam
sa eva citsadānandaḥ paramātmā dhruvaṃ bhavet
evaṃ niścitacittasya siddhasya tava yoginaḥ
varṇāśramasadācārāḥ kṛtyākṛtyavivekataḥ
pāpaṃ puṇyaṃ sukhaṃ duḥkhaṃ śītamuṣṇaṃ priyāpriye
snānāsnānaṃ hānivṛddhī śuddhāśuddhaṃ bhayābhayam
grāhyāgrāhyaṃ kṣudhā tṛṣṇā na kiṃcid iha vidyate
svecchāhāravihāraśca sukhī saṃhṛṣṭamānasaḥ
nirmamaḥ sarvakāryeṣu kalatrādiṣu bandhuṣu
evamācāryavacanamaṅgīkṛtya ca dīkṣitaḥ
adya prabhṛti vandyastvaṃ mā kuru praṇatiṃ kvacit
matsamāno'si siddho'si jīvanmukto'si saṃprati
ityuktvācāryavaryo'pi siddhamāliṅgya ca kṣaṇam
siddhadīkṣeyamākhyātā śivasāyujyadāyinī
durlabhā sarvatantreṣu tava prītyā prakāśitā
devītthameva mantavyaṃ durlabhaṃ samayeṣu ca
śrībhairavī
rasasaṃskāramīśa tvaṃ yathāvatkathayasva me
śrībhairavaḥ
aṣṭādaśa syuḥ saṃskārā rasasya parameśvari
tānsiddhasādhakābhyarcye yathāvatkathayāmi te
athādau svedanaṃ karma dvitīyaṃ mardanaṃ priye
mūrchā tṛtīyamutthānaṃ caturthaṃ pātanaṃ śive
pañcamaṃ rodhanaṃ ṣaṣṭhaṃ niyāmaṃ saptamaṃ smṛtam
dīpanaṃ cāṣṭamaṃ devi navamaṃ cānuvāsanam
daśamaṃ cāraṇaṃ devi jāraṇaṃ rudrasaṃkhyakam
garbhadrutirdvādaśī syāt bāhyadrutistrayodaśī
caturdaśaṃ syādrāgākhyaṃ sāraṇā daśapañcamī
anusāraṇā ṣoḍaśī ca vikhyātā pratisāraṇā
saptadaśī cāṣṭadaśaṃ vedhanaṃ dehalohayoḥ
atha vakṣyāmi saṃskārān rasarājasya pārvati
liṅgasya dakṣiṇe bhāge likhet ṣaṭkoṇamaṇḍale
tadbahiścāṣṭapatraṃ ca kamalaṃ caturaśrakam
digdvāraśobhitaṃ tasya karṇikāyāṃ nyasecchive
tāmrajaṃ kāntajaṃ vāpi khalvaṃ tu svarṇarekhitam
tanmadhye rasarājaṃ tu palānāṃ śatamātrakam
tadardhaṃ vā tadardhaṃ vā kṣiptvā bhaktyā prapūjayet
sādhako rasarājasya tataḥ saṃskāramācaret
yavagodhūmakalamamāṣamudgacaṇādibhiḥ
śyāmākakodravādyaiśca nānādhānyaiśca nistuṣaiḥ
dhānyaṃ caturguṇajale mṛdghaṭe nikṣipetpriye
prāpnoti yāvadamlatvaṃ tāvadyatnena rakṣayet
tanmadhye haṃsapādīṃ ca mīnākṣīṃ dvipunarnavām
citrakaṃ bhṛṅgarājaṃ ca viṣṇukrāntāṃ śatāvarīm
sarpākṣīṃ girikarṇīṃ ca muṇḍīṃ ca sahadevikām
triphalāṃ khaṇḍaśaḥ kṛtvā sarvānetānvinikṣipet
dhānyasya ca caturthāṃśān dhānyāmlamidamuttamam
svedanādiṣu kāryeṣu pāradasya viśiṣyate
ātapte kāntaje khalve rasarājaṃ vinikṣipet
cūrṇaṃ ca gṛhadhūmaṃ ca citrakaṃ triphalāṃ guḍam
dagdhorṇāmiṣṭakāṃ kanyāṃ lavaṇaṃ bṛhatīdvayam
māgadhīṃ rājikāṃ caiva vandhyāṃ karkoṭakīṃ tathā
etānkalāṃśānsūtasya tasminkṣiptvā vimardayet
dattvā dattvātha dhānyāmlamevaṃ kṛtvā dinatrayam
samyak soṣṇāranālena rasaṃ prakṣālayetpriye
paṭuṃ rājīṃ trikaṭukaṃ mūlakaṃ citrakaṃ varām
punarnavāṃ meṣaśṛṅgīṃ meghanādaṃ durālabhām
ārdrakaṃ rajanīṃ nāgabalāṃ ca navasārakam
samaṃ dhānyāmlakaiḥ piṣṭvā ślakṣṇaṃ vastre pralepayet
yāvadaṅgulimātraṃ ca tasminpūrvarasaṃ kṣipet
tadbaddhvā tāmraje pātre kṣiptvā dhānyāmlapūrite
ghaṭe dolākhyayantre ca svedayettamaharniśam
tamuddhṛtya punaḥ soṣṇair āranālaiḥ śarāvake
prakṣālayetsūtarājamevaṃ kuryāttrisaptadhā
prasveditaṃ sūtarājaṃ tataḥ saṃmardayet priye
athāto mardanaṃ karma vakṣyāmi śṛṇu bhairavi
cūrṇādipūrvavaddravyaṃ viśālāṃ rājavṛkṣakam
aṅkolaṃ kṛṣṇadhuttūraṃ trikaṭuṃ ca samaṃ samam
sarvaṃ sūtakalāṃśaṃ ca taptakhalve rasaṃ kṣipet
mardayet pūrvadhānyāmlair divārātraṃ punaśca tam
kṣālayenmṛṇmaye pātre tataḥ soṣṇāranālakaiḥ
mardanaṃ kṣālanaṃ caivamekaviṃśativāsaram
evaṃ vimarditaṃ sūtaṃ samādāyātha mūrchayet
abhrajīrṇo'thavā bījajīrṇaḥ sūto'pi mardyate
cūrṇādipūrvadravyaiśca rāgān gṛhṇāti nirmalaḥ
atha mūrchāṃ pravakṣyāmi śṛṇu tvaṃ sāvadhānataḥ
rājikā meṣaśṛṅgī ca citrakaṃ ca phalatrayam
kṣīrakandaṃ sūraṇaṃ ca sarpākṣī kākamācikā
nīlā vacā balā kanyā kṛṣṇonmattastathākulī
śvetāparājitāṅkolaṃ gojihvā garuḍī tathā
eteṣāṃ svarasairmardyo ravikṣīreṇa pāradaḥ
vyastānāṃ vā samastānāṃ rasaireṣāṃ dināvadhi
mardayettaptakhalve ca mūṣāyāṃ taṃ rasaṃ kṣipet
nirudhya bhūdhare yantre vipacettaṃ punaḥ priye
rājikādyauṣadhabhavai rasais triḥ saptavāsaram
mardanaṃ bhūdhare pākaṃ kuryātsaṃmūrchito rasaḥ
bhavettadutthānavidhiṃ prakurvīta surārcite
evaṃ saṃmūrchitaṃ sūtaṃ kṣālayetkāṃjikena ca
soṣṇena vāriṇā vāpi sūtamutthāpayetpriye
pātanāyantrayoge vā rasasyotthāpanaṃ bhavet
pātanaṃ trividhaṃ proktaṃ rasarājasya pārvati
ūrdhvapātamadhaḥpātaṃ tiryakpātanamucyate
rasasya pātanaṃ vakṣye pāṭhā brāhmī ca citrakam
śāṅgerī kākamācī ca maṇḍūkī girikarṇikā
kumārī ca jayā bhṛṅgī gojihvā śaṅkhapuṣpikā
bhūpāṭalī ca nirguṇḍī kākajaṅghā śatāvarī
ārdrakaṃ devadālī ca tilaparṇī ca nīlikā
āragvadhaḥ kṣīrakandamaṅkolo devadāru ca
eṣāṃ rasaiḥ samastānāṃ vyastānāṃ vā dinaṃ rasam
mardayettaptakhalve tat śulbaṃ sūtacaturthakam
taṃ piṣṭvā pātayedyantre hyūrdhvapātanake dinam
ūrdhvalagnaṃ rasaṃ śuddhaṃ tamādāyātha mardayet
pūrvoditauṣadharasaiḥ pūrvavat śulbasaṃyutam
pātayenmardayedevaṃ saptadhaivaṃ punaḥ punaḥ
ūrdhvapātanasaṃśuddhaṃ pāradaṃ pātayedadhaḥ
athādhaḥpātanaṃ vakṣye tryūṣaṇaṃ lavaṇaṃ varām
citrakaṃ rājikāṃ śigruṃ sarvaṃ sūtasamaṃ kṣipet
mardayettaptakhalve ca rasaṃ dhānyāmlakena ca
tatkalkena lipedūrdhvaṃ bhāṇḍaṃ samyak nirodhayet
ūrdhvabhāṇḍasya pṛṣṭhe tu dadyāllaghupuṭaṃ tataḥ
ityadhaḥpātanaṃ kuryātsaptavāraṃ punaḥ punaḥ
adhaḥpātanaśuddhasya tiryakpātanamācaret
vakṣyāmi tiryakpatanaṃ sūtaṃ dhānyābhrakaṃ samam
dhānyāmlairmardayedyāmaṃ tiryakpātanayantrake
caṇḍāgninā pacedevaṃ saptavāraṃ punaḥ punaḥ
evaṃ tridhā pātitaṃ ca tataḥ sūtaṃ nirodhayet
abhrakaṃ vātha gandhaṃ vā mākṣikaṃ vimalāmapi
svarṇaṃ vā rajataṃ vāpi kāntaṃ vā tīkṣṇameva vā
pratyekaṃ śodhitaṃ deyaṃ tāmravatpādamātrakam
pāṭhādikarasaiḥ kuryānmardanaṃ pātanaṃ kramāt
yadyaddravyānvitaḥ sūtas tattaddravyaguṇapradaḥ
pātane tāmrayogena nāgavaṅgau tyajedrasaḥ
athavā dīpikāyantre śuddhaḥ syātpātito rasaḥ
kadarthito bhavetsūtaḥ svedādyaiḥ pañcakarmabhiḥ
āpyāyanārthaṃ sūtasya karma kuryānnirodhanam
atha karma nirodhākhyaṃ peṣayellavaṇaṃ jalaiḥ
sthālīmadhye rasaṃ kṣiptvā tadūrdhvaṃ lavaṇaṃ kṣipet
kiṃcij jalaṃ ca nivapettaṃ śarāveṇa rodhayet
kuryātsamyak sandhilepaṃ tadūrdhvaṃ ca puṭellaghu
evaṃ nirodhanaṃ karma vidadhyātsaptadhā priye
āpyāyito bhavetsūto'nena ṣaṇḍatvavarjitaḥ
nirodhakarmasiddho'sau vīryavān suniyamyate
atho niyāmanaṃ karma kathayāmi varānane
yavaciñcā kṣīrakandaṃ sarpākṣī paṭu bhṛṅgarāṭ
vandhyā karkoṭakī nimbaḥ sarvaṃ dhānyāmlapeṣitam
kṛtvāloḍyāranālena taddravaiḥ svedayeddinam
yantre niyāmake saptavāsaraṃ taṃ ca dīpayet
athāto dīpanaṃ karma vadāmi tava pārvati
svarṇapuṣpī ca marīcaṃ trikṣāraṃ pañcapuṣpikā
bhūkhagaḥ pañcalavaṇaṃ rājikā śigrumūlakam
kāsīsaṃ vijayā kanyā pātālagaruḍī kaṇā
kṣīrakandaṃ ca karkoṭī girikarṇī jayā madhu
citrakaṃ kākajaṅghā ca sarvamamlagaṇena ca
kalkayetpāradaṃ tena mardayettaddravairapi
ḍolāyantre pacedekadinamevaṃ ca saptadhā
mardanaṃ pācanaṃ kuryāt grāsārthī dīpito rasaḥ
evaṃ pradīpitaṃ sūtaṃ śuddhaṃ tamanuvāsayet
athānuvāsanaṃ karma mṛtpātre dīpitaṃ rasam
kṣiptvā jambīrajadrāvaistīvragharme'nuvāsayet
evaṃ saptadinaṃ kuryāttataścāraṇamācaret
navabhiḥ svedanādyaiśca śuddhaḥ syātkarmabhiḥ priye
pāradaḥ sarvarogaghnaḥ saptakañcukavarjitaḥ
śrībhairavī
svedanādīni karmāṇi śrutāni vada śaṅkara
tvatprasādād asaṃdehaṃ saṃśṛṇve cāraṇādikam
śrībhairavaḥ
sādhu pṛṣṭaṃ mahābhāge śṛṇu taccāraṇādikam
athābhracāraṇaṃ karma vakṣyāmi parameśvari
samukhe vā nirmukhe vā rase vā vāsanāmukhe
gaganaṃ cārayedgarbhapiṣṭigrāsakramaiḥ kramāt
atrādau kathyate devi samukhaṃ cāraṇaṃ sphuṭam
samukho grasati grāsaṃ nirmukho grasanākṣamaḥ
tasmātparaṃ rasendrasya mukhīkaraṇamācaret
iṣṭakāmadhyabhāge tu gambhīraṃ vartulaṃ samam
gartaṃ kṛtvā tatra sūtaṃ prakṣipedanuvāsitam
nirundhyātsvacchavastreṇa rasasya daśamāṃśakam
gandhaṃ tadūrdhvaṃ nikṣipya śarāveṇa nirodhayet
tatpṛṣṭhe'lpapuṭaṃ dadyāt gandhe jīrṇe punaḥ punaḥ
kṣiptvā kṣiptvā śataguṇaṃ cārayetpātayediti
caturguṇe sāndravastre gālayettaṃ raseśvaram
veṇau kṣiptvā nirudhyāsyaṃ pacedgomūtrapūrite
bhāṇḍe trisaptadivasaṃ punastaṃ taptakhalvake
jambīramātuluṅgāmlavetasair bhūkhagais tryaham
bhūnāgaiśca tryahaṃ mardyaṃ taṃ paścādiṣṭakodare
ekaikaṃ gartamādadyāddhānyābhraṃ gandhakaṃ tathā
pratyekaṃ daśaniṣkaṃ ca yāmaṃ jambīramarditam
anena lepayed gartadvayam ekeṣṭakāntare
garte kṣiptvātha taṃ taṃ viṃśanniṣkaṃ tadūrdhvataḥ
aparām iṣṭakāṃ dadyāt tatsandhiṃ loṇamṛtsnayā
dṛḍhaṃ liptvātha dīpāgnau pacetsaptadināvadhi
iṣṭakāṃ svāṅgaśītāṃ tām avatārya haredrasam
kiṭṭahīnaṃ punarapi kuryāditthaṃ trivārakam
evaṃ kṛte rasendrasya sukhaṃ syāddevasaṃjñakam
punaranyaṃ pravakṣyāmi mukhīkaraṇamuttamam
rasendraṃ jīvibhūnāgasamaṃ saṃmardayettryaham
tatkṣipet bhūlatāliptamūṣāyāṃ saṃniveśayet
tadūrdhvaṃ bhūlatākalkaṃ kṣiptvā ruddhvā viśoṣayet
ārdragomayaliptāṃ tāṃ pādamagnāṃ niveśayet
tadgarte ca puṭaṃ deyaṃ tuṣakārīṣavahninā
dinānte tatsamuddhṛtya pūrvavanmardayetpacet
triṃśadvāraṃ punaḥ kuryāditthaṃ vahnimukho rasaḥ
grasate guhyasūto'yaṃ sarvasiddhiprado bhavet
punaranyaṃ pravakṣyāmi mukhīkaraṇamuttamam
gomūtrapūrite bhāṇḍe ḍolāyantre pacedrasam
triḥ saptavāraṃ samyakca randhritaṃ veṇunālake
mukhaṃ bhavati sūtasya cāraṇārhaṃ varānane
iṣṭakādvayamadhye ca gartaṃ tu caturaṅgulam
daśaniṣkaṃ śuddhagandhaṃ dhānyābhraṃ daśaniṣkakam
jambīranīraiḥ saṃmardya yāmaṃ kalkena tena ca
gartadvayaṃ samāṃśena liptvā garte vinikṣipet
vāsitaṃ rasarājaṃ taṃ viṃśanniṣkaṃ tadūrdhvataḥ
iṣṭakāmaparāṃ nyasya ślakṣṇamṛllavaṇairdṛḍham
lepayedatha dīpāgnimadhaḥ prajvālayetpriye
anusyūtaṃ saptarātraṃ svāṅgaśītaṃ samuddharet
kiṭṭaṃ vihāya taṃ sūtaṃ pūrvavacca trivārakam
kuryādevaṃ hi sūtasya mukhaṃ bhavati śobhanam
divyauṣadhiprabhāvena rasaścarati nirmukhaḥ
athavā vajravaikrāntasparśād abhrādikaṃ caret
pāradasya catuḥṣaṣṭiniṣkaṃ vaikrāntabhasma ca
caturniṣkaṃ vajrabhasma niṣkaṃ divyauṣadhidravaiḥ
sarvaṃ saptadinaṃ mardya sa raso'bhrādikaṃ caret
gandhakaṃ jārayetsūte dolākhye pūrvabhāṣite
yantre ca ṣoḍaśaguṇaṃ rasaḥ syādvāsanāmukhaḥ
cāraṇārhābhrakasyāham abhiṣekaṃ vadāmi te
mṛtamabhraṃ tu rudhiraiḥ kṣārair jalakaṇair api
sṛṣṭitrayais tumburubhir mardayed amlavargakaiḥ
saptāhaṃ taccaretsūtaḥ samukho nirmukho'thavā
mṛtamabhraṃ ca kadalī mūlakaṃ ca śatāvarī
punarnavā meghanādo yavaciñcā ca śigrukaḥ
sūraṇaṃ ca rasaireṣāṃ mardayedbhāvayetpriye
saptāhaṃ taccaretsūtaḥ samukho nirmukho'thavā
śulvapātre tu lavaṇasarjiṭaṅkaṇabhūkhagān
kṣiptvāranālaṃ tridinaṃ kuryātparyuṣitaṃ yathā
tasminnāgaṃ tu vidrāvya ḍhālayecchatadhā priye
raupyakarmaṇi vaṅgasya taddravairbhāvayed ghanam
saptāhaṃ taccaret sūtaḥ samukho nirmukho'thavā
dhānyābhramarkakṣīreṇa mardayedekavāsaram
nirudhya saṃpuṭe pacyātkapotākhye puṭe punaḥ
caturvāraṃ puṭedevaṃ mardayecca punastathā
rambhādravaistridhā mardyaṃ mūlakasya dravaistridhā
kākamācī meghanādo matsyākṣī ca punarnavā
apāmārgaścitrakaṃ ca vidārī bhṛṅgarāṇmuniḥ
caturvāraṃ pacedevaṃ mardayecca punastathā
etairekaikadhā mardyaṃ puṭapākaṃ pṛthak pṛthak
tadabhrakaṃ bhāvayecca musalī yavaciñcikāḥ
taṇḍulī kadalī śigrurvarī cārkaḥ punarnavā
ekaikaiśca dravairbhāvyamekaikaṃ divasaṃ pṛthak
tadabhrakaṃ pāradendraścaratyeva surārcite
dhānyābhraṃ ravidugdhena mardayedyāmamātrakam
tadabhraṃ saṃpuṭe ruddhvā kapotākhyapuṭe pacet
vārāṃścaturdaśaivaṃ syāttato rambhārkapīlukāḥ
nāgavallī ca musalī kuberākṣī ca śigrukaḥ
tumbī tumburur aṅkolabalāpāmārgakāḥ priye
gṛhītvaiṣāmekarasaṃ savyoṣaṃ ca sakāṃjikam
bhāṇḍamadhye vinikṣipya ḍolāyantre pacettryaham
pūrvābhraṃ ca tatastasmātsamuddhṛtyātha sādhayet
ṭaṅkaṇaṃ tuvarī sindhukāsīsaṃ ca samaṃ samam
abhrakasya daśāṃśaṃ tu sarvametadvimardayet
tadabhrakaṃ caretsūtaḥ samukho nirmukho'thavā
muṇḍīdrave tu śatadhā drutaṃ nāgaṃ praḍhālayet
taddraveṇa ca dhānyābhraṃ mardayetsaṃpuṭe kṣipet
ruddhvā pacetkapotākhye puṭe caivaṃ tu saptadhā
ārdrakasya dravairevaṃ saptadhā citrakadravaiḥ
tatsamaṃ gandhakaṃ dattvā mardayed bhāvayet kramāt
prāguktamuṇḍīsvarasair bījapūrarasena ca
stanyairekadinaṃ bhāvyaṃ tadabhraṃ ca caredrasaḥ
evaṃ sarvāṇi bījāni sattvaṃ cābhrakasya ca
svarṇādisarvalohāni satvāni vividhāni ca
dvandvāni sarvaratnāni yadyatsyāccāraṇārhakam
tat tat piṣṭvābhravat kāryaṃ tattaccarati pāradaḥ
tilaparṇīrasaiḥ piṣṭvā dhānyābhraṃ puṭayet tridhā
saptadhā bhāvayedasya mardanena ca pāradaḥ
piṣṭatāṃ yāti sahasā gaganaṃ carati kṣaṇāt
trikṣāraṃ pañcalavaṇaṃ kāṅkṣī kāsīsaṭaṅkaṇam
bhūkhagaṃ hemamākṣīkaṃ saurāṣṭrī vatsanābhakam
tuvarī vetasāmlaṃ ca sarvametatsamāṃśakam
tatsamāṃśaṃ tu dhānyābhraṃ dhānyāmlairmardayeddinam
arkakṣīraṃ bhṛṅgarājo meghanādaḥ punarnavā
mūlakaṃ citrakaṃ raṃbhā kākamācī śatāvarī
apāmārgastālamūlī vidārī taṇḍulī muniḥ
mīnākṣī śigru bṛhatī kumārī yavaciñcikā
balā tumbī kuberākṣī vyoṣaṃ tumburupīlunī
aṅkolaḥ phaṇivallī ca sarvametatsamāṃśakam
saṃpeṣya kalkayeddevi dhānyāmle taccaturguṇe
drutaṃ nāgaṃ śataṃ vārānkṣipettasminpunaḥ punaḥ
kalkadraveṇa pūrvābhraṃ yāmaṃ saṃmardayeddṛḍham
kapotākhye puṭe pacyādevaṃ viṃśativārakam
tattulyaṃ gandhakaṃ dattvā pūrvoktairauṣadhadravaiḥ
sastanyair bījapūrotthair dravair bhāvyaṃ trivāsaram
etadabhraṃ tu sūtasya cāraṇe paramaṃ hitam
dvaṃdvitaṃ vyomasatvaṃ ca bījāni vividhāni ca
hemādisarvalohāni ratnāni vividhāni ca
dvaṃdvitaṃ vajrabījaṃ ca cāraṇāyāṃ vidhīyate
samastametatpūrvoktaprakāreṇaiva kārayet
tadā rasendraścarati tatsarvaṃ cāraṇocitaḥ
pātre tu kāsīsaṃ kāṃkṣī mākṣīkagandhakam
kṣāratrayaṃ pañcaloṇam amlayuktaṃ kṣaṇaṃ kṣipet
divyābhiṣekayogoktaṃ śatadhā ḍhālayedahim
vaṅgaṃ vānena vastūni cāraṇārhāṇi bhāvayet
varī punarnavā raṃbhā gavākṣī yavaciñcikā
śigrukā meghanādaśca rasaireṣāṃ vibhāvayet
vajrābhrakaṃ krameṇaiva saptāhaṃ suravandite
tadabhrakaṃ nāgavallyā koberyā śigrukasya vā
bāṇāṅkolabalāraṃbhāsphotānāṃ pīlukasya vā
alambuṣāhimarucāmusalītumburor api
athavā kharamañjaryāstiktaśākasya vā priye
ekenaiṣāṃ rasenaiva vyoṣasarṣapasaṃyutam
svinnaṃ tridivasaṃ kuryāttasminṭaṅkaṇasaindhavam
kāsīsaṃ tuvarīṃ kṣiptvā pūrvābhiṣavayogataḥ
etadabhraṃ caretsūtaḥ samukho nirmukho'thavā
tadabhrakaprabhāvena golakaḥ siddhido bhavet
dhānyāmlairamlavargaiśca svedayedabhrakaṃ dinam
tataḥ snukkṣīrato mardyaṃ kapotākhye puṭe dahet
munitrayaṃ meghanādaṃ rambhākandaṃ ca mūlakam
matsyākṣī śṛṅgiveraṃ ca kākamācī punarnavā
apāmārgas tv arūpūgaścaiteṣāṃ tu rasena ca
ekaikena punardadyādekaikaṃ pūrvamabhrakam
ḍolāyantre snuhīkṣīrayuktamekadinaṃ pacet
tataśchāyāgate śuṣke ghane'sminnavasārakam
nimbaṃ vacāṃ ca kāsīsaṃ caṇakāmlaṃ pṛthakpṛthak
abhrasya ṣoḍaśāṃśaṃ ca nikṣipettāmrabhājane
gharṣayettaccaretsūto lohapātrasya yogataḥ
dhānyābhraṃ mardayetsomavallītoyairdinaṃ dṛḍham
puṭedevaṃ tridhā paścāt somavallyā rasena ca
bhāvayetsaptadhā devi rasaścarati tadghanam
sāranāle tu śatadhā niṣicya tamanena ca
śatadhā plāvayedabhraṃ tāmravāsanayā saha
khalalyāṃ taccaretsūto nātra kāryā vicāraṇā
cāraṇārthasya gandhasya bhāvanāṃ śṛṇu pārvati
saurāṣṭraṃ cājamodaṃ ca sarjīṃ sīsameva ca
mardayecchigrutoyena gandhakaṃ tena bhāvayet
saptāhaṃ marditaṃ gandhaṃ cārayetpāradasya ca
rāgaṃ dhatte rasendrasya bījānāṃ pākajāraṇe
pakṣacchede rasendrasya śreṣṭhaḥ syāt sarvakarmaṇi
palāśapuṣpasvarasaiḥ śākavṛkṣacchadadravaiḥ
viṣṇukrāntādravairgandhaṃ bhāvayetsaptavāsaram
taṃ gandhaṃ cārayetsūte iṣṭakāyantrayogataḥ
athābhracāraṇe śreṣṭhā divyamūlīrvadāmi te
vajrī raṃbhā haṃsapadī ciñcikā vyāghrapādikā
maṇḍūkī bṛhatī puṅkhā kumārī lāṅgalī tathā
sarpākṣī cāgnidhamanī śaṅkhapuṣpīndravāruṇī
ṣaṇḍajārī ca karkoṭī vikhyātā divyamūlikā
athātaścāraṇaṃ karma pravakṣyāmi samāsataḥ
dhānyābhrakaṃ drute gandhe samaṃ kṣiptvā niyojayet
khyāto gandhābhrayogo'yaṃ śreṣṭhaścāraṇakarmaṇi
samukhaṃ nirmukhaṃ vāpi pāradaṃ daśaniṣkakam
gandhābhrayoganiṣke dve piṣṭaṃ kuryādyathā tathā
taṃ piṣṭaṃ nāgapiṣṭyātha samayā pariveṣṭayet
hemakarmaṇi vaṅgasya piṣṭyā rajatakarmaṇi
tāmrapiṣṭyā dehasiddhau veṣṭayetparameśvari
tāṃ piṣṭiṃ vidrute gandhe vipaceddivasatrayam
tāṃ piṣṭiṃ dīpikāyantre pācayetpātayedadhaḥ
taṃ rasaṃ pūrvavatpiṣṭiṃ kuryādveṣṭanavarjitām
tridinaṃ vidrute gandhe vipacetpātayedadhaḥ
taṃ rasaṃ taptakhalve tu catuḥṣaṣṭiguṇaṃ kṣipet
bhāgaikamabhiṣiktābhraṃ mardyaṃ divyauṣadhairdinam
tatkṣipeccāraṇāyantre jambīrarasasaṃyute
tīvrātape dinaṃ sthāpyaṃ sūtaścarati tadghanam
evaṃ punaḥ punargarbhapiṣṭīgrāsakramātmakam
pattrābhracāraṇaṃ proktamevaṃ satvābhracāraṇam
evaṃ kuryād yathāśakyaṃ cāraṇaṃ parameśvari
rase'bhraṃ cārayetpūrvaṃ catuḥṣaṣṭitamāṃśakam
dvātriṃśattamabhāgaṃ syāttadetatṣoḍaśāṃśakam
aṣṭamāṃśaṃ caturthāṃśaṃ dvitīyāṃśaṃ samaṃ kramāt
dviguṇaṃ caturguṇaṃ cāṣṭaguṇaṃ ṣoḍaśakaṃ guṇam
dvātriṃśadguṇamevaṃ syātcatuḥṣaṣṭiguṇaṃ kramāt
pakṣacchedastvadoṣatvaṃ laghutā grāsayogyatā
mukhitāgnisahatvaṃ ca vyāpitvaṃ gatihīnatā
rasendrasyānavasthatvaṃ ca bhavedabhrakacāraṇāt
yasyāhamapi tuṣṭaḥ syāṃ tasya sūtendrajāraṇe
matirbhavenna sandeho jāraṇā bhuktimuktidā
durlabhā jāraṇā devi vinā bhāgyaṃ na labhyate
jāraṇā dvividhā bālajāraṇā vṛddhajāraṇā
gaganaṃ jārayetpūrvaṃ sarvasatvānyataḥ param
dvaṃdvāni sarvalohāni pakvabījāni bhairavi
padmarāgādiratnāni jārayecca yathākramam
jāraṇārhaṃ vyomasatvaṃ rasarājasya vakṣyate
dhānyābhrakaṃ ca vidhivanmārayedvajrasaṃjñakam
abhiṣekaṃ pūrvavat syāt tasmin tāpyaṃ daśāṃśakam
pañcamāhiṣagavyaśca mardayetkarṣasannibhāḥ
kurvīta vaṭikāḥ koṣṭhīyantre satvaṃ vipātayet
satvasya ca caturthāṃśaṃ tāpye mūṣāgataṃ dhamet
evaṃ kṛtvā caturvāraṃ tatsatvaṃ rasajāraṇe
rasāyane ca bhaiṣajye śreṣṭhaṃ sakalakarmaṇi
mṛtābhraṃ taccaturthāṃśaṃ nāgaṃ tatpādamākṣikam
pañcabhirmāhiṣairgavyaiḥ pātayetsattvamujjvalam
tatsatvaṃ taccaturthāṃśaṃ mākṣikaṃ tatsamāṃ śilām
dhametpraliptamūṣāyāṃ satvaṃ syāddhemasannibham
evaṃ kuryāccaturvāraṃ tatsatvaṃ grasate rasaḥ
mṛtābhrakaṃ ṣoḍaśāṃśaṃ taccaturthāṃśakaṃ trapu
tatsamaṃ tālakaṃ kṣiptvā pañcamāhiṣagavyataḥ
sattvaṃ nipātayettacca caturthaṃ haritālakam
kṣiptvā kṣiptvā caturvāraṃ tatsatvaṃ grasate rasaḥ
vajramūṣāgataṃ kṛtvā ghanasatvaṃ ca tatsamam
kacaṃ ca ṭaṅkaṇaṃ kṣiptvā ruddhvā tīvrāgninā dhamet
tatkṣipedamlavargeṇa ciñcābījaṃ snuhīdalam
piṣṭvā tasminpunastadvatkācaṭaṅkaṇayogataḥ
dhamedevaṃ saptavāraṃ secanaṃ ca punaḥ punaḥ
tadabhrasattvaṃ śubhraṃ syānmṛdu syāccāraṇoditam
rasendraṃ ṭaṅkaṇaṃ tāpyaṃ bhāgaikaikaṃ pṛthakpṛthak
tribhāgaṃ śodhitaṃ nāgaṃ mṛtābhraṃ daśabhāgakam
yavakṣāraṃ ca dagdhorṇāṃ sarjakṣāraṃ ca guggulum
ajāpañcāṅgasaṃyuktam amlamūtragaṇairyutam
mardayetpūrvavatsatvaṃ pātayenmṛdu nirmalam
dvandvamelāpane mūṣālepaṃ vakṣyāmi pārvati
meṣaśṛṅgaṃ khuraṃ guñjā ṭaṅkaṇaṃ ca viṣaṃ samam
sthūlabhekasya vasayā piṣṭvā mūṣāṃ pralepayet
milanti sarvasatvāni mūṣāyāṃ cūrṇitāni ca
gugguluṃ dhātakīpuṣpaṃ guḍaṃ kṣāratrayaṃ samam
stanyaiḥ piṣṭvātha mūṣāyāṃ lepanaṃ dvandvamelanam
aśmabhedī lāṅgalī ca bhūlatā ca marīcakaḥ
kārpāsasya phalaṃ śakragopaścaitāṃśca mardayet
nārīstanyena tenaiva mūṣāmantaḥ pralepayet
tasyāṃ milanti satvāni sarvāṇi ca mahārasāḥ
hemamukhyāni lohāni caṇḍāgnidhamanena ca
cucundaryāśca piśitaṃ ṭaṅkaṇaṃ ca viṣaṃ samam
mardayitvā ca mūṣāntarlepayettatra nikṣipet
dvandvayogyaṃ tu yadyatsyāttatsarvaṃ dhamanānmilet
bhasmīkṛtamapāmārgaṃ kaṅguṇītailamarditam
mūṣāyāṃ lepayettena dvandvadravyaṃ vinikṣipet
milettīvrāgnidhamanāttattanmārakavāpanāt
ata eva pravakṣyāmi dvandvamelāpanaṃ śṛṇu
varṣābhūkadalīkandakākamācīpunarnavam
svarṇaṃ narakapālaṃ ca guñjā ṭaṅkaṇamabhrakam
satvaṃ mūṣāgataṃ dhmātaṃ hemābhraṃ milati kṣaṇāt
abhrakaṃ cūrṇayitvā tu kākamācīrasaplutam
kapitthatoyasaṃyuktaṃ sūtaṭaṅkaṇasaṃyutam
vaṅgapatrāntare nyastaṃ dhmātaṃ vaṅgābhrakaṃ milet
āvartya kaṭutailena bhasmāpāmārgajaṃ kṣipet
hemābhraṃ nāgatāpyena tārābhraṃ haritālakāt
gandhakena tu śulvābhraṃ tīkṣṇābhraṃ sindhuhiṅgulāt
vaṅgābhraṃ haritālena nāgābhraṃ śilayā milet
lāṅgalī camarīkeśāḥ kārpāsāsthi kulatthakam
bhūlatā cāśmadamanī strīstanyaṃ suragopakaḥ
dvandve praliptamūṣāyāṃ sudhmātās tīvravahninā
kāntābhraśailavimalāḥ milanti sakalāḥ kṣaṇāt
atha cucchundarīmāṃsaṃ viṣaṭaṅkaṇayojitam
mūṣāpralepātkurute sarvadvandveṣu melanam
jaurabhramaraśṛṅgaṃ ca maṇḍūkasya vasāmiṣam
guñjāṭaṅkaṇalepena sarvasatveṣu melanam
ṭaṅkaṇorṇāgirijatukarṇākṣīmalakarkaṭaiḥ
milanti sarvadravyāṇi strīstanyaparipeṣitaiḥ
dhātakīgugguluguḍasarjayāvakaṭaṅkaṇaiḥ
strīstanyapeṣitaṃ śastaṃ dvandvaṃ syāttu rasāyane
sūkṣmacūrṇaṃ tu yat kiṃcit pūrvakalkena saṃyutam
andhamūṣāgataṃ dhmātaṃ saṃkaraṃ milati kṣaṇāt
vāpitaṃ tāpyarasakasasyakairdaradena ca
sa satvaṃ syād anibiḍaṃ dṛḍhaṃ dhmātaṃ milettataḥ
rasoparasalohāni sarvāṇyekatra melayet
anyonyaṃ dvaṃdvatāṃ yānti dravanti salilaṃ yathā
vajrābhrasattvacūrṇaṃ tu yat kiṃcil lohacūrṇakam
dvayaṃ samaṃ tayostulyam arivargaṃ vinikṣipet
dvandvamelanamūṣāyāṃ dhamanānmelanaṃ bhavet
mardayeṭṭaṅkaṇaṃ rambhākandatoyena lepayet
mūṣāṃ śvetābhrakaṃ vaṅgaṃ dhamanānmilati priye
vanaśigruṣṭaṅkaṇaśca guñjā ca nṛkapālakam
piṣṭvā yoṣitstanyanīraistena mūṣāṃ pralepayet
vaṅgaśvetābhrasatvaṃ ca cūrṇayitvā kṣipeddhamet
asaṃśayaṃ milantyeva śreṣṭhaṃ rajatakarmaṇi
śvetābhrasatvaṃ saṃcūrṇya taccaturthāṃśapāradam
sūtatulyaṃ ṭaṅkaṇaṃ ca mardayet kākamācijaiḥ
dravaistadgolakaṃ kṛtvā vaṅgapatreṇa veṣṭayet
śvetābhrasatvatulyena liptamūṣāgataṃ dhamet
bhavet sammelanaṃ samyak mukhyaḥ syādrūpyakarmaṇi
athāto vajrakanakadvaṃdvamelāpralepanam
guñjā kāntamukhaṃ tulyaṃ dvandvayordviguṇaṃ balim
stanyena yoṣitāṃ piṣṭvā mūṣāyāmantare tathā
melayedvajramelāpo'yaṃ kathito mayā
śilādhātuḥ kāntamukhaṃ śaśadantāśca gandhakaḥ
amlavetasakaṃ tulyaṃ piṣṭvā mūṣāṃ pralepayet
hemavajraṃ milatyeva mūṣāyāṃ nātra saṃśayaḥ
kulīrāsthi śilādhātu mahiṣīkaṇadṛṅmalam
ṭaṅkaṇorṇāsamaṃ sarvaṃ kāntāstanyena mardayet
anena lepayenmūṣāṃ hemavajraṃ milatyalam
kāntāsyaṃ ṭaṅkaṇaṃ bālavatsaviḍbhramarāsthi ca
manuṣyacikurāsthīni strīstanyena vimardayet
anena liptamūṣāyāṃ hemavajraṃ mileddhruvam
tāpyaṭaṅkaṇabhūnāgakāntakācamadhūni ca
kulīrāsthi snuhīkṣīramarkakṣīraṃ samaṃ samam
stanyena mardayetsarvaṃ mūṣālepaṃ tu kārayet
mūṣālepo bhavedeṣa vajrahāṭakamelanaḥ
vajraṃ bhasmībhavedyaistairmūṣāmantarvilepayet
dhamettīvrāgninā hemavajramelāpanaṃ bhavet
athāto melanaṃ vakṣye vajrahemnoḥ sureśvari
svarṇaṃ dvādaśabhāgaṃ syāttadardhaṃ śuddhapāradam
rasendrārdhaṃ nāgabhasma nāgārdhaṃ mṛtavajrakam
etaccatuṣṭayaṃ cāmlairmardayettaptakhalvake
uddhṛtya dvandvamelāpe mūṣāyāṃ rodhayeddhamet
haṭhāttacca milatyetannātra kāryā vicāraṇā
bhāvayecchārivākṣīre mṛtaṃ vajraṃ dinaṃ tataḥ
mardayedgolakaṃ kṛtvā śeṣayeccaikabhāgakam
tribhāgaṃ rasarājaṃ ca caturbhāgaṃ suvarṇakam
amlena mardayetpiṣṭiṃ kṛtvā tadgolakam
tatpiṣṭvā veṣṭayettacca bhūrjapatreṇa veṣṭayet
pakṣaṃ nyaseddhānyarāśau taduddhṛtya punaḥ punaḥ
dhameddhaṭhānmilatyeva nātra kāryā vicāraṇā
vajraṃ ṣoḍaśabhāgena hemapatreṇa veṣṭayet
tatkṣipelliptamūṣāyāṃ svarṇāṃśaṃ śvetakācajam
cūrṇaṃ vā nṛkapālaṃ vā cūrṇaṃ kṛtvā vinikṣipet
nirudhya ca dhamettīvramevaṃ kuryātpunaḥ punaḥ
kṣiptvā kṣiptvā śvetakācaṃ nṛkapālamathāpi vā
saptadhaivaṃ milatyeva punarevaṃ vidhīyate
asya hemnaḥ ṣoḍaśāṃśaṃ mṛtaṃ vajraṃ vinikṣipet
pūrvavalliptamūṣāyāṃ kācaṃ vā nṛkapālakam
kṣiptvā kṣiptvā dhamettīvraṃ saptavāraṃ milatyalam
evaṃ tṛtīyavāraṃ ca kuryādevaṃ caturthakam
athāto dvaṃdvitānāṃ ca pravakṣyāmyabhiṣecanam
kāsīsaṃ pañcalavaṇaṃ mākṣīkaṃ gandhakaṃ tathā
kāṃkṣī kṣāratrayaṃ tulyamāranālena mardayet
tatkalkam ātape tāmrapātre saṃsthāpayettryaham
tasminkṣipeddrutaṃ nāgaṃśatadhā taddrutaṃ drutam
tāmrapātrasthasauvīrair bhāvayecchatavārakam
dvaṃdvitaṃ taccaretsūto yat kiṃcij jāraṇārhakam
rūpyakarmaṇi vaṅgaṃ syānnāgaṃ syāddhemakarmaṇi
athātaḥ sampravakṣyāmi pakvabījaṃ surārcite
suvarṇe vidrute tulyaṃ nāgābhraṃ dvaṃdvitaṃ priye
vāhayeddvādaśaguṇaṃ svarṇaśeṣaṃ yathā dhamet
pakvabījam idaṃ khyātaṃ jārayetpārade kramāt
pītābhrasatvaṃ svarṇaṃ ca samāṃśaṃ dvaṃdvitaṃ dhamet
vāhayed dvādaśaguṇaṃ svarṇaśeṣaṃ yathā dhamet
punaḥ pītābhrasatvaṃ ca vaheddaśaguṇaṃ śanaiḥ
svarṇaśeṣaṃ bhaved yāvat pakvabījam idaṃ bhavet
nāgārkavyomarasakaṃ catustrirdvyekabhāgikam
cūrṇayelliptamūṣāyām andhayecca dhameddṛḍham
mākṣikeṇa ca tatkhoṭaṃ saṃpeṣyāmlaiḥ puṭe pacet
punastatsamamākṣīkamamlaiḥ piṣṭvā puṭe pacet
evaṃ pañcapuṭaṃ dattvā taddrute hemni vāhayet
dhameddaśaguṇaṃ yāvat tāvat syāt pakvabījakam
athātaḥ sampravakṣyāmi caturbījaṃ varānane
hematārāhikuṭilabījānyetāni tattvataḥ
hemabījaṃ nāgabījaṃ śasyate hemakarmaṇi
tārabījaṃ vaṅgabījaṃ kathite rūpyakarmaṇi
hemabījaṃ tārabījaṃ bhavetāṃ ca rasāyane
nāgabījaṃ vaṅgabījaṃ na rasāyanakarmaṇi
catvāryetāni bījāni bhaveyū rogaśāntaye
anyathā naiva yojyāni bījānyetāni śāmbhavi
gandhakaṃ sasyakaṃ vāpi mākṣīkaṃ vātha tālakam
śilāṃ ca vimalāṃ vāpi vaikrāntaṃ vāñjanaṃ ca vā
kharparaṃ vā kāntamukhaṃ vā cūrṇayitvā samāṃśakam
śatavārāndrute hemni vāhayecca punaḥ punaḥ
sūtahiṃgulakaṃkuṣṭhalohaparpaṭikābhrakam
mṛtārkamākṣīkaśilāvimalāṃśca samāṃśakān
etānnāgakalābhāgān snuhyarkapayasā priye
mardayettena patrāṇi śuddhanāgasya lepayet
puṭeddvātriṃśatipuṭe nāgo bhasmati tadvahet
samaṃ samaṃ ca śatadhā vidrute pūrvavāhite
suvarṇe ca tathā hemaśeṣaṃ tāvaddhameddṛḍham
athavā bhasmayedvaṅgaṃ tālaśaṅkhābhrapāradaiḥ
ciñcākṣāraistrapusamaiḥ snuhyarkakṣīramarditaiḥ
puṭet ṣoḍaśabhistacca śatadhā hemni vāhayet
athavā mārayecchulbamūrdhvādho gandhakaṃ samam
kṣiptvā puṭed aṣṭavāraṃ tattāmraṃ hemni vāhayet
athavā mārayettīkṣṇaṃ tīkṣṇatulyaṃ ca hiṃgulam
strīstanyair mardayitvā tu puṭedatha kalāṃśakam
tīkṣṇasya hiṃgulaṃ dattvā mardayet puṭayet kramāt
evaṃ tat ṣoḍaśapuṭaiḥ tattīkṣṇaṃ hemni vāhayet
śatadhā hema tadiśaṃ vidrute hemni vāhayet
taddhemni dviguṇaṃ tāpyaṃ pūrṇitaṃ taddhameddṛḍham
taccūrṇayed dvitripuṭaiḥ pañcabhir māritaṃ bhavet
tadvāhayeddaśaguṇaṃ drute hemni dhaman dhaman
tadeva jāyate divyaṃ sarvasiddhipradāyakam
hemabījamidaṃ khyātaṃ hitaṃ syādrasajāraṇe
sasyakābhrakavaikrāṃtasatvaṃ svarṇamahiṃ ravim
tīkṣṇaṃ ca cūrṇayelliptamūṣāyāṃ cāndhritaṃ dhamet
punaḥ prakaṭamūṣāyāṃ dhamettasmindrute sati
mākṣikaṃ nikṣipet kiṃcit kiṃcid dattvā punaḥ punaḥ
yāvatsvarṇāvaśeṣaṃ syāt tatastasmin vinikṣipet
svarṇaṃ nāgaṃ raviṃ tīkṣṇaṃ pūrvavacca dhametkramāt
vāhayenmākṣikaṃ tadvaddhamet svarṇāvaśeṣakam
hemabījamidaṃ khyātaṃ hitaṃ syādrasajāraṇe
samāṃśaṃ cūrṇayedabhraṃ satvaṃ tāmramayaṃ śubham
abhrakāddviguṇaṃ dhautaṃ tāpyaṃ sarvaṃ dhameddhaṭhāt
mūṣāyāṃ dvandvaliptāyāṃ tatkhoṭaṃ cūrṇayettataḥ
mardyaṃ divyauṣadhirasaiḥ saṃpuṭe rodhayeddṛḍham
pacedgajapuṭe tadvaccūrṇayenmardayetpuṭet
evaṃ pañcapuṭaiḥ pakvaṃ tadvahetkanake drute
yāvaddaśaguṇaṃ tāvanmūṣāyāṃ prakaṭe dhamet
tatastasmin śuddhatāpyaṃ kṣiptvā kṣiptvā dhameddhamet
yāvatsvarṇāvaśeṣaṃ syātsvarṇabījamidaṃ priye
tīkṣṇārkanāgabhasmāni tāpyacūrṇaṃ samaṃ samam
etaddrute vaheddhemni yāvaddaśaguṇaṃ bhavet
tāvatsvarṇāvaśeṣaṃ syātsvarṇabījamidaṃ priye
mṛtatārārkatīkṣṇāyaḥ samaṃ sarvaṃ dhameddṛḍham
mūṣāyāṃ dvandvaliptāyāṃ tatkhoṭaṃ cūrṇayettataḥ
taccūrṇaṃ drāvite svarṇe vāhayecca śanaiḥ śanaiḥ
yāvaddaśaguṇaṃ paścāttāpyacūrṇaṃ kṣipankṣipan
dhametsvarṇāvaśeṣaṃ syāddhemabījamidaṃ priye
nāgamekaṃ catustāmraṃ sattvaṃ rasakasambhavam
mūṣāyāṃ dvandvaliptāyāṃ sarvaṃ dhmātaṃ vicūrṇayet
taccūrṇaṃ vāhayetsvarṇe vidrute ṣaḍguṇaṃ śanaiḥ
svarṇaśeṣaṃ bhaved yāvat tāvat syāt svarṇabījakam
tāpyena mārayettāmraṃ tannāge vāhayecchanaiḥ
yāvacchataguṇaṃ tāpyaṃ cūrṇaṃ kṣiptvā dhamandhaman
tadvāhayeddhameddhemni kramād dvātriṃśataṃ guṇam
svarṇaśeṣaṃ bhavedyāvat tāvatsyāddhemabījakam
bhāgaikaṃ kharparīsatvaṃ dvibhāgaṃ cābhrasatvakam
tribhāgaṃ tāmracūrṇaṃ ca liptamūṣāgataṃ dhamet
tatkhoṭaṃ cūrṇayettāpyaṃ tulyamamlairvimardayet
tatkṣipetsaṃpuṭe ruddhvā puṭellaghupuṭe punaḥ
evaṃ pañcapuṭaiḥ pakvaṃ taccūrṇaṃ vāhayeddrute
sahasraguṇitaṃ hemni yāvatsvarṇāvaśeṣitam
tāvattāpyaṃ vahedyuktyā syādidaṃ hemabījakam
bhāgaikamabhrasatvaṃ ca dvibhāgaṃ śuddhatāmrakam
cūrṇayelliptamūṣāyāṃ kṣiptvā ruddhvā dhameddṛḍham
tatastaṃ cūrṇayettāpyaṃ tulyamamlena mardayet
tad ruddhvā saṃpuṭe pacyātpuṭe taccūrṇayetpunaḥ
pūrvavanmākṣike kṣiptvā mardayetpātayetpriye
evaṃ pañcapuṭe kārye taccūrṇaṃ vāhayetpriye
svarṇe śataguṇaṃ yāvattāvatsyāddhemabījakam
mākṣikaṃ gandhapāṣāṇaṃ haritālaṃ manaḥśilām
vaikrāntakaṃ kāntamukhaṃ sasyakaṃ vimalāṃjane
rasakaṃ cāpi śataśaścūrṇitaṃ hemni vāhayet
lohaparpaṭikātāpyakaṅkuṣṭhavimalābhrakaiḥ
mṛtaśulbaśilāsūtasnuhyarkakṣīrahiṅgulaiḥ
nāgo nirjīvatāṃ yāti yogaiḥ punaḥ punaḥ
rasatālakaśuddhaciṃcākṣāraistathā trapu
mṛtaṃ nāgaṃ mṛtaṃ vaṅgaṃ śulbaṃ tīkṣṇaṃ ca vā mṛtam
ekaikam uttame hemni vāhayetsuravandite
niruddhe pannage hemni nirvyūḍhe śatasaṃguṇaiḥ
nāgajīrṇaṃ rocanābhaṃ hārītaṃ tāmravāhitam
tīkṣṇajīrṇaṃ ravisamaṃ vaṅgajīrṇaṃ japānibham
śvetābhrasatvaṃ tīkṣṇaṃ ca tāpyaṃ ca vimalāṃ tathā
kharparaṃ ca samaṃ sarvaṃ kuṭilaṃ ca caturguṇam
dhametsarvaṃ cūrṇayecca bhasmayet puṭapañcakaiḥ
tāre drute śataguṇaṃ vāhayecca śanaiḥ śanaiḥ
tārabījam idaṃ khyātaṃ jāraṇe paramaṃ hitam
yathā tāpyena kuṭilaṃ tathā tāpyena mārayet
tadbhāgaṃ ca samaṃ tālaṃ tatsamaṃ rajate drute
triṃśadguṇaṃ bhaved yāvat tāvad vāhyaṃ krameṇa ca
tārabījamidaṃ khyātaṃ pārade tacca jārayet
tīkṣṇaṃ vaṅgaṃ ca vimalāṃ samāṃśaṃ cūrṇayetpriye
dvandvamelopaliptāyāṃ dhamet tatkhoṭakaṃ bhavet
tatkhoṭaṃ cūrṇayed amlair mardayet puṭayediti
pañcavāraṃ prakurvīta bhasma tajjāyate priye
tadbhasma vidrute tāre vāhayecca samaṃ samam
dhaman dhaman daśaguṇaṃ yāvad bhavati bhairavi
tārabījam idaṃ śreṣṭhaṃ rasarājasya jāraṇe
śvetābhrasatvaṃ kuṭilaṃ tāramākṣīkasatvakam
trayaṃ samāṃśaṃ saṃcūrṇya liptamūṣāgataṃ dhamet
taccūrṇaṃ vāhayettāre tāratulyaṃ vinikṣipet
yāvaddaśaguṇaṃ tāvat tāramākṣīkavāpataḥ
tārabījam idaṃ proktaṃ jāraṇe paramaṃ hitam
tridvyekabhāgān deveśi tīkṣṇatālāmalān kramāt
cūrṇitān liptamūṣāyāṃ kṣiptvā tīvrāgninā dhamet
tatkhoṭaṃ cūrṇayed amlair mardayet puṭayediti
saptadhā taddrute tāre vāhyaṃ daśaguṇaṃ tataḥ
kṣiptvā kṣiptvā tālacūrṇaṃ tāraśeṣaṃ yathā dhamet
tārabījamidaṃ śreṣṭhaṃ jāraṇe paramaṃ hitam
kharparī tālaśubhrābhrasattvakaṃ tāramākṣikam
tulyaṃ sarvasamaṃ vaṅgaṃ sarvaṃ mūṣāgataṃ dhamet
cūrṇayenmardayedamlaiḥ puṭedevaṃ tu saptadhā
taccūrṇaṃ vāhayettāre drute daśaguṇaṃ dhaman
tāraśeṣaṃ bhaved yāvat tāvat syāt tārabījakam
śvetābhrasatvaṃ vaṅgaṃ ca dvandvaṃ kuryācca pūrvavat
taccūrṇe tālakaṃ dattvā pādamamlairvimardayet
puṭettasminkṣipettālaṃ pūrvavanmardanaṃ puṭam
evaṃ pañcapuṭaṃ kuryāttaccūrṇaṃ vāhayeddrute
rajate dvādaśaguṇaṃ tadbhavettārabījakam
śvetābhrasatvaṃ vaṅgaṃ ca vaṅgārdhaṃ tīkṣṇacūrṇakam
tīkṣṇāṃśā tāravimalā sarvaṃ mūṣāgataṃ dhamet
tatastaccūrṇayedamlaiḥ piṣṭvā ruddhvā puṭetpacet
pañcavāraṃ punastacca vāhayedrajate drute
yāvacchataguṇaṃ tāvattālakaṃ ca kṣipan dhamet
tāraśeṣaṃ bhavedyāvat tāvatsyāttārabījakam
tāmrabījaṃ pravakṣyāmi jāraṇārthaṃ rasasya tu
svarṇaṃ tāmraṃ samaṃ devi tayostulyaṃ ca mākṣikam
ūrdhvādho nikṣipelliptamūṣāyāṃ taddhameddṛḍham
dhamedevaṃ ca daśadhā dattvā dattvātha mākṣikam
tāmrabījamidaṃ khyātaṃ bhāsvatkiraṇasaṃnibham
abhrakaṃ rasakaṃ tulyaṃ nāgabhasma caturguṇam
dhamayeccūrṇayettacca mākṣikeṇa ca mārayet
etatsamaṃ śilācūrṇamekīkṛtyātha vāpayet
taddhametsadṛśe hemni vidrute śatadhā priye
nāgabījamidaṃ proktametatsūte tu jārayet
nāgabījaṃ pravakṣyāmi śreṣṭhaṃ tadrasajāraṇe
rasakābhrakatāmre'hiṃ bhāgavṛddhyā dhamettataḥ
mākṣikeṇa hataṃ tacca bījaṃ nirvāhayetpriye
dvātriṃśāṃśaguṇaṃ hemni vaṅgaṃ tāpyahataṃ vahet
triṃśadguṇaṃ śilāvāpyaṃ nāgabījamudāhṛtam
bījaṃ pravakṣyāmi vaṅgaṃ tālaṃ ca tāpyakam
samaṃ dhameccūrṇayecca tatsamaṃ tāpyatālakam
mardayetpuṭayedamlairbhasma syātṣoḍaśaiḥ puṭaiḥ
tāre drute śataguṇaṃ vāhayedvaṅgabhasma ca
tattāre tālakaṃ devi dvātriṃśadguṇamāvahet
vaṅgabījamidaṃ jñeyametatsūte tu jārayet
viḍayogānpravakṣyāmi jāraṇārhān surārcite
sauvīraṃ gandhakaṃ kāṃkṣī kāsīsaṃ vyoṣasaindhavam
sauvarcalaṃ sarjikā ca mālatītīrasambhavam
śigrumūlarasaiḥ sarvaṃ bhāvayetsaptavāsaram
biḍo'yaṃ jāraṇe śreṣṭho nāmnā ca vaḍabānalaḥ
arkakṣīrairdagdhaśaṅkhaṃ bhāvayetpuṭayetpriye
śatadhāyaṃ viḍaḥ prokto nāmnā vaiśvānaro mahān
gandhakaṃ śaṅkhacūrṇaṃ ca saindhavaṃ ca viṣaṃ samam
śatavāraṃ gavāṃ mūtraiḥ śigrumūlarasaistathā
bhāvito 'yaṃ biḍaḥ prokto nāmnā jvālāmukhaḥ smṛtaḥ
palāśasya rasairbhāvyaṃ ṭaṅkaṇaṃ śatadhā priye
lohānāṃ jāraṇe śreṣṭho biḍo nāmnāgnijihvakaḥ
kāntāsyaṃ gandhakaṃ cūlī caikaikaṃ lohajārakam
cūlīgandhakasindhūtthatālabhūkhagaṭaṅkaṇān
sakṣāramūtrair vipacennāmnāyaṃ vaḍabāmukhaḥ
devadāliṃ mokṣakaṃ ca niculaṃ ca punarnavām
palāśaṃ kāñcanaṃ vāsāmeraṇḍaṃ vāstukaṃ tilam
kadalīmapi sarvāṅgaṃ khaṇḍitaṃ nāti śoṣayet
mūtravarge cāṣṭaguṇe prakṣipettadanantaram
samūlaṃ mūlakaṃ dagdhvā tilakāṇḍaṃ ca tatsamam
kṣāradvayaṃ pūrvarase kṣiptvā sthāpyaṃ tryahaṃ khare
ātape tadvastrapūtaṃ lohapātre dravaṃ pacet
bahavo budbudā bāṣpā udbhavanti yadā yadā
trikṣāraṃ trikaṭuṃ gandhaṃ kāsīsaṃ loṇapañcakam
saurāṣṭrīṃ rāmaṭhaṃ cūliṃ samaṃ cūrṇīkṛtaṃ kṣipet
pracālayellohadarvyā guḍapāko yathā bhavet
samuttārya kṣipellohasaṃpuṭe saptavāsaram
bhūgarbhe dhānyarāśau ca saptāhaṃ dhārayetpunaḥ
saptāhaṃ dhārayedgharme mahāvaiśvānaro biḍaḥ
jambīrāmlena śatadhā vanaśigrurasena ca
gandhakaṃ bhāvayedeṣa biḍaḥ syād vahnisaṃjñakaḥ
navasāro'pi ca tathā gandhavatsa biḍo bhavet
gandhakaṃ niculakṣāraṃ guṃjābījaṃ ca ṭaṅkaṇam
mūlabījaṃ devadālyāḥ samaṃ sarvaṃ ca bhāvayet
tiktakośātakīnīraiḥ saptadhāmlagaṇais tathā
biḍo'yaṃ citrabhānuḥ syāt pradhānaṃ hemajāraṇe
mūlakaṃ śṛṅgiveraṃ ca vahniṃ dagdhvā trayaṃ samam
gomūtre nikṣipettacca vastrapūtaṃ ca kārayet
anena bhāvito gandhaḥ śatadhā syānmahābiḍaḥ
tālaṃ śilā ṭaṅkaṇaṃ ca śaṅkhaṃ lavaṇaśuktike
mūtrāmlairvipacenmandaṃ vahnāveṣa biḍo mahān
arkakṣīrairdagdhaśaṅkhaṃ śatadhā bhāvayettataḥ
mardayitvāmlavargeṇa ruddhvā pañcapuṭaiḥ pacet
tatsamaṃ ṭaṅkaṇakṣāraṃ kṣiptvāmlagaṇabhāvitam
kṛtvā manaḥśilāṃ gandhaṃ daradaṃ vidrumaṃ tataḥ
nṛpāvartaṃ tu pañcānāṃ śaṃkhacūrṇaṃ samaṃ priye
bhāvayedamlavargeṇa tridinaṃ syānmahābiḍaḥ
nāmnā vajrānalaḥ proktaḥ khoṭaḥ sūtasya jāraṇe
dvandvamelāpamūṣāyāṃ sāraṇe yojayetsadā
pāradastu kṣaṇādeva vajrādīnyapi jārayet
nirdagdhaśaṅkhacūrṇaṃ ca ravikṣīraśatāplutam
puṭitaṃ bahuśo devi praśasto jāraṇe biḍaḥ
śataśo vā plutaṃ cūrṇaṃ gandhakasya gavāṃ jalaiḥ
nirdagdhaśaṅkhacūrṇaṃ tu śigrumūlāmbubhāvitam
śataśo viṣasindhūtthasaṃyutaṃ vaḍabāmukhaḥ
gandhakaṃ bhāvayetkanyādhuttūrakaravīrajaiḥ
dravaistu śatadhā gharme viḍo'sau sarvajārakaḥ
tāmravallīdalarasaiḥ plāvayed gandhasaindhavam
saptāhena bhavedenaṃ niyuñjyāddhemajāraṇe
saindhavaṃ kunaṭī gandhaṃ pratyekaṃ ca palaṃ palam
bhūlatā tripalaṃ sarvaṃ mardayecchoṣayet pacet
evaṃ kuryādaṣṭavāram ayaṃ siddhabiḍaḥ smṛtaḥ
athābhrajāraṇaṃ karma vakṣyāmi śṛṇu pārvati
taptakhalve catuḥṣaṣṭiniṣkasūtaṃ sucāritam
bhāvitaṃ gaganaṃ caikaṃ niṣkaṃ tatra vinikṣipet
trikṣāraṃ pañcalavaṇaṃ bhūkhagāmlajavetasān
ṣoḍaśāṃśān rasendrasya kṣipejjambīravāriṇā
mardayedyāmamātraṃ tu kūrmayantre viḍānvite
paceddinaṃ vinikṣipya jīrṇagrāso bhavedrasaḥ
etatsūtaṃ taptakhalve kṣiptvā rājīguḍorṇakam
iṣṭikāṃ gṛhadhūmaṃ ca saindhavaṃ pāradasya tu
etatsarvaṃ ṣoḍaśāṃśaṃ mardyamamlagaṇairdinam
caṇḍātape piṇḍitaṃ tadrase baddhvātha poṭalam
amlavargeṇa bharite ḍolāyantre paceddinam
pratigrāse tvidaṃ kuryātpunargrāsam apekṣate
grāso 'jīrṇo yadi bhavetpācyaḥ kacchapayantrake
evaṃ grāsakrameṇaiva jārayedgaganādikam
catuḥṣaṣṭitamāṃśādi catuḥṣaṣṭiguṇāvadhi
rasendre jārayedgrāsaṃ dattvā dattvā punaḥ
catuḥṣaṣṭyaṃśake sūto vyomasatve tu jārite
daṇḍadhārī jalūkābho vaiṣa dvātriṃśadaṃśake
ṣoḍaśāṃśe vāyasasya viṣṭhātulyo'ṣṭamāṃśake
dadhimaṇḍasamo devi caturthāṃśe tu jārite
navanītasamo dvyaṃśe golābho jārito bhavet
abhrake samajīrṇe tu śatavedhī bhavedrasaḥ
ghane dviguṇajīrṇe tu sahasrāṃśena vedhayet
caturguṇe'bhrake jīrṇe tvayutāyurbhavetpriye
gagane'ṣṭaguṇe jīrṇe brahmāyur lakṣavedhakaḥ
viṣṇvāyuḥ ṣoḍaśaguṇe jīrṇe'bhre koṭivedhakaḥ
dvātriṃśadguṇite jīrṇe rudrāyur daśakoṭibhiḥ
catuḥṣaṣṭiguṇe jīrṇe nityāyuḥ śatakoṭibhiḥ
abhrake samajīrṇe tu raso doṣānvimuñcati
jahāti svagatānsarvān sarvalohāni bhakṣayet
yantrādadho na patati naivotpatati cordhvataḥ
nodgārī kapilo varṇe vahnau tiṣṭhati niścalaḥ
vipruṣo muñcate devi chinnapakṣo bhavedrasaḥ
samajīrṇe tu bālaḥ syādyuvā jīrṇacaturguṇaḥ
vyomaṣaḍguṇajīrṇastu vṛddhasaṃjño bhavedrasaḥ
bālo vidhyati kalkena yuvā patrapralepataḥ
jāritastu rasendro'yaṃ vṛddho lohāni vidhyati
bālaḥ sūto rujaṃ hanti na samartho rasāyane
yuvā rasāyane dakṣo vṛddhaḥ syāddehalohayoḥ
abhāve ghanasatvasya kāntasatvaṃ pradīyate
tadabhāve bhavettīkṣṇamevaṃ dvandvāni jārayet
ghanajīrṇasya sūtasya tato dvandvāni jārayet
rasendro dvandvarahitaṃ na caredabhrasatvakam
tasmāddhemādilohena yuktamabhraṃ careddhruvam
nāgābhraṃ vāpi vaṅgābhraṃ tāmrābhraṃ vā surārcite
tārābhraṃ vāpi hemābhraṃ tāpyābhraṃ vāpi jārayet
ghanasatvaṃ yathā jīrṇaṃ tathā dvandvāni jārayet
dvandvabījarasasyātha pakvabījāni jārayet
khalvaṃ tu pīṭhikā devi rasendro liṅga ucyate
mardanaṃ candanaṃ tasya grāsaḥ pūjā vidhīyate
kṣīyamāṇe pātakaughe sulabhā rasajāraṇā
jāraṇāyāṃ ca labdhāyāṃ jñānaṃ kaivalyadaṃ bhavet
tāvanmuktiḥ kutaḥ kānte yāvanno vetti jāraṇām
jāraṇā sādhakendrasya muktivyaktikarā priye
jāraṇārthaṃ raso yāvaddinaṃ vahnau tu dhāryate
śivaloke sukhaṃ bhuṅkte tāvatkalpasahasrakam
dhārayedyo rasaṃ vahnāvekāhaṃ vā tadardhakam
kṣīyante tasya pāpāni bahujanmārjitāni ca
suvarṇaretaso mitraṃ svarṇadehastathā rasaḥ
asahatvaṃ sūtavahnau toye maitraṃ suvarṇataḥ
caturguṇena vastreṇa pīḍito nirmalaśca saḥ
gālanakriyayā grāse sati niḥśeṣanirgate
sa bhaveddaṇḍadhārī ca jīrṇagrāsastadā rasaḥ
hrāṃ hrīṃ hrūṃ hraiṃ hrauṃ hraḥ phaṭ raseśvarāya sarvasattvopahārāya grāsaṃ gṛhṇa gṛhṇa hrīṃ svāhā
garbhadrutiṃ pravakṣyāmi jāritasya rasasya ca
garbhadrāvaṇayogyāni bījāni śṛṇu bhairavi
nāgabhasma ca mākṣīkaṃ gandhakaṃ ca samaṃ samam
cūrṇitaṃ vāhayetsvarṇe triguṇaṃ drāvite dhaman
pūtibījamidaṃ sūtagarbhe dravati tatkṣaṇāt
svarṇe nāgaṃ samāvartya śilācūrṇaṃ kṣipankṣipan
nāgakṣaye punarnāgaṃ dattvā dattvā trivārakam
svarṇaśeṣaṃ bhavedyāvattāvaddhāmyaṃ punaḥ punaḥ
etadbījaṃ dravatyeva rasagarbhe tu mardanāt
suvarṇaṃ tāpyasatvaṃ tu samaṃ mūṣāgataṃ dhamet
tasmindrute tāpyacūrṇaṃ tulyaṃ tulyaṃ kṣipankṣipan
mākṣīkasatvaṃ triguṇamevaṃ vāhyaṃ punaḥ punaḥ
etadbījaṃ rasendrasya garbhe dravati mardanāt
suvarṇasya samaṃ tāpyasatvamāvartayettataḥ
kuryātkaṇṭakavedhyāni patrāṇi ca vilepayet
lavaṇenāmlapiṣṭena gandhatulyena pārvati
tāni patrāṇi ca puṭe paceddhemāvaśeṣitam
etadbījaṃ rasendrasya garbhe dravati mardanāt
tāpyatulyaṃ ca sindhūtthaṃ mardayedamlakena ca
tatsaṃpuṭe puṭe pacyāt punaḥ saṃmardayet puṭet
punaḥ punardviṣaḍvāramasya tulyaṃ ca nāgajam
bhasma saṃmardayedamlairanena svarṇapatrakam
liptvā liptvā dhametsaptavāraṃ tadvāhayettataḥ
drutaṃ taṃ vāpayetpūrvaṃ kalkitaiḥ saptavārakam
etadbījaṃ rasendrasya garbhe dravati mardanāt
kāsīsaṃ ṭaṅkaṇaṃ gandhaṃ tāpyaṃ sauvarcalaṃ śilām
tulyaṃ saṃmardayetsarvāṃścaṇakāmlairdināvadhi
etadbījaṃ rasendrasya garbhe dravati mardanāt
suvarcalaṃ ca kāsīsaṃ yavakṣāraṃ ca ṭaṅkaṇam
mākṣikaṃ saindhavaṃ cullī sāmudraṃ rājikā tathā
tulyaṃ kāṃkṣīṃ ca karpūram arkasnukkṣīramarditam
anena lepayenmūṣāṃ biḍenāṃgulamātrakam
mūṣāyantramidaṃ śreṣṭhaṃ garbhadrāvaṇakarmaṇi
svarṇaṃ tāmraṃ mṛtaṃ tīkṣṇaṃ rañjitaṃ pakvabījakam
garbhadrāvaṇabījaṃ ca sarvamāvartayeddṛḍham
drute'smiṃstāpyacūrṇaṃ ca kṣiptvā kṣiptvā dhamandhaman
yāvatkṣayaṃ gate tāmratīkṣṇe tāvatsureśvari
etadbījaṃ rasendrasya garbhe dravati mardanāt
hema gandhahataṃ nāgaṃ pakvabījasya sādhanam
taddvayaṃ liptamūṣāyām andhrayitvā dhameddṛḍham
taccūrṇam abhiṣiktaṃ ca rasagarbhe dravatyalam
suvarṇe vidrute śulbaṃ mṛtaṃ tīkṣṇaṃ śanaiḥ śanaiḥ
vāhayet ṣaḍguṇaṃ yāvattadrase dravati priye
mahārasānanurasānkṣīṇalohāni cākṣaye
samāṃśaṃ samamākṣīkagandhakāvāpayogataḥ
śataśo vāhayedetadakṣīṇāṃśāvaśeṣitam
samāṃśaṃ rasarājasya garbhe dravati niścitam
jāritasya rasendrasya catuḥṣaṣṭitamāṃśakam
garbhadrāvaṇabījaṃ ca taptakhalve vinikṣipet
śilārucakamākṣīkagandhakāsīsaṭaṅkaṇaiḥ
mardayeccaṇakāmlena sarvametaddināvadhi
rasasyaitatṣoḍaśāṃśaṃ dattvā bījaṃ ca dāpayet
mucyate yatra yatraiva tat tad dravati tatkṣaṇāt
apāmārgapalāśotthabhasmakṣāraṃ samāharet
ṭaṅkaṇaṃ sayavakṣāraṃ kāsīsaṃ ca suvarcalam
sāmudraṃ saindhavaṃ rājīṃ mākṣikaṃ navasārakam
karpūraṃ mākṣikaṃ tulyaṃ snuhyarkakṣīramarditam
mūṣālepamanenaiva kṛtvā kuryādbiḍena ca
lepam aṅgulamānena prāksūtaṃ cātra nikṣipet
ruddhvā svedyaṃ dinaikaṃ tu karīṣāgnau dravatyalam
ityevaṃ drāvitaṃ jāryaṃ yāvad bījaṃ tu ṣaḍguṇam
śive vakṣyāmi te bāhyadrutikarma yathākramam
yenopāyenābhrakādidrutir bhavati tacchṛṇu
athābhrakadrutiṃ vakṣye kañcukīkandameva ca
kapitindau keśataile pratyekaṃ tu tridhā vapet
mūṣāyāṃ drāvayitvā tadabhrasatvaṃ drutir bhavet
phalapāṃśur devadālyāḥ śakagopo 'śvalālakāḥ
ṭaṅkaṇaṃ jālinīnīrair bhāvayed bahudhā priye
drāvayet kāñcanaṃ tatra vapet sūtasamā drutiḥ
trikṣāraṃ caṇakāmlaṃ ca rāmaṭhaṃ cāmlavetasam
tathā jvālāmukhīkṣāraṃ sthalakumbhīrasena ca
piṣṭvā snuhyarkayoḥ kṣīraistadgole mṛdu hīrakam
nikṣipettacca jambīre ḍolāyantre tryahaṃ pacet
evaṃ kṛte hīrakasya drutir bhavati sūtavat
padmarāgādiratnānāṃ drutireva kṛte bhavet
drutīnāṃ melanaṃ vakṣye śṛṇu bhairavi tattvataḥ
kṛṣṇāgaruśca kastūrī brahmabījaṃ ca mākṣikam
nārīpuṣpaṃ viṣaṃ hiṃgu laśunaṃ ṭaṅkaṇaṃ niśā
etaiḥ samaṃ drutiṃ sūtaṃ taptakhalve vimardayet
pāṭhā vandhyā tālamūlī nīlī trividhacitrakam
padmakandaṃ kṣīrakandaṃ balā guñjāmṛtārdrakam
aśvalālā nimbapatraṃ strīstanyaṃ ca samaṃ samam
eteṣāṃ grāhayetsvacchaṃ rasaṃ vastreṇa gālitam
etaddrutiyute sūte kṣiptvā kṣiptvā vimardayet
milanti drutayaḥ sarvāḥ pārade nātra saṃśayaḥ
drutayo militā yena yantraṃ tenaiva kacchapam
limpecca biḍayogena melayejjārayetkramāt
ityevaṃ rasarājasya ṣaḍguṇāṃ jārayeddrutim
drutijīrṇasya sūtasya rañjanaṃ śṛṇu pārvati
tasmādrañjakabījānāṃ rañjanaṃ ca vadāmi te
palāśapuṣpaṃ mañjiṣṭhā lohitaṃ karavīrajam
puṣpaṃ ca khadiraṃ raktacandanaṃ kukkuṭī tathā
niśādvayaṃ ca saralaṃ devadāruṃ japāsumam
anyāni raktapuṣpāṇi lākṣātoyena mardayet
etaccaturguṇaṃ tailaṃ tailādraktaprasūnajam
dravaṃ caturguṇaṃ deyaṃ tailaśeṣaṃ yathā bhavet
tasmin niṣecayed bījam ekaviṃśativārakam
rañjayetpakvabījāni sarvāṇyevaṃ surārcite
kharpare nāgamādāya caṇḍāgniṃ jvālayedadhaḥ
palāśaparṇabījāni kṣipettasminpracālayet
palāśadaṇḍenāmardyaṃ caturyāmena bhasmati
tadbhasma gandhakaṃ tulyamamle yāmaṃ prapeṣayet
ruddhvā puṭedgajapuṭe svāṅgaśītaṃ taduddharet
taccaturthāṃśakaṃ gandhaṃ dattvā piṣṭvā puṭe pacet
evaṃ dvisaptavāreṇa nāgaṃ syādraktavarṇakam
vāśāpañcāṅgacūrṇaṃ ca taccūrṇaṃ kakubhasya ca
śigrukiṃśukakoraṇḍaśākapuṣpāṇi nāginīm
ahimāraṃ kumārīṃ ca nāgakanyāṃ ca cūrṇayet
etatsarvaṃ caikabhāgaṃ dvibhāgaṃ ca manaḥśilām
bhāṇḍe sarvaṃ vinikṣipya gavāṃ mūtre caturguṇe
pacetpādāvaśeṣaṃ tu pūrvanāge kṣipankṣipan
cullyāṃ pacedbrahmadaṇḍaiścālayetsaptavāsaram
idaṃ nāgaṃ pakvabīje drute nirvāhayettridhā
rañjitaṃ jāyate bījaṃ mukhyaṃ syādrasarañjane
tāpyasatvaṃ ca kṛṣṇābhrasatvacūrṇaṃ dhametsamam
tasmindrute tāpyacūrṇaṃ mṛtaśulbaṃ kramādvahet
triguṇaṃ tadbhavedbījaṃ rañjakaṃ parameśvari
kunaṭī mākṣikaṃ gandhaṃ daradaṃ peṣayetsamam
raktavargasya gomūtre peṣitasya rase priye
peṣayecchoṣayet saptavāraṃ taccūrṇayetkṣipet
dvaṃdvite tīkṣṇatāmre ca tulyaṃ kṣiptvā dhameddṛḍham
jyotiṣmatītailayukte raktavarge niṣecayet
punaśca pūrvacūrṇaṃ tu tulyaṃ kṣiptvā dhamet priye
secayet saptadhā tvevaṃ syādbījaṃ rasarañjakam
tāraṃ ca vimalāsattvaṃ samāṃśaṃ drāvayet tataḥ
saraktavarge gomūtre bhāvitaṃ daradaṃ tridhā
tattulyaṃ nikṣipet tasmin dhamed evaṃ tu saptadhā
kṣiptvā kṣiptvā ca daradaṃ syādbījaṃ rasarañjakam
ghanasattvam ahiṃ svarṇaṃ samāṃśaṃ dvaṃdvitaṃ dhamet
kharpare raktavargaṃ ca mākṣikaṃ gairikaṃ śilām
samaṃ saṃcūrṇayet tasmin vāpayecca samaṃ samam
daśavāraṃ bhaved etad bījaṃ sūtendrarañjakam
yavaciñcārasairbhāvyā raktavarṇā manaḥśilā
viṃśadvāraṃ prayatnena tena kalkena lepayet
nāgapatraṃ puṭe pacyādyāvaccūrṇamupāgatam
rasakasya tu bhāgāṃstrīn bhāgaikaṃ daradasya ca
śilāgandhaviṣāṇāṃ ca trayāṇāmekabhāgakam
secayenmātuluṅgāmlaiḥ tena kalkena lepayet
mūṣāgarbhe kṣipet tattatpūrvanāgaṃ dhamet tataḥ
drutaṃ yāvat samuddhṛtya liptvā mūṣāṃ punar dhamet
ityevaṃ saptadhā dhāmyaṃ nāgaṃ svarṇanibhaṃ bhavet
pītābhrakasya satvaṃ tu pūrvanāgaṃ ca tatsamam
dvaṃdvitaṃ pūrvayogena hyabhiṣiktaṃ ca kārayet
anena dvandvayogena vāpo deyo drutasya ca
pakvabījasya vārāṃstrīn tadbījaṃ rañjitaṃ śubham
athātas tārabījānāṃ rañjanaṃ śṛṇu pārvati
nānābhūruhasambhūtaśvetapuṣparase priye
caturbhāge caikabhāgaṃ kaṅguṇītailakaṃ kṣipet
tailāvaśeṣaṃ vipacettārabījāni tatra vai
bhūyo bhūyo drāvayitvā secayedekaviṃśatim
bījāni rañjitānyevaṃ bhaveyū rasarañjane
evaṃ vaṅgasya bījāni rañjayet parameśvari
drutijīrṇasya sūtasya catuḥṣaṣṭitamāṃśakam
nikṣipedrañjakaṃ bījaṃ taptakhalve dināvadhi
mardayet taptakhalve tu pacet kacchapayantrake
evaṃ grāsakrameṇaiva ṣaḍguṇaṃ jārayet priye
rañjitasya rasendrasya pravakṣye sāraṇātrayam
sāraṇā yogyabījāni divyāni ca surārcite
svarṇaṃ dvādaśabhāgaṃ syāt tadardhaṃ śuddhapāradam
rasendrārdhaṃ nāgabhasma caturbhāgaṃ mṛtaṃ pavim
etaccatuṣṭayaṃ cāmlairmardayettaptakhalvake
uddhṛtya dvandvamelāpamūṣāyāṃ rodhayeddhamet
haṭhāttacca milatyeva vajrabījam idaṃ priye
bhāvayecchāribākṣīrair mṛtaṃ vajraṃ dinaṃ tataḥ
mardayed golakaṃ kṛtvā śoṣayeccaikabhāgakam
tribhāgaṃ rasarājaṃ ca caturbhāgaṃ suvarṇakam
amlena mardayet piṣṭiṃ kṛtvā tadvajragolakam
tatpiṣṭyā veṣṭayet tacca bhūrjapatreṇa veṣṭayet
pakṣaṃ nyased dhānyarāśau tad uddhṛtya punaḥ priye
dhameddhaṭhānmilatyeva vajrabījam idaṃ bhavet
vajraṣoḍaśabhāgena svarṇapatreṇa veṣṭayet
tatkṣiptvā liptamūṣāyāṃ svarṇāṃśaṃ śvetakācajam
cūrṇaṃ vā nṛkapālaṃ vā cūrṇaṃ kṛtvā vinikṣipet
nirudhya ca dhamet tīvram evaṃ kuryāt punaḥ punaḥ
kṣiptvā kṣiptvā śvetakācaṃ nṛkapālamathāpi vā
saptadhaivaṃ milatyeva vajrabījamidaṃ bhavet
ataḥ paraṃ sāraṇāyāṃ pravakṣye tailasādhanam
jyotiṣmatīkarañjākṣakaṭutumbīsamudbhavam
tailaṃ kūrmavarāhādimeṣamatsyasamudbhavam
jalūkābhekajātā ca vasā grāhyā vidhānataḥ
raktavargaḥ pītavargaḥ kvāthyaḥ kṣīraiścaturguṇaiḥ
puṣpāṇāṃ raktapītānām anekānāṃ dravaṃ haret
pāṭalīkākatuṇḍyutthamahārāṣṭrīdravaṃ tathā
ekāṃśaṃ tailam ekāṃśā vasā kvāthaścaturguṇaḥ
dvyaṃśaiḥ puṣpadravair dvyaṃśān pāṭalyādidravānapi
sarvaṃ tāmramaye pātre mṛdunā vahninā pacet
tasminkṣipet ṣoḍaśāṃśaṃ bhūlatāmalatāpyakam
vikhyātaṃ sāraṇātailaṃ rasarājasya jāraṇe
rañjitaṃ rasarājaṃ tu sāraṇātailasaṃyutam
nikṣipetsāraṇāyantre nālamūṣāṃ gataṃ drutam
bījaṃ tu ḍhālayetsūte catuḥṣaṣṭitamāṃśakam
uddhṛtya taptakhalve tu paṭvamlair mardayeddinam
tataḥ kacchapayantre tu savivye pācayed dinam
ityevaṃ ṣaḍguṇaṃ sāryaṃ sārito jāyate rasaḥ
evaṃ dvitīyavāre tu kṛte sūto'nusāritaḥ
tathā tṛtīyavāre tu rasaḥ syāt pratisāritaḥ
sāritasya rasendrasya haritālaṃ samāṃśakam
mardayed dhūrtatailaiśca dinaṃ divyauṣadhidravaiḥ
tata uddhṛtya kṣiped vajramūṣāyāṃ vipaceddinam
karīṣāgnāviti punar mardyaṃ pācyaṃ tridhā priye
anena karmaṇā devi sūto baddhamukho bhavet
baddhavaktrasya sūtasya bhāgamekaṃ surārcite
sutāratāmratīkṣṇānāṃ cūrṇānām ekabhāgakam
sarvaṃ saṃmardayed devadālīnīrair dinaṃ tataḥ
madhvājyaiśca dinaṃ mardyaṃ tena kuryāt sugolakam
nikṣiped vajramūṣāyāṃ ruddhvā tīvrāgninā dhamet
sa rasaḥ khoṭabaddhaḥ syāt tatkhoṭaṃ kācaṭaṅkaṇaiḥ
tejaḥpuñjo bhavedyāvat tāvat kuryād dhaman dhaman
taṃ rasaṃ yojayed dehe lohe roge ca pārvati
dehavedhaṃ pravakṣyāmi sāvadhānaṃ śṛṇu priye
pācanasnehanasvedavamanārecanaiḥ kramāt
śarīraṃ śodhayelloṇakṣārāmlādivivarjitaḥ
tatastvāroṭakaṃ sūtaṃ bhakṣayet parameśvari
kṣetraṃ kṛtvā śarīraṃ tu tataḥ siddharasaṃ kṣipet
śatavedhirasaṃ pūrvaṃ tataḥ sāhasravedhakam
daśasāhasravedhaṃ ca lakṣavedhakaraṃ rasam
vedhakaṃ daśalakṣasya koṭivedhaṃ surārcite
gandhakena yutaṃ sūtaṃ krameṇānena suvrate
sa rasaḥ kramate dehe siddhayaḥ sambhavanti hi
rasāyane tu yāḥ proktā mūlikā dehasiddhidāḥ
tābhiryukto rasendrastu dehe saṃkramate priye
krāmati tanau hi sūto janayati putrāṃścadevatāgarbhān
khe gamanena ca nityaṃ saṃcaraṇaṃ sakalabhuvaneṣu
dhātā bhuvanatritaye sraṣṭādyo brahmayoniriva
viṣṇuriva pālanārthe saṃhartā rudradevavatsatkalam
krāmaṇaṃ lohavedhasya vakṣyāmi śṛṇu bhairavi
daradaṃ mākṣikaṃ kāntaṃ śilāṃ gandhaṃ viṣaṃ ghanam
rasakaṃ bhūlatāṃ hiṅgu kāntāsyaṃ ṭaṅkaṇaṃ priye
gandhakena hataṃ tāmraṃ bhujaṅgaṃ śilayā hatam
daradena hataṃ tīkṣṇaṃ mahiṣīkarṇasambhavam
malaṃ vāyasaviṣṭhāṃ ca prathamārtavaraktataḥ
anena veṣṭayet siddhasūtaṃ loheṣu vedhayet
tārakṛṣṭyaṣṭanavatiḥ svarṇamekaṃ tathā rasaḥ
śatavedhī tu vikhyātastvevaṃ sāhasravedhakaḥ
vedhayeddaśasāhasraṃ lakṣaṃ koṭimathārbudam
jāraṇāyāṃ balaṃ yāvat tāvallohāni vedhayet
mākṣikaṃ bhūlatāṃ sūtaṃ kunaṭīṃ ṭaṅkaṇaṃ tathā
strīstanyaraktaṃ sampiṣṭaṃ krāmaṇaṃ kṣepalepayoḥ
hiṅgulaṃ rasakaṃ kāntam indragopaṃ viṣaṃ tathā
mardayet tailaraktābhyāṃ krāmaṇaṃ kṣepalepayoḥ
gaṇḍolaviṣabhekāsyamahiṣīnetrajaṃ malam
rudhireṇa samāyuktaṃ rasasaṃkrāmaṇe hitam
rocanaṃ gugguluṃ stanyam indragopaṃ viṣaṃ tathā
sarvaṃ saṃmardayed devi rasasaṃkrāmaṇe hitam
viṣṇukrāntā madhūcchiṣṭaṃ māhiṣaṃ karṇajaṃ malam
bhūlatā kākaviṣṭhā ca lāṅgalī dvipadīrajaḥ
nararaktaṃ brahmasomā surasā śailajaṃ priye
śṛṅgī ca lakṣmaṇā gṛdhrakarṇī ca krāmaṇaṃ param
śrīveṣṭanimbaniryāsastrīstanyaviṣaṭaṅkaṇaiḥ
goghṛtena samāyukto lohe saṃkrāmate rasaḥ
paramaṃ krāmaṇaṃ vaṅgaṃ mṛganābhaṃ ca pārvati
mātṛvāhaḥ kulīraśca śaṅkhābhyantarajo malaḥ
tathā kapitthaniryāso rasasaṃkrāmaṇaṃ param
krāmaṇaṃ rasarājasya vedhakāle pradāpayet
śrībhairavī
sāmānyajāraṇā proktā tvayā pūrvaṃ sadāśiva
viśeṣajāraṇaṃ brūhi yathā jānāmyahaṃ prabho
śrībhairavaḥ
śṛṇu devi vakṣyāmi bhūcarākhyaṃ tu jāraṇam
kṛṣṇaṃ pītaṃ tathā raktaṃ śulbe tīkṣṇe ca melayet
śulbaṃ śuddhaṃ yadā jīrṇaṃ dvāviṃśatiguṇaṃ mate
gandhanāgaṃ tato'rdhaṃ tu krameṇaiva tu melayet
hemnā tu saha dātavyaṃ sūtakaikena ṣoḍaśa
gandhanāgaṃ yadā jīrṇaṃ tadā baddho bhaved rasaḥ
hemni jīrṇe tato'rdhena mṛtalohena rañjayet
gandhakena hataṃ śulbaṃ mākṣikaṃ daradāyasam
puṭena mārayecchuddhaṃ hema dadyāttu ṣaḍguṇam
sūtake hemabījaṃ ca yadā jīrṇaṃ caturguṇam
baddharāgaṃ vijānīyāddhemābho jāyate rasaḥ
sāraṇāyantramadhyasthaṃ tenaiva saha sārayet
tribhāgaṃ sāritaṃ kṛtvā punastatraiva jārayet
jāritaḥ sāritaścaiva punarjāritasāritaḥ
saptaśṛṅkhalikāyogāt koṭivedhī bhavedrasaḥ
bhūcarī jāraṇā proktā khecarīṃ jāraṇāṃ śṛṇu
hīnarāgāni ratnāni rasocchiṣṭāni kārayet
kaṭutuṃbasya bījāni tasyārdhena tu dāpayet
mahājārasamāyuktaṃ kalkaṃ kuryād vicakṣaṇaḥ
vajramūṣāmukhe caiva tanmadhye sthāpayed rasam
katakaṃ kanakaṃ caivam ekīkṛtya vimardayet
padmarāgapralepaṃ tu rase grāsaṃ tu dāpayet
bhakṣitavyaṃ prayatnena natvā ca gurudevayoḥ
sarvasiddhān namaskṛtya devatāśca viśeṣataḥ
mūrcchāṅgadāhaśca tato jāyate nātra saṃśayaḥ
ātmānamutthitaṃ paśyed divyadeho mahābalaḥ
śaṅkhakāhalanirghoṣaiḥ siddhavidyādharaiḥ saha
icchayā vicarellokān kāmarūpī vimānagaḥ
devā vai yatra līyante siddhastatraiva līyate
punaranyaṃ pravakṣyāmi jāraṇāyogam uttamam
sughṛṣṭaṃ pātitaṃ sūtaṃ sarvadoṣojjhitaṃ tataḥ
śākapallavasāreṇa viṣṇukrāntārasena ca
pālāśapuṣpatoyena bhāvitaṃ gandhakaṃ samam
samaṃ kṛṣṇābhrasatvaṃ ca rasakaṃ cāṣṭakaṃ guṇam
tīkṣṇaśulboragaṃ caiva kūrmayantreṇa jārayet
kāñcanaṃ jārayet paścād biḍayogena pārvati
tataḥ siddhaṃ vijānīyād dvaidhaṃ śulvasya dāpayet
karmasaṃkhyāpramāṇena nāgo bhavati kāñcanam
ataḥ paraṃ pravakṣyāmi jāraṇākramam uttamam
bījacūrṇāni tailena bhāvayitvā punaḥ punaḥ
ṣoḍaśāṃśena taṃ grāsamaṅgulyā mardayecchanaiḥ
ārdrakādi tato yogād dātavyaṃ ṣoḍaśāṃśataḥ
bhūrje dattvā tato deyaṃ ḍolāyantre vinikṣipet
ahorātreṇa tadbījaṃ sūtako grasati priye
samuddhṛtya rasaṃ devi khalve saṃmardayet tataḥ
tato yantre vinikṣipya divārātraṃ dṛḍhāgninā
taptaṃ samuddhṛtaṃ yantrāt taptakhalve vimardayet
mardayitvārdrake piṇḍe kṣiptvātha tripuṭaṃ dahet
tato garbhe patatyāśu jarate tatsukhena tu
ḍolāyantre tato dadyād ārdrapiṇḍena saṃyutam
tṛtīyadivase sūto jarate grasate tataḥ
samajīrṇaṃ tato yāvat ḍolāyantre vicakṣaṇaḥ
paścātkacchapayantreṇa samajīrṇaṃ tu pārvati
tāmrāṃśadvādaśāṃśena kacchapena tu jārayet
prāgvad ārdrakayogaṃ ca garbhadrāvaṇam eva ca
paścāt taṃ devi nikṣipya puṭaṃ dadyād vicakṣaṇaḥ
aṣṭāṃśena tato grāsaṃ garbhadrāvaṃ ca pūrvavat
kandodare sūraṇasya taṃ vinikṣipya sūtakam
puṭayedvārtikastāvat yāvat kando na dahyate
pādāṃśena tu mūṣāyāṃ grāsaḥ sūte vidhīyate
pūrvavacca biḍaṃ dadyādgarbhadrāvaṇameva ca
evaṃ caturguṇe jīrṇe sūtako balavān bhavet
tataḥ śalākayā grāsamagnistho grasate rasaḥ
tato ratnāni jāryāṇi vakṣyamāṇakrameṇa tu
abhrakaṃ bhrāmakaṃ caiva śaṅkhanābhiṃ tathaiva ca
rasānuparasāndattvā mahājārasamanvitam
vajrakandalatāṃ brāhmīmeṣaśṛṅgyamṛtāyasam
kaṭutumbasya bījāni mṛtalohāni pācayet
sarvāṇi samabhāgāni śikhiśoṇitamarditam
tāvattaṃ mardayetprājño yāvatkarma dṛḍhaṃ bhavet
mūṣā mallākṛtiścaiva kartavyācchādanaiḥ saha
tanmadhye sthāpayetsūtamadhovātena dhāmayet
ādau tāvatprakartavyaṃ vajramauṣadhalepitam
gṛhyate nātra sandeho yathā tīvrahutāśane
kuliśādi bhaved dagdhaṃ karīṣā tena mardayet
yāvadekādaśaguṇaṃ kuliśaṃ jārayedbudhaḥ
saṃdagdhā śaṅkhanābhiśca mātuluṅgarasaplutā
muktāphalaṃ tato deyaṃ vajrajīrṇe tu sūtake
anena kramayogena hyekādaśaguṇaṃ bhavet
kevalaṃ śikhipittaṃ ca nīlīniryāsamiśritam
nīlotpalāni liptāni nikṣiptāni tu sūtake
rasaḥ pibenmahārāgān hīnarāgān parityajet
ratnāni śikhipittaṃ ca mahāratnasamanvitam
sadratnaṃ lepayet tena prakṣiped rasamadhyataḥ
rajanī caiva kaṅkuṣṭhaṃ brahmaniryāsabhāvitam
jāraṇaṃ puṣparāgasya tenaiva saha dāpayet
bahuratneṣu jīrṇeṣu bhṛṅgarājeṣu suvrate
rasendro dṛśyatāṃ devi nīlapītāruṇacchaviḥ
śuddhāni hemapatrāṇi śatāṃśenānulepayet
puṭena mārayedetadindragopanibhaṃ bhavet
saṃsparśād vedhayet sarvam idaṃ hema mṛtaṃ priye
tribhāgaṃ sūtakendrasya teneva saha kārayet
mūṣāmadhye sthite tasmin punastenaiva jārayet
dhūmavedhī bhaveddevi punaḥ punaḥ prasāritaḥ
anena kramayogena yadi jīrṇā triśṛṅkhalā
vedhayennātra sandeho giripāṣāṇabhūtalam
pārśve jyotiḥ pradṛśyeta ūrdhvaṃ dṛśyeta tena vai
bhūcaraṃ taṃ vijānīyād rasendraṃ nātra saṃśayaḥ
tenāśrāntagatir devi yojanānāṃ śataṃ vrajet
divyatejā mahākāyo divyadṛṣṭir mahābalaḥ
sarvarogavinirmukto jīveccandrārkatārakam
tasya mūtrapurīṣaṃ tu sarvalohāni vidhyati
samajīrṇena vajreṇa hemnā ca sahitena ca
agnistho jārayellohān bandham āyāti sūtakaḥ
sārayettena bījena sahasramapi vedhayet
sāritaṃ jārayetpaścāt lepyaṃ kṣepyaṃ sahasrataḥ
sārayettena bījena lakṣavedham avāpnuyāt
anena kramayogena koṭivedhī bhavedrasaḥ
kevalaṃ tu yadā vajraṃ samajīrṇaṃ tu kārayet
baddhaḥ sūtastadā jñeyo niṣkampo nirupadravaḥ
agnistho jāyate sūtaḥ śalākāṃ grasate kṣaṇāt
haṭhāgninā dhāmyamāno grasate sarvamādarāt
grasate jarate sūtam āyurdravyapradāyakaḥ
mūṣāsthaṃ dhamayet sūtaṃ haṭhāgnau naiva kampayet
jārayet sarvaratnāni baddhaḥ khecaratāṃ nayet
aṣṭalohe 'ṣṭaguṇite jīrṇe syādrasabandhanam
lohāni sarvāṃstriguṇaṃ triguṇaṃ kanakaṃ tathā
dhūmāvaloke vedhī syāt bhavennirvāṇado'mbaraḥ
ādāvaṣṭaguṇaṃ jāryaṃ vyomasattvaṃ mahārase
samaṃ hemadaśāṃśena vajraratnāni jārayet
samaṃ ca jārayed vajraṃ tadāsau khecaro rasaḥ
krame pradakṣiṇāvartaḥ koṭivedhī ca jāyate
same tu pannage jīrṇe daśavedhī bhavedrasaḥ
dviguṇe śatavedhī syāt sahasraṃ triguṇe bhavet
caturguṇe'yutaṃ devi krameṇānena vardhayet
uttarottaravṛddhyā tu jārayet tatra pannagam
kuṭilaṃ pannagaṃ jāryaṃ navasaṃkhyākrameṇa tu
dattvā krameṇa deveśi koṭivedhī bhavedrasaḥ
gandhakādimapāṣāṇe ṣaḍguṇe jīrṇatāṃ gate
rogahartā rasaḥ syāttu samukhe tavadā bhavet
tasmin śataguṇe jīrṇe rugjarāmṛtyuhā bhavet
abhrakādimapāṣāṇasattvānyātmasamaṃ grasan
rugjarā maraṇaṃ jitvā śatavedhī raso bhavet
śatāyurdviguṇe jīrṇe sūtaḥ sāhasravedhakaḥ
caturguṇe sahasrāyuḥ pārado 'yutavedhakaḥ
rasaścāṣṭaguṇe jīrṇe lakṣāyur lakṣavedhakaḥ
brahmāyuḥ ṣoḍaśaguṇe koṭivedhī bhaved rasaḥ
dvātriṃśadguṇite jīrṇe khecaratvādisiddhidaḥ
viṣṇor āyurbalaṃ datte pāradaḥ sparśavedhakaḥ
catuḥṣaṣṭiguṇe jīrṇe śivāyuḥ śabdavedhakaḥ
rasasya sarvadoṣāstu ṣaḍguṇenābhrakeṇa tu
jīrṇena nāśam āyānti nātra kāryā vicāraṇā
tadā grasati lohāni tyajecca gatim ātmanaḥ
dhūmaściṭiciṭiścaiva maṇḍūkaplutireva ca
sakampaśca vikampaśca pañcāvasthā rasasya tu
samajīrṇo bhavedbālo yauvanasthaścaturguṇaḥ
vṛddhaḥ ṣaḍguṇajīrṇastu sarvakarmakaraḥ śubhaḥ
gandhakaṃ jārayedādau sarvasattvānyataḥ param
tataḥ sarvāṇi lohāni dvandvāni vividhāni ca
pakvabījāni ratnāni drutisattve ca jārayet
catuḥṣaṣṭyaṃśake pūrvaṃ dvātriṃśāṃśe tṛtīyakaḥ
tṛtīyaḥ ṣoḍaśāṃśe tu caturthaścāṣṭamena ca
pañcamo'tha caturthāṃśe ṣaṣṭho dvyaṃśe prakīrtitaḥ
śatāṃśe saptamo jñeyo grāsamānaṃ rasasya tu
catuḥṣaṣṭyaṃśake grāse daṇḍadhārī bhaved rasaḥ
jalūkābho dvitīye tu grāsayoge sureśvari
grāse rasāt tṛtīye ca kākaviṣṭhāsamo bhavet
caturtho golakākāraḥ pañcame dahanaprabhaḥ
ṣaṣṭhe sūryaprabhaḥ sūtastejaḥpuñjaśca saptame
rasarājasya deveśi kramājjīrṇasya lakṣaṇam
samāṃśaṃ dviguṇaṃ grāsaṃ tataḥ sūte caturguṇam
tathā cāṣṭaguṇaṃ devi jārayecca kalāguṇam
dvātriṃśadguṇitaṃ devi catuḥṣaṣṭiguṇaṃ kramāt
tīvratvaṃ janayet svedād amalatvaṃ ca mardanāt
mūrchanād doṣarāhityam utthānāt pūtināśanam
rasāyanaṃ pātanena rodhādāpyāyanaṃ bhavet
acāpalyaṃ niyamanād dīpanātsamukho jvalet
vāsanād yogasāṃgatyaṃ cāraṇādbalacāritā
jāraṇādbandhanaṃ samyagekatvaṃ drāvaṇadvayāt
raktatvaṃ rañjanāt tasya vyāpitvaṃ sāraṇātrayāt
krāmitvaṃ krāmaṇād dehaloheṣvapi ca vedhanāt
praṇamya śirasā śambhuṃ papraccha girijātmajā
śrībhairavī
dehavedhastvayā pūrvaṃ saṃkṣepāt kathitaḥ prabho
taṃ dehavedham ācakṣva samyak jānāmyahaṃ yathā
śrībhairavaḥ
devi pravakṣyāmi devānāmapi durlabham
yogināṃ bhogayuktānāṃ dehavedhaṃ sureśvari
pācanādi prakurvīta pañcakarmavidhānataḥ
lavaṇādisamutkliṣṭān doṣān saṃśodhayet kramāt
tato jīrṇarasaṃ cādyāt kramād evaṃ sureśvari
laghvāhāro divā bhūtvā kṣudrādhānyākanāgaram
etattrayaṃ palonmeyam udakeṣvavaloḍayet
aṣṭāvaśiṣṭaṃ saṃkvāthya pratirātraṃ pibettryaham
anantaraṃ varākvāthaṃ pūrvavat tridinaṃ pibet
iti pācanam ātanyād atha snehanam ācaret
ghṛtaudanaṃ chāgarasaṃ divā bhuñjīta mātrayā
ājyānnaṃ vā mudgarasaṃ laghvāśī syāddine sudhīḥ
rātrau pibedghṛtaṃ gavyaṃ saindhavena samanvitam
niṣkamekaṃ saindhavaṃ ca ghṛtaṃ niṣkacatuṣṭayam
bhṛṅgāmalakatailena sarvāṅgam abhiṣecayet
evaṃ saptadinaṃ kuryāt snehanaṃ paramaṃ hitam
matsyamāṃsaṃ māṣatilayavajāmalasaktavaḥ
sarvam etad bhavet prastham ekāṣṭhīlāgarūbalā
rāsnā vyāghrī ghanāpatraṃ kauśikātiviṣā niśā
sarvametaddvayapalaṃ takrakṣīrāmbukāṃjikam
dvyāḍhake nikṣipet sarvaṃ mṛtpātre kvāthayet sudhīḥ
kuryāt tasyoṣmaṇā gātraṃ svinnaṃ dvighaṭikāvadhi
evaṃ saptadinaṃ kuryāt svedanaṃ paramaṃ hitam
madanasya phalaṃ caikaṃ pāṭhā ṣoḍaśikaṃ jalam
pādāvaśiṣṭaṃ saṃkvāthya tajjale vastraśodhite
pippalīndrayavā yaṣṭilavaṇaṃ karṣamātrakam
nikṣipecca pibet prātar vāntiḥ syāt sarvarogahā
sūtaṭaṅkaṇagandhāśma trikaṭuṃ triphalāṃ samam
etaiḥ samaṃ tu jepālaṃ ślakṣṇaṃ tat parimardayet
guñjādvitayamātraṃ tu guḍena saha bhakṣayet
virecanam iti proktaṃ sarvavyādhivināśanam
pañcakarmeti kathitaṃ kramāt kuryād virecane
ketakīstanajambīraṃ pratyahaṃ kuḍuvaṃ pibet
saptavāsaraparyantaṃ prātar lavaṇadoṣahṛt
salile ṣoḍaśapale triphalaikapalaṃ kṣipet
kvāthayet pādaśeṣaṃ tat tasmin śīte madhoḥ palam
pibet prabhāte tridinaṃ kṣāradoṣaharaṃ param
viḍaṅgaṃ savacākuṣṭhaṃ ketakīstanasaṃyutam
kvathitaṃ tridinaṃ pītamamladoṣaharaṃ pibet
athavā tintriṇīkṣārasalilaṃ palamātrakam
yavakṣārasitākarṣaṃ saṃyojya tridinaṃ pibet
amladoṣavināśo 'yaṃ kathitaśca rasāyane
vacābiḍālapālāśabījajantughnakarṣakam
karṣaṃ guḍaṃ ca tat sarvaṃ bhakṣayed uṣṇavāri ca
pibet prātastridivasaṃ bhavet tat krimipātanam
śyāmāvahniviḍaṅgāni vāśā tryūṣaṃ phalatrayam
saindhavaṃ devadāruṃ ca mustā caitatsamaṃ samam
ghṛtaiḥ karṣaṃ lihet prātaḥ saptāhāt sarvarogajit
evaṃ kṛtvā dehaśuddhiṃ śālyannaṃ kṣīrabhojanam
samyagjātabalo bhūtvā tataḥ kuryād rasāyanam
kṣīrājyāmalakarasakṣaudraiḥ suratarūdbhavam
tailaṃ nirmathya tatsarvaṃ dvipalaṃ pratyahaṃ pibet
māsena kāntirmedhā ca bhavatyeva na saṃśayaḥ
dvitīyamāsi pūrvoktaṃ tat pibet taccatuḥpalam
tena śāmyanti doṣāśca vikārā netrasambhavāḥ
punastṛtīye māse tu sevyaṃ ṣaṭpalamātrakam
tenāmaravapur bhūyānmahātejā bhaved dhruvam
athāroṭarasaḥ sevyaḥ krameṇa parameśvari
ayaḥśulbābhratāpyebhyaḥ pātito māritaḥ kramāt
ayamāroṭakaraso dehasiddhikaraḥ paraḥ
svedanādyaiśca saṃskāraiḥ saptabhiḥ saṃskṛto rasaḥ
mūrchito rañjito devi sūtas tvāroṭakaḥ smṛtaḥ
rasāyane rogaśāntyāṃ śreṣṭhaḥ sarvaguṇapradaḥ
kāntābhrasatvāroṭāśca samaṃ guñjādvayonmitam
madhvājyatriphalābhiśca māsamekaṃ bhajediti
evaṃ krameṇa saṃsevyaṃ dvitrivedeṣuṣaṭkramāt
evaṃ ṣoḍaśamāsāntaṃ guñjāṣoḍaśamātrakam
āroṭakarase cetthaṃ kuryānmatprāṇavallabhe
valīpalitanirmukto jīvecca śaradaḥ śatam
kāntasattvābhrasattvaṃ ca svarṇajīrṇarasastathā
sarvametat samīkṛtya bhajed āroṭakaṃ tathā
kṣetrīkaraṇametaddhi sahasrāyuṣyakārakam
abhūmau yojitaḥ sūto na prarohati kutracit
tasmāt kṣetram akṛtvaiva yojayed yastu sūtakam
na prarohedasya śubhaṃ bījam ivoṣare
pūrvoktakhoṭabaddhasya sūtasya vidhim uttamam
krāmaṇaṃ ca kramādvakṣye tathā vidhiniṣedhanam
śṛṇu pārvati yatnena tvatprītyā kathayāmyaham
kāntābhrasvarṇavajrāṇi rasasya krāmaṇaṃ param
krāmaṇena vinā sūto na sidhyed dehalohayoḥ
guñjāmātraṃ khoṭabaddhaṃ krāmaṇakṣaudrasaṃyutam
māsamekaṃ bhajed itthaṃ punar vidhikrameṇa vai
māsaṣoḍaśaparyantaṃ yathāroṭarasastathā
sa śatāyuṣyam āpnoti sarvarogavivarjitaḥ
palamātropayogena vyādhibhir nābhibhūyate
dvitīye śukravṛddhiḥ syāt tṛtīye balavān bhavet
caturthe palitaṃ hanti valiṃ jayati pañcame
ṣaṣṭhe śrutidharo vāgmī saptame netrarogahṛt
aṣṭame tārkṣyadṛṣṭiḥ syād brahmāyurbrahmavikramaḥ
upayuñjyānnavapalaṃ siddhimelāpakaṃ bhavet
viniyuñjyād daśapalaṃ dvitīyaḥ śaṅkaro bhavet
sahasrāyuṣyakaraṃ sūtaṃ māṣamātraṃ bhajennaraḥ
ayutāyuṣkaraṃ sūtaṃ yavamātraṃ bhajetpriye
lakṣāyuṣyakaraṃ sūtaṃ vrīhimātraṃ bhajetsudhīḥ
koṭyāṃ bhajet sūtaṃ khādayan mudgamātrakam
etat sarvaṃ rasānāṃ tu krāmaṇaṃ pūrvavad bhavet
sahasrāyuḥpradaḥ sūto brahmatvaṃ vidadhāti saḥ
ayutāyuṣkaraḥ sūto viṣṇutāṃ pradadāti ca
lakṣāyuṣyakaraḥ sūto rudratvam upapādayet
koṭyāyuṣyapradaḥ sūtaḥ śivatvaṃ vidadhāti ca
mākṣīkajīrṇasūtastu dhanadatvaṃ dadāti vai
indratvaṃ vimalājīrṇastvabhrajīrṇo'rkatāṃ dadet
brahmatāṃ śulbajīrṇaśca viṣṇutāṃ tārajāritaḥ
rudratā hemajīrṇe syādīśatvaṃ vajrajārite
sadāśivatvaṃ ca dadetpārado drutijāritaḥ
saccidānandarūpatvaṃ sūtako bījajāritaḥ
sāmānyena tu tīkṣṇena rudratvaṃ prāpnuyānnaraḥ
evaṃ yo lohajīrṇaṃ tu bhakṣayed bhasmasūtakam
jalena jalarūpī syātsthalena sthalatāṃ vrajet
tejastvaṃ tejasā devi vāyunā vāyurūpabhāk
kartā hartā svayaṃ sākṣācchāpānugrahakārakaḥ
yatra mūtrapurīṣaṃ tu sādhakastu parityajet
pāṣāṇaṃ mṛṇmayaṃ tatra spṛṣṭaṃ bhavati kāñcanam
prasvedāt tasya gātrasya lohānyaṣṭau ca vedhayet
tatsarvaṃ kanakaṃ divyaṃ bhakṣite dvādaśe pale
athavā tārajīrṇaṃ tu bhakṣayed bhasmasūtakam
śulbāraṃ vaṅgaghoṣaṃ ca tatsvedāt tāratā bhavet
athavā tīkṣṇajīrṇaṃ tu bhakṣayed bhasmasūtakam
mūtreṇa tasya spṛṣṭaṃ tu vaṅgaṃ vrajati tāratām
ekaikena niṣekena stambhanaṃ nāgavaṅgayoḥ
guñjāmātraṃ rasaṃ devi hemajīrṇaṃ tu bhakṣayet
dviguñjaṃ tārajīrṇasya ravijīrṇasya ca trayam
tīkṣṇābhrakāntamāṣaikaṃ guṃjaikā dve'thavā bhavet
vajravaikrāntajīrṇaṃ tu bhakṣayet sarṣaponmitam
nāgavaṅgavasākīṭaviṣopaviṣasaṃyutam
mūtrayuktaṃ haṭhād baddhaṃ tyajet kalkaṃ rasāyane
hematārapraveśena jāto yo'gnisahaḥ kramāt
baddhaśca rasarājo'yaṃ dehasiddhiprado bhavet
vajrāyaskāntamākṣīkavaikrāntābhrakakāñcanam
etairjīrṇo yathālābhaṃ rasaḥ śasto rasāyane
ṣaḍ evoparasāścaiva bhakṣaṇārthaṃ rasāyane
bhasmanastīkṣṇajīrṇasya palam ekaṃ tu bhakṣayet
daśavarṣasahasrāṇi vajrakāyaḥ sa jīvati
evaṃ ca dvādaśapalaṃ tīkṣṇajīrṇasya bhakṣayet
evaṃ jīvanmahākalpaṃ pralayānte śivaṃ vrajet
bhasmanaḥ śulbajīrṇasya palena brāhmamāyuṣam
dvipale vaiṣṇavāyuṣyaṃ rudrāyustripalena tu
caturthe tu pale devi śivatvaṃ prāpnuyānnaraḥ
hemajīrṇe bhasmasūte tripale bhakṣite kramāt
aṣṭāśītisahasrāṇi yoginyo madadarpitāḥ
tasya tiṣṭhanti kiṃkaryaḥ kāmarūpī bhavennaraḥ
yad yad bhāvayate rūpaṃ tattadrūpadharo bhavet
yatra yatra vilīyante siddhistatraiva līyate
mite pale dvādaśabhir hemabhasmani bhakṣite
guṃjaikamātraṃ deveśi jñātvā cāgnibalaṃ nijam
ghṛtena madhunā cādyāt tāmbūlaṃ kāminīṃ bhajet
eko hi doṣaḥ sūkṣmo'pi bhakṣite bhasmasūtake
triḥsaptāhādvarārohe kāmāndho jāyate naraḥ
kāminīnāṃ sahasraṃ tu kṣobhayed divasāntare
nārīsaṅgād varārohe dehe krāmati sūtakaḥ
nārīsaṅgād vinā devi hyajīrṇaṃ tasya jīryate
maithunāccalite śukle trisaptāhād adhaḥ kṛtāt
jāyate prāṇasaṃdehas tāvanmaithunaṃ tyajet
yuvatyā jalpanaṃ kāryaṃ yuvatyā cāṅgamardanam
yasyāḥ sparśanamātreṇa rasaḥ krāmati vigrahe
yathā tathā hlādayate sustrīrūpanirīkṣaṇam
tathā krāmati deveśi sūtako'sau tataḥ kṣaṇāt
aśvatthasadṛśo yasyā ādhāraśca samaḥ śubhaḥ
tādṛśastu bhago devi bhājane tu rasāyane
nirmāṃsaścaiva dīrghaśca bhagaḥ śuṣkaśirāstathā
duḥkhadāridryakartāraṃ varjayettaṃ rasāyane
pakṣe śukle śubhadine candratārābalānvite
sumuhūrte cintya śivānalavipragurūndvijaḥ
saṃtuṣṭaḥ sumanā bhūtvā rasaṃ seveta siddhidam
payasā hemaśuṇṭhībhyāṃ nasyaṃ krāmaṇamuttamam
hemādi ṣaḍlohakṛtam añjanaṃ krāmaṇaṃ param
ataḥ paraṃ pravakṣyāmi rasasevāhitāhitam
raktaśālyannagodhūmaṃ gavyaṃ kṣīraṃ ghṛtaṃ dadhi
jāṅgalaṃ palalaṃ mudgaṃ śarkarā madhu saindhavam
haṃsodakaṃ vāstukaṃ ca meghanādaḥ punarnavā
paṭolālābukadalīdhānyakekṣukadāḍimam
nālikerāmbu viśvaṃ ca sadā tāmbūlacarvaṇam
gandhasāraṃ kuṅkumaṃ ca mṛganābhiṃ vilepayet
surabhīṇi supuṣpāṇi mṛduśayyeṣṭakāminīḥ
śivātmajñānakathanaṃ mṛdubhāṣā sukhāsikā
divyāmbarāṇi śuddhāni chāyā cālpaviparyaṭam
mṛtyuñjayajapo harṣo mandahāsaśca śuddhatā
nartanālokanaṃ gītaśravaṇaṃ śivapūjanam
devāgniguruviprāṇāṃ vandanaṃ śrutipālanam
samādhiḥ prāṇikaruṇā satyavākyaṃ hitaṃ priyam
vāgdehamanasā ceṣṭā yathā duḥkhanirodhinī
etatsarvaṃ rasendrasya krāmaṇaṃ kathitaṃ priye
ahitaṃ rasasevāyāḥ kathayāmi śṛṇu priye
atyaśanaṃ cātipānam atinidrātijāgaram
akāle bhojanaṃ strīṇāmatisaṅgo'pyasaṅgitā
asthānamadahāsāśca harṣaḥ kopo'dhikaspṛhā
bahujalpo jalakrīḍā duḥkham atyantacintanam
kaliṅgaṃ kāravellaṃ ca kūṣmāṇḍaḥ karkaṭī tathā
kākamācī kulatthaṃ ca kārkoṭī ca kusumbhikā
tilātasītailamāṣakapotakamasūrakāḥ
takrabhaktaṃ ca sauvīraṃ tiktakaṭvamlalāvaṇam
kṣāraṃ kṣaudraṃ picchilaṃ ca pittalaṃ ca parūṣakam
māhiṣīḥ kṣīravikṛtīr vidaraṃ sahakārakam
nāraṅgabilvalikucaśigrunaivedyabhojanam
agnisparśanam aṅghribhyāṃ tāḍanaṃ godvijanmanoḥ
kumārībālaturagapaśvādīnāṃ ca tāḍanam
pātakaṃ prāṇihiṃsā ca chedanaṃ bhūruhām api
akṣādisaptavyasanaṃ chāyāśvatthakapitthayoḥ
liṅgastrīnarakhaṭvānāṃ tathā dvīpivibhītayoḥ
catuṣpathātinirviktasthāne viṇmūtramocanam
śivadvijagurustrīṇāṃ vīrayoniyatātmanām
samayaśrutisūtānāṃ nadītīrthāmbhasāṃ nṛṇām
palāṇḍuhiṅgulaśunarājikābṛhatīdvayam
suptir madyāsavau tāmracūḍaśca jalajāmiṣam
tīkṣṇoṣṇaguruviṣṭambhirūkṣaśuṣkāmiṣaṃ madhu
kadalīpatrakāṃsyeṣu bhojanaṃ gharmasevanam
etāni dravyajālāni niṣiddhāni rasāyane
seveta cetpramādena vikṛtirjāyate kṣaṇāt
rasājīrṇe bhavetkānte śoṣo mūrcchā bhramo jvaraḥ
klamaḥ kampaḥ śakṛnmūtrarodhanaṃ śūlavepathuḥ
anidrālasyahikkā ca kāsaśvāsavijṛmbhikāḥ
arocakātisāraśca liṅgastambho 'kṣikukṣiṣu
vakṣaḥkarṇodarāṅghrau ca meḍhre śirasi sandhiṣu
dāho'ṅgabhaṅgasarve'nye vyādhayaḥ sambhavanti vai
rasājīrṇapraśāntyarthaṃ yogo'yaṃ kathyate mayā
rājakośātakī puṅkhā garuḍī kāravallikā
kārkoṭī kākamācī ca devadālī parājitā
sarvam etaccaikapalaṃ gomūtre tu catuṣpale
kvāthayet pādaśeṣaṃ tu kārṣikaṃ svacchasaindhavam
nikṣipet tat pibet kvāthaṃ rasājīrṇe hitaṃkaram
sukhībhavet tridivase rasasya krāmaṇaṃ bhavet
raso vyathayate tattadaṅgaṃ saṃparimardayet
vā stanena ca tanvaṅgyā nirvyathaḥ kramate rasaḥ
tvagvedhaḥ prathamaṃ devi raktavedho dvitīyakaḥ
tṛtīyo māṃsavedhaḥ syānmedovedhaścaturthakaḥ
asthivedhaḥ pañcamaḥ syātṣaṣṭho majjātmako bhavet
saptamaḥ śuklavedhaḥ syāt nāḍīvedhastathāṣṭamaḥ
navamaścakṣuṣo vedho daśamaḥ sarvavedhakaḥ
rasavedhena bhujagaḥ svarṇaṃ syād raktavedhataḥ
trapu svarṇaṃ bhavenmāṃsavedhāt tīkṣṇaṃ ca kāñcanam
medovedhena śulbaṃ tu svarṇaṃ syādasthivedhataḥ
rūpyaṃ svarṇaṃ bhavenmajjavedhāllohāni kāṃcanam
śuklavedhena mṛtpātraṃ kāñcanaṃ bhavati priye
vajrajīrṇo vīryavedhī majjāmabhrakajāritaḥ
hemajīrṇastvasthivedhī rūpyajīrṇo rasaṃ priye
medovedhī tāpyajīrṇo māṃsavedhī tu pāradaḥ
śulbajīrṇo raktavedhī kāntajīrṇo rasātmakaḥ
tīkṣṇabaddhena nīlābhas tāmreṇāruṇasaprabhaḥ
rajatenendusaṃkāśo hemnā kāñcanasaprabhaḥ
dhūmāvalokī vaktrastho māsātkhecaratāṃ nayet
sparśavedhī tu vaktrastho dvimāsātsiddhidāyakaḥ
śatakoṭistribhirmāsaiś caturbhir daśakoṭikṛt
pañcabhiḥ koṭivedhī syād aṣṭabhiścāyutaṃ punaḥ
sāhasraṃ navabhirmāsair daśamāse śataṃ punaḥ
tasya mūtrapurīṣaistu śleṣmaṇāṅgamalais tathā
lepāddhematvam āyānti yāni lohāni bhūtale
catuḥṣaṣṭyaṃśato vedhī māsam ekādaśasya tu
dvātriṃśakavedhī tu varṣād dehaṃ tu vedhayet
sarvarogair vinirmukto valīpalitavarjitaḥ
nāsau chidyeta śastraiśca pāvakena na dahyate
vāyuvegī mahātejāḥ kāmadeva ivāparaḥ
icchayā jāyate dṛśyo'pyadṛśyacaiva jāyate
yasya saṃsparśamātreṇa sarvalohāni kāñcanam
tasminnekārṇave ghore naṣṭe sthāvarajaṅgame
devā yatra vilīyante siddhastatraiva līyate
purā kailāsaśikhare gahvare'drisuteśvarau
ciramāstāṃ krīḍamānau jigūṣū tau parasparam
tadā retaḥ sūtarūpapravāho'bhūttayormahān
tatpravāhaprabhāvena vedhitā dṛṣado'bhavan
padmarāgādimaṇayo lohā hemādayastathā
gandhakādyāśca pāṣāṇā divyā oṣadhayo latāḥ
nānāvarṇā bahuvidhā nānāsiddhipradāyakāḥ
pūrvoktānāṃ samastānāṃ vajraṃ śreṣṭhatamaṃ mahat
tajjātilakṣaṇaṃ devi saṃskāraṃ bhajanaṃ phalam
kramādvakṣyāmi te devi sāvadhānaṃ śṛṇu priye
dvijanmānaśca rājanyā ūravyā vṛṣalāḥ kramāt
śubhraśoṇaharidrābhāḥ kālā nānāvidhāstathā
strīpuṃnapuṃsakāścaiva jñātavyāste kramātpriye
śuklāḥ phalakasampūrṇā jyotiṣmanto mahattarāḥ
pumāṃsaste tu vijñeyā rekhābījavivarjitāḥ
balāḍhyāḥ satvasahitā lohakramaṇahetavaḥ
rasabandhakarāḥ kṣipraṃ sarveṣāṃ siddhidāyakāḥ
rasāyanakarāḥ sthūlā hyaṣṭasiddhipradāyakāḥ
ṣaṭkoṇabījarekhābhirujjvalāstāḥ striyaḥ smṛtāḥ
dehajyotiḥprajananā bhogakāntisukhapradāḥ
dīrghāstryasrāśca tanavo niboddhavyā napuṃsakāḥ
kṣīṇasatvāḥ svalpavīryāḥ krāmakāḥ suranāyike
klībā napuṃsake strīṇāṃ striyaḥ sarvahitā narāḥ
jātyānurūpāścotsāhaṃ yathā satvaṃ tathā guṇam
yathā kāntistathā śīlaṃ kurvantyevaṃ dvijātayaḥ
valīpalitarogaghnāḥ kṣatriyā mṛtyuhāriṇaḥ
dehasthairyakarā vaiśyā lohānāṃ vedhakāriṇaḥ
vayaḥstaṃbhakarāḥ śūdrā nānāmayavināśanāḥ
vajrasaṃskāramadhunā kathayāmi śṛṇu priye
śyāmā śamī meghanādā varṣābhūdhūrtakodravāḥ
meṣaśṛṅgyākhukarṇī ca kulutthaṃ cāmlavetasaḥ
madanāgastyanirguṇḍī caiteṣāṃ svarasairyute
ḍolāyantre pācayecca vyāghrīkandagataṃ dinam
uddhṛtya māhiṣaśakṛlliptaṃ kārīṣavahninā
dahedrātrau caturyāmaṃ rātryante pariṣecayet
hayamūtrasnuhīkṣīrakulatthakarasaistathā
pācayeddāhayedevaṃ secayetsaptavārakam
evaṃ dvijātijātīyāḥ śodhitāḥ syuśca siddhidāḥ
rasāyanārhaṃ vakṣyāmi vajrabhasma sureśvari
vaikrāntatāpyagandhāśmaśilāmākṣikatālakam
kāntāsyaṭaṅkaṇakṣārakulīrāsthīni peṣayet
stanyena golake kṣiptvā mūṣāyāṃ nikṣipet tataḥ
dhameddṛḍhataraṃ pūrvaṃ paścādgajapuṭe pacet
tadeva vajramādāya tasminṣoḍaśamātrake
ekāṃśaṃ pāradaṃ tasmin pakvabījena jāritam
stanyena mardayettau dvau punar gajapuṭe pacet
evaṃ tatṣoḍaśapuṭādbījajīrṇarasānvitam
dṛḍhaṃ kurvīta tadvajraṃ bhavedbhasma rasāyanam
śṛṇu rudrāṇi vakṣyāmi divyaṃ vajrarasāyanam
pūrvoktavatprakurvīta dehaśuddhyādikaṃ vidhim
śubharkṣe sumuhūrte ca candratārābalānvite
śivāgnigurugoviprabhiṣajaḥ pūjayetpurā
tataḥ seveta tadbhasma yavamātraṃ varānane
kāntābhrasattvaṃ sauvarṇabhasma guñjaikamātrakam
triphalāmadhusarpirbhiḥ prātaḥ śuddhavapur lihet
evaṃ ṣoḍaśamāsāntam ekadvitricatuṣṭayam
pratimāsaṃ vardhayitvā yāvadyāvakaṣoḍaśam
kāntādibhasmatritayaṃ guñjāvṛddhikrame tathā
dviniṣkaṃ triphalācūrṇaṃ sarpirmadhu yathāsukham
pūrvoktavadvidhiṃ tyājyaṃ prakuryānmama vallabhe
sevitaṃ palamātraṃ tu vajrabhasma dinaṃ kramāt
valīpalitarogaghnaṃ śatāyuṣyaṃ dadāti ca
dvipalaṃ ca sahasrāyur ayutaṃ tripalaṃ tathā
catuṣpalaṃ lakṣamāyur daśalakṣaṃ ca pañcamam
koṭyāyuṣyaṃ ṣaṭpalaṃ ca surendrāyuśca saptamam
brahmāyuṣyaṃ cāṣṭapalaṃ viṣṇutvaṃ navamaṃ palam
rudratvaṃ daśamaṃ devi īśvaratvaṃ tataḥ param
sadāśivatvaṃ dvādaśyāṃ vajrabhasma dadātyalam
sarvajñatvaṃ sarvagatvaṃ svecchāviharaṇaṃ tathā
vajraudanaṃ pravakṣyāmi rasāyanahitaṃ param
pūrvavacchodhite vajre mṛdukarma samārabhet
mātṛvāhakamadhyasthaṃ tittirīmāṃsaveṣṭitam
tīkṣṇakāntānanarasaiḥ punas tat pariveṣṭayet
kulatthatriphalānīrakodraveṣu pṛthakpṛthak
tridinaṃ pācayed evaṃ tadvajraṃ veṣṭayeddalaiḥ
trivarṣārūḍhatāmbulyās tathā kārpāsakasya vā
ceṣṭitaṃ jānumadhyasthaṃ vajraṃ yāmadvayānmṛdu
vajraudanam idaṃ proktaṃ vajradrutir athocyate
trikṣāraṃ caṇakāmlaṃ ca rāmaṭhaṃ cāmlavetasam
jvālāmukhī cekṣurakaṃ sthalakumbhīrasena ca
piṣṭvā snuhyarkayoḥ kṣīrais tadgole mṛdu hīrakam
nikṣipettacca jambīre dolāyantre tryahaṃ pacet
evaṃ kṛte hīrakasya drutir bhavati sūtavat
padmarāgādiratnānāṃ drutir evaṃ kṛte bhavet
abhrakādimapāṣāṇā dravantyevaṃ kṛte dhruvam
dravanti rasaratnāni mauktikaṃ cāmlavetasam
saptāhaṃ bhāvayed gharme kṣipejjambīrake tataḥ
dhānyarāśau trisaptāhaṃ puṭapāke dravatyalam
vajrabhasma yathā tadvad drutimārdavayorapi
bhaved bhasma varārohe jarādāridryamṛtyujit
rasāyane bhavetsaukhyaṃ bhasma drutimṛdūdbhavam
rasāyane tu strīpuṃsau krāmaṇe tu napuṃsakaḥ
ṣaḍrasaṃ himavīryaṃ ca sarvāmayavināśanam
sarvadoṣapraśamanaṃ sarvasaukhyaṃ rasāyanam
vidyutprabhāṃ dehadārḍhyaṃ svacchaṃ snigdhaṃ ca lekhanam
saundaryaṃ balamāyuṣyaṃ grahālakṣmīvināśanam
śuddhirmṛdudrutībhasma vaikrāntasya tu vajravat
atha vakṣye śreṣṭhatamaṃ śṛṇu hemarasāyanam
hemotpattiḥ purā proktā tathāpi trividhā bhavet
rasavedhād bhaveccaikam itaratkṣetrasambhavam
lohasaṅkarajaṃ cānyacchreṣṭhamadhyakanīyasaḥ
krameṇa pītarakte ca pītaraktaṃ ca varṇataḥ
nikarṣachedadāheṣu kuṅkumaśvetaśoṇitam
divyam evaṃvidhaṃ svarṇaṃ paṭṭakaṃ kaṇaśaḥ kṛtam
halinīkañcukīkandasnuhyarkāgnikarañjakam
dhūrtaguñjeṅgudīcīramūlatālāśvagandhikāḥ
piṣṭvendravāruṇī caiṣā mūlāni mathitena vai
lepayetsvarṇapaṭṭāni tāpayejjātavedasi
mūtre mathite taile kulutthāmbhasi kāñjike
jambīrārkapayomadhye pratyekaṃ saptadhā kṣipet
lepayettāpayetsiñcyādbhūyo bhūyo'pi saptadhā
valmīkamṛddhūmasāram iṣṭakāpaṭugairikam
piṣṭvā jambīranīreṇa liptvā patraṃ puṭīkṛtam
caturvarṇābhrakaṃ tāpyaṃ daradaṃ tālakaṃ śilām
kāntakaṅkuṣṭharasakavimalāsūtabhūlatāḥ
piṣṭvāmlena vaṭīḥ kuryānniṣkamātrāḥ sureśvari
palādūnaṃ na kartavyam adhikaṃ ca catuṣpalāt
puṭitaṃ hema śulbaṃ ca drāvayecca samīkṛtam
tanmadhye taddravībhūte caikaikāṃ vaṭikāṃ kṣipet
svarṇād daśaguṇā vāhyā vaṭikāḥ śoṣitāḥ kramāt
yāvaccheṣaṃ bhavet svarṇaṃ tāvad evaṃ dhamecchanaiḥ
śuddhaṃ tajjāyate divyaṃ jarāmaraṇarogahṛt
ciñcāpatranibhaṃ svarṇaṃ patraṃ śuddhaṃ ca pāradam
ekāntaṃ mardayed amlais tatpiṣṭim api lepayet
samagandhakatāpyābhyāṃ piṣṭiṃ mūṣāgatāṃ dhamet
ṣoḍaśāṃśaṃ sūtabhasma hemacūrṇe vinikṣipet
amlena mardayed gāḍhaṃ pacet tadbhūdhare puṭe
evaṃ ṣoḍaśaparyantaṃ rasaṃ pratipuṭaṃ kṣipet
nirutthaṃ hemabhasmedaṃ jāyate sarvasiddhidam
virekavamanādyaiśca śuddhadehaḥ śubhe dine
arcayedīśaviprāgniguruvaidyapuraḥsarān
seveta śuddhahṛdayo divyaṃ hemarasāyanam
kāntābhrayoḥ sattvabhasma caikaguñjāpramāṇakam
māṣonmitaṃ hemabhasma varāmadhvājyayuglihet
pūrvoktavad vajramāsaṣoḍaśikāvadhi
pūrvoktavad vidhiṃ tyājyaṃ prakurvīta rasāyanī
śṛṇu citrāṃ girisute sevāṃ hemarasāyane
palamātropayogena sarvarogavivarjitaḥ
tato dvipalayogena valīpalitavarjitaḥ
vāksiddhirdivyadṛṣṭiśca tripalena bhavetpriye
catuḥpalopayogena viṣavyāghrāhibhīrna hi
tathā pañcapalenaiva divyātmajñānitā bhavet
devi ṣaṭpalayogena siddhasādhyapadaṃ bhavet
tathā saptapalenāpi vidyādharapadaṃ bhavet
tathāṣṭapalayogena svecchāviharaṇe paṭuḥ
palena navamenāpi cāṣṭaiśvaryaguṇānvitaḥ
tathā daśapalenāpi mahendratvam avāpnuyāt
ekādaśapalair devi brahmatvaṃ nātra saṃśayaḥ
dvādaśabhiḥ palaiḥ kānte viṣṇutvaṃ samupaiti ca
trayodaśapalenāpi raudraṃ padam avāpnuyāt
tathā caturdaśapalair aiśvaraṃ labhate padam
palaiḥ pañcadaśair eti sadāśivapadaṃ param
tathā syāt ṣoḍaśapalaiḥ saccidānandavigrahaḥ
sarvajñaḥ sarvakartā ca hartā goptā sa sarvagaḥ
hemadrutiṃ pravakṣyāmi śṛṇu saṃprati pārvati
phalapāṃśur devadālyāḥ śakragopo'śvalālikā
ṭaṅkaṇaṃ jālinīnīrair bhāvayedbahudhā priye
drāvayetkāñcanaṃ tatra vapetsūtasamā drutiḥ
imāṃ drutiṃ kāñcanavad bhasma sevāṃ ca kalpayet
svādu tiktaṃ kaṣāyaṃ ca śītam uṣṇaṃ rasāyanam
hṛdyaṃ kāntipradaṃ śuddhaṃ cakṣuṣyaṃ guru lekhanam
dhṛtismṛtyāyurārogyanayavāksiddhidāyakam
kṣayonmādādirogāṇāṃ nāśanaṃ doṣaśāntikṛt
snigdhaṃ rucyaṃ dīptiṃ vīryakṛdbalavardhanam
atha kānte pravakṣyāmi kāntaṃ kāntarasāyanam
divyā auṣadhayaḥ santu sarvasiddhipradāyikāḥ
tebhyaḥ kāntaṃ śreṣṭhatamaṃ valīrukpalitāpaham
kalpānte tāṇḍavaṃ śaṃbhuḥ śarvāṇīsahitaḥ svayam
uccaṇḍaṃ vyatanottatra saṃjātāḥ svedabindavaḥ
tatra tatra gatāste'pi hyayaskāntatvamāyayuḥ
jāṅgale bahavo jātā deśe sādhāraṇe kvacit
jalaprāye'sti vā nāsti jātyā pañcavidhāḥ smṛtāḥ
bhrāmakaṃ cumbakaṃ devi karṣakaṃ drāvakaṃ tathā
romakaṃ ca tathaikadvitricatuḥ sarvatomukhāḥ
teṣāṃ pañcavidhānāṃ tu pītaṃ kṛṣṇaṃ ca śoṇitam
miśraṃ pṛthakpṛthakteṣāṃ kramātsyuradhidevatāḥ
brahmaviṣṇvīśabhūtātmamātṛkāḥ parikīrtitāḥ
pītavarṇaṃ sparśavedhi kṛṣṇaṃ śreṣṭhaṃ rasāyane
rasabandhakaraṃ raktaṃ miśraṃ sarvarujāpaham
romakaṃ grahabhītighnaṃ drāvakaṃ cottamottamam
uttamaṃ madhyamaṃ nīcaṃ karṣakaṃ cumbakaṃ kramāt
bhrāmakaṃ lakṣaṇaṃ vacmi lohaṃ tu bhrāmayettataḥ
tasmādbhrāmakamityuktaṃ cumbakaṃ lohacumbakam
karṣakaṃ karṣayellohaṃ drāvakaṃ drāvayedyataḥ
sphuṭanādromajananaṃ tadromakamudāhṛtam
atyuttamaṃ bahumukhaṃ catuḥpañcāsyamuttamam
madhyamaṃ syāddvitrimukhaṃ nīcamekamukhaṃ bhavet
bhrāmakaṃ cumbakaṃ sarvarogāṇāṃ nāśane hitam
karṣakaṃ drāvakaṃ śreṣṭhaṃ rasayoge rasāyane
rasadvipāṅkuśamidaṃ kāntaṃ pañcavidhaṃ priye
samīraṇātapaspṛṣṭaṃ na grāhyaṃ tatkadācana
hastadvayaṃ samutkhāya kāntaṃ grāhyaṃ varānane
ādau sampūjya durgāṃ ca gaṇeśaṃ bhairavaṃ priye
tīvrāgninā dahetkāntaṃ secayettriphalāmbunā
tatkāntaṃ cūrṇayetsūkṣmaṃ kācasāmudraṭaṅkaṇaiḥ
lākṣāgugguluguñjābhir ūrṇājyamadhusikthakaiḥ
śaśāsthikṣudramīnaiśca bhallātatilakalkakaiḥ
sarjakṣārayavakṣārarālaiś ciragulais tathā
nyaṅkusairibhadantīnāṃ viṣāṇaiśca samāṃśakaiḥ
etatsamāṃśaṃ tatkāntamajākṣīreṇa mardayet
melayet pañcamāhiṣyair dadhyādyair gomayāntakaiḥ
ślakṣṇaṃ piṣṭvā vaṭīḥ kuryāt karṣamātrāḥ sureśvari
koṣṭhīyantre vaṅkanāle khadirāṅgārakair dṛḍham
pañca pañca vaṭīstatra nikṣipecca śanaiḥ śanaiḥ
triyāmamathanādeva kāntātsatvaṃ patecchuci
tatsarvaṃ kaṇaśaḥ kṛtvā kācādyairauṣadhaiḥ samaiḥ
mūṣāgataṃ dhamettīvramevaṃ dhāmyaṃ tridhā priye
evaṃ kṛtaṃ tu tatkāntasatvaṃ sattvatamaṃ bhavet
kāntalohasya pātrasthajale tailasya bindavaḥ
na sarpanti caṇāstvetāḥ kṛṣṇāḥ syur nātra saṃśayaḥ
ghṛṣṭahiṅgorna gandhaḥ syāt kṣīrormiḥ śikharākṛtiḥ
na kadācid bhuvi patecchivā muñcati tiktatām
tallohakṣiptam uṣṇāmbu śītalaṃ bhavati kṣaṇāt
ūnaṃ pañcapalānnaiva nordhvaṃ pañcadaśāt palāt
triphalā ṣoḍaśapalā taccaturguṇamambu ca
kvāthayet pādaśeṣaṃ tu tasminpatrāṇi ḍhālayet
śaśaraktapraliptāni śoṣayedātape punaḥ
tāpitāni punastakratailasauvīrasarpīṃṣi
kṣaudrārkakṣīrajambīrakulatthakaraseṣvapi
lepanaṃ śoṣaṇaṃ dāhaṃ secanaṃ ca kramātpriye
pratyekaṃ saptadhā kuryād giridoṣaṃ tyajedayaḥ
ādau mantrastataḥ karma kartavyo mantra ucyate
udbhavodbhavaśabdaḥ syāccaturthyanto 'mṛtāt paraḥ
svāhāntaḥ praṇavaścādau mantro'yaṃ mardane sthitaḥ
oṃ amṛtodbhavodbhavāya svāhā
rakṣāyai lohanarayorayamekodbhavo manuḥ
vinā svāhāpadaṃ sthāne phaḍantaṃ yaḥ samuccaret
oṃ amṛtodbhavāya phaṭ praṇavordhvaṃ namaścaṇḍavajrapāṇaya ityapi
tataḥ paraṃ mahāyakṣasenādhipataye namaḥ
dviruktaṃ suruśabdasya mahāvidyābalāya ca
tataḥ svāheti mantro'yaṃ balikarmaṇi kīrtitaḥ
oṃ namaścaṇḍavajrapāṇaye mahāyakṣasenādhipataye namaḥ suru suru mahāvidyābalāya svāhā
etāni lohapatrāṇi sūkṣmaṃ saṃcūrṇayettataḥ
ayaḥpātre kāntacūrṇaṃ nikṣipya triphalārasaiḥ
secayettadayodarvyā cālayanpācayediti
piṇḍībhūtaṃ tadādāya mṛttikāpaṭale śubhe
saṃpuṭe nikṣipetsamyak ṣoḍaśāṅgulagartake
nidhāyāraṇyakārīṣamadhyagaṃ kāriṣaṃ dahet
ahorātraṃ prakurvīta vātātapavivarjitam
punaḥ prātaḥ samādāya varākvāthena mardayet
sthālīsaṃpuṭayorevaṃ kuryātpākapuṭaiḥ kramāt
evaṃ vidadhyātsaptāhaṃ tasminkṣepyaṃ ca hiṅgulam
lohasya ṣoḍaśāṃśaṃ ca nārīstanyena mardayet
sthālyāṃ pākaṃ saṃpuṭe ca puṭaṃ kurvīta ṣoḍaśa
nirutthaṃ tadbhavedbhasma devi yojyaṃ rasāyane
yāvatsyāttriphalā tasmād bhavedvāri caturguṇam
aṣṭāvaśeṣaṃ kvāthayet kvāthasya sadṛśaṃ ghṛtam
ghṛtatulyaṃ kāntabhasma tāmrapātre pacetpriye
lohadarvyā pracalayan yāvacchuṣyati tadrasaḥ
tāvanmṛdvagninā pācyaṃ lohatulyāṃ sitāṃ kṣipet
amṛtīkaraṇamityuktaṃ sarvayogavahaṃ param
lohapākaṃ pravakṣyāmi tadbhavettrividhaṃ priye
mṛdumadhyakharāḥ proktā jambīrasadṛśo mṛduḥ
madhyamaḥ piṇḍasadṛśo vālukāsadṛśaḥ kharaḥ
atha sevāṃ pravakṣyāmi kāntalohasya bhasmanaḥ
sumuhūrte śubhadine pūjiteśādidevataḥ
seveta siddhidaṃ divyaṃ kāntabhasma rasāyanam
śuddhadeho virekādyairabhrabhasma purā priye
māsamekaṃ tu seveta tasmācchuddhavapurbhavet
māṣamātraṃ kāntabhasma guñjāmātrābhrabhasma ca
dviniṣkaṃ triphalācūrṇaṃ madhusarpiḥsamanvitam
lihet prātar viśuddhātmā snānadānādikarmabhiḥ
anupeyaṃ tato lohād gavyaṃ ṣaṣṭiguṇaṃ payaḥ
dhāroṣṇaṃ tadabhāve tu kṛtvā kṣīraṃ samāmbukam
yāvatkṣīṇajalaṃ kvāthyaṃ kṣīraṃ cānupibetpriye
tadasātmye varākvāthaṃ guḍūcyā vā kaṣāyakam
ityekamāsaṃ seveta kramāddvitricatuṣṭayam
pratimāsaṃ māṣaguñjāvṛddhiḥ kāntābhrabhasmanoḥ
evaṃ ṣoḍaśamāsāntaṃ vṛddhiḥ ṣoḍaśamātrakāḥ
pūrvoktavadvidhiṃ tyājyaṃ kuryātsiddhimavāpnuyāt
asya vatsarayogena kṣudrāmayavināśanam
etaddvivarṣayogena mahārogapraṇāśanam
trivarṣātpalitaṃ hanti caturvarṣādvaliṃ haret
pañcamādapamṛtyughnaṃ ṣaṣṭhe syādāyuṣaḥ śatam
saptābde sūryavaddīptiṃ daśame siddhimelanam
vaidyādharaṃ samāpnoti varṣe caikādaśe priye
trayodaśābde devatvam indratvaṃ ca caturdaśe
tathā pañcadaśābde ca sarvalokapriyo bhavet
ṣoḍaśābde'ṣṭasiddhiḥ syātsatyaṃ satyaṃ maheśvari
suvarṇadrutivatkāntadrutiḥ syātpūrvavatpriye
kāntadrutirbhavedbhasma kāntalohasya bhasmavat
kiṭṭaṃ muṇḍaṃ tathā tīkṣṇaṃ kāntaṃ pūrvottarottaram
guṇāḍhyāḥ syur daśaśatasahasraṃ lakṣakaṃ kramāt
śatādhiko bhavet kāntastvauṣadhānāṃ rasāyanam
tridoṣaśamanaṃ divyaṃ sarvarogāpahārakam
kāntiṃ rucyaṃ ca cakṣuṣyaṃ hṛdyam āyuṣyadaṃ śuci
sthairyaṃ dārḍhyaṃ ca dhātūnāṃ balavacca rasāyanam
athābhrakaṃ pravakṣyāmi tadutpattyādikaṃ kramāt
purādiśaktir bhavatī śvetadvīpe manorame
indrāṇīkamalāvāṇīgāyatrīpramukhaiḥ saha
arundhatīmukhair divyamunidāraiśca saṃyutā
saṃcikrīḍe mahāmāyā citsadānandarūpiṇī
ānandāśrukaṇāḥ kṣaume nyapatanbahavo dṛśoḥ
tadā ṛtumatī jātā tataḥ svādu saritpateḥ
tīre tyaktvā ca tadvastraṃ snātvā kailāsamāyayau
vātyāvaśena tadvastraṃ kṣīrābdhau nyapatattadā
devāsurair mathyamānāt tasmāt kṣīrāmbudhestadā
samabhūt tadrajovastraṃ caturdhābhrakasaṃjñakam
kṛṣṇābhrakaṃ sāñjanābhaṃ pītaṃ devyaṅgalepanāt
raktaṃ tasya rajorūpaṃ kṣaumaṃ śvetam abhūditi
caturvidhaṃ tadālokya rasabandhanakāraṇam
rasāyanaṃ rogaharaṃ sarvasiddhipradāyakam
ityūcire surāḥ sarve sākṣādamṛtasaṃmitam
śvetaṃ rajatakāryeṣu trayamanyatsuvarṇake
sarvaṃ rasāyane yojyaṃ raktapītasitāsitam
śvetācchataguṇaṃ raktaṃ raktātpītaṃ sahasrakam
pītāllakṣaguṇaṃ kṛṣṇaṃ jñeyaṃ lohe rasāyane
pratyekaṃ tāni jāyante caturdhā jātitaḥ kramāt
pinākaṃ darduraṃ nāgaṃ vajraṃ ceti caturvidham
vajraṃ samāharenmukhyaṃ trīṇyanyāni vivarjayet
pinākamagninikṣiptaṃ muñcate dalasaṃcayam
tatsevitaṃ malaṃ baddhvā mārayedrogakāraṇam
darduraṃ vahninikṣiptaṃ kurute bhekaniḥsvanam
tadutpādayate rogamaśmaryākhyam asādhyakam
nāgamagnau vinikṣiptaṃ phūtkāraṃ vitanoti yat
tatsevayā mahākuṣṭhaṃ maṇḍalākhyaṃ bhaveddhruvam
etattritayasevābhirjāyate rogasaṃcayaḥ
vahnisthitaṃ tu vajrābhraṃ vikārānnācaretkvacit
tasmādvajrābhrakaṃ sevyaṃ valīpalitamṛtyujit
rājahastātparaṃ grāhyaṃ khanitrena tadākarāt
bhārayuktaṃ pṛthudalaṃ snigdhaṃ mocyadalaṃ sukham
kācacandrakakiṭṭābhaṃ na yojyaṃ tatkadācana
pūrvoktalakṣaṇayutaṃ vajrābhraṃ dhamayed dṛḍham
arkakṣīrāranāle ca gomūtre triphalārase
meghanādarase cetthaṃ nikṣipetteṣu tattridhā
samyagdalaṃ mocayitvā meghanādāmlayor dravaiḥ
bhāvayed ātape tīvre ślakṣṇaṃ piṣṭvātha vastrake
nikṣipya dhānyasahitaṃ baddhvā tatkāñjike punaḥ
karābhyāṃ ghaṭṭayed gāḍhaṃ sūkṣmaṃ tatkāñjike sravet
tat kuryād ātape śuṣkam etad dhānyābhrakaṃ smṛtam
kāntavatsatvapatanamabhrakasya bhavetpriye
hema rūpyaṃ mākṣikaṃ ca vaikrāntaṃ madhu ṭaṅkaṇam
guñjā guḍaṃ ghṛtaṃ bhallam ekaikaṃ daśaniṣkakam
piṣṭvārkapayasā kāryā vaṭikāḥ karṣamātrakāḥ
śataniṣke 'bhrasatve 'smin vidrute vaṭikāḥ kṣipet
ekaikaghaṭikāmātraṃ vaṭyaḥ kṣepyāḥ śanaiḥ śanaiḥ
yāvat tat sattvaśeṣaṃ syāt tāvad dhāmyam atandritaiḥ
idam abhrakasattvaṃ tu devayogyaṃ rasāyanam
cūrṇīkṛtyābhrasattvaṃ tanmeghanādaḥ punarnavā
sūraṇo'rkadalaṃ mustā jambīrastālamūlikā
triphalā vajravallī ca śāṅgerī maricaṃ tathā
amlavargo vaṭajaṭā kārpāsamuniśigrukam
ekavīrā kokilākṣī sarpākṣī tulasī vacā
peṭārī vākucī kanyā caikaikasya rasaiḥ pṛthak
mardanaṃ gharmapākaṃ ca sthālīpākaṃ puṭaṃ kramāt
ekaikāhaṃ prakurvīta tato daradamākṣike
satvaṣoḍaśabhāgena yojyaṃ peṣyaṃ varārasaiḥ
puṭaṣoḍaśaparyantaṃ kuryādevaṃ hi bhairavi
pūrvoktavat syād amṛtīkaraṇaṃ kāntasatvavat
nirutthaṃ bhasma bhavati cāyurārogyadāyakam
atha sevāṃ pravakṣyāmi ghanasatvarasāyane
vamanādiviśuddhātmā pūjitasveṣṭadevataḥ
guñjāmātrābhrasatvaṃ ca dviniṣkaṃ triphalārajaḥ
madhvājyābhyāṃ lihetprātarekamāsaṃ bhajediti
evaṃ ṣoḍaśamāsāntaṃ māsavṛddhikrameṇa vai
guñjāvṛddhirbhaveddevi sevetetthaṃ rasāyanam
pūrvoktavadvidhiṃ tyājyaṃ prakurvīta sureśvari
varṣeṇa dehaśuddhiḥ syāddvivarṣādāmayāccyutaḥ
trivatsarānmahāroganāśanaṃ bhavati dhruvam
caturvarṣān mahākāntibalavīryapravardhanam
pañcavarṣāddehadārḍhyaṃ ṣaṣṭhe vāksiddhimeti hi
saptame divyadṛṣṭiḥ syādaṣṭame viṣanāśanam
navābde siddhatāmeti tato vidyādharo bhavet
ekādaśābde tvindratvaṃ dvādaśe brahmatā bhavet
trayodaśābde viṣṇutvaṃ rudratvaṃ ca caturdaśe
īśatvaṃ pañcadaśake ṣoḍaśābde sadāśivaḥ
aṇimādiyutaḥ svairī sarvajñaḥ sarvakṛdbhavet
athābhrakadrutiṃ vakṣye kañcukīkanda eva ca
kapitindau keśataile pratyekaṃ tu tridhā vapet
mūṣāyāṃ drāvayitvā tadabhrasatvadrutirbhavet
bhasmīkuryātprayatnena drutimabhrakasatvavat
ṣaḍrasaḥ sarvarogaghnastridoṣaśamanaḥ paraḥ
vīryāyuṣyabalaprajñākāntirūpavivardhanaḥ
vapurdārḍhyasthairyayukto valīpalitamṛtyuhā
rucyo vṛṣyo laghuḥ śīto medhyaḥ snigdho rasāyanam
abhrakaṃ dīpanaṃ grāhi śreṣṭhaṃ pāradabandhanam
pakṣajitsūtarājasya bhasmībhūtābhrasatvakaḥ
abhrasya patraṃ rogaghnaṃ tacca satvaṃ dṛḍhaṃkaram
cetasatvaṃ mṛdu hareddrutistāṃśca daridratām
sūto vajraṃ suvarṇaṃ ca kāntalohaṃ tathābhrakam
pañcaitānyamṛtāni syuḥ kalpitāni nṛṇāṃ mayā
mattakāśini yo vetti so'pi sākṣānmaheśvaraḥ
ahaṃ raso rasaścāhamāvayorantaraṃ na hi
tena yuktāstu vajrādyāḥ siddhidāḥ syurna saṃśayaḥ
puruṣaṃ rasasevārhaṃ vadāmi śṛṇu pārvati
strīklībabālakānāṃ ca na hi yojyaṃ rasāyanam
bālāḥ pañcadaśābdā ye kumārāṃstriṃśadabdakāḥ
pañcāśadvarṣadeśīyā yuvānaḥ parikīrtitāḥ
ataḥ paraṃ ca sthavirāḥ bhaveyuste rasāyane
yathoktakāle siddhiḥ syātkumārasya rasāyanāt
tasmāddviguṇakālena yūnaḥ siddhirbhaveddhruvam
tasmāttriguṇakālena vṛddhaḥ siddhimavāpnuyāt
jñātavyāḥ kramaśo devi hyuttamo madhyamo'dhamaḥ
pūrvam abhrakamaśnīyāttataḥ kāntarasāyanam
atha kāntābhrakaṃ devi paścāddhemarasāyanam
athābhrakaṃ svarṇayogaṃ kāntahemarasāyanam
ghanakāntasvarṇayogaṃ tato vajrarasāyanam
athābhravajrasevāṃ ca kāntavajramataḥ param
ghanāyaskāntahīraṃ ca hemavajraṃ tato bhavet
paścādabhrasvarṇavajraṃ kāntāṣṭāpadavajrakam
ghanakāntaṃ hemavajramataḥ pāradabhakṣaṇam
tathābhrarasayogaṃ syāttataḥ kāntarasaṃ bhavet
ghanakāntarasaṃ devi paścāddhemarasaṃ bhavet
ghanahemarasaṃ paścātkāntahemarasaṃ tataḥ
ghanakāntaṃ hemasūtamato vajrarasaṃ bhavet
ghanavajrarasaṃ devi kāntavajrarasaṃ tataḥ
ghanakāntaṃ vajrasūtaṃ hemavajrarasaṃ tataḥ
ghanahemapavīsūtaṃ kāntahemapavīrasam
ghanakāntasvarṇavajrarasam asmātparaṃ na hi
uttarottarataḥ sarve caite sarvaguṇottarāḥ
rasāyanāni pañca syurekaikāni varānane
rasā dvidvyauṣadhabhavāstritryauṣadhabhavā daśa
catuścaturbhavāḥ pañca tvekaḥ pañcauṣadhodbhavaḥ
ekatriṃśadvarārohe rasāyanamiti priye
ghanaṃ kāntaṃ hema vajraṃ pāradaścetaram
pūrvottarottaraguṇā bhavanti prāṇavallabhe
rasasya krāmaṇaṃ vajraṃ hemakāntaghanaṃ bhavet
vajrasaṃkrāmaṇaṃ hema kāntaṃ vyoma bhavetpriye
hemnaḥ kāntabhavaṃ yojyaṃ kāntasya krāmaṇaṃ ghanam
abhrasya krāmaṇaṃ cābhrasattvaṃ siddhipradaṃ yataḥ
ekaikauṣadhasevāyāṃ yathoktaṃ krāmaṇaṃ bhavet
yukto dvitricatuḥpañcabhaiṣajyaiḥ krāmaṇaṃ na hi
triphalāmadhusarpīṃṣi sāmānyakrāmaṇaṃ bhavet
śrībhairavī
rasāyanārhāṃ sūtasya saṃskṛtiṃ vada me vibho
śrībhairavaḥ
śṛṇu pārvati yatnena saṃskāraṃ śodhanādikam
punarnavārasaiḥ peṣyaṃ dhānyābhraṃ pāradaṃ samam
taptakhalve dinaṃ devi vajramūṣāgataṃ rasam
pacedbhūdharayantre ca punaḥ saṃmardayecca tam
pūrvadravairyathāpūrvaṃ mardanaṃ pācanaṃ punaḥ
kṛtvaivaṃ daśavāraṃ taṃ pātyaṃ pātanayantrake
śuddhaḥ syātpārado devi yojyo yoge rasāyane
daśamāṃśaṃ rasādgandhaṃ taptakhalve vinikṣipet
varājambīrakanyāgnidravairyāmaṃ vimardayet
pātayetpātanāyantre kuryādevaṃ tu saptadhā
sagandhakaṃ mardanaṃ ca pātanaṃ bhavati priye
śuddhaḥ syātpārado devi yogyo yoge rasāyane
tilatailair māhiṣikair mūtrair mardyāmlakena ca
gomāṃsair hiṅgulaṃ pācyaṃ lohapātre kramāgninā
saptāhaṃ lohadaṇḍena cālayansadravaṃ muhuḥ
sārdramāyūrapittena bhāvayedātape dinam
pācayetpātanāyantre daradaṃ kharavahninā
śuddho bhaveccaturyāmātpāradaḥ syādrasāyane
ūrdhvādhastātkhajīrṇasya sūtasya samagandhakam
nikṣipetpakvamūṣāyāṃ garte dvābhyāṃ caturguṇam
kākamācīdravaṃ dattvā nirudhyaināṃ kramāgninā
pacedguṇḍakayantrasthāṃ mūṣāṃ yāmacatuṣṭayam
bhasmasājjāyate sūto yojayettu rasāyane
jīrṇasūtaṃ snukkṣīraiḥ samaṃ gandhaṃ vimardayet
dinaṃ tato garbhayantre puṭe bhasmati pūrvavat
khajīrṇasūtaṃ tulyāṃśaṃ lākṣorṇāmadhuṭaṅkaṇam
guñjāṃ bhṛṅgarasaiḥ sarvaṃ dinamekaṃ vimardayet
andhritaṃ vajramūṣāyāṃ dhamedbhasmati pāradaḥ
ghanajīrṇaṃ rasaṃ gandhaṃ tryahaṃ tulyaṃ vimardayet
ahimāryā rasairvātha hyajāmāryā rasena vā
rasena kīṭamāriṇyāḥ śvetāṅkolarasena vā
divārātraṃ karīṣāgnau mṛṇmaye saṃpuṭe dahet
tuṣāgninā vā tridinādbhasmībhavati pāradaḥ
taptakhalve vajrabhasma jīrṇe sūte samaṃ tryaham
haṃsapādīrasair mardyaṃ bījairdivyauṣadhodbhavaiḥ
lepayedvajramūṣāyāṃ tatra pūrvaṃ rasaṃ kṣipet
tryahaṃ tuṣāgninā pācyaṃ haṃsapādīdravaiḥ punaḥ
mardayettridinaṃ gāḍhaṃ tadgolaṃ pūrvavatpacet
bhasmībhavati sūtendraḥ śaṅkhakundendusannibhaḥ
atha vakṣyāmi deveśi jāritaṃ rasamāraṇam
prathamaṃ jāraṇaṃ kuryātsabījaṃ suranāyike
ajāritaṃ rasaṃ mūḍhaḥ pramādānmārayedyadi
mama drohī sa pāpiṣṭho mahāpātakavān bhavet
bhrūṇahā gurughātī ca goghnaḥ strībālaghātakaḥ
tasmātsarvaprayatnena kuryājjāraṇapūrvakam
māraṇaṃ rasarājasya mama bījasya pārvati
dharāyāṃ gomayaṃ devi sthāpayitvā tata upari
pakvamūṣāyāṃ vinikṣipya tanmadhye kaṭutumbijam
tailaṃ nidhāya sūtaṃ ca nikṣipecca tata upari
kākamācīraso deyastailatulyo varānane
śuddhaṃ gandhaṃ vrīhimātraṃ dattvā mūṣāṃ nirodhayet
tadūrdhvaṃ khādirāṅgārapūritaṃ śrāvakaṃ nyaset
jñātvā tatsvāṅgaśītatvaṃ punargandhaṃ ca tailakam
kākamācīdravaṃ dattvā vahnimevaṃ punaḥ punaḥ
adhastādgomayaṃ sāndramupariṣṭācca pāvakam
kākamācīdravaḥ sūtastailaṃ caitattrayaṃ samam
jārayetṣaḍguṇaṃ gandhaṃ rasasyetthaṃ mukhīkṛtiḥ
dinaṃ jambīranīreṇa mardayettaṃ rasaṃ punaḥ
catuḥ ṣaṣṭyaṃśakaṃ hemnaḥ patraṃ kaṇṭakabhedanam
mayūrapittaṃ tailaṃ ca lipetsarṣapasaṃbhavam
abhāve tailapittasya cūlikālavaṇaṃ balim
jambīrasya rasairmardyaṃ taṃ rasaṃ hemapatrakam
pācayetpūrvavadvahnau jambīrasya rasaiḥ punaḥ
sampūrṇāṃ rodhayenmūṣāṃ pūrvavajjārayetpunaḥ
dvātriṃśadaṃśakaṃ hema ṣoḍaśāṃśaṃ tata upari
mardayejjārayedevaṃ tataḥ sūtasya māraṇam
samūlāṃ kumbhim ādāya gavāṃ mūtreṇa peṣayet
dinamekaṃ tadrasena mardayetpāradaṃ sudhīḥ
saṃpuṭe kāntaje kṣiptvā cordhvādhaśca niyāmakān
cullyāṃ mṛdvagninā pācyaṃ dinaṃ bhasma bhavedrasaḥ
akṣīṇo mṛtyunāśī syājjarādāridryanāśanaḥ
vāsitaṃ pāradaṃ karṣamaṣṭaguñjāḥ suvarṇakam
mṛtaṃ vajraṃ caturguñjaṃ mardyaṃ haṃsapadīrasaiḥ
taptakhalve vajramūṣāgataṃ kṛtvā nirodhayet
pacedbhūdharayantre ca punarādāya taṃ rasam
haṃsapādīdravairmardyaṃ taptakhalve dinatrayam
pūrvavadbhūdhare yantre pacetsūtaṃ punaḥ punaḥ
evaṃ śatapuṭaṃ kṛtvā bhasma syādraktavarṇakam
etāni rasabhasmāni śastāni ca rasāyane
ekadvitricatuḥpañcayogayuktaṃ rasāyanam
kramādvakṣyāmi deveśi tatrāpyabhrakasevanam
vamanādiviśuddhātmā tyaktakṣārāmlakādikaḥ
pūrvavadbhasmayedvyomasatvaṃ bhṛṅgavarārasaiḥ
triḥ saptadhā bhāvanīyaṃ prātarguñjādvayaṃ bhajet
sasitaṃ tadanu kṣaudraṃ ghṛtaiḥ satriphalaṃ lihet
dvātriṃśadguñjakā vṛddhiḥ krāmaṇaṃ karṣamātrakam
eṣa ṣoḍaśamāsānte sarvarogādvimucyate
sa bhavetkāntasevārhastvevamabhrakasevayā
pūrvavadbhasmayetkāntaṃ varānirguṇḍibhṛṅgajaiḥ
rasaistrisaptavārāṇi mardayedbhāvayetkramāt
kṣaudrājyābhyāṃ lihetprātarnityaṃ guñjādvayonmitam
anu bhakṣyaṃ sinduvāravarābhṛṅgabhavaṃ rajaḥ
madhvājyābhyāṃ karṣamātraṃ śuddhāṅgo vamanādibhiḥ
dvātriṃśadguñjikā vṛddhiḥ paramāvadhirīśvari
bhavet ṣoḍaśamāsāntājjarāvyādhibhirujjhitaḥ
kāntasya sevayā paścādbhavetkāntābhrakārhakaḥ
mṛtaṃ kāntaṃ ghanaṃ tulyaṃ dhātrībhṛṅgapunarnavāḥ
dravaireṣāṃ pṛthaṅmardyaṃ kalye guñjādvayaṃ lihet
śarkarāmadhusarpirbhiḥ śuddhātmā vamanādibhiḥ
bhṛṅgāmalakavarṣābhūcūrṇaṃ krāmaṇamuttamam
madhvājyairanu lehyaṃ taddvātriṃśadguñjakāvadhi
māsaṣoḍaśayogena valīpalitajidbalī
kāntābhrasatvabhajanāddhemasevārhako bhavet
pūrvavadbhasmayetsvarṇaṃ daśamūlakaṣāyataḥ
ekaviṃśativāraṃ taṃ mardayedbhāvayetpriye
madhvājyābhyāṃ mudgamānaṃ lihetprātarviśuddhadhīḥ
guḍūcītriphalākvāthaṃ palaṃ cānupibetsudhīḥ
aṣṭaguñjāvadhir vṛddhir bhavet ṣoḍaśamāsataḥ
tejasvī balavāndhīmāṃścakṣuṣmān rogavarjitaḥ
valīpalitanirmuktastrikālaviṣajidbhavet
pūrvavanmārayetsvarṇaṃ tasmād dviguṇamabhrakam
daśamūlavarābhṛṅgīkvāthair bhāvyaṃ trisaptadhā
prātarmāṣatrayaṃ lehyaṃ madhvājyaiḥ krāmaṇaṃ lihet
palaṃ guḍūcītriphalākvāthaṃ tadanu pārvati
caturviṃśatiguñjāsya vṛddhiḥ syātparamāvadhiḥ
māsaṣoḍaśayogena divyatejā mahābalaḥ
ghanakāñcanayogena svarṇakāntārhako bhavet
pūrvavanmārayetsvarṇaṃ kāntaṃ svarṇadvibhāgakam
dhātrīphalair dvisaptaiva bhāvayenmardayetkramāt
saśarkaraṃ bhajet prātastrimāṣaṃ ca pibedanu
dhātrīsatvaṃ ghṛtaṃ kṣaudraṃ karṣamātraṃ sureśvari
caturviṃśatikā guñjā vṛddhiḥ syāt paramāvadhiḥ
māsaṣoḍaśayogena valīpalitavarjitaḥ
taptakāñcanasacchāyaḥ pañcabāṇa ivāparaḥ
hemakāntāsvādanena kāntābhrakanakārhakaḥ
pūrvavanmārayetsvarṇaṃ kāntasattvābhrasatvakam
samāni trīṇi caitāni bhāvayecca trisaptakam
muṇḍinirguṇḍikābhṛṅgavarānīreṇa pārvati
māṣatrayonmitaṃ prātarlihetkṣaudraghṛtāplutam
muṇḍīcūrṇaṃ karṣamātraṃ madhvājyābhyāṃ lihedanu
gokṣīraṃ palamātraṃ ca pibettadanu pārvati
valladvādaśasaṃkhyātā parā vṛddhir bhavet priye
māsaṣoḍaśayoge divyakāyo bhavennaraḥ
hemābhrakāntabhajanād yogyaḥ syādvajrabhakṣaṇe
pūrvavadbhasmayed vajraṃ dhātrīnīreṇa mardayet
bhāvayetsaptadhā dhīmānvrīhimātraṃ lihetpriye
ghṛtakṣaudrayutaṃ cānupibeddhātrīrasaṃ palam
vallāvadhir bhavedvṛddhirmāsaṣoḍaśayogataḥ
cirajīvī vajrakāyo divyadṛṣṭir mahābalaḥ
vajrasya sevayā yogyo bhavedvajrābhrabhakṣaṇe
pūrvavanmārayedvyoma vajraṃ vajrāccaturguṇam
ghanaṃ dhātryāḥ śatāvaryā rasair bhāvyaṃ trisaptadhā
yavamātraṃ lihetprātarmadhvājyābhyāṃ lihedanu
dhātrīśatāvarīnīraṃ krāmaṇaṃ palamātrakam
caturguñjā parā vṛddhirbhavetṣoḍaśamāsataḥ
vāksiddhir divyadṛṣṭiḥ syāddevatāsadṛśaprabhaḥ
sevayā ghanavajrasya kāntavajrārhako bhavet
pūrvavadbhasmayedvajraṃ kāntaṃ vajrāccaturguṇam
kāntaṃ trisaptadhā bhāvyamaśvagandhāvarārasaiḥ
yavamātraṃ kṣaudraghṛtairyuktaṃ lehyaṃ dinodaye
aśvagandhāvarācūrṇaṃ karṣaṃ gopayasā pibet
caturguñjāvadhirjñeyā vṛddhiḥ syātparamāvadhiḥ
māsaṣoḍaśayogena bālasūryasamadyutiḥ
mahābalo mahātejā vāksiddhaḥ siddhatāṃ vrajet
sevayā vajrakāntasya vajrakāntābhrakārhakaḥ
pūrvavanmārayedvajraṃ kāntābhrāṇi ca hīrakāt
caturguṇe ca kāntābhre varābhṛṅgakuraṇḍajaiḥ
rasaistrisaptadhā bhāvyaṃ yavamātraṃ lihetpriye
samadhvājyaṃ bhṛṅgavarākuraṇḍakarajoyutam
palaṃ pibecca gokṣīraṃ caturguñjāparāvadhiḥ
māsaṣoḍaśayogena gṛdhradṛṣṭir mahābalaḥ
avyāhatagatirdhīraḥ siddhasaṃghena vartate
kāntābhravajrabhajanādyogyaḥ syāddhemavajrayoḥ
pūrvavanmārayedvajraṃ svarṇaṃ vajrāddvibhāgakam
suvarṇavajraṃ varṣābhūrasairbhāvyaṃ trisaptadhā
vrīhimeyaṃ lihetkṣaudraghṛtābhyāṃ ca punarnavām
karṣaṃ palaṃ ca gokṣīramanupeyaṃ sureśvari
dviguñjāvadhi vṛddhiḥ syānmāsaṣoḍaśayogataḥ
cirakālaṃ bhavejjīvī valīpalitavarjitaḥ
vajrahemopayogena svarṇābhrakuliśārhakaḥ
pūrvavadbhasmayeddhemaghanavajrāṇi pārvati
hīrakād dviguṇaṃ svarṇaṃ svarṇādabhraṃ dvibhāgakam
musalīkandasāreṇa bhāvanīyaṃ trisaptadhā
yavamātraṃ lihetprātarmadhvājyābhyāṃ pibedanu
karṣaṃ syānmusalīcūrṇaṃ gokṣīraṃ palamātrakam
caturguñjāvadhir vṛddhirmāsaṣoḍaśayogataḥ
mṛtyuṃ jayejjarāhīno vajrakāyo mahābalaḥ
etasya sevayā vajrahemakāntārhako bhavet
vajrakāntasuvarṇāni pūrvavanmāritāni ca
vajrātsuvarṇaṃ dviguṇaṃ svarṇātkāntaṃ dvibhāgakam
dhātrībhṛṅgarasairmardyamekaviṃśativārakam
yavamātraṃ lihetprātarmadhvājyābhyāṃ pibedanu
dhātrībhṛṅgabhavaṃ cūrṇaṃ karṣaṃ godugdhakaṃ palam
guñjācatuṣṭayī vṛddhirmāsaṣoḍaśayogataḥ
valīpalitanirmukto divyatejā mahābalaḥ
etasya sevayā kāntasvarṇavajrābhrakārhakaḥ
bhasmayet svarṇakāntābhravajrāṇi ca yathoktavat
jyotiṣmatīrasair bhāvyamekaviṃśativārakam
yavamātraṃ lihetprātarmadhvājyābhyāṃ pibedanu
aśvagandhākandacūrṇaṃ karṣaṃ godugdhakaṃ palam
guñjācatuṣṭayī vṛddhiḥ paramāvadhirīśvari
māsaṣoḍaśayogena sākṣādindrasamo bhavet
etasya sevayā devi rasaṃ sevitum arhati
dhānyābhraṃ pāradaṃ mardyaṃ taptakhalve dinatrayam
triphalāragvadhaniśākumārīkṛṣṇadhūrtajaiḥ
punarnavāgnijaṃbīrabhavair nīrair vimardayet
pātayetpātanāyantre tvevaṃ mardanapātanam
kuryāttrivāraṃ śuddhaḥ syātpārado doṣavarjitaḥ
niyāmakairmardayettaṃ mūṣālepaṃ niyāmakaiḥ
kṛtvā taṃ marditaṃ sūtaṃ mūṣāyāṃ nikṣipetsudhīḥ
andhrayitvā bhūdharākhye yantre pācyaṃ sureśvari
evaṃ ca saptadhā kuryānmardanaṃ puṭapācanam
rasabhasma bhavecchubhraṃ yojyaṃ yoge rasāyane
atha cāroṭakarasaṃ dehasiddhyekakāraṇam
māṣamātraṃ lihetprātar madhvājyatriphalaiḥ saha
dhāroṣṇaṃ gopayaḥ peyaṃ mātramanu priye
aṣṭaguñjāvadhiṃ vṛddhiṃ kṛtvā ṣoḍaśamāsakam
valīpalitanirmukto jīvedācandratārakam
etasya sevayā devi hyabhrasūtārhako bhavet
mukhīkṛte rase devi catuḥṣaṣṭikaniṣkake
abhrasatvaṃ niṣkamātraṃ kṣiptvā jambīrajairdravaiḥ
taptakhalve mardayecca dinaṃ kacchapayantrake
sabiḍaṃ ca pacetpaścāttamādāya vimardayet
abhrasatvaṃ dviniṣkaṃ ca jambīrāmlena pārvati
taptakhalve kacchapākhye yantre pacanakarma ca
tṛtīye ca caturniṣkaṃ caturthe pañcame kramāt
aṣṭaniṣkābhrasatvaṃ ca dadyātpañcamapātane
ghanaṣoḍaśaniṣkaṃ ca ṣaṣṭhe dvātriṃśadaṃśakam
sattvaṃ saptame syātsamameva hi pārvati
pārade'bhrakasatvasya jāraṇā bhavati priye
evaṃ jāritasūtendraṃ bhasmīkuryācca pūrvavat
palaṃ caitatsūtabhasma vyomasatvaṃ catuṣpalam
bhṛṅgarājadravair mardyaṃ mūṣāyāmandhayeddṛḍham
kukkuṭākhye puṭe pacyātsvāṅgaśītaṃ samāharet
triphalābhṛṅgajair nīrair bhāvayettattrisaptadhā
madhvājyābhyāṃ guñjamātraṃ lihetprātarviśuddhadhīḥ
pibedanu varākvāthaṃ palaṃ niyatamānasaḥ
guñjāṣoḍaśikā vṛddhiḥ sevyaṃ ṣoḍaśamāsataḥ
ācandratārakaṃ jīvedvalīpalitavarjitaḥ
etasya sevayā kāntasūtasevārhako bhavet
mukhīkṛte sūtarāje yathābhūdabhrajāraṇā
tathaiva kāntasatvasya jāraṇā bhavati priye
mārayet pūrvavatsūtaṃ kāntasatvena jāritam
evaṃvidhaṃ sabhasma bhāgamekaṃ bhavetpunaḥ
caturbhāgaṃ kāntabhasma mardayettriphalāmbunā
mūṣāyām andhrayet paścātpacetkaukkuṭike puṭe
tamādāya varānīrair bhāvayecca trisaptadhā
madhvājyābhyāṃ lihedguñjāmātraṃ prātaratandritaḥ
anupeyaṃ ca gokṣīraṃ palamātraṃ sureśvari
guñjāṣoḍaśikā vṛddhirmāsaṣoḍaśayogataḥ
divyadṛṣṭiṃ khecaratvaṃ prāpnuyād aindrakaṃ padam
etasya sevayā sūtaghanakāntārhako bhavet
mukhīkṛtarase kuryātpūrvavadvyomajāraṇam
samaṃ sūtasya deveśi paścātkāryaṃ vicakṣaṇaiḥ
pūrvavatkāntasatvasya jāraṇā sūtarāṭsamā
kāntasatvābhrasatvābhyāṃ jāritaḥ pārado yadi
sa rasaḥ pakṣahīnaḥ syāccāñcalyarahitaḥ śivaḥ
taṃ rasaṃ pūrvavad divyair auṣadhair māritaṃ rasam
palaṃ taddviguṇaṃ vyomasatvabhasma ca tatsamam
bhasma vaikrāntasatvasya mardyamevaṃ trayaṃ tridhā
bhṛṅgadhātrīphalarase tato laghupuṭe pacet
bhṛṅgadhātrīphalarasaiśchāyāyāṃ bhāvayedrasam
triphalāmadhusarpirbhir guñjāmātraṃ lihedanu
pibetpalaṃ ca gokṣīraṃ vṛddhiḥ ṣoḍaśaguñjikā
māsaṣoḍaśayogena jīvedācandratārakam
etasya sevayā sūtasvarṇasevārhako bhavet
hemajīrṇaṃ sūtarājaṃ bhasmīkuryācca pūrvavat
evaṃvidhaṃ sūtabhasma palaṃ svarṇapaladvayam
bhṛṅgadhātrīphalarasaiśchāyāyāṃ bhāvayettridhā
ruddhvā taṃ saṃpuṭe pacyātkukkuṭākhye puṭe pacet
punastrisaptadhā bhṛṅgadhātrīnīraiśca bhāvayet
māṣamātraṃ lihet prātar madhvājyābhyāṃ yutaṃ rasam
anupeyaṃ ca gokṣīraṃ vṛddhiḥ ṣoḍaśamāṣakam
māsaṣoḍaśayogena devatulyaścirāyuṣaḥ
sevayā svarṇasūtasya ghanahemarasārhakaḥ
mukhīkṛtarase cābhrasatvaṃ jāryaṃ samaṃ purā
tataḥ svarṇaṃ samaṃ jāryaṃ taṃ sūtaṃ bhasmayettataḥ
pūrvoktavatsūtabhasma palaṃ svarṇapaladvayam
catuṣpalaṃ vyomasatvabhasma caikatra yojayet
nīlīpatrarase mardyaṃ varākvāthe dinaṃ priye
ruddhvā taṃ saṃpuṭe pacyādanyair viṃśatigomayaiḥ
nīlīrasavarākvāthair bhāvayettaṃ trisaptadhā
guñjonmeyaṃ lihetkalye madhvājyābhyāṃ pibedanu
palamātraṃ varākvāthaṃ vṛddhiḥ ṣoḍaśaguñjikā
māsaṣoḍaśayogena jīvedācandratārakam
etasya sevayā kāntahemasūtārhako bhavet
samukhe pārade kāntasatvaṃ jāryaṃ yathoktavat
jārayecca tathā svarṇaṃ dvābhyāṃ jīrṇaṃ samaṃ samam
vidhinā bhasmayetsūtaṃ kāntahāṭakajāritam
taṃ rasaṃ palamekaṃ ca hemabhasma paladvayam
calaṃ kāntasatvabhasma yuñjyādyathāvidhi
śatāvarīvarānīre dinaṃ saṃmardya saṃpuṭe
ruddhvā taṃ kukkuṭapuṭe pacedādāya taṃ rasam
triḥ saptadhā śatāvaryā rasairbhāvyaṃ varārasaiḥ
guñjāmātraṃ ghṛtakṣaudrayuktaṃ lehyaṃ pibedanu
śatāvarīrasaḥ peyaḥ palamātraṃ sureśvari
guñjāṣoḍaśikā vṛddhirmāsaṣoḍaśayogataḥ
valīpalitanirmuktaḥ pralayāntaṃ ca jīvati
etasya sevayā svarṇakāntābhrarasabhug bhavet
ghanakāntasuvarṇāni caikaikāni samāni vai
mukhīkṛtasya sūtasya jārayetkramaśaḥ priye
ghanādijāritaṃ sūtaṃ mārayetpūrvavatsudhīḥ
tasmādbhasmīkṛtāt sūtād dviguṇaṃ hemabhasma ca
hematulyaṃ mṛtaṃ kāntaṃ kāntatulyaṃ mṛtaṃ ghanam
etat sarvaṃ varākvāthamuṇḍībhṛṅgarasair dinam
mardayetsaṃpuṭe ruddhvā pacetkaukkuṭike puṭe
tadādāya varābhṛṅgamuṇḍinīraiśca bhāvayet
triḥ saptavāraṃ chāyāyāṃ prātarguñjonmitaṃ lihet
śarkarāmadhusarpirbhir anupeyaṃ ca gopayaḥ
guñjāṣoḍaśikā vṛddhirmāsaṣoḍaśayogataḥ
valīpalitanirmukto jīvedācandratārakam
etasya sevayā sūtavajrasevārhako bhavet
samukhe pārade kuryātpūrvavadvajrajāraṇām
vajrajīrṇaṃ rasaṃ devi bhasmīkuryācca pūrvavat
bhasmībhūtarasād vajrabhasma ca dviguṇaṃ priye
kanyābhṛṅgavarānīrair dinaṃ mardyaṃ ca saṃpuṭe
kukkuṭākhye puṭe pacyāttamādāyātha bhāvayet
kanyābhṛṅgavarānīrair bhāvayecca trisaptadhā
yavamātraṃ lihetprātarmadhvājyābhyāṃ pibedanu
gokṣīraṃ palamātraṃ tu vṛddhirguñjācatuṣṭayam
māsaṣoḍaśayogena jīvedācandratārakam
etasya sevayā vajrasūtavyomārhako bhavet
ghanajīrṇaṃ vajrajīrṇaṃ bhasmīkuryādrasaṃ sudhīḥ
bhasmībhūtād rasādvajraṃ dviguṇaṃ vyomabhasma ca
caturguṇaṃ ca tatsarvamekīkṛtya vimardayet
varākvāthe rasairdinaṃ saṃpuṭake pacet
kṛte laghupuṭe paścādbhāvyaṃ bhṛṅgavarārasaiḥ
trisaptadhā samadhvājyaṃ māṣamātraṃ pibedanu
gavyaṃ kṣīrapalaṃ peyaṃ vṛddhirguñjāṣṭakāvadhiḥ
evaṃ ṣoḍaśamāsena jīvedācandratārakam
etasya sevayā kāntavajrasūtārhako bhavet
kāntaṃ vajraṃ samaṃ jāryaṃ samukhe pārade priye
kāntahīrakajīrṇaṃ taṃ pāradaṃ mārayetsudhīḥ
pūrvoktavidhinā kānte etatpāradabhasma ca
pāradāddviguṇaṃ vajraṃ vajrātkāntaṃ caturguṇam
palāśapuṣpasvarasairdinaṃ mardyaṃ ca saṃpuṭe
ruddhvā kukkuṭake paścāttamādāyātha bhāvayet
palāśapuṣpanīreṇa bhāvayettaṃ trisaptadhā
samadhvājyaṃ māṣamātraṃ lihedanu pibetpayaḥ
aṣṭaguñjāvadhir vṛddhir bhavetṣoḍaśamāsataḥ
valīpalitanirmukto jīvedācandratārakam
etasya sevayā vajrarasakāntābhrakārhakaḥ
samukhe pārade vyomakāntavajrāṇi ca kramāt
samāni jārayetpaścājjīrṇaṃ taṃ mārayedrasam
pūrvavatpāradādvajraṃ samaṃ vajracaturguṇam
kāntaṃ kāntasamaṃ vyomasatvaṃ caitāni mardayet
triphalābhṛṅgajarasai ruddhvā saṃpuṭake pacet
laghunāgnipuṭenaiva tamādāyātha bhāvayet
varābhṛṅgarasair ekaviṃśatiṃ vāramātape
māṣamātraṃ samadhvājyaṃ lihetprātarviśuddhadhīḥ
anupeyaṃ ca gokṣīraṃ vṛddhirguñjāṣṭakaṃ bhavet
māsaṣoḍaśayogena jīvedācandratārakam
etasya sevayā hemavajrasūtārhako bhavet
samukhe pārade tulye hema vajraṃ ca jārayet
taṃ rasaṃ bhasmayeddevi rasaṃ vajraṃ samaṃ samam
tayoḥ samaṃ mṛtaṃ hema varākvāthena mardayet
tatsarvaṃ saṃpuṭe kṣiptvā bhūdharākhye puṭe pacet
tamādāya varākvāthairbhāvayecca trisaptadhā
māṣamātraṃ lihetprātastilājyamadhusaṃyutam
gokṣīramanupeyaṃ syādaṣṭaguñjāvadhi kramāt
māsaṣoḍaśaparyantaṃ jīyād ācandratārakam
etasya sevayā vyomahemavajrarasārhakaḥ
samukhe pārade vyomahemavajrāṇi jārayet
pāradasya samāṃśāni tataḥ sūtaṃ vimārayet
rasatulyaṃ mṛtaṃ vajraṃ tayostulyaṃ ca hāṭakam
sarvatulyaṃ rasaṃ vyoma tatsarvaṃ brahmabījakaiḥ
tailaistryahaṃ peṣayitvā saṃpuṭedbhūdhare puṭe
taṃ palāśakaṣāyeṇa bhāvanāścaikaviṃśatiḥ
taṃ rasaṃ māṣamātraṃ ca tailaṃ brahmadrubījakam
karṣamātraṃ pibeccānu yāvadguñjāṣṭakāvadhi
māsaṣoḍaśayogena siddho bhavati śāśvataḥ
etasya sevayā kāntahemavajrarasārhakaḥ
mukhīkṛte sūtarāje kāntaṃ svarṇaṃ samaṃ samam
jārayedbhasmayettaṃ ca tatsamaṃ vajrabhasma ca
tayostulyaṃ mṛtaṃ hema kāntaṃ sarvasamaṃ priye
varābhṛṅgarase piṣṭvā bhūdhare saṃpuṭe pacet
tato bhṛṅgavarānīrairekaviṃśatibhāvanāḥ
varākṣaudrair lihet prātarmāṣamātraṃ rasaṃ sudhīḥ
gavyaṃ payaḥ palaṃ peyaṃ vṛddhiḥ ṣoḍaśamāṣikā
māsaṣoḍaśayogena bhavet siddhasamaḥ prabhuḥ
etasya sevayā vyomakāntahemapavīrasam
sevituṃ jāyate'rho'sau saṃyatātmā maheśvaraḥ
ghanakāntasvarṇavajraṃ jārayet samukhe rase
pratyekaṃ pāradasamameva kāryaṃ sureśvari
tatastaṃ mārayedyuktyā rasatulyaṃ mṛtaṃ pavim
tayostulyaṃ mṛtaṃ hema sarvatulyaṃ mṛtaṃ ghanam
ghanatulyamayaskāntaṃ sarvatulyaṃ suradrujaiḥ
tailaistataḥ saṃpuṭe ca kṣiptvā bhūdharake pacet
guñjāmātraṃ rasaṃ caitaṃ lihet prātaḥ śuciḥ sudhīḥ
devadārujatailena karṣamātraṃ tu pārvati
dhāroṣṇaṃ gopayaḥ peyaṃ palamātramanu priye
guñjāṣoḍaśaparyantaṃ māsaṣoḍaśayogataḥ
ya imaṃ pāradaṃ divyaṃ sevate pathyabhuksadā
vyādhijanmajarāmṛtyuvarjitaḥ sarvasiddhibhāk
sarvajñaḥ sarvagaḥ siddhaḥ sṛjatīva pitāmahaḥ
viṣṇuvattrāyate viśvaṃ haratīva haraḥ svayam
vāñchitārthān svayaṃ datte kalpadruma ivāparaḥ
kandarpa iva kāmākṣīḥ sahasraṃ ramayet kṣaṇāt
saccidānandarūpo'yaṃ rasasevī bhaveddhruvam
ghanādipañcayogotthamekatriṃśadrasāyanam
bhavatsnehena kathitaṃ rahasyaṃ devadurlabham
praṇamya parayā bhaktyā bhairavaṃ bhairavī śivam
uvāca vinayenedaṃ lokānāṃ hitakāṃkṣiṇī
śrībhairavī
devadeva kṛpāmūrte sarvānugrāhaka prabho
tvatprasādānmayā jñātaṃ rahasyam atidurlabham
kāntābhrahemakuliśarasabhasma rasāyanam
ataḥ paraṃ mahādeva śrotumicchāmi bhairava
etair ghanādyai racitaghuṭikānāṃ rasāyanam
śrutvā savinayaṃ vākyaṃ bhairavyāstvādibhairavaḥ
sthitvetyuvāca vacanaṃ tadvakṣyāmi rasāyanam
śrībhairavaḥ
śṛṇu pārvati yatnena sāvadhānena sāmpratam
prathamaṃ jāraṇaṃ kāryaṃ paścātpāradabandhanam
tasmājjāraṇabījāni ghanādīnāṃ vadāmi te
gandhatālaśilātutthakharparīhiṅgulāmalāḥ
bhūnāgatāpyakāsīsanṛpāvartābhragairikam
kāntatrikṣāravaikrāntāstvete cūrṇasamāṃśakaḥ
siddhacūrṇamidaṃ khyātaṃ śreṣṭhaṃ syād bījakarmaṇi
dvandvamelopaliptāyāṃ mūṣāyāṃ nikṣipetpriye
kṛṣṇasatvābhrasatvaṃ ca drāvayetsamaśulbakam
samitrapañcakaṃ tasminsiddhacūrṇaṃ muhurmuhuḥ
ghanāddaśaguṇaṃ kṣepyaṃ dhamedgāḍhaṃ varānane
ghanasatvāvaśiṣṭaṃ syāddhamanīyaṃ ca tāvatā
kālenedaṃ vyomasatvabījaṃ jāryaṃ rasāyane
samukhe pārade bījaṃ catuḥṣaṣṭyaṃśake kṣipet
taptakhalve'mlavargeṇa mardayed divasatrayam
taṃ sūtaṃ kacchape yantre sabiḍe jārayetpriye
tato dvātriṃśadaṃśaṃ ca ṣoḍaśāṃśaṃ rasasya tu
aṣṭamāṃśaṃ caturthāṃśaṃ dvyaṃśaṃ caiva samāṃśakam
pārade jārayedevaṃ kramādbījaṃ sureśvari
sūtamevaṃvidhaṃ vyomasatvaṃ bījasamaṃ priye
taptakhalve'mlavargeṇa mardayedekavāsaram
piṣṭiṃ pāradarājaṃ taṃ jambīrāntarvinikṣipet
dolāyantre'mlayukte taṃ vipacetsaptavāsaram
tamādāya baliṃ kṣiptvā siddhacūrṇena pārvati
tatastaṃ bhūdhare yantre pacellaghupuṭena ca
yāvatkaṭhinatāṃ yāti tāvatkāryaṃ muhurmuhuḥ
dolāpākaṃ siddhacūrṇalepaṃ bhūdharake puṭam
mṛtasañjīvanī nāmnā ghuṭikā sarvasiddhidā
vaktrāntare gale mūrdhni bāhau karṇe'thavā vahet
hemnā suveṣṭitā samyagvalīpalitanāśinī
vaktrasthā mṛtyuhā varṣādviṣavigrahanāśinī
śuddhaṃ gandhaṃ karṣamātraṃ gavyaṃ kṣīraṃ palaṃ pibet
anena kramaṇenaiva sūtaḥ saṃkramate tanum
kāntamlecchamukhaṃ rūpyaṃ liptamūṣāntare samam
drāvayitvā siddhacūrṇaṃ kāntāddaśaguṇaṃ śanaiḥ
vahenmuhurmuhurdrāvyaṃ yāvatkānto'vaśiṣyate
kāntabījamidaṃ proktaṃ śreṣṭhaṃ jāryaṃ rasāyane
samukhe pārade cedaṃ bījaṃ cāryaṃ ca pūrvavat
catuḥṣaṣṭyaṃśakaṃ pūrvaṃ samāṃśaṃ taṃ krameṇa vai
evaṃvidhaṃ sūtarājaṃ kāntabījaṃ dvayaṃ samam
mardayettaptakhalve ca sāmlavarge dinatrayam
piṣṭībhūtaṃ ca jambīre kṣiptvāmlagaṇapūrite
dolāyantre pacetsamyagevam ā saptavārakam
tamādāya lihedbāhye siddhacūrṇena bhairavi
tato divyauṣadhairlipte saṃpuṭe bhūdhare pacet
yāvatkaṭhinatāṃ yāti tāvatkuryātkrameṇa ca
dolāpākaṃ siddhacūrṇalepaṃ bhūdharapācanam
puṭe tau jārayed divyanāmnātha parameśvari
vaktrāntare gale mūrdhni bāhau karṇe'thavā vahet
hemnā suveṣṭitaṃ dhāryaṃ valīpalitanāśanam
pūrvavatphaladā puṇyā dhāryā yatnena mānavaiḥ
pūrvavatkrāmaṇaṃ kāryaṃ dehe saṃkramate rasaḥ
samukhe pārade vyomakāntabījaṃ ca mārayet
pratyekaṃ pāradasamaṃ pūrvavacca śanaiḥ śanaiḥ
catuḥṣaṣṭyaṃśakaṃ cādau samāṃśaṃ taṃ kramādrase
asya sūtasya tulyāṃśaṃ kāntabījābhrabījakam
taptakhalve'mlavargeṇa mardayedvāsaratrayam
piṣṭīkṛtaṃ ca jambīre kṣiptvā dolāgataṃ pacet
punarādāya tāṃ piṣṭiṃ siddhacūrṇena lepayet
divyauṣadhigaṇairlipte saṃpuṭe bhūdhare pacet
yadā kaṭhinatāṃ yāti dvidhā kuryātkrameṇa tu
dolāsvedaṃ cūrṇalepaṃ kṛtvā bhūdharapācanam
kāmeśvarīyaṃ ghuṭikā vaktrasthā sarvasiddhidā
pūrvavatkrāmaṇaṃ kāryaṃ rasendraḥ krāmate tanum
svarṇaṃ rūpyaṃ mlecchamukhaṃ kāntasatvābhrasatvakam
dvandvamelopaliptāyāṃ mūṣāyāṃ tadvinikṣipet
tasmindrute siddhacūrṇaṃ svarṇāddaśaguṇaṃ kṣipet
yāvatsvarṇāvaśeṣaṃ syāttāvaddrāvyaṃ śanaiḥ śanaiḥ
hemabījam idaṃ khyātaṃ śreṣṭhaṃ rasarasāyane
samukhe pārade devi bījaṃ rasasamaṃ kramāt
jārayet pūrvavaddevi catuḥṣaṣṭyaṃśakādikam
etadrasaṃ hemabījaṃ samaṃ khalve ca tāpite
mardayed amlavargeṇa tryahāt piṣṭir bhavedrasaḥ
piṣṭiṃ jambīrajāṃ kṛtvā dolāyantre'mlapūrite
ṣaḍahaṃ pācayeddevi siddhacūrṇapralepanam
tathā saṃpuṭalepaṃ ca tathā bhūdharapācanam
yāvat kaṭhinatāṃ yāti tāvatkuryācca pūrvavat
iyaṃ tu ghuṭikā divyā vikhyātā hemasundarī
vaktrasthā siddhidā nṝṇāṃ jarāmṛtyuviṣāpahā
pūrvavat krāmaṇaṃ kāryaṃ sūtaḥ saṃkramate punaḥ
mukhīkṛte rase vyomabījaṃ hāṭakabījakam
samaṃ samaṃ kramājjāryaṃ catuḥṣaṣṭyaṃśakādikam
ityevaṃ jāritaṃ sūtaṃ bījaṃ gaganarukmayoḥ
mardayet pāradasamaṃ taptakhalve'mlavargataḥ
tridinājjāyate piṣṭiḥ punar jambīragām kuru
dolāyantre'mlabharite pacettāṃ saptavāsaram
lepanaṃ siddhacūrṇasya tathā saṃpuṭalepanam
tathā bhūdharapākaśca yāvatkaṭhinatāṃ vrajet
siddhidā ghuṭikā hyeṣā nāmnā madanasundarī
āsyāntarasthitā kuryāt sarvasiddhīś cirāyuṣaḥ
vyālavyāghragajādīnāṃ rājñāṃ vaśyaṃ striyāmapi
pūrvavat krāmaṇaṃ kāryaṃ kāyam ākrāmate rasaḥ
mukhīkṛte rase kāntahemabījaṃ samaṃ samam
rasonmite pṛthak jāryaṃ catuḥṣaṣṭyaṃśakādikam
itthaṃ jīrṇaṃ rasaṃ bījaṃ kāntahemno rasonmitam
pūrvavat piṣṭikāṃ kṛtvā dolāyantre ca pācanam
yāvat kaṭhinatāṃ yāti tāvat kāryaṃ muhurmuhuḥ
ghuṭikā jāyate nāmnā khecarī sarvasiddhidā
pūrvavat krāmaṇaṃ kāryaṃ sugandhaṃ gopayaḥ pibet
tena saṃkramate dehaṃ ghuṭikāntargato rasaḥ
samukhe pārade vyomakāntahemnāṃ samaṃ samam
bījaṃ pṛthakpṛthak jāryaṃ catuḥṣaṣṭyaṃśakādikam
itthaṃbhūtasya sūtasya samaṃ vyomādibījakam
trayaṃ tāpitakhalvena tryahamamlena mardayet
sa sūtaḥ piṣṭim āpnoti tāṃ piṣṭiṃ pūrvavatpriye
dolāpākaṃ siddhacūrṇalepaṃ bhūdharapācanam
yāvatkaṭhinatāṃ yāti tāvatkāryam atandritaiḥ
vajreśvarīti ghuṭikā vaktrasthā sarvasiddhidā
pūrvavatkrāmaṇaṃ kāryaṃ gātraṃ vyāpnoti pāradaḥ
śuddhaṃ svarṇaṃ vajrabhasma lohacūrṇābhrasatvakam
etaccatuḥsamaṃ nāgaṃ mūṣāyāṃ cāndhritaṃ dhamet
dvandvamelopaliptāyāṃ punarādāya taṃ priye
ekībhūtaṃ ca mūṣāyāṃ prakaṭaṃ ca dhametpunaḥ
dhautasattvaṃ mākṣikaṃ ca svalpaṃ svalpaṃ muhuḥ kṣipet
vajrahemāvaśeṣaṃ tu yāvatsyāt tata uddharet
etasmin vyomasatvāyaścūrṇanāgāṃśca pūrvavat
dvandvamelopaliptāyām andhrayitvā dṛḍhaṃ dhamet
ekībhūtaṃ samādāya mūṣāyāṃ prakaṭaṃ dhamet
hemavajrāvaśeṣaṃ syād yāvat tat punarāharet
vyomasatvam ayaścūrṇaṃ nāgaṃ vāhyaṃ punaḥ punaḥ
pūrvavat kramayogena mākṣikaṃ dhautasattvakam
muhuḥ kṣipya dhamettaṃ tu bāhyamevaṃ tu ṣaḍguṇam
vajrabījamidaṃ śreṣṭhaṃ jāryaṃ rasarasāyane
samukhe pārade jāryaṃ vajrabījaṃ rasonmitam
catuḥṣaṣṭyaṃśakādyaṃ ca kramāt saṃkrāmayet priye
itthaṃ jāritasūtasya samaṃ kuliśabījakam
taptakhalve'mlavargeṇa mardayed divasatrayam
sa piṣṭir jāyate sūtastāṃ piṣṭīṃ ca samāharet
dolāpākaḥ siddhacūrṇalepaḥ sampuṭabhūdharam
kurvīta pūrvavat sarvaṃ yāvat kaṭhinatāṃ vrajet
mahāvajreśvarī nāmnā ghuṭikā siddhidāyinī
vaktrasthā krāmaṇaṃ kāryaṃ pūrvavat krāmate rasaḥ
mukhīkṛte rase vyomavajrabījaṃ rasonmitam
pṛthak pṛthak jāraṇīyaṃ catuḥṣaṣṭyaṃśakādikam
amuṣya jīrṇasūtasya samaṃ vajrābhrabījakam
taptakhalve'mlavargeṇa tridinaṃ mardayeddṛḍham
sa raso jāyate piṣṭistāṃ punaḥ pūrvavatpriye
dolāsvedaṃ siddhacūrṇalepaṃ bhūdharapācanam
yāvat kaṭhinatāṃ yati tāvad evaṃ muhurmuhuḥ
ghuṭikā jāyate divyā nāmneyaṃ vajrakhecarī
vaktrasthā siddhidā nṛṇāṃ pūrvavat krāmaṇaṃ priye
mukhīkṛte rase kāntavajrabījaṃ rasonmitam
pṛthakpṛthag jāraṇīyaṃ catuḥṣaṣṭyaṃśakādikam
asya jīrṇasya sūtasya samaṃ kuliśakāntayoḥ
bījaṃ saṃtaptakhalve 'mlavarge mardyaṃ dinatrayam
piṣṭir bhavatyeṣa sūtaḥ piṣṭiṃ tāṃ punarāharet
dolāsvedaḥ siddhacūrṇalepaḥ saṃpuṭabhūdharam
yāvat kaṭhinatāṃ yāti tāvadevaṃ muhurmuhuḥ
kālavidhvaṃsinī nāmnā ghuṭikā jāyate śubhā
mukhasthā siddhidā divyā pūrvavat krāmaṇaṃ pibet
mukhīkṛte sūtarāje vajrakāntābhrabījakam
pṛthakpṛthaksūtarāje catuḥṣaṣṭyaṃśakādikam
rasasya tasya sadṛśaṃ vajrabījābhrabījakam
taptakhalve'mlavargeṇa tryahāt piṣṭiḥ sumardanāt
dolāpākaḥ siddhacūrṇalepaḥ saṃpuṭabhūdharam
yāvat kaṭhinatāṃ yāti tāvat kuryānmuhurmuhuḥ
gaganeśvarīyaṃ ghuṭikā vaktrasthā sarvasiddhidā
pūrvavat krāmaṇaṃ kāryaṃ dehe krāmati sūtakaḥ
mukhīkṛte sūtarāje bījaṃ vajrasuvarṇayoḥ
pṛthakpṛthaksamaṃ jāryaṃ catuḥṣaṣṭyaṃśakādikam
asya sūtasya sadṛśaṃ hemno vajrasya bījakam
taptakhalve'mlavargeṇa tryahāt piṣṭir bhavedrasaḥ
tāṃ piṣṭiṃ punarādāya pūrvavat parikalpayet
dolāpākaṃ siddhacūrṇalepaṃ bhūdharapācanam
yāvat kaṭhinatāṃ yāti tāvat kuryānmuhurmuhuḥ
vajraghaṇṭeśvarī hyeṣā ghuṭikā siddhidāyinī
mukhasthā siddhidā divyā pūrvoktaṃ krāmaṇaṃ pibet
mukhīkṛte sūtarāje hemavajrābhrabījakam
pṛthakpṛthaksamaṃ jāryaṃ catuḥṣaṣṭyaṃśakādikam
asya sūtasya sadṛśaṃ hemavajrābhrabījakam
mardayed amlavargeṇa taptakhalve dinatrayam
piṣṭirbhavet punastāṃ ca samādāya tataḥ priye
dolāpākaṃ siddhacūrṇalepaṃ bhūdharapācanam
yāvat kaṭhinatāmeti tāvatkāryaṃ muhurmuhuḥ
ghuṭikā jāyate divyā nāmneyaṃ vajrabhairavī
mukhasthitā siddhakarī krāmaṇaṃ pūrvavatpriye
mukhīkṛte rase kāntavajrahāṭakabījakam
jāryaṃ pṛthaksūtasamaṃ catuḥṣaṣṭyaṃśakādikam
jīrṇasūtasamaṃ kāntavajrakāñcanabījakam
taptakhalve'mlavargeṇa mardayeddivasatrayam
jāyate pāradaḥ piṣṭiḥ pūrvavattāṃ samāharet
dolāpākaṃ siddhacūrṇalepaṃ bhūdharapācanam
yāvat kaṭhinatām eti tāvatkāryaṃ muhurmuhuḥ
ghuṭikā jāyate divyā nāmnā tripurabhairavī
mukhasthā siddhidā hyeṣā pūrvavat krāmaṇaṃ priye
mukhīkṛte rase kāntavajrābhrasvarṇabījakam
pṛthaksūtasamaṃ jāryaṃ catuḥṣaṣṭyaṃśakādikam
asya sūtasya jīrṇasya samaṃ vyomādibījakam
mardayed amlavargeṇa taptakhalve dinatrayam
piṣṭir bhavati sūtendrastāṃ piṣṭiṃ punarāharet
dolāpākaṃ siddhacūrṇalepaṃ saṃpuṭabhūdhare
yāvat kaṭhinatāmeti tāvatkāryaṃ muhurmuhuḥ
nāmnā mahābhairavīyaṃ ghuṭikā sarvasiddhidā
dhārayenmukhamadhye tat pūrvavat krāmaṇaṃ pibet
triphalā musalī muṇḍī bhṛṅgarājaśca vākucī
nīlī kanyā kākamācī hayagandhā śatāvarī
uttarā vāruṇī devadālī citrā punarnavā
nirguṇḍī sahadevī ca rudantī gajakarṇikā
palāśaḥ kukkurūṭaśca dhātrīphalarasaḥ payaḥ
palāśabījakaṃ tailaṃ ghṛtaṃ madhu śivāmbu ca
bilvamajjā ca tailaṃ ca tailaṃ jyotiṣmatībhavam
etāni krāmaṇārhāṇi cauṣadhāni bhavanti hi
ete cāṣṭārdhagaditāḥ krāmaṇārthe prayogataḥ
rasabhasmaprayoge ca ghuṭikānāṃ rasāyane
priye pañcadaśānāṃ ca ghuṭikānāṃ phalaṃ śṛṇu
abhrabījena racitaghuṭikā rasasaṃyutā
mukhasthitā dvādaśābdaṃ sarvarogavināśanī
sa jīvedvatsaraśataṃ pumāṃśca parameśvari
kāntabījena racitā ghuṭikā rasasaṃyutā
āsyasthā sarvarogaghnī dvādaśābdaṃ varānane
dhātudārḍhyaprajananī sahasrāyuṣyadāyinī
kāntābhrabījaracitā rasayugghuṭikā śubhā
dvādaśābdaṃ mukhāntasthā jarāmayavināśinī
ayutāyuṣyadā divyā mahābalavivardhinī
hemabījayutā sūtaghuṭikā mukhamadhyagā
ā dvādaśābdaṃ dehasya valīpalitarogahā
āyuṣyapradā puṇyā nāgāyutabalapradā
hemābhrabījaghaṭitā ghuṭikā yuktapāradā
vaktrāsthitārkasaṃkhyābdaṃ daśalakṣābdajīvadā
divyabuddhiprajananī divyasatvapradāyinī
kāntakāñcanabījābhyāṃ sasūtā ghuṭikā kṛtā
dvādaśābdaṃ mukhāntā koṭyāyuṣyavivardhinī
mahātejaḥprajananī bilanidhyādidarśinī
kāntābhrahemaghaṭitā ghuṭikā rasasaṃyutā
mukhasthā dvādaśābdāntād daśakoṭyabdajīvadā
hālāhalādisaṃvartakhecaratvapradāyinī
nirmuktavajrabījena rasayugghuṭikā śubhā
mukhasthā dvādaśābdāntaṃ sarvalokagatipradā
yāvadbhūmiḥ sthiratarā tāvadāyuḥpravardhinī
taruṇaḥ sarvadā kāmaḥ kāntānāṃ suratakṣamaḥ
vajrābhrabījaracitā ghuṭikā rasagarbhitā
ghuṭikā rasasaṃkhyābdaṃ mukhasthā sarvasiddhidā
brahmāyuṣyapradā puṃsāṃ jagat sṛṣṭuṃ kramāt prabhuḥ
pūjyate brahmavaddevair vedavedāṅgapāragaḥ
sarasvatyā ca sāvitryā sevyate sarvalokagaḥ
aṣṭābhiḥ siddhibhir yukto hyaṇimādibhir īśvari
vajrakāñcanabījena sasūtā ghuṭikā kṛtā
mukhasthā dvādaśābdāntaṃ viṣṇvāyuṣyapradā nṛṇām
sa ca viṣṇutvamāpnoti viṣṇuvat pālituṃ kṣamaḥ
sevyate sanakādyaiśca śriyā yukto mahābalaḥ
svecchāgatir mahendrādyair nirjaraiḥ sevyate sadā
hemābhravajrabījena racitā ghuṭikā priye
sapāradā mukhāntaḥsthā dvādaśābdaṃ varānane
rudrāyuṣpradā nṝṇāṃ rudratvaṃ sā dadāti hi
saṃhartā rudravallokaṃ viṣṇvindrādyaiśca sevyate
aṇimādyaiśca sahitaḥ sarvajñaḥ sarvalokagaḥ
sevyate pramathaśreṣṭhair divyaśaktyā samanvitaḥ
yogīndrair dhyāyate dhīro mahātejā mahābalaḥ
kāntakāñcanavajrāṇāṃ bījaiḥ sūtayutā kṛtā
ghuṭikā bhānusaṃkhyābdaṃ mukhasthā siddhidā nṛṇām
īśvarāyuṣyamāpnoti khecaratvaṃ ca mānavaḥ
tirodhatte svayaṃ lokādbrahmendrādyabhivanditaḥ
koṭisūryapratīkāśo mahāmārutasattvavān
mahākalpāntakāle'pi vināśaṃ na vrajeddhruvam
yogakrīḍānuṣaktātmā dhyāyate yogavittamaiḥ
kāntābhrahemavajrāṇāṃ kṛtā bījai rasātmikā
ghuṭikā ravisaṃkhyābdavaktrasthā yasya bhairavi
sadāśivāyuḥ sa bhavet sarvānugrāhakaḥ prabhuḥ
sadāśivatvam āpnoti devānāmadhipastathā
vahnau vahnir jale vāri mārute mārutātmakaḥ
pṛthivyāṃ pṛthivīrūpaḥ śūnye śūnyātmako bhavet
tasyākṣiṇīnduvahnyarkā brahmendrādyāśca sevakāḥ
gāyakā nāradādyāśca nartakyaścāpsaro'ṅganāḥ
tadājñayaiva brahmendrāḥ sṛṣṭisthitivināśakāḥ
saccidānandakaḥ śaktaḥ sarvagaḥ sarvavicchivaḥ
parāśaktiyutaḥ puṇyo nirmāyo niṣkalaḥ param
evaṃ guṇāḥ prakathitā ghuṭikānāṃ mayā priye
śastrastambhakaraścāsāṃ sarvāsām api vidyate
rasāyanasya sarvasya siddhido'yaṃ maheśvari
vakṣyate mantrarājo'yaṃ sarvasiddhipradāyakaḥ
aiṃ hrīṃ śrīṃ klīṃ sauḥ amṛteśvarabhairava amṛtaṃ kuru amṛteśvarabhairavāya huṃ
sauḥ klīṃ śrīṃ hrīṃ aiṃ huṃ phaṭ svāhā
sauḥ klīṃ śrīṃ hrīṃ aiṃ
pumānanena mantreṇa śīghraṃ siddhimavāpnuyāt
śrībhairavī
devadeva mahādeva kathitāni tvayādhunā
rasāyanāni divyāni siddhidāni maheśvara
cirakālena dehānāṃ kalpānāṃ siddhidāni hi
sadyaḥ siddhiryathā deva jāyate parameśvara
tadbrūhi nyūnābhyadhikahīnakṣīṇāṅginām api
atha gadgadamūkānāṃ kubjānāmatha kuṣṭhinām
andhapaṅgvabalānāṃ ca jarājarjaritātmanām
sadā rogārtaṣaṇḍānāṃ kṛśānāṃ bhrāntacetasām
bhūtapretapiśācāpasmāronmattayujāmapi
pramādājjīvaśeṣāṇāṃ dehasiddhipradaṃ nṛṇām
śrībhairavaḥ
śrutvā tadbhairavīvākyaṃ sādhu pṛṣṭaṃ tvayā priye
tathāvidhāṃ pravakṣyāmi dehasiddhiṃ varānane
pañcabhūtātmikāḥ pañca kartavyā ghuṭikāḥ priye
jīvātmikā bhavetṣaṣṭhī ghuṭikā piṇḍakoṣṭayuk
kāle tu yā kanyā kuryātsaṃbhogamāyatam
tadvarāṅgasthitaṃ raktaṃ śuklaṃ syādvyomasatvakam
tasyāḥ sadyaḥ prasūtasya viṣṭhā putrasya mārutam
tattvaṃ syātkevalaṃ tasyā rajastejātmasattvakam
tadapatyasya rudhiraṃ jalatattvaṃ prakīrtitam
tatsūtasya vapuḥ sarvaṃ pārthivaṃ tattvamucyate
sūtasevakaśuklaṃ ca jīvatattvaṃ bhavetpriye
koṭivedhakaraṃ sūtaṃ karṣaṃ karṣaṃ niyojayet
ekaikatattvamadhye tu prasekaṃ tāni mardayet
teṣāṃ ca golakānkṛtvā ṣaḍrasaṃ sthāpayetpṛthak
nṛmānamunnataṃ kāyamāyāmaṃ tu tadardhakam
kaṭāhaṃ tāmraghaṭitaṃ piṇḍasthaulyaṃ ṣaḍaṅgulam
caturmukhamayaṃ koṣṭhaṃ tasyopari kaṭāhakam
dhārayenniścalaṃ samyaktadantaḥ pūrayetpriye
goghṛtaṃ ca mahātailaṃ samabhāgamidaṃ dvayam
arcayeddaśadikpālān yoginīśca kumārikām
śrīguruṃ siddhacakraṃ ca bhairavaṃ bhairavīṃ tathā
gaṇādhipaṃ kṣetrapālaṃ nijeṣṭadaivataṃ tathā
navagrahāgniviprāṃśca daivajñān bhiṣaguttamān
tathāntarāyakartṝṃśca bhūtapretapiśācakān
yakṣarākṣasagandharvānmantrajñānsvajanānapi
tarpayenmadyamāṃsaiśca vastrabhūṣaṇakāñcanaiḥ
tattatpriyakarair divyairbaliṃ dikṣu vinikṣipet
caturbhirvaṅkanālaiśca dhamayetkhadirāgninā
phenahīnam adhūmaṃ ca saṃtaptaṃ ca yadā bhavet
śrīguruṃ nijadevaṃ ca candrasūryāgnitārakāḥ
bhuvanāni namaskṛtya kaṭāhe nikṣipettanum
jñātvā samyagdrutaṃ dehaṃ pārthivākhyaṃ rasaṃ kṣipet
dhamedgāḍhaṃ prayatnena tatkalkaṃ ca yadā bhavet
tato 'ptattvākhyarasakaṃ nikṣiped raktatāṃ nayet
tejastattvarasaṃ paścātkṣipettanmāṃsatāṃ vrajet
nikṣipedvāyutattvākhyaṃ rasaṃ tatra vinikṣipet
śubhravarṇatvamāpnoti tataścākāśatattvakam
nikṣipejjīvatattvākhyaṃ rasatattvaṃ ca pārvati
rasaṃ kṣipettvandhritasya svarṇasya tatsamaṃ bhavet
sajīvo jāyate siddho huṃkāratrayam uccaret
yathodito bhānubimbo mahābuddhiparākramaḥ
mahāvapurmahātejā nāgāyutamahābalaḥ
manmathopamarūpāḍhyo vācā vāgīśvarīsamaḥ
buddhyā jīvasamaḥ śrīmānviṣṇuvaddhanadopamaḥ
tyāge roṣe ca kālāgnirgāmbhīryeṇa mahodadhiḥ
sraṣṭā hartā ca goptā ca sarvānugrāhakaḥ prabhuḥ
divyadṛṣṭir vajradehaḥ sa sākṣādbhairavastvayam
ardhayojanavistīrṇahemakiṅkiṇimaṇḍitam
caladbhramarasaśobhaṃ nānāmāṇikyamaṇḍitam
hemamālāpariṣvaktaṃ ghaṇṭānādamanoharam
divyadīptamahānādiśaṅkhakāhalasaṃkulam
vīṇāveṇumṛdaṅgādyair vāditrair murajaiḥ samam
tālairbahuvidhaiścānyairdivyaghoṣaiḥ samākulam
gāyatkinnaragandharvaistathā kiṃpuruṣairyutam
lasanmāṇikyakeyūrahārakaṅkaṇamudrakāḥ
kācanūpurasaṃyuktā divyābharaṇabhūṣitāḥ
divyamālāpariṣkārā divyagandhānulepanāḥ
divyāmbarāścārurūpā mattamanmathavihvalāḥ
divyāṅganāstadā cainaṃ samāśritya bruvanti ca
kiṃ karma siddhasaṃkhedās tvādeśo deva dīyatām
upāsate siddhakanyāḥ paraḥ śatasahasrakam
yatra yāsyati tatraiva cānuyāmo vayaṃ vṛtāḥ
divyālayāṃśca vividhānhemamāṇikyamaṇḍitān
divyāni snānapānāni svīkurvāṇo muhurmuhuḥ
vajryādisarvalokeṣu svecchayā viharatyasau
pūjyate devasiddhaughaiḥ yathāyaṃ bhairavastathā
bhuñjānaḥ sarvabhogāṃśca kṣutpipāsāvivarjitaḥ
yoginīśatasāhasraṃ bhoktā saṃcintayan sukham
mahākalpāntakāle'pi prakṣīṇe'sminvarānane
līyate parame vyomni līyante yatra devatāḥ
bhūtakālāntako nāma rasasyāsya prabhāvataḥ
abhedyo 'yam akhaṇḍyaśca tvadāhyo bhavati priye
rasāyanasya sarvasya siddhido'yaṃ maheśvari
vakṣyate mantrarājo'yaṃ rasasiddhipradāyakaḥ
aiṃ hrīṃ śrīṃ klīṃ sauḥ śrībhairava
śrībhairavī
śrīśaile vividhā siddhiḥ sadyaḥ pratyayakāriṇī
sulabhā śrūyate deva tāṃ brūhi vividhāṃ prabho
śrībhairavaḥ
vakṣyāmi śṛṇu tatsarvaṃ sadyaḥ siddhikaraṃ priye
kailāsānmandarānmerorvindhyādreśca himālayāt
mahendrānmalayādreśca sahyādṛśyagirerapi
śreṣṭhaḥ śrīparvato divyaḥ siddhiyogīndrasevitaḥ
tatra tīrthāni sarvāṇi sarāṃsi saritaḥ priye
siddhipradāni liṅgāni latāpāṣāṇapādapāḥ
mṛttikākandatoyāni patrapuṣpaphalāni ca
evamādīni vidyante sarvasiddhikarāṇi ca
śrīparvato'hamīśāni tvahaṃ sākṣātsa parvataḥ
sthāvaraṃ māmakaṃ rūpaṃ viddhi taṃ surasevitam
asminyadasti nānyatra yadanyatra sthitaṃ ca tat
divyaliṅgasparśanīyaṃ jyotirliṅgamanāmayam
śrīmallikārjunamiti prakhyātaṃ parameśvari
vāmapārśve'sya liṅgasya ghaṇṭāsiddheśvaraḥ sthitaḥ
ghaṇṭā vilambate dvāre tīrthakuṇḍaṃ ca vidyate
upoṣitaistribhiḥ kāryaṃ jāgarūkairatandritaiḥ
niśi kṛṣṇacaturdaśyāmajasraṃ snāpayecchivam
ekaḥ samānayettoyaṃ kuṇḍasthamaparaḥ priye
ghaṇṭāṃ ninādayedanyaścaturyāmāvadhi priye
ghaṇṭāsiddheśvarastuṣṭo dadyāttebhyo'pi khe gatim
ghaṇṭāsiddheśvarasyāsya dakṣiṇe nikhanetpriye
jānudaghnaṃ tu tatraiva dṛśyate rocanaprabhā
mṛttikā tāṃ samāhṛtya karṣamātraṃ pibetpriye
kṣīrayuktāṃ ca saptāhaṃ sa sākṣādamaro bhavet
śrīgirīśasya purato gajākārā mahāśilā
sravatyeva divārātraṃ divyagandhaṃ suguggulum
taṃ gṛhṇīyātpalāśasya darvyālābukapātrake
prakṣipedgandhakayutaṃ bhakṣayetkarṣamātrakam
pratyahaṃ māsaparyantaṃ tataḥ siddhimavāpnuyāt
sadānando yuvā dhīro jīvedācandratārakam
vidrute mlecchavadane gugguluṃ taṃ vinikṣipet
koṭimaṃśaṃ tatastāmraṃ divyaṃ bhavati kāñcanam
mallikārjunadevasya candravāpyasti paścime
vaiśākhapūrṇimāyāṃ tu sādhayetsādhakottamaḥ
nirbhayo nirvikalpaśca vasaṃstoyasamīpataḥ
japenmṛtyuñjayaṃ mantraṃ rātrau vāsovivarjitaḥ
niśīthe candrasalilaṃ candraspṛṣṭaṃ bhavedyadā
tattīrthacchidradeśe ca svāñjaliṃ prakṣipedataḥ
spṛṣṭvā candro yadā gacchettadā tattoyamāharet
pibecca sahasā dhīro jīvedācandratārakam
vajrakāyaḥ saumyarūpaḥ śāntātmā sa bhavennaraḥ
pūrvadvāre śrīgirestu vidyate tripurāntakaḥ
devasya nikaṭe deśe cottare tintriṇītaruḥ
dṛśyate tatra mūle tu svayaṃ śrībhairavaḥ prabhuḥ
nṛmātrāṃ nikhanedbhūmiṃ tadagre dṛśyate tadā
taptakuṇḍaṃ nīlajalaṃ divyasiddhipradāyakam
tattintriṇīkapatrāṇi vastre baddhvā vinikṣipet
kuṇḍe tasmiṃstadā tāni sthūlamīnā bhavanti ca
gṛhītvā tintriṇīkāṣṭhaiḥ pacedevaṃ kramātsudhīḥ
teṣāṃ śiraḥkaṇṭakāni khāni ca vivarjayet
bhakṣayeccheṣamakhilaṃ sādhakaḥ siddhikāṅkṣayā
kṣaṇamātraṃ bhavenmūrcchā tena paścādvibudhyate
vasudhāyāṃ bilaṃ paśyejjīveddivyāyutābdakam
paścime tripurāntasya gavyūtidvayamātrake
maṇipalliriti grāmastasya paścimabhāgataḥ
vidyate kaścana giristatpaścādekavāṭakam
dṛśyate praviśettatra pūrvāsyaśca tato vrajet
dakṣiṇābhimukhaḥ paścād daśacāpāntamātrakam
tatra cāmraphalākārān pāṣāṇāñjvalanaprabhān
gṛhītvā bandhayedvastre tadvastraṃ raktatāṃ vrajet
pāṣāṇayuktaṃ tadvastraṃ kṣīramadhye vinikṣipet
tataḥ kṣīraṃ raktavarṇaṃ syāt pibet sādhakottamaḥ
saptāhājjāyate siddhirvajrakāyo mahābalaḥ
jīved ācandratāraṃ ca ā kalpamavilpakam
tripurāntasyodagbhāge kokilābilam uttamam
jagatprakāśaṃ tatrāste kṛtvā dehaviśodhanam
sādhako vamanādyaiśca tadbilaṃ praviśetsudhīḥ
daśacāpāvadhistatra pāṣāṇāḥ kokilopamāḥ
santi gṛhītvā tatpṛṣṭhe tilāḥ kṣiptāḥ sphuṭanti ca
ityetatpratyayaṃ dṛṣṭvā tāśca ghṛṣya parasparam
dugdhāntaḥ prakṣipettāṃśca tatkṣīraṃ kṛṣṇatāṃ vrajet
tatkṣīraṃ māsamātraṃ ca pibeddivyatanurbhavet
brahmaṇastridinaṃ jīvedvalīpalitavarjitaḥ
vege samīrasadṛśaśchidraṃ paśyati bhūtale
tripurāntasya pūrvasyāṃ diśi yojanamātrake
asti svargapurīnātho devastasyāgrataḥ khanet
jānumātraṃ ca vasudhāṃ tatra sarpaphaṇopamāḥ
sparśasaṃjñāstu pāṣāṇā nirgacchanti varānane
tripurāntakadevasya paścime'rdhārdhayojane
asti divyabiladvāraṃ tatra cāpatrayāntaram
vrajetkharjūravṛkṣo'sti kṛṣṇavarṇaḥ phalānvitaḥ
tatphalānāṃ rasaṃ pītvā tena mūrcchā bhavetkṣaṇam
prabuddho'sau bhavetsiddho jīved ā candrabhāskaram
śrīgirer dakṣiṇadvāre vajreśvarasureśvarau
tiṣṭhato nikhanedbhūmiṃ tatra śrīphalasannibhāḥ
pāṣāṇāḥ sparśabhedāḥ syuḥ saṃgrāhyāste sureśvari
tatra rāmeśvarākhyo'sti nikhanettasya sannidhau
rudrākṣākārapāṣāṇāḥ sparśabhedā bhavanti te
jyotiḥsiddhavaṭasthāne dakṣiṇe caikapādapaḥ
tiṣṭhatyāvartako nāma tadāsanne tu paścime
parvato vidyate tatra khanettālaphalopamāḥ
pāṣāṇāstāndhamedgāḍhaṃ tat sarvaṃ kāñcanaṃ bhavet
tasyaiva dakṣiṇe dvāre vidyate kuṇḍaleśvaraḥ
tannikṛṣṭe jānumātraṃ khanedbhūmiṃ samuddharet
raktābhāḥ śrīphalākārāḥ pāṣāṇāḥ sparśavedhakāḥ
puruṣeśvaradevasya samīpe kuṇḍamasti hi
guñjāriḍḍhau ca vidyete vṛkṣau tatpattram aśnīyāt
saptāhājjāyate siddho jarāmaraṇavarjitaḥ
tatra hastiśilā dakṣe khaneddhastapramāṇataḥ
tatra jambūphalākārā grāhyāste sparśasaṃjñakāḥ
khyātā hastiśironāmnā khyātā hastiśileti sā
ekayojanamātre tu tasyā dakṣiṇabhāgataḥ
śivarūpaṃ śivaproktaṃ chāyāchattraṃ tu vidyate
vartulaṃ śatahastaṃ tu chidraṃ tasyāpyadho vrajet
na kaiściddṛśyate so'pi siddho bhavati tatkṣaṇāt
yadṛcchayā rudratulyaḥ krīḍatyeva jagattraye
siddhyaṣṭakaṃ sādhayedvā sarvasiddhipradāyakaḥ
kāntābhrasatvakanakasūtāḥ kramaguṇottarāḥ
amlena mardayedgāḍhaṃ golaṃ kṛtvā tu veṣṭayet
tadgolaṃ dīrghavaṃśāgre baddhvā śrīkālikāmanum
japenniveśayettatra chāyāchattreṇa tena ca
vaṃśāgrabaddhagolāntarjāyate ghuṭikā śubhā
vaktrāntardhārayettāṃ tu tatkṣaṇātkhecaro bhavet
śilāṃ tālaṃ vastrabaddhaṃ kṛtvā vaṃśāgraveṣṭitam
chāyāchattre nivasyaitattābhyāṃ netre samañjayet
nidhiṃ paśyati bhūmisthaṃ nātra kāryā vicāraṇā
vaṃśāgrabaddhakhaḍgaṃ ca chāyāchattre vinikṣipet
mantrayetkālikāmantraṃ taṃ khaḍgaṃ dhārayet kare
trailokyavijayī dhīro bhavedvīro jagattraye
vaṃśāgre rocanaṃ baddhvā chāyāchattre niveśayet
lalāṭe tilakaṃ tena kṛtvā lokaṃ vaśaṃ nayet
srotoñjanāñjane tadvacchāyācchatre niveśayet
tenāñjanenāñjito'sau devairapi na dṛśyate
pāduke pūrvavadbaddhvā chāyācchatre nidhāpayet
pādābhyāṃ pāduke dhṛtvā yatra yatrābhivāñchati
prayātuṃ tatra tatraiva nayatastaṃ ca pāduke
pūrvavad raktavastraṃ ca chāyācchatre niveśayet
āveṣṭayettaṃ ca paṭamadṛśyo bhavati kṣaṇāt
samujjhite paṭe paścāddṛśyate'sau na saṃśayaḥ
kāntaṃ vyoma hema sūtamekīkṛtya vimardayet
golībhūtaṃ tu vastreṇa vaṃśāgre bandhayetsudhīḥ
chāyācchatre sthāpayettatkālīmantreṇa mantrayet
sparśavedhī bhavedetatsatyaṃ satyaṃ varānane
śrīśailapaścimadvāre devo brahmeśvaraḥ sthitaḥ
durgā devī ca tatrasthā sopānaṃ navamaṃ ca yat
tuṅgabhadrāyāṃ ca nadyāṃ tato brahmeśvarasya ca
dvāradeśe mudgavarṇaṃ catvāraḥ sparśakā amī
ciñcāvanaṃ ca nairṛtye sthitaṃ brahmeśvarasya hi
kuṇḍaṃ ca vidyate tatra ciñcādhaścaṇḍikā sthitā
ekapādena satataṃ tacciñcāphalam āharet
vastreṇa bandhayetkuṇḍe kṣiptvā snānaṃ samācaret
snānānte tāni gṛhṇīyāttāvanmatsyā bhavanti hi
tadindhanaiḥ pacettāśca hyasthipucchaśirastyajet
dadyāddevāyaikam aṃśam atithīnāṃ dvitīyakam
tṛtīyāṃśaṃ svayaṃ bhakṣenmūrchito bhavati kṣaṇāt
divyo bhavati siddho'yaṃ bilaṃ paśyati bhūtale
jarāmaraṇanirmukto hyabadhyo nirjarairapi
alampurottare grāmo vidyate bhīmapādukaḥ
pārśve tu tasya grāmasya hastamātraṃ dharāṃ khanet
pāṣāṇā hi phaṇākārāḥ sparśasaṃjñā bhavanti te
yogīśvarīti devyasti tatrālaṃpuradevatā
tasyāgrato ramyaguhā tasyā madhye khanedbhuvam
pāṣāṇā bhedasaṃkāśā grāhyā mārjālaviṣṭhayā
saṃmiśrya nikṣipedvaṅge drute tattāratāṃ vrajet
madhvājyābhyāṃ pibettāṃśca pāṣāṇānsādhakottamaḥ
divyo bhavati siddho'yaṃ valīpalitamṛtyujit
śrīparvatottaradvāre devo nāmnā maheśvaraḥ
tiṣṭhati bhramarāmraśca tatra tatphalamāharet
sphoṭayecca tadantasthā niryānti bhramarāstathā
sajīvā atha tānsarvānbhramarāṃstānvivarjayet
tatphalāni pacetkṣāre yāvacchakyaṃ payaḥ pibet
kṣaṇaṃ mūrcchā bhavettena mūrcchānte ca payaḥ pibet
evaṃ kuryātprayatnena caikaviṃśativāsaram
tena vajraśarīraḥ syādvalīpalitavarjitaḥ
vedavedāṅgatattvajño jīvedādityatārakam
tarasā vāyunā tulyastatkṣaṇādbhavati priye
tadāmrasya phalenaiva tyaktabhramarakena ca
vaṅgasya palasāhasraṃ drāvitaṃ rajataṃ bhavet
randhramāpādayedāmraphale bhṛṅgaṃ vivarjayet
tanmadhye nikṣipetsūtaṃ karṣaṃ kṛṣṇābhrasatvakam
nirudhya vaktraṃ samṛdā gomayena ca lepayet
chāyāyāṃ śoṣayetkāṣṭhaistadīyaiḥ praharaṃ pacet
svabhāvaśītalaṃ kṛtvā vaktrasthāṃ kārayetsudhīḥ
khecaratvamavāpnoti valīpalitavarjitaḥ
jīveccandrārkaparyantaṃ vāgmitvaṃ brahmaṇā samam
sūtaṃ kṛṣṇābhrasatvaṃ cāmraphale pūrvavatkṣipet
pralipya gośakṛnmṛdbhyāṃ puṭedāraṇyakopalaiḥ
svaśītaṃ pāradaṃ grāhyaṃ madhusarpirbhir yutaṃ lihet
guñjāmātraṃ ca māsāntaṃ bālo bhavati mānavaḥ
navanāgopamaḥ satve jīved brahmaikavāsaram
uttare śrīgirīśasya vidyate śuklaparvate
pañcopacāraiḥ sampūjya triṣu lokeṣu viśrutaḥ
oṃ huṃ phaṭkāramantreṇa nirvikalpena sādhakaḥ
paśyetpaścimadigbhāgam antarikṣe vimānakam
divyaṃ hyanekaruciraṃ sadyaḥ pratyayakārakam
tataḥ paścimadigbhāge vrajettīrtvā mahānadīm
dṛśyate ca guhā tatra praviśetpaścimānanaḥ
triyojanaṃ vrajettatra vibhīr eko 'vikalpakaḥ
kadalīkānanaṃ tatra dṛśyate pañcayojanam
acchodapūrṇā sarasī tanmadhye bhadrapīṭhakam
tatpīṭhaṃ tu mahaddivyaṃ paśyetsphaṭikasannibham
uccārayenmantramimaṃ daṇḍavatpraṇatiṃ bhajet
oṃ hrīṃ vidyāvāgīśvarādhipataye hrīṃ oṃ svāhā
tatra snātvā japenmantraṃ lakṣamekaṃ varānane
kandamūlāśano vā yatheṣṭaṃ sādhakaḥ priye
siṃhāsanāntare devaṃ paśyetsphaṭikasannibham
caturbhujaṃ triṇetraṃ ca viśadendukalādharam
nīlagrīvaṃ nāgabhūṣaṃ paraśvathamṛgāyudham
varābhayaṃ vareṇyaṃ taṃ viśiṣṭavibudhārcitam
namaskuryācca sāṣṭāṅgaṃ mantraiḥ stotrair muhurmuhuḥ
tataḥ prasannaḥ sa śivo varaṃ datte yathepsitam
śatamāyatanaṃ tatra kūpaṃ navaśataṃ yathā
ārāmāścāpi tāvanti nandanāni vanāni ca
vāpyo navaśataṃ santi vivaraṃ caiva tatsamam
kalpavṛkṣāśca tāvanti ete sarve'pi siddhidāḥ
tatrāste mohalī nāmnā prathitā yakṣiṇīṣṭadā
brūte sā dehi me bhuktiṃ siddhiṃ tvaṃ yadi vāñchasi
devi dāsyāmyahaṃ bhuktiṃ vaktavyamiha cāmunā
kandamūlaṃ phalaṃ tasyai pāyasaṃ vā samarpayet
sā yakṣiṇī punarvakti yāvadbhuñje sutaṃ mama
dhārayer vakṣasā tāvadvaraṃ dāsyāmi te mahat
visṛjestvaṃ yadi tadā bhavantaṃ hanmi nirdayā
evaṃ gatabhayaś cīraḥ kuryāccet siddhibhāgbhavet
vrajedudīcīdigbhāge tatsaro yojanārdhake
tatrāste candanaṃ divyaṃ puṣpapūrṇaṃ maheśvari
tatpuṣpāghrāṇamātreṇa kṣutpipāsā na bādhate
bhakṣayedathavā tasya phalamekaṃ yathocitam
vajrakāyo bhavettasya bhakṣaṇādeva mānavaḥ
sarodakṣiṇadigbhāge gacchedyojanapādakam
nandanaṃ dṛśyate tatra dāḍimīvṛkṣasaṃkulam
tatphalaṃ bhakṣayedyastu jīvedyugasahasrakam
tasyaiva sarasaḥ pūrvabhāge krośārdhamātrakam
gaccheddhātrīphalair yuktaṃ vidyate nandanaṃ vanam
aśnīyāttatphalaṃ dhīro jīvetsaṃvartakatrayam
sarasastasya bhāge ca paścime yojanaṃ vrajet
tatra śrīphalasampūrṇaṃ nandanaṃ vidyate vanam
adyate tatphalaṃ yena jīvaty ācandratārakam
tatraiva nandanavane liṅgaṃ syānnīlavarṇakam
tasyodagdvāramārgeṇa viśennāgo mahābalaḥ
tatra saptaphaṇopetastūgrabhītikaro mahān
evaṃvidhaṃ mahānāgaṃ huṃhuṃkāraṃ vadanmuhuḥ
namaskuryātprayatnena sādhakaḥ siddhikāṅkṣayā
vadatyevaṃ mahānāgas tvadṛśyatvaṃ dadāmi te
yāhi svaṃ paścimadvāraṃ divyā kanyāsti tatra vai
samuccaranmahāmantraṃ vrajettatraiva sādhakaḥ
dadāti hāraṃ sā kanyā praveśaṃ na dadāti ca
hāraṃ gale dhārayettaṃ tena sārasvataṃ bhavet
tasmāddakṣiṇadigdvāre vrajedbhītikaraṃ param
tatra paśyenmuktakeśaṃ jihmanetraṃ digambaram
gadāhastaṃ nīlavarṇaṃ dṛṣṭvā śrīkṣetrapālakam
vandeta mantramuccārya stotrairvighnanivāraṇam
hāhāhehehuṃhuṃkāraṃ phaṭ huṃ svāhāntameva ca
kṣetrapālo'pyanenaiva mantreṇāśu prasīdati
svāgatvaṃ vitaratyeṣa praveśaṃ na dadāti hi
atha vrajet pūrvadiśo dvāraṃ tatra gaṇādhipam
sthitaṃ prapūjayettatra praviśetsādhakottamaḥ
dṛśyate divyaliṅgaṃ ca cāpastatra manoharaḥ
oṃ huṅkāreṇa mantreṇa pūjayecca tamīśvaram
upavāsena tatraiva divārātraṃ japetsudhīḥ
pratyakṣo bhavatīśāno dadāti hi varaṃ param
ityevamādayaḥ santi siddhayaḥ kadalīvane
tatraiva sarasaḥ pūrvabhāge yojanamātrake
akṣarairlikhitaṃ dvāri tatra padmāvatībilam
vamanādyairviśuddhātmā praviśettatra sādhakaḥ
tatra cāpāntaraśataṃ gacchettatra mṛdaṅgakam
ālokya vādayettaṃ ca taddhvaniśravaṇāttadā
padmāvatī svayaṃ yāti hyamṛtaṃ ca dadāti ca
tasya pānena siddho'yamamaratvaṃ labheta ca
tataḥ sainaṃ samāgamya prārthayettvaṃ mamāntikam
samāgacchālaye divye kanyāpañcaśatākule
sthitvā mama patirbhūyā brahmāyuṣyāvadhi prabho
tadante śāśvataṃ sthānaṃ gamiṣyasi na saṃśayaḥ
tasya pūrvataṭākasya cāgneyyāṃ diśi vidyate
kadambeśvaradevo'pi vṛkṣaḥ kādambako'grataḥ
tatra patrāṇi cādāya kaṭutailena lepayet
tadbījasaṃbhavaistailair limped vātha pacetsudhīḥ
tatkāṣṭhaistāni matsyāḥ syustāmrapātre vinikṣipet
varjyamasthi śiraḥ pucchaṃ kṣaudrasarpiryutaṃ bhajet
tatsevayā bhavetsiddho rudratulyo mahābalaḥ
tadvṛkṣaśca nadītīre kuṇḍaleśasya sannidhau
vidyate pūrvavadyuktyā siddhirbhavati nānyathā
astyuttare puṣpagiriḥ kapoteśaśca vidyate
triḥ pradakṣiṇamātanyāttasya mūrdhānamāvrajet
khecaratvaṃ bhavettasya sādhakasya na saṃśayaḥ
tasya pūrvottare bhāge chedikīdvārakaṃ sthitam
udaṅmukhaṃ viśettatra tricāpāntaramādarāt
mūṣikākārapāṣāṇaṃ takre piṣṭvā pibennaraḥ
kṣipraṃ mūrcchā bhavettasya jīvedbrahmadinatrayam
vedhayet sarvalohāni sparśamātrānna saṃśayaḥ
upoṣya ca divā naktaṃ devāgre siddhimāpnuyāt
vidyate devatāyugmaṃ kapoteśvaradakṣiṇe
ā nābhimātraṃ nikhaneddevatādvayamadhyataḥ
gorocanopamāstatra pāṣāṇāḥ santi tānharet
piṣṭvā kṣaudraghṛtābhyāṃ ca pibedyaḥ so'maro bhavet
kapoteśasya vāyavye nikhaneddhastamātrakam
tatra pārāvatākārapāṣāṇāḥ sparśasaṃjñakāḥ
devatārādhanaṃ kṛtvā teṣāmekaṃ samāharet
aiśānyāṃ śrīgirīśasya hyastyeva bhṛgupātanam
tatsamīpe divyakuṇḍaṃ mṛdaṃ tasmātsamāharet
gavyapañcakayuktāṃ tāṃ dhametkhadiravahninā
tasmāllohaṃ patennīlaṃ madhvājyābhyāṃ pratāpitam
tatsecayetsaptadhaute tadgolaṃ nikṣipenmukhe
viṣṇutulyo bhavetsiddhaḥ sarvajñaḥ sarvagaḥ sukhī
bhṛgupātanaśailāgrāt krośe dadhikavāṭakam
acchatailagirir nāmnā tadagre vidyate sadā
bilaṃ tatpaścime hyasti tanmadhye cāpapañcake
gate paśyettatra kuṇḍaṃ tatra lākṣāsamaṃ rasam
alābupātre gṛhṇīyāt sa sūtaḥ koṭivedhakaḥ
prākāraścandraguptasya śrīgirīśasya paścime
tanmadhye vidyate veśma caityaṃ tatpūrvataḥ sthitam
caityātpūrve śilā divyā mudgābhā sparśasaṃjñakā
tatrāste mohano dantī tamāruhya samāhitaḥ
pṛṣṭhāttasya tṛṇaṃ grāhyaṃ tatsarvaṃ kāñcanaṃ bhavet
tadgajasyottare pārśve jānudaghnāṃ khaneddharām
jambūphalābhāḥ pāṣāṇāḥ sparśasaṃjñā bhavanti te
kṣitiṃ khanedgajasyādho jānumātraṃ labhettataḥ
lakṣavedhakarā siddhā trikoṇe ghuṭikā parā
mallināthasya vāyavye natvā devahradaḥ paraḥ
tīrthaṃ tatrāsti pāṣāṇā mudgābhāḥ sparśasaṃjñaḥ
liṅgaṃ kūrmopamaṃ tatra sparśasaṃjñaṃ śubhaṃ priye
pūrṇimāyāṃ kṛttikāyāṃ pūjayitvā samāharet
tasmādgavyūtiyugalātsmṛtā nīlavanī parā
tasyā liṅgaṃ ca salilaṃ nīlavarṇaṃ praśasyate
aśvāmrakākasaṅkāśāḥ pāṣāṇāḥ sparśavedhakāḥ
devālayāntarnikhanejjānumātrāntarāddharām
mūṣikākārapāṣāṇāḥ sparśasaṃjñā bhavanti te
śrīgirīśasya nairṛtyāṃ khyātā guṇḍīprabhākhyayā
tasyāgragarte pītābhāṃ mṛttikāṃ ca puṭe dahet
tasyānniḥsarati svarṇaṃ śuddhadevārhakaṃ param
tatrāste bhṛṅgacūto'pi pūrvavat siddhidāyakaḥ
tathā tambīpure cāsti tīrthe ca vipule śubham
sadāphalaṃ tu vikhyātaṃ tasyāḥ pūrvottare sudhīḥ
śrīgirer nairṛte bhāge mahānandeti viśrutaḥ
vrajed ghaṇṭāpathenaiva tasya pūrvottare sudhīḥ
tatrāste kālakaṇṭheśo nāmnāgre tasya kuṇḍakam
tatrendragopasaṅkāśaṃ siddhiḥ sūtasya vidyate
bhavanti sapta lohāni svarṇaṃ taptāni sekataḥ
aiśānye śrīgirīśasya cāsti śrīmālinīśvaraḥ
tasyottaradiśi khyātas tūmāparvatasaṃjñakaḥ
tasyāgre ca triśūlābhāḥ santi darbhāḥ śubhaṅkarāḥ
tadadho nikhanennābhimātraṃ nīlāṃ mṛdaṃ haret
akṣakāṣṭhaiḥ pacettāṃ ca devātithyagnaye kramāt
ekaikabhāgaṃ kalpeta caturthāṃśaṃ svayaṃ bhajet
jīvetkalpāyutaṃ siddho mahābalaparākramaḥ
ileśvarasya nikaṭe tatra koṭīśvaraḥ sthitaḥ
puṣpaṃ patraṃ tadagre'sti sparśavedhakaraṃ bhavet
tatrācaleśvaro devaḥ sparśavedhakaraḥ paraḥ
tasya yojanamātre ca dakṣiṇe cāmareśvaraḥ
tataḥ svarṇaśilā cāsti tadūrdhvaṃ naramāṃsakam
gomāṃsaṃ vā kṣipetkāṣṭhairbādarairjvālayetsudhīḥ
prātaḥ kāñcanasaṅkāśā dṛśyate sā śilā tadā
pratyagrapuṣpavatyāśca rajasā bhāvitāṃśukam
loḍayettacchilāyāṃ ca kṣipedalpāmbupātrake
tasya saṃsparśamātreṇa lehaḥ syātkāñcanaṃ param
śrīgurau yatra tatrāpi piṇḍabhūmisthitopalāḥ
karṣamātraṃ tu taccūrṇaṃ bhakṣayettriphalā samam
valīpalitajinmāsājjīvedācandratārakam
śrīgirīndrasya nairṛtyāṃ paṭāhakarṇa īśvaraḥ
tasya pūrvottare bhāge pañcaviṃśaticāpake
dvihastamātrordhvaśilā khanettatra dvihastakam
śarāvasaṃpuṭākārān dṛṣadas tānsamāharet
kurvīta tān agnivarṇān siñcyāt kūṣmāṇḍajair dravaiḥ
tanmadhyānnavanītaṃ tu dadyāddevāya bhāgakam
bhāgaikamatitherdeyaṃ bhāgamekaṃ svayaṃ lihet
divā naktaṃ bhavenmūrcchā vinidro bhavati svayam
valīpalitasaṃvarjyo jīvedvarṣāyutaṃ naraḥ
sparśakāntasya sopānaṃ dvitīyaṃ bhavati priye
taddevapārśvayoḥ sarve pāṣāṇāḥ śvetapītakāḥ
sparśāḥ sarvā bhavantyete teṣu caikaṃ samāharet
prācyāṃ hi tasya devasya samīpe kūpamasti ca
maṇḍūkābhāśca pāṣāṇāḥ santi ca sparśasaṃjñakāḥ
tasyeśvarasya codīcyāṃ liṅgādrir vidyate mahān
taduttarasyāṃ diśyasti taṭinī pūrvavāhinī
taṭinyāḥ paścimāśāyāṃ piṅgābhaṃ liṅgamasti hi
pūrṇaśailodakaṃ kuṇḍaṃ tatra syātkṣaṇavedhakam
dviyojane maheśasya dakṣiṇe caṇḍikā sthitā
piṇḍikākhyā suvikhyātā tasyā vāyavyakoṇataḥ
andhurasti hi tanmadhye mudgavarṇāstathopalāḥ
kecitpathyānibhāḥ santi te sarve sparśasaṃjñakāḥ
atratyānāṃ ca sarveṣāṃ sparśānāṃ vidhirucyate
yadi sthūlaṃ peṣayettaṃ ślakṣṇaṃ mūṣāntareṇa hi
kuryātsarvāṇi lohāni tasyāmāvartayet priye
tatsarvaṃ jāyate svarṇaṃ kuryādevaṃ yatheṣṭakam
sūkṣmaścetsarvalohānāṃ drutānāmantare kṣipet
tatsparśāt sarvalohāni kāñcanatvaṃ prayānti hi
vāyavyāṃ mallināthasya tīrthe sarveśvarākhyakam
tasya dakṣiṇadigbhāge rājamārge dviyojane
gate ḍoṃgalikā tatra dṛśyate tasya mūrdhani
kṛṣṇadhātrīphalānyeva santi tāni ca bhakṣayet
saptavāsaraparyantam ā tṛptiṃ vajravigrahaḥ
jarāmaraṇanirmukto jīvetkalpaśatatrayam
tasmācca dakṣiṇe bhāge kākalārīmahāvane
tatrāste stambakadalī praviśettatra sādhakaḥ
krośārdhamātraṃ gacchecca rasakuṇḍaṃ ca dṛśyate
alābupātre saṃsthāpya koṭivedhī bhavettu saḥ
śilāmayo nīlavarṇaḥ śikhaṇḍī tatra dṛśyate
tanmukhāgre'sti kuṇḍaṃ vitastimātrātinīlakam
śuṣkavaṃśaṃ ca tanmadhye kṣaṇaṃ kṣiptaṃ navaṃ bhavet
patraṃ puṣpaṃ dinaikena bhavatyeva na saṃśayaḥ
tatra prasthaṃ rasaṃ kṣiptvā tāvanmātraṃ jalaṃ haret
madhutulyaṃ pibettaṃ ca mūrcchā bhavati tatkṣaṇāt
kṣaṇena labdhajñānaḥ syājjīvedyugasahasrakam
śrīgirervahnidigbhāge ghaṭikāsiddhakhecaraḥ
asti tasya puro bhūmau pañcahastaṃ khanetsudhīḥ
badarākārapāṣāṇā vidyante khagatipradāḥ
ekaṃ vaktre sadā dhāryaṃ siddhaiḥ khegatilipsubhiḥ
śrīśaile sarvasiddhīnāmuktānāṃ vidhirucyate
mantranyāsaṃ purā kṛtvā paścāllakṣaṃ japenmanum
aghorāntena vai śīghraṃ tattatsiddhimavāpnuyāt
oṃ hrīṃ mahāparvatavāsinyai hṛdayāya namaḥ
oṃ hrīṃ jyeṣṭhāyai śirase svāhā
oṃ hrīṃ raudryai śikhāyai vaṣaṭ
oṃ hrīṃ kanakakuṇḍalinyai kavacāya huṃ
oṃ hrīṃ saṃjīvinyai netrebhyo vauṣaṭ
oṃ hrīṃ mālinyai astrāya phaṭ
oṃ huṃ śivāya namaḥ pādayornyaset
oṃ vaṃ vāmadevāya namaḥ jaṅghayoḥ
oṃ paṃ padminyai namaḥ guhye
oṃ kāṃ kanyākumāryai namaḥ nābhau
oṃ glauṃ namaḥ kukṣau
oṃ drāṃ hrīṃ durgāyai namaḥ urasi
oṃ huṃ vindhyavāsinyai namaḥ kaṇṭhamūle
oṃ laṃ namaḥ grīvāyām
oṃ hrīṃ śrīṃ aṣṭabhujāyai namaḥ bhujayoḥ
oṃ huṃ sarvatomukhinyai namaḥ mukhe
oṃ prakāśikāyai namaḥ netrayoḥ
oṃ mahiṣamardinyai namaḥ karṇayoḥ
oṃ hrāṃ sarvāṅgasundaryai namaḥ mūrdhni nyaset
evam aṅgarakṣāṃ kṛtvā kṣetraṃ pūjayet
oṃ hrīṃ śrīṃ namo bhagavati sarveśvari devi namo maṇḍalavāsini krāṃ krīṃ krūṃ hana hana paca paca matha matha śīghram āveśaya śīghramāveśaya ehyehi bhuvanavandite svāhā
anena mantreṇa devatāmāvāhayet
oṃ hrāṃ hrīṃ hrūṃ tribhuvaneśvaryai namaḥ sāṃnidhyaṃ kuru kuru svāhā
anena mantreṇa tatkṣetradevatāṃ pūjayet
oṃ kṛṣṇavarṇini aparāmukhyai namaḥ pūrvasmin
oṃ sudhāvarṣiṇyai namaḥ āgneye
oṃ parvatākṛṣṇavarṇinīraudramukhyai namaḥ dakṣiṇe
oṃ bālārkavarṇinīmahālakṣmyai namaḥ nairṛtye
oṃ khaṃ raktaparvatavarṇinī
mahāmahiṣāsuramardinyai namaḥ paścime
oṃ māṃ sarvavarṇinīhuṅkāravāgdevyai namaḥ vāyavye
oṃ sihmavāhinyai namaḥ uttare
oṃ śivāśivāśivātriśūlahastāyai namaḥ aiśānye
oṃ hrāṃ hrīṃ klīṃ manonmanyai namaḥ ākāśe
oṃ hrāṃ hrīṃ mahāmohinyai namaḥ pātāle
oṃ hrāṃ hrīṃ hrūṃ hraiṃ hroṃ hrauṃ hraṃ mahāvidye jambhaya jambhaya mohaya mohaya darśaya darśaya mūrchaya mūrchaya klīṃ matha matha ākarṣayākarṣaya huṃ phaṭ svāhā
madhye ca pūjayet
evaṃ nyāsaṃ rakṣāṃ pūjāṃ kṛtvā tatkarmaṇi lakṣamekam aghoraṃ japet
tataḥ siddhimavāpnoti
mantraṃ yathā
oṃ hrāṃ hrīṃ hraṃ aghoratara prasphura prasphura prakaṭa prakaṭa kaha kaha śama śama jāta jāta daha daha pātaya pātaya oṃ hraiṃ hrāṃ hraṃ adhorāstrāya phaṭ
amuṃ mantraṃ lakṣaṃ japet
tataḥ svapne pratyakṣībhūya devatā varaṃ dadāti
śrībhairavī
praṇamya śirasā śambhumastauṣītparameśvarī
śrutaṃ tava prasādena divyaṃ sarvarasāyanam
utpattiṃ gandhakasyāpi jātiṃ saṃśodhanaṃ tathā
sevāṃ rasāyanaphalaṃ kramādbrūhi maheśvara
śrībhairavaḥ
devi śṛṇu pravakṣyāmi gandhakasya rasāyanam
śvetadvīpe purā devi latākalpadrumojjvale
nānāmaṇigaṇākīrṇe nānāpuṣpaphalākule
siddhavidyādharastrībhiḥ kinnaryapsarasāṃ gaṇaiḥ
anekanirjarastrībhiḥ krīḍantī tvaṃ madollasā
veṇuvīṇāvinodena vādyanādairmanoharaiḥ
tālair jhallarikāḍhakkāninādaiḥ karatālakaiḥ
atyānandena deveśi nṛtyantī tvaṃ surārcite
tadā ṛtumatī jātā susrāva ca rajo mahat
sugandhinā tadrajasā tvadvastraṃ raktatāṃ yayau
vihāya tadraktavastraṃ snātvā kṣīramahodadhau
anekāmarakāntābhir vṛtā kailāsamāvrajaḥ
vāyunā tadrajovastraṃ kṣiptaṃ kṣīramahodadhau
magnaṃ tatraiva tadvastraṃ cirakālaṃ sureśvari
mathyamānānmahāmbhodher amṛtena sahodbhavam
ślāghyena nijagandhena modayannasurānsurān
tenaiva nāmnā ūcuste śakrādyāḥ surapuṅgavāḥ
gandhako'yaṃ bhavatvasya nāmnā jātaṃ tu matpriye
caturvidhaṃ śoṇitaṃ te divyaṃ balakaraṃ param
samartho'yaṃ gandhakastu rasabandhe ca jāraṇe
rasendre ye guṇāḥ santi te guṇāḥ santi gandhake
ityūcur indrapramukhā hṛṣṭā gandhakagandhataḥ
tadā prabhṛti loke'sminkhyāto'yaṃ gandhakaḥ priye
japākusumasaṅkāśaḥ kṣatriyaścottamaḥ priye
pīto vaiśyo madhyamaḥ syācchveto vipro'dhamaḥ smṛtaḥ
kṛṣṇavarṇo bhavecchūdraḥ priye syādadhamādhamaḥ
raktavarṇaṃ lohavedhi pītavarṇaṃ rasāyanam
śvetavarṇaṃ ca bhaiṣajye kṛṣṇaṃ kuṣṭhādilepane
atha vakṣye gandhakasya śodhanaṃ siddhidāyakam
tilaparṇyajamodāśca brāhmī bhṛṅgī ca dhutturaḥ
eteṣāṃ ca rasair bhāvyaṃ cūrṇitaṃ gandhakaṃ dinam
kāntapātre vinikṣipya samāṃśājyena pācayet
mṛdvagninā tu tatpaktvā hyajākṣīre vinikṣipet
gokṣīrājyaiḥ kiṃcidūnaṃ sthālyā vaktraṃ tu bandhayet
svacchāṃśukena baddhasya cūrṇaṃ tadupari kṣipet
tadūrdhvaṃ śrāvakaṃ ruddhvā tatsthāpyaṃ gartakāntare
vanotpalair mṛdupuṭaṃ dattvā dravati gandhakam
punaśca tilaparṇyādyairbhāvayecchoṣayet tridhā
drāvayettatsamādāya matsyapittena saptadhā
bhāvayejjālinībījacūrṇais tat paripeṣayet
tato bhṛṅgadravairbhāvyaṃ saptakṛtvastape khare
jalaiḥ prakṣālya tat samyak śoṣayettatpunaḥ pacet
mṛdvagninā kāntapātre ghṛtākte tu kṣaṇaṃ tataḥ
bhṛṅgarājadrave kṣiptvā śuddhaṃ tadgandhakaṃ bhavet
rase rasāyane yoge yojyaṃ sukhakaraṃ bhavet
pūrvoktavad dehaśuddhiṃ kuryādvāntivirecanaiḥ
sumuhūrte sunakṣatre pūjayitvā paraṃ śivam
gaṇādhipaṃ kṣetrapālaṃ śrīguruṃ bhiṣajaṃ kramāt
niṣkaikaṃ triphalācūrṇaṃ niṣkamekaṃ ca guggulum
guñjonmeyaṃ śuddhagandhaṃ lihederaṇḍatailataḥ
guñjāvṛddhikrameṇaiva sevyaṃ tatprativāsaram
dinaṣoḍaśaparyantaṃ guñjāṣoḍaśamātrakam
tadā ṣoḍaśaghasrānte sevyaṃ tatprativāsaram
guñjāṣoḍaśikonmeyam apūrvaṃ triphalāṃ param
etasmādadhikā vṛddhirna kāryā siddhilipsunā
evaṃ māsaprayogeṇa kuṣṭhamaṣṭādaśaṃ haret
tathā pramehān gulmāni kāsaśvāsakṣayajvarān
vraṇānbhagandarādīṃścāśītivātodbhavāngadān
māsadvayaprayogeṇa bahukāntiṃ prayacchati
sarvavyādhipraśamanaṃ bhavenmāsatrayātpriye
tataḥ ṣaṇmāsayogena vṛddho yauvanamāpnuyāt
evamabdaprayogeṇa siddho bhavati śāmbhavi
tanmūtramalayogena tāmraṃ kāñcanatāṃ vrajet
vidhiṃ ca pratiṣedhaṃ ca kuryātpūrvoktavatsudhīḥ
rasādi puṇyamamalaṃ yaḥ seveta rasāyanam
sa eva kṛtakṛtyaḥ syāddaivatairapi pūjyate
sarvatīrtheṣu saṃsnātaḥ sarvavrataphalānvitaḥ
aśvamedhādiyajñānāṃ sarveṣāṃ phalamāpnuyāt
dhanyaḥ puṇyatamaḥ śreṣṭhaḥ ślāghanīyo manīṣibhiḥ
sa yogavijñaḥ sarvajñaḥ sarvānugrāhakaḥ prabhuḥ
śuddhaḥ sarvagataḥ śāntaḥ śūraḥ satvaguṇojjvalaḥ
tasya dehalayo nāsti hyadṛśyaḥ śivatāṃ vrajet
śrībhairavī
śrutaṃ sarvaṃ mayā deva divyaṃ sarvarasāyanam
viṣotpattiṃ ca jātiṃ ca sevāṃ vada ca tatphalam
śrībhairavaḥ
kṣīrodadhau mathyamāne manthanīkṛtamandaraiḥ
siddhakinnaraguhyendrapiśācoragarākṣasaiḥ
brahmādyairakhilair devairekato danujādhipaiḥ
daityairanyatra vipulairmahābalaparākramaiḥ
tato jātāni ratnāni kaustubhādīni kāmagauḥ
kalpavṛkṣo mahālakṣmīr airāvatamahāgajaḥ
uccaiḥśravāstathā cendurdhanvantaribhiṣagvaraḥ
amṛtaṃ ca latā divyā divyasiddhipradāyakāḥ
mandarabhramaṇaśrāntanāgarājamukhāt tataḥ
viṣajvālā samutpannā tīvrā lokabhayaṃkarī
mamajja kṣīrajaladhāvatyantamathanātpunaḥ
kālakūṭaṃ mahākṣveḍaṃ kalpāntayamasannibham
saṃvartāgnipratīkāśaṃ vīkṣya bhītāḥ surāstadā
mamāntikaṃ samājagmuḥ stuvanto dīnamānasāḥ
svāminsarvottama trāhi śaraṇāgatapālaka
ityādi bahudhā stotraṃ kurvāṇāste surāsurāḥ
ahaṃ smitamukhaṃ kṛtvā kālakūṭaṃ tadāpibam
tatra tatrāvaśiṣṭaṃ tadbahudhā samabhūdbhuvi
kvacinmūlasvarūpeṇa kvāpi tvagrūpataḥ priye
kutrāpi parṇarūpeṇa toyarūpeṇa kutracit
evaṃ bahuvidhaṃ jātaṃ tatra tatra viṣaṃ gatam
teṣāṃ śreṣṭhaṃ kandaviṣamaṣṭādaśaviṣaṃ priye
kramādbhedaṃ pravakṣyāmi kālakūṭaṃ ca darduram
hālāhalaṃ meṣaśṛṅgaṃ mohadaṃ granthi karkaṭam
raktaśṛṅgi haridraṃ ca kesaraṃ daśamaṃ smṛtam
ete daśavidhāḥ kṣveḍā na prayojyā rasāyane
śvetaśṛṅgī vatsanābhaṃ sarṣapaṃ śṛṅgi vālukam
mustakaṃ saktukaṃ devi cāṣṭamaṃ kardamaṃ bhavet
rasāyane yojanīyāstvaṣṭau bhedāḥ prakīrtitāḥ
kālakūṭaṃ kākacañcuprabhaṃ dardurasannibham
darduraṃ nīlavarṇaṃ ca hālāhalaviṣaṃ samam
meṣaśṛṅgī tu meṣasya śṛṅgābhaṃ mohadaṃ punaḥ
raktanīlaprabhaṃ devi granthikaṃ granthisaṃyutam
karkaṭaṃ kapilābhaṃ ca raktaśṛṅgi mahāviṣam
kṛṣṇapiṅgaṃ ca raktābhaṃ haridrābhaṃ haridrakam
kesaraṃ padmakiñjalkaprabhaṃ daśavidhaṃ tviti
śvetaśṛṅgībhadantābhaṃ vatsanābhaṃ ca pāṇḍuram
sarṣapākṛtibhiryuktaṃ bindubhiḥ sarṣapaṃ bhavet
śṛṅgī śṛṅgākṛtirjñeyo vālukaṃ vālukākṛti
mustākṛtirmustakaṃ syācchvetavarṇaṃ tu saktukam
madhūcchiṣṭākṛtirdevi kardamaṃ viṣamuttamam
viṣakhaṇḍeṣu bhagneṣu dṛśyante yeṣu bindavaḥ
śvetaraktapītavarṇāḥ kṛṣṇā viprādayaḥ kramāt
śvetā rasāyane raktā vaśye pāradakarmaṇi
kṣudrakarmaṇi pītāḥ syuḥ kṛṣṇavarṇāstu māraṇe
viṣaṃ yuktyāmṛtaṃ devi tadayuktyā viṣaṃ bhavet
tasmādyuktyā viṣaṃ sevyamayuktyā na kadācana
rasābhrahemakāntānāṃ vīryeṇa sadṛśaṃ viṣam
raktasarṣapatailena lipte vastre ca bandhayet
tridinānte samuddhṛtya ṭaṅkaṇena samaṃ viṣam
mardayecchlakṣṇacūrṇaṃ tatkārayecca viśudhyati
roge rasāyane yojyaṃ siddhidaṃ syādvarānane
śuddhadeho virekādyaiḥ pathyāśī viṣabhugbhavet
krameṇa sevanīyaṃ tatsarṣapaṃ rājasarṣapam
mudgavrīhiyavā māṣā guñjāmātraṃ parāvadhiḥ
śarkarāsahitaṃ sevyaṃ kṣvelaṃ tadamṛtaṃ bhavet
kaṭvamlalavaṇāstyājyā vyāyāmoṣṇātapādayaḥ
tailasarṣapakhādyāśca varjyā viṣarasāyane
gavyaṃ kṣīraṃ ghṛtaṃ takraṃ snigdhaṃ dadhi ca śarkarā
sevyā svādurasadravyā nocedvikṛtikāraṇam
mātrayā sevitaṃ kṣvelam amṛtaṃ bhavati priye
atimātraṃ yadi bhavedamṛtaṃ ca viṣāyate
pramādādatimātraṃ cet tadā vegā bhavanti ca
kaṣṭaṃ prathamavege syādvepathuśca dvitīyake
tṛtīye ca tṛṣā dāhaś caturthe gatibhañjanam
phenilāsyaḥ pañcame syātṣaṣṭhe kandharabhañjanam
saptame ca nirutthānaṃ maraṇaṃ cāṣṭame bhavet
tasmācchīghraṃ pratīkāraḥ karaṇīyo varānane
kiṃcinmātrādhikaṃ kṣvelaṃ nānārogānkaroti tat
bhrāntivismṛtiśūlāni vāntyatīsārakaṃ param
svarasādaṃ gadgadatvaṃ dāhaṃ dṛṣṭibhramaṃ tathā
karṇarukśvāsakāsādīn anyān vātodbhavān gadān
yadātimātraṃ cihnāni dṛśyante vapuṣi priye
tadā tu ṭaṅkaṇaṃ niṣkam ājyaṃ cāpi caturguṇam
peyaṃ tatparihārārthaṃ jalairvā taṇḍulīyakam
majjāṃ vā putrajīvasya phalānniṣkaṃ jalānvitam
tutthaṃ paṇadvayonmeyaṃ nṛmūtrair vā haridrakam
vacāṃ vā devadālīṃ vā sarpākṣīṃ vātha sārbuṇīm
paṭolīṃ giriparṇīṃ nṛmūtrairviṣajitpṛthak
lāṃ yāṃ vāṃ hāṃ caturvarṇair gāruḍaṃ saṃpuṭīkṛtam
stambhastobhananirvāhanirviṣīkaraṇaṃ tathā
lāṃ proṃ lāṃ anena mantreṇa stambhanam
śītajalaghaṭam abhimantrya viṣāturasya mastake jalaṃ ḍhālayet
viṣaṃ nākrāmati
yāṃ proṃ yāṃ anena stobhanamantreṇa viṣāturasya śikhinamandhayet
vāṃ proṃ vāṃ anena nirvāhamantreṇārkadaṇḍaṃ vā dhuttūrakāṣṭhadaṇḍaṃ vābhimantrya viṣāturasya sarvāṅgaṃ spṛṣṭvā viṣaṃ nirvāhayet
hāṃ proṃ hāṃ anena nirviṣīkaraṇamantreṇa nirviṣīkaraṇārthaṃ viṣāturasya sarvāṅgaṃ daṇḍenāpāmārjayet svastho bhavati
jīrṇaṃ kṣvelaṃ śarīre cetpittāntaṃ vamanaṃ priye
āmāntaṃ recanaṃ kāryaṃ taṇḍulīyakamūlabhuk
seveta māṃsaṃ saghṛtaṃ viṣadoṣaharaṃ bhavet
pūrvoktamātrāsevī yo mahāvyādhervimucyate
devi ṣaṇmāsayogena jarāpalitakhaṇḍanam
saṃvatsaropayogena jīveccandrārkatārakam
himaśītavasanteṣu yojyaṃ viṣarasāyanam
grīṣmavarṣaśaratsvetanna prayojyaṃ kadācana
vātasthaviragarbhiṇyaḥ kṣuttṛḍgharmādhvapīḍitāḥ
napuṃsakā gadakṣīṇāḥ pittakrodhādhikāstathā
yakṣmiṇo naiva yogyāḥ syuḥ sadā viṣarasāyane
śrībhairavī
malamāyāvihīneśa jarājanmagadāpaha
tvatprasādena viditaṃ rasādīnāṃ rasāyanam
itaḥparamapi svāmin śuśrūṣe kimapi prabho
sukhopāyopayogyaṃ ca divyauṣadhirasāyanam
brūhi me tadvidhaṃ divyaṃ sarvasiddhipradāyakam
śrībhairavaḥ
vakṣyāmi brahmavṛkṣādi divyauṣadhirasāyanam
tatrādau brahmavṛkṣasya śṛṇu devi rasāyanam
brahmavṛkṣasya bījāni vidadhyān nistuṣāṇi ca
pariśoṣyātape tīvre sūkṣmacūrṇāni kārayet
dhātrīphalena saptāhaṃ bhāvayetpayasāthavā
cakrayantre kṣipettāni tatastattailamāharet
itthamutthāpitaṃ tailaṃ doṣaghnaṃ ca rasāyanam
brahmabījajatailasya prasthamājyaṃ ca tatsamam
nikṣiptaṃ snigdhabhāṇḍe ca dhānyarāśau vinikṣipet
māsārdhamāsaṃ deveśi tasmāttailaṃ samāharet
śuddhadeho virekādyairarcitāgnigurudvijaḥ
dvipalaṃ ca gavāṃ kṣīraṃ tattailaṃ niṣkamātrakam
saṃmiśrya ca pibetprātaḥ pathyāśī syājjitendriyaḥ
evaṃ dvitīye'pi dine hyekāhāntarite kramāt
niṣkavṛddhir bhavedevaṃ yāvatṣoḍaśaniṣkakam
etattailasya paramā mātrā hyasyaivam īritā
pītamātre kṣaṇaṃ mūrcchā jāyate siñcayenmukham
prabuddhe saghṛtaṃ dadyāddugdhānnaṃ śarkarānvitam
evaṃ tailopayogena māsājjñānī bhavennaraḥ
sakṛdgrāhī sukāntaśca ṣoḍaśābda iva sthitaḥ
dvitīye nāgabalavān sarvavyādhivivarjitaḥ
indropamabalo dhīraścaturthe māsi ca kramāt
vajradeho divyadṛṣṭiḥ pañcame khecaro bhavet
aṇimādiguṇopetaḥ sarvagaḥ sarvakālikaḥ
ṣaṣṭhe māsi svayaṃ sraṣṭā bhoktā hartā trimūrtivat
varṣaikasevanāddevi bhavetsākṣātsadāśivaḥ
yāvattailopajīvī syāt tāvat kṣīraudanāśanaḥ
vamanādiviśuddhāṅgaḥ kṛtvā vaidyadvijārcanam
prātargokṣīrakuḍubaṃ tailaṃ kiṃśukabījajam
kuḍubaṃ pūrvavajjātamekīkṛtya dvayaṃ pibet
tatpānamātre mūrchā syātkuryāttaṃ bhasmaśāyinam
saptarātre prabuddhaḥ syādbaddhavacchayane sthitaḥ
nāṅgāni cālayedeṣa jāyate vicalekṣaṇaḥ
taile jīrṇe samāpanne saṃjñā bhavati bhairavi
gokṣīraṃ tasya dātavyaṃ pratyahaṃ daśavāsaram
sa tvacaṃ ca tyajeddehāt kañcukaṃ bhujago yathā
kṣīrāhārī bhavennityamekaviṃśativāsaram
vācāṃ patirbhaveddhīraḥ śrutaṃ dhārayate kṣaṇāt
dūraśrāvī divyadṛṣṭir jīvedbrahmadinaṃ sudhīḥ
puṇyarkṣe brahmavṛkṣasya pallavāni samāharet
krimikīṭavihīnāni komalāni śubhāni ca
ātape śoṣayettīvre cūrṇitaṃ vastragālitam
kuryānnūtanabhāṇḍe ca nikṣipecca prayatnataḥ
vamanādyairviśuddhāṅgo brahmacārī jitendriyaḥ
kṣārāmlavarjitāhāraḥ kṣīraśālyannabhojanaḥ
koṣṇaṃ jalaṃ pibennityaṃ nivāte śayanaṃ bhajet
karṣamātraṃ ca seveta māsaṃ gotakrasaṃyutam
dvitīye ca tṛtīye ca vṛddhiḥ karṣādhikā kramāt
evaṃ ṣoḍaśamāsāntaṃ satakraṃ kuḍubaṃ pibet
evaṃ nityopasevī yaḥ kuñcitasnigdhakuntalaḥ
mattamātaṅgabalavān jīvedbrahmadinaṃ naraḥ
brahmavṛkṣasya puṣpāṇi chāyāyāṃ śoṣayetsudhīḥ
cūrṇayedgālayedvastre navabhāṇḍe vinikṣipet
viṃśatpalaṃ puṣpacūrṇaṃ caturviṃśatigoghṛtam
palamekatra saṃmiśraṃ dhānyarāśau niveśayet
taduddharecca māsānte kṛtvā bhāgāṃścaturdaśa
ekaikaṃ pratyekaṃ sevyamevaṃ māsatrayaṃ bhavet
bhuñjīta śulbapātre ca lavaṇāmlādivarjitam
pāyasāśī kaṣāyaṃ tṛṣārtaḥ khādiraṃ pibet
trimāsājjāyate gātraṃ vajravan nātra saṃśayaḥ
nāgāyutabalo dhīro vāyuvegagatirbhavet
asya varṣopayogena purīṣamapi mūtrakam
vedhayetsarvalohāni kāñcanāni ca kārayet
jīvedbrahmadinaṃ sākṣāddaivataiḥ saha modate
brahmavṛkṣasya bījāni cūrṇayennikṣipedghaṭe
madhvājyaśarkarāyuktaṃ dhānyarāśau vinikṣipet
māsādūrdhvaṃ samāhṛtya pratyahaṃ karṣamātrakam
upayuñjīta śuddhātmā gokṣīraṃ ca pibedanu
yāvatpalaṃ bhavedvṛddhistāvadevādhikaṃ na hi
evaṃ saṃvatsarātsiddhirjāyate mṛtyuvarjitā
jīvedbrahmadinaṃ śuddho mataṅgajabalopamaḥ
sūkṣmacūrṇaṃ prakurvīta brahmavṛkṣasya valkalam
bhāvayedgavyapayasā palaṃ cānudinaṃ pibet
jitendriyaśca pathyāśī bhaved ā vatsaraṃ sudhīḥ
daśavarṣasahasrāṇi jīvetsiddho bhaveddhruvam
brāhmī ca madhukaṃ sājyaṃ niryāsaṃ brahmavṛkṣajam
samabhāgāni seveta palaṃ cānupibetpayaḥ
evamekābdayogena śubhaṃyudarśanaḥ śuciḥ
jīvedbrahmadinaṃ jñānī valīpalitavarjitaḥ
pañcāṅgaṃ brahmavṛkṣasya vidhivattatsamāharet
chāyāśuṣkaṃ prakurvīta cūrṇitaṃ paṭaśodhitam
karṣamātraṃ lihecchuddhaḥ kṣaudrājyābhyāṃ dinodaye
valīpalitanirmukto vatsarājjāyate naraḥ
atisthūlataraṃ dīrghaṃ bhedayedbrahmabhūruham
mūle trihastaśeṣaṃ ca tadagre gartam āracet
dhātrīphalāni pakvāni tatra sampūrayetpriye
tacchinnakāṣṭhaśeṣeṇa tadgartaṃ ca nirodhayet
kuśaiḥ saṃveṣṭayetsamyag ā mūlāgraṃ ca lepayet
mṛdgomayābhyāṃ matimāṃstato vastreṇa veṣṭayet
punarmṛdgomayābhyāṃ ca lepayecchoṣayetsudhīḥ
samyak śuṣke ca paritaḥ karīṣaiḥ paripūrayet
dahettaṃ śītalībhūte sāndraṃ tatphalamāharet
bhāṇḍe kṣaudrājyabharite kṣipeddhātrīphalaṃ ca tat
bhūgṛhe vā nivāte vā pradeśe ca vasansukhī
yatheṣṭaṃ bhakṣayennityaṃ kṣīrāhārī jitendriyaḥ
ṣaṇmāsātpaśyati chidraṃ nidhānāni ca bhūtale
tyajettvacaṃ sarpa iva jīvedbrahmayugaṃ naraḥ
cūrṇayecchvetapālāśapañcāṅgaṃ śoṣayetpriye
chāyāyāṃ vastragalitaṃ madhunā ca lihetpriye
karṣamātraṃ trimāsāntar jarāmṛtyuṃ jayennaraḥ
saṃvatsarācca brahmāyuḥ siddhaḥ sarvagato bhavet
śvetapālāśabījāni caikaikāni samāharet
ajāghṛtenānudinaṃ māsānmṛtyuṃ jarāṃ jayet
saṃvatsarād brahmayugaṃ jīvet siddhipurogamaḥ
ye proktā raktapālāśatailatvakparṇakādiṣu
te guṇāḥ śvetapālāśe santi sādhakasiddhidāḥ
vakṣyāmi brahmavṛkṣasya kalpasiddhiṃ manum
oṃ hrīṃ amṛtaṃ kuru kuru amṛtamālinyai namaḥ
pūrvaṃ viṃśatisāhasraṃ puraścaraṇamācaret
sudhākumbhavarākṣasragjñānamudrāṃ karāṃbujaiḥ
bibhrāṇāṃ mauktikaṃ pāśaṃ dhyāyedamṛtamālinīm
grahaṇe'ṣṭottaraśataṃ bhakṣayetsaptavārakam
candrasūryoparāgādikāleṣvaṣṭasahasrakam
mantraṃ vinā na siddhiḥ syātkalpakoṭiśatairapi
samantre śīghrasiddhiḥ syāccarenmantrapuraḥsaraḥ
atha muṇḍīṃ pravakṣyāmi sādhakeṣṭārthadāyinīm
caturvidhā bhavet ca raktā pītā sitāsitā
puṣyārke pūrṇamāsyāṃ vā revatyāṃ śravaṇe'pi vā
uparāgādikāle vā siddhayogeṣu vā haret
kaidārīṃ muṇḍinīṃ tāṃ ca balipūjanapūrvakam
samāharetkṛtasnāno maunī mantraṃ samuccaran
oṃ amṛtodbhavāya amṛtaṃ kuru kuru svāhā hrīṃ saḥ
mantraṃ dvādaśasāhasraṃ puraścaryāṃ samācaret
mūlaṃ nālaṃ phalaṃ puṣpaṃ patraṃ pañcāṅgam īritam
sa pañcāṅgaṃ harenmuṇḍīṃ samyak śītena vāriṇā
prakṣālya śoṣayettāṃ ca chāyāyāṃ cūrṇayettataḥ
vastreṇa śodhayetkumbhe nūtane sthāpayetkramāt
viśuddhadehastaccūrṇaṃ karṣaṃ gopayasā saha
pibejjīrṇe ca bhaiṣajye ghṛtamādau pibennaraḥ
tato bhuñjīta lavaṇatailāmlādivivarjitam
ghṛtapakvaṃ samadhuraṃ ṣaṣṭikānnaṃ payo'dhikam
ṣaṇmāsājjāyate siddhistvacaṃ sarpa iva tyajet
palitādivinirmukto divyadṛṣṭirdṛḍhaṃ vapuḥ
mattanāgabalo dhīro yuvā darpavigrahaḥ
saṃvatsarāt sarvasiddhir bhavedbrahmāyuṣo naraḥ
ghṛtopayuktā sā muṇḍī pūrvaphaladā bhavet
atha vakṣyāmyahaṃ devi devadālīrasāyanam
śvetā kṛṣṇā ca pītā ca devadālī tridhā matā
śvetā rogapraśamanī kṛṣṇā pītā viśeṣataḥ
rasāyane ca phaladā lohakarmaṇi pārvati
candrasūryoparāgeṣu pūrṇimāyāṃ surārcite
trayodaśyāṃ kṛṣṇapakṣe pañcamyāṃ vā yathāvidhi
śubhāhe śubhanakṣatre cāharenmantrapūrvakam
oṃ amṛtagaṇarudragaṇāntāya svāhā
aṣṭottaraśataṃ japtvā balipūrvaṃ samāharet
oṃ namo bhagavate rudrāya phaṭ svāhā
sādhakasya śikhābandhanamantraḥ
devadālyāśca pañcāṅgaṃ chāyāyāṃ śoṣayetsudhīḥ
vastreṇa śodhayetsamyaggavyakṣīreṇa bhakṣayet
pacettāṃ lauhapātreṇa tato mandāgninā sudhīḥ
madhvājyābhyāṃ lihetkarṣaṃ śuddhātmā saptavāsaram
tasya divyā bhavetprajñā rogahṛnmāsasevayā
dvimāsabhakṣaṇenaiva nidhyādiṃ paśyati dhruvam
dhātrīphalarasaṃ kṣaudraṃ devadālīrasaṃ ghṛtam
pratyekaṃ karṣamātraṃ syātpratyahaṃ ca pibellaghu
ekaviṃśaddinādūrdhvaṃ medhāvī śrutadhārakaḥ
pañcāṅgaṃ cūrṇayeddevadālyā vastreṇa śodhayet
śivāmbunā vā payasā gomūtrairvā pibetsadā
pūrvavatsiddhidā sā syātsarvakuṣṭhāpahāriṇī
kāmilāplīhapavanaśūlaṃ hanti bhagandarān
tadraso gandhakopetaḥ sarvalohaṃ vilāpayet
badhnāti ca rasaṃ samyak samaṃ mūrchati tatkṣaṇāt
gandharvalajjāgāndhārīdevadālīrasastathā
lepanaṃ meṣatailena stambhayedagnimujjvalam
bījāni devadālyāśca saguḍāni ca mardayet
tena vartiṃ prakurvīta arśoghnī syādgudāṅkure
rasena devadālyāśca nayanaṃ tvañjayennaraḥ
paśyatyasau bhūtajālaṃ tasmai sarvaṃ prayacchati
ghṛtaṃ dhātrīphalarasaṃ devadālīrasaṃ madhu
rasaṃ ca lakṣmaṇāyāśca sarvamekapalaṃ pibet
tridinam ṛtukāle tu strīṇāṃ putrapradāyakam
devadālīrasaṃ kṣīraṃ madhvājyābhyāṃ samaṃ lihet
puṃsaḥ komalabījānāṃ bījaṃ garbhapradaṃ bhavet
bhṛṅgarāḍ vākucī vahniḥ sarpākṣī devadālikam
śivāmbunā cānudinaṃ pibetkarṣaṃ maheśvari
dharitryāḥ paśyati chidraṃ varṣānmṛtyuṃ jarāṃ jayet
punarnavādevadālyoḥ palaṃ kṣīrayutaṃ pibet
śivāmbunā devadālīṃ sasarpākṣīpalaṃ pibet
pūrvavajjāyate siddhiḥ śīghrameva varānane
śivāṃbunā devadālyā nirguṇḍyāśca palaṃ pibet
saṃvatsarājjarāṃ hanyājjīvedācandratārakam
oṃ amṛtaṃ kuru kuru amṛteśvarāya svāhā
etanmantraṃ japedādau devadālyupayogake
atha śvetārkamūlasya kalpaṃ vakṣyāmyahaṃ śṛṇu
śvetārkamūlaṃ puṣyarkṣe gṛhītvā kāṣṭhavarjitam
śuddhāṃ tvacaṃ ca chāyāyāṃ śoṣayetpaṭaśodhitam
cūrṇaṃ kṛtvā karṣamekaṃ sevyaṃ gopayasā saha
paladvayena ṣaṇmāsātsarvavyādhīñjarāṃ haret
saṃvatsarādbrahmadinatrayaṃ jīvenna saṃśayaḥ
śvetārkaparṇasvarasaṃ bhṛṅgarājarasaṃ samam
ekīkṛtyātape śoṣyaṃ yāvaccūrṇatvamāpnuyāt
caturguṇe gavāṃ kṣīre tatpacenmṛduvahninā
yāvatpiṇḍaṃ bhavettāvatsevyaṃ tatkarṣamātrakam
gavāṃ kṣīraṃ palaṃ peyaṃ pūrvavatphalamāpnuyāt
oṃ āṃ haṃsamālini svāhā ayaṃ bhakṣaṇamantraḥ
athenduvārasaṃyuktatrayodaśyāṃ samāharet
hastikarṇīpalāśāni chāyāśuṣkāṇi cūrṇayet
palaṃ sevyaṃ gavāṃ kṣīraṃ varṣānmṛtyuṃ jarāṃ jayet
jīvedbrahmāyuṣaṃ martyaḥ siddhasādhyādisevitaḥ
pañcāṅgaṃ hastikarṇyāśca kuryācchāyāviśoṣitam
māsaikamudakaiḥ sārdhaṃ karṣaṃ pratyahamaśnuyāt
sauvīradadhidugdhājyatakrakṣaudrairyathākramam
ekaikaṃ pratimāsaṃ ca sevyaṃ varṣācca sidhyati
jīvedbrahmadinaṃ siddho vajrakāyo mahābalaḥ
oṃ amṛtāya amṛtaṃ gṛhṇāmi svāhā
ayaṃ grahaṇamantraḥ
amṛtakuṭījātānām amṛtaṃ kuru kuru svāhā
anena mantreṇa pūjayet
oṃ amṛtodbhavāya amṛtaṃ kuru kuru nityaṃ namo namaḥ
ayaṃ bhakṣaṇamantraḥ
atha vakṣyāmyahaṃ divyaṃ rudantīkalpamuttamam
caṇapatropamaiḥ patraiḥ puṣpairapi ca tādṛśaiḥ
rudantī nāma vikhyātā hyadhastājjalavarṣiṇī
roditīva janāndṛṣṭvā mriyamāṇāngadākulān
caturvidhā ca sā jñeyā pītā raktā sitāsitā
śuklapakṣe śubhadine rudantīṃ tāṃ samāharet
samūlāṃ śoṣayeddhīmān chāyāyāṃ vastraśodhitām
viśuddhadehaḥ seveta biḍālapadamātrakam
kṣaudrājyābhyāmanudinaṃ bhuktiḥ kṣīrājyasaṃyutā
jīrṇāyāṃ saṃyamī bhūtvā varṣāttejobalānvitaḥ
paramāyurbhavenmartyo jarāvyādhivivarjitaḥ
tailaṃ katakamūlotthaṃ kuryātpātālayantrake
garbhayantre'thavā kṣālyaṃ pañcāśadvāramambunā
nālikerāmbunā vātha kṛtvetthaṃ tailaśodhanam
pañcāṅgaṃ ca rudantyāśca chāyāśuṣkaṃ vicūrṇayet
tadardhaṃ musalīcūrṇaṃ musalyardhapalatrayam
etattricūrṇaṃ saṃmiśraṃ karṣaṃ katakatailataḥ
lihedanudinaṃ śuddhastadvṛddhiḥ syātpalāvadhi
saṃvatsarādvajrakāyaḥ sa jīvedbrahmaṇo dinam
atha vacmi śubhaṃ divyaṃ nirguṇḍīkalpamuttamam
prātaḥ puṣyaravau grāhyā nirguṇḍīmūlasaṃbhavā
tvak śoṣaṇīyā chāyāyāṃ taccūrṇaṃ karṣamātrakam
palamātrājamūtreṇa pibecchuddho 'nuvāsaram
ṣaṇmāsād divyadehaḥ syānmattanāgabalānvitaḥ
madhvājyakṣīralulitaṃ taccūrṇaṃ snigdhabhāṇḍake
pidhāya dhānyarāśau tu māsamekaṃ tu nikṣipet
māsānte tatsamuddhṛtya śuddhāṅgo dvipalaṃ sadā
seveta varṣaparyantaṃ jīvedācandratārakam
athavārdhapalaṃ cūrṇaṃ tadīyaṃ saghṛtaṃ pibet
pūrvavajjāyate siddhirjarārogavivarjitaḥ
vacāmuṇḍīnimbavarāguḍūcībhṛṅgarāṭ samāḥ
eṣāṃ samāṃśaṃ saṃyojya nirguṇḍīmūlacūrṇataḥ
kṣaudrājyābhyāṃ liheddhastādanvahaṃ palamātrakam
āyurviriñcitridinaṃ bhavenmṛtyujarojjhitam
nirguṇḍīmūlacūrṇaṃ tu krimighnakaṭukaiḥ samam
palamātramajākṣīrairnityaṃ śuddhaḥ pibedbudhaḥ
valīpalitanirmukto nirgadaḥ syāttrimāsataḥ
nirguṇḍīpatrajadrāvaṃ bhāṇḍe mṛdvagninā pacet
guḍavatpākamāpannaṃ taṃ pibenniṣkamātrakam
dine dine niṣkavṛddhiryāvaddvipalikaṃ bhavet
tena vāntirvirekaḥ syānniryānti krimayaḥ param
apānato dehagatā mukhanāsākṣikarṇataḥ
kṣayakuṣṭhādirogāśca naśyanti munivāsarāt
māsatraye jarāṃ hanti jīvedvarṣaśatatrayam
pañcāṅgacūrṇaṃ nirguṇḍyāstilatailena sevitam
niṣkādipalaparyantaṃ trimāsena jarāṃ jayet
aśītiṃ vātajānrogān kuṣṭhānapi galāmayān
āsyārtyupakuśādīṃśca jayettatparṇacarvaṇāt
sindhuvārakapañcāṅgacūrṇaṃ madhughṛtaplutam
palamātraṃ lihetprātastato jīrṇe gavāṃ payaḥ
pibed yathānalabalaṃ bhuñjītāgnau krameṇa ca
nirvāte nivaseddhīmānsiddhimāpnoti vatsarāt
siddhadehasya pūrveṇa mriyete viṣapāradau
kāle kāle yathāprāptaṃ pañcāṅgaṃ sindhuvārakāt
chāyāyāṃ śoṣitaṃ cūrṇaṃ trimadhutriphalāyutam
snigdhabhāṇḍe dhānyarāśau trimāsaṃ sthāpayettataḥ
niṣkādipalaparyantaṃ sevetākarṣakaṃ sudhīḥ
sarvavyādhivinirmukto jarāmaraṇavarjitaḥ
oṃ namo māyāgaṇapataye kuberāya svāhā
ayaṃ bhakṣaṇamantraḥ
atha vakṣyāmi deveśi kalpaṃ śunakaśālmaleḥ
aṣṭamyāṃ kṛṣṇapakṣasya snātvā rātrau samāhitaḥ
āveṣṭya kṛṣṇasūtraiśca vṛkṣaṃ śunakaśālmalim
tatrāghoraṃ japeddhīraḥ sahasravasusaṃmitam
tanmūlavalkalaṃ grāhyaṃ chāyāyāṃ śoṣayettataḥ
cūrṇaṃ kṛtvā tu madhvājyaiḥ khādetprātaḥ palaṃ palam
varṣādvalijarāmuktaḥ sa jīved brahmaṇo dinam
tasyāṣṭādaśa puṣpāṇi gokṣīre 'ṣṭapale pacet
puṣpavarjyaṃ pibetkṣāramevaṃ ca prativāsaram
māsena divyadehaḥ syājjīved brahmadinatrayam
tatphalaṃ tu gavāṃ kṣīre pācayetkāntapātrake
phalaṃ tyaktvā pibetkṣīraṃ dīpte'gnau kṣīrabhojanam
māsaṣaṭkaprayogeṇa divyadeho bhavennaraḥ
jīvetkalpāntaparyantaṃ vāyuvegī mahābalaḥ
tasya mūtrapurīṣābhyāṃ śulbaṃ svarṇaṃ bhaveddhruvam
athātaḥ sampravakṣyāmi pathyākalpam anūpamam
yena rogā vinaśyanti sidhyanti ca manorathāḥ
pītvāmṛtaṃ śacīnāthaḥ prītyā śacyai samāpibat
tayor hṛṣṭamukhāmbhojagalitāmṛtabindavaḥ
saptadhā bhuvi te jātā mahāvīryāḥ sthirāyuṣaḥ
te saptadeśeṣūtpannāḥ saptadhā nāma dhārakāḥ
vindhyadeśe kānyakubje saurāṣṭre himavadgirau
gaṅgātaṭe ca kāśmīre vainyadeśe yathākramam
vijayā rohiṇī caiva pūtā syāttrivṛtāmṛtā
jīvantī tvabhayā jātā deśe deśe yathākramam
uttamā madhyamā nīcāḥ svayaṃ pakvāstu śobhanāḥ
harītakyāṃ rasāḥ pañca vidyante lavaṇojjhitāḥ
svādvamlatiktakaṭukatuvarāśca yathākramam
syur majjasnāyuvṛntatvaṅmāṃseṣu kramaśo rasāḥ
alābukarṇī vṛttā ca caturaṅgyalpacarmakā
pañcāsrā māṃsalā svarṇavarṇā kṛṣṇā smṛtāḥ kramāt
yā majjantī jale grāhyā gurvī snigdhā ghanāghanāḥ
dvikarṣamātrā sā śreṣṭhā karṣamātrā tu madhyamā
ardhakarṣā bhavennīcā pathyā phalamudāhṛtam
krimijuṣṭā vahnidagdhā naṣṭā paṅkajalārdritā
sphuṭitā coṣarasthā ca varjanīyā harītakī
śuddhadeśe puṇyadine grahaṇe candrasūryayoḥ
gandhādyaiḥ pūjayitvādau prārthayitvā japetsudhīḥ
gāyatrīśatam āvṛttya pathyāmevaṃ samāharet
śuṇṭhyā vātha guḍenāpi saindhavenāthavā śivām
seveta dīpanaṃ tena karotyāmavināśanam
kṣaudreṇa vā guḍenāpi pippalyā nāgareṇa vā
saindhavenāthavā sevyā śuddhāṅgaḥ prativāsaram
dve dve pathye dvādaśābdaṃ tena jīvecchataṃ samāḥ
dviniṣkacūrṇaṃ pathyāyā niṣkaikaṃ lohabhasma ca
lolayitvā goghṛtena kāntapātre ca lepayet
adhomukhīkṛtaṃ pātraṃ sthāpayettaddivāniśam
prātaḥ śuddhavapurlehyaṃ jarāṃ mṛtyuṃ jayetsudhīḥ
śālmalīṃ chidrayitvādau tadantarnikṣipecchivāḥ
ā ṣaṇmāsaṃ parastāstu grāhyā caikaikaśo'nvaham
seveta pathyāṃ śuddhāṅgastasya mṛtyurjarā na hi
atha vakṣyāmi deveśi kalpamāmalakībhavam
caitrādau grāhayeddhātryāḥ supakvāni phalāni ca
harītakīvad grāhyāni chāyāśuṣkāṇi cūrṇayet
karṣaṃ jalena vājyena madhunā vā phalaṃ niśi
vardhayejjāṭharaṃ vahnimindriyāṇāṃ prasādakṛt
dhātrīcūrṇaṃ lohabhasma kṣaudrājyālulitaṃ lihet
valīpalitamṛtyughnaṃ vatsarātpūrvavadvidhiḥ
kṣīrapakvaṃ ca tadbhakṣyaṃ pūrvavatsiddhidāyakaḥ
dhātrīcūrṇaṃ bhṛṅgacūrṇaṃ madhvājyasahitaṃ lihet
valīpalitanirmukto vatsarādbhavati dhruvam
niṃbāmalakayoścūrṇaṃ madhvājyasahitaṃ lihet
pūrvavacca phalaṃ devi nātra kāryā vicāraṇā
atha bravīmi te devi triphalāyā rasāyanam
ekaṃ harītakībhāgaṃ dvibhāgaṃ ca vibhītakam
caturbhāgaṃ tathā dhātrī sarvamekatra cūrṇayet
pippalyā vā tugākṣīryā saindhavairmadhukena vā
kṣaudreṇa vā sarpiṣā vā vacayā sitayāthavā
suvarṇai rajataiḥ śulbair vaṅgair nāgaistathāyasaiḥ
saṃyuktā triphalā līḍhā jarāmaraṇanāśinī
triphalāyāḥ samāṃśāstu yojyāścaikaikaśastu tāḥ
pippalyādyāstu sauvarṇabhasmādīnāṃ ca kathyate
sauvarṇaṃ paṇamātraṃ ca dvipaṇaṃ rājataṃ bhavet
paṇārdhaṃ śulbacūrṇaṃ ca dvipaṇaṃ nāgavaṅgajam
cūrṇaṃ tathāyasaṃ proktaṃ paṇapañcakamātrakam
evaṃ yas triphalāsevī jīvedācandratārakam
ekāṃ harītakīṃ prātarbhukteḥ prāg dvivibhītakam
caturāmalakaṃ rātrau sarve te ghṛtapācitāḥ
sevetāvatsaraṃ dhīmānvalīpalitavarjitaḥ
annodakena saṃpeṣya kāntapātre lihenniśi
sakṣaudraṃ tallihetprātarāyurārogyavardhanam
triphalāṃ bhāvayetpūrvaṃ khadirāsanayūṣataḥ
triḥ saptavāraṃ deveśi tataḥ kṣaudraghṛtāplutām
sevetānudinaṃ karṣaṃ varṣādindrāyuṣo bhavet
viḍaṅgabhṛṅgakhadirabrahmavṛkṣarasaiḥ pṛthak
pṛthaksaptadinaṃ gharme bhāvayettriphalāṃ priye
bhakṣayedguḍasarpirbhyāṃ karṣaṃ varṣātsuropamaḥ
triphalāyāḥ śataphalaṃ cūrṇaṃ bhṛṅgarasaiḥ purā
triḥ saptavāsaraṃ bhāvyaṃ lihenmadhughṛtānvitam
palārdhaṃ pratyahaṃ prātarjīrṇe'dyād dadhibhaktakam
varṣātprasannadṛṣṭiśca jīvet ṣaṭśatavatsaram
mahābalaḥ kṛṣṇakeśaḥ smṛtibuddhisamanvitaḥ
yuvā śatastrīrantā ca dhīraḥ sa subhago bhavet
atha vakṣyāmi girije divyaṃ śuṇṭhīrasāyanam
śreṣṭhaṃ nāgaramādāya cūrṇayet paṭagālitam
guḍaṃ cāsya samaṃ yojyaṃ madhunā goghṛtena ca
snigdhabhāṇḍe vinikṣipya dhānyarāśau suyantritam
dvimaṇḍalāt samāhṛtya śuddhāṅgaḥ puṇyavāsare
karṣaṃ karṣaṃ lihennityaṃ saptāhādrogavarjitaḥ
ṣaṇmāsamupabhuñjāno jīvedvarṣaśatadvayam
buddhyā vācaspatisamaḥ purāṇāgamaśāstravit
mayānubhūtaṃ deveśi kathitaṃ tava sauhṛdāt
atha priye pravakṣyāmi pippalīnāṃ rasāyanam
pippalīṃ śodhayetpūrvaṃ kiṃśukakṣāravāriṇā
saptadhā ca tataḥ kuryāttāsāṃ ca ghṛtabharjanam
tataḥ seveta śuddhāṅgaḥ pañcāṣṭau daśa saptadhā
varṣamekaṃ tu madhvājyai rogāstasya na santi ca
valīpalitanirmukto jīvecca śaradaḥ śatam
prātaḥ prāgbhojanātpaścādbhakṣayet tritripippalīḥ
varṣādvyādhiṃ jarāṃ hanti śatāyuṣyamavāpnuyāt
ekadvitrikrameṇaiva vardhayeddaśavāsaram
hrāsayetpippalīstadvaddhrāsavṛddhī punaḥ punaḥ
gokṣīreṇa yutaṃ yāvatpippalīnāṃ sahasrakam
tāvatseveta śuddhāṅgo jarārogavivarjitaḥ
ajākṣīreṇa saṃpeṣya pibedyuktā balādhikā
kṣīraśṛtā madhyaphalā pūrvavaddhrāsavṛddhayaḥ
yāvatsahasradvitayaṃ tāvatsevyaṃ rasāyanam
kāsaśvāsakṣayāḥ pāṇḍuplīhaśoṇitamārutāḥ
mehārśograhaṇīśophahidhmavamigalagrahāḥ
rasāyanena pippalyā naśyanti viṣamajvarāḥ
jīvedvarṣaśataṃ pūrṇaṃ valīpalitavarjitaḥ
atha citrakakalpaṃ te vakṣyāmi śṛṇu pārvati
citrakastrividho jñeyaḥ kṛṣṇo raktaḥ sitaḥ śive
kṛṣṇo rasāyane rakto lohe roge sito bhavet
śreṣṭhamadhyakanīyāṃso na hemante samāharet
vasante kṛṣṇapañcamyāṃ kṛṣṇāmbaradharaḥ śuciḥ
kṛṣṇagandhākṣataiḥ puṣpaiḥ pūjayetkṛṣṇasūtrakaiḥ
pariveṣṭya ca pūrvedyurdadyāt kṛṣṇaudanaṃ balim
prātarmaunī khanecchuddhaḥ samūlaṃ citrakaṃ haret
na goghrātaṃ padā spṛṣṭaṃ śucau deśe vinikṣipet
kṣiptaṃ kṣīrāntare kṛṣṇaṃ vahnau kṣīraṃ tu kṛṣṇati
raktacitraṃ parīkṣyaivaṃ kṣīraṃ raktatvamāpnuyāt
evaṃ ca raktacitrasya raktapuṣpākṣatādibhiḥ
kṛṣṇaṃ vā lohitaṃ vāpi samūlamapi khaṇḍayet
saptadhāmalakāmbhobhir bhāvayecchoṣayet kramāt
saṃcūrṇya tārkṣītālatvakcitrakatriphalāḥ samāḥ
eṣāṃ samaṃ cāgnicūrṇaṃ sarvaṃ bhāṇḍe nave kṣipet
tataḥ śuddhaḥ śubhadine niṣkaṃ niṣkaṃ ghṛtāplutam
bhakṣayenmāsamātreṇa vraṇakuṣṭhādikṛntanam
dantakeśanakhā yānti patanaṃ ca punarbhavam
valīpalitanirmukto jīvecca śaradaḥ śatam
evaṃ ca raktacitrasya yojanā ca phalaṃ tathā
atha bhallātakīkalpaṃ śṛṇu vakṣyāmi pārvati
pakvaṃ navaṃ sutīkṣṇaṃ ca bhallātakaphalaṃ haret
gokṣīre phalamekaṃ tu sūcībhinnaṃ pacetsudhīḥ
madhvājyaśarkarāyuktaṃ phalaṃ tyaktvā payaḥ pibet
ekadvitrikrameṇaivaṃ vardhayedekaviṃśatim
phalāni ca dinānyekaviṃśatiḥ kramaśaḥ priye
sarve rogā vinaśyanti ṣaṇmāsāddivyavigrahaḥ
atha bhūmikadambasya kalpaṃ vakṣyāmi pārvati
trividhaḥ sa tu vijñeyaḥ śveto raktaśca mecakaḥ
śuklapakṣe ca puṣyārke vidhivattaṃ samāharet
samūlaṃ śoṣayettaṃ ca chāyāyāṃ cūrṇayettataḥ
taccūrṇaṃ karṣamājyena lihecchuddhavapuḥ priye
tasmiñjīrṇe prakurvīta kṣīrānnaṃ vijitendriyaḥ
naśyanti valayastasya ṣaṇmāsātpalitāni ca
saṃvatsaraprayogeṇa jīvedvarṣaśatatrayam
divyaṃ punarnavākalpaṃ vakṣyāmi śṛṇu pārvati
punarnavākhyā dvividhā lohitā dhavalā tathā
rase rasāyane śvetā roge raktā praśasyate
puṣyārke śvetaśophaghnīṃ samūlāmāharetsudhīḥ
chāyāśuṣkaṃ cūrṇayitvā gokṣīreṇa palārdhakam
palaṃ vātha pibetprātaḥ śuddhāṅgo vatsarāvadhi
yuvā bhavati vṛddho'pi sa jīveccharadaḥ śatam
gokṣīreṇa ca tanmūlaṃ kṣīrakṣīṇaṃ pacetpriye
cūrṇīkṛtya ca tanmūlaṃ pakvīkṛtaguḍe samam
goghṛtaṃ ca kṣipettatra tvekīkṛtyāvatārayet
palaṃ cānudinaṃ lehyaṃ kṣīrānnāśī jitendriyaḥ
saṃvatsaraprayogeṇa valīpalitavarjitaḥ
tatsevakasya naśyanti viṣāṇi vividhāni ca
tvagdoṣaḥ kaphapāṇḍvādyā audarā gulmapāyujāḥ
naśyanti sakalā rogāśchardihikkākṣikarṇajāḥ
puṣpitāṃ phalitāṃ pakvām ādāya ca punarnavām
khaṇḍitāṃ nāgarakvāthasusvinnāṃ kṣīrapeṣitām
pibeddivā ca cūrṇānte niśi kṣīraghṛtāśanaḥ
ṣaṇmāsāt siddhimāpnoti yoṣicchatarato bhavet
atha śrībhṛṅgarājasya kalpaṃ vacmi maheśvari
samūlaṃ tacca puṣyārke samāhṛtyātha śoṣayet
chāyāyāṃ pūrṇitaṃ kṛtvā karṣaṃ sauvīraloḍitam
prātaḥ pibecchuddhadeho māsādrogānvyapohati
tataḥ ṣaṇmāsayogena valīpalitakhaṇḍanam
ghṛtakṣīrāśano nityaṃ jīvedvarṣaśatatrayam
yuktaḥ kṛṣṇatilair ardhair bhṛṅgarājasya pallavam
upayuñjīta ṣaṇmāsaṃ valīpalitakṛntanam
bhṛṅgarājaphalaṃ puṣpaṃ patraṃ mūlaṃ ca cūrṇayet
etaccūrṇasya sadṛśāṃścitrādyānparikalpayet
citraviśvakaṇābilvapathyādhātrīviḍaṅgakam
marīcaṃ vyādhighātaṃ ca cakramardasya bījakam
lodhrasarṣaparājyaśca cūrṇitāśca samāhṛtāḥ
ekīkṛtyaiva bhṛṅgasya rasena paribhāvayet
saptadhā ca tataḥ sarvaṃ cūrṇīkṛtya punaḥ priye
karṣaṃ gopayasā sārdhaṃ śuddhakoṣṭho lihetpriye
ṣaṇmāsājjāyate siddhirvalīpalitavarjitaḥ
pūrvoktavadvidhiḥ proktaḥ svarṇabhṛṅgasya pārvati
oṃ namo bhagavate rudrāya tiṣṭha tiṣṭha saṃgṛhāṇa svāhā
ayaṃ grahaṇamantraḥ
oṃ namo rudrāya amṛtātmane svāhā
ayam āloḍanamantraḥ
oṃ uttiṣṭhottiṣṭha kalyāṇi svāhā
ayaṃ bhakṣaṇamantraḥ
atha vakṣyāmyahaṃ devi kumārīkalpamuttamam
nadītīre'thavā grāme nagare'bdhitaṭe'thavā
mṛdukarṇakapatrāṇi pītānyahisamāni ca
pravālasamapuṣpāṇi sakledahastīni ca
yasyāḥ patrāṇi tiṣṭhanti sā kumārīti kathyate
śuciḥ puṇyadine kanyāṃ sopavāsaḥ samāharet
arcayitvā baliṃ dattvā kumārīṃ siddhidāyinīm
śuddhakoṣṭhaḥ prage khādeccaturaṅgulamātrataḥ
evaṃ māsaṃ tataḥ khādyaṃ yathā vṛddhiḥ śanaiḥ śanaiḥ
atyantaṃ varjayenmadhyaṃ khādyaṃ bhavati sarvadā
svaśaktyanuguṇaṃ sevyaṃ svecchāhāravihāravān
snigdhairmāṃsarasakṣīrairyuktyā sevyā kumārikā
haratyakhilarogāṃśca rājayakṣmādikānpriye
kinnaraiḥ sadṛśaṃ gāyed gṛdhradṛṣṭirmahābalaḥ
snigdhakeśaśca matimān bālādityasamaprabhaḥ
daśanāgabalopetaḥ samīrasadṛśo gatau
valīpalitanirmuktaḥ ṣoḍaśābdavayā bhavet
evaṃ varṣaprayogeṇa bhavatyetair guṇairyutaḥ
yastu dvādaśavarṣāntaṃ seveta sa surāsuraiḥ
mahoragairavadhyaśca triṃśannāgabalānvitaḥ
mayūradṛṣṭiḥ sarvajñaḥ sarvaśāstraviśāradaḥ
vidyādharo bhavenmartyo nātra kāryā vicāraṇā
kumāryā dalamādāya hastarkṣe sādhake'hani
prātaḥ pratyahamāsvādya śuciragnibalaṃ yathā
tanmajjāṃ vā lihedyastu madhvājyavyoṣasaṃyutām
māsaṃ seveta niyamātsarvarogaiḥ pramucyate
ṣaṇmāsamupayuñjāno valīpalitavarjitaḥ
tasyāḥ kledaṃ samānīya vyoṣakṣaudrājyasaṃyutam
svinnaṃ mṛdvagninā sevyaṃ kṣīrāhāro jitendriyaḥ
māsādrogā vinaśyanti dvimāsāddṛḍhavigrahaḥ
divyadṛṣṭiśca tejasvī dvimāsād dviṣahṛdbhavet
ṣaṇmāsayogād vṛddho'pi yuvā syātsatyamīśvari
evaṃ varṣopayogena jīveddviśatavatsaram
tasyā dalaṃ yugaiḥ sārdhaṃ bhakṣayecchuddhakoṣṭhavān
valīpalitanāśaḥ syādvatsarānnātra saṃśayaḥ
atha devi pravakṣyāmi mahānīlīrasāyanam
puṣyārke śucirādadyānmahānīlīṃ vidhānataḥ
mūlapuṣpaphalopetāṃ chāyāyāṃ śoṣayetpriye
paṭacūrṇaṃ dviniṣkaṃ syānniṣkamabhraṃ ca yojayet
sarvaṃ ca madhunāloḍya snigdhabhāṇḍe vinikṣipet
dhānyarāśau nyasenmāsam uddhṛtya ca tataḥ priye
śuddhakoṣṭho lihetprātarbiḍālapadamātrakam
ṣaṇmāsājjāyate martyo valīpalitavarjitaḥ
mahānīlīṃ ca kṛṣṇābhraṃ musalīmamṛtālatām
samāṃśaṃ cūrṇitānkṛtvā madhunā karṣam ālihet
evaṃ varṣopayogena jīrṇo'pi taruṇāyate
balavānmatimāndhīro jīvedvarṣaśatadvayam
abhrakaṃ ca kumārīṃ ca kākajaṅghāṃ śatāvarīm
etatsamāṃ mahānīlīṃ cūrṇayet snigdhabhāṇḍake
madhunā sahitaṃ saptarātryante ca samuddharet
karṣaṃ lihetkṣīrabhojī varṣādvalijarāṃ jayet
atha bravīmi deveśi musalīkalpamuttamam
svarṇapuṣpī ca kharjūrapatravat patraśobhitā
antaḥ śvetā ca nārācamūlā sā musalī smṛtā
tanmūlaṃ ca samuddhṛtya chāyāśuṣkaṃ ca cūrṇayet
karṣaṃ madhvājyalulitaṃ prātaḥ śuddhatanurlihet
jīrṇe dugdhānnabhojī syādrūkṣānnaṃ varjayet priye
ṣaṣṭhe māsi bhavedbālo vṛddho'pi balabuddhimān
payasā musalīcūrṇaṃ dadhnā vāpi pibecchuciḥ
varṣād yauvanam āpnoti śatastrīgamane paṭuḥ
athendravallīkalpaṃ ca vyākhyāmi śṛṇu pārvati
mayoditā surendrasya daityānāṃ vijayāya ca
tadā prabhṛti lokeṣu khyātā sā cendravallikā
tāmimāṃ bhajatāṃ puṃsāṃ dehasiddhirbhaveddhruvam
samūlāṃ tāṃ samuddhṛtya chāyāśuṣkāṃ vicūrṇayet
taccūrṇaṃ dvādaśapalaṃ vacācūrṇaṃ ca tatsamam
vraṇaghnīcūrṇam etasya samāṃśaṃ trikaṭūdbhavam
ṣaṭpalaṃ sarvamekatra kṛtvā bhāṇḍe vinikṣipet
karṣaṃ karṣaṃ madhuyutaṃ prātaḥ prātarlihetsadā
ṣaṇmāsāt sarvarogaghnaṃ vatsarāddehasiddhidam
bhūyo bhūyaśca ṣaṇmāsānnavaṃ cūrṇaṃ prakalpayet
atha jyotirdrumasyāpi pañcāṅgānyāharet priye
triḥ saptarātraṃ sakṣaudrāṇyāśrayeddhānyarāśike
bhakṣayedroganirmuktastejasvī dehasiddhibhāk
athāśvagandhākandaṃ ca pautrīkoraṇṭayoḥ samam
cūrṇitaṃ madhusarpirbhyāṃ karṣaṃ prātarlihecchuciḥ
saṃvatsaraprayogeṇa triśatāyurbhavennaraḥ
atha jyotiṣmatīkalpaṃ vakṣyāmi śṛṇu pārvati
divyā jyotiṣmatī vallī taptakāñcanasannibhā
bahupratānā svarṇābhā phalabījā śubhapradā
āṣāḍhe śuklapakṣe ca śubharkṣe śubhavāsare
kuṅkumāktena sūtreṇa tāṃ vallīṃ pariveṣṭayet
raktagandhākṣataiḥ puṣpairarcayitvā praṇamya ca
raktamālyāmbaradharaḥ kuṅkumāgarucarcitaḥ
tāṃbūlacarvaṇaṃ kurvanhṛṣṭo niyatamānasaḥ
abhīṣṭadevatāmantraistārāmantreṇa vārcayet
abhīṣṭadevatāṃ dhyātvā tataścodaṅmukhaḥ priye
pakvabījāni gṛhṇīyādātape śoṣayettataḥ
tvagvarjyāni nidhāyādau cūrṇitāni viśeṣataḥ
tebhyastailaṃ samāhṛtya tattailasadṛśaṃ payaḥ
pādāṃśaṃ madhu saṃyojya tailaśeṣaṃ pacecchanaiḥ
tasminkarpūratakkolatvagjātīphalameva ca
etāni samabhāgāni cūrṇayitvā ca kovidaḥ
tattailaṃ ṣoḍaśapalaṃ taccūrṇaṃ palamātrakam
ekīkṛtyāvaloḍyātha snehabhāṇḍe vinikṣipet
triḥ saptavāsaraṃ dhānyarāśau bhāṇḍe vinikṣipet
daśāhamathavā triṃśatṣaṣṭirvā navatistathā
adhikaṃ vā yathāyogaṃ paścāttailaṃ samāharet
śuddhakoṣṭhaḥ śubhadine kṛtadevadvijārcanaḥ
sūryodaye pibeddhīro binduvṛddhyā kramātpriye
palāntaṃ sādhakastena niḥsaṃjñatvam avāpyate
mandaṃ mandaṃ labdhasaṃjño muhuḥ krandati nandati
rodityeva muhuḥ kṛcchrāllabdhasaṃjño bhavennaraḥ
gokṣīraṃ pāyayetpaścātsakṣaudraṃ śrāntacetase
kramādevaṃ bhavetsvasthaḥ sādhako'sau na saṃśayaḥ
ṣaṣṭikānnaṃ sagokṣīraṃ taile jīrṇe ca bhojanam
evaṃ kuryātpratidinaṃ māsamekaṃ nirantaram
māsātsūryasamaḥ sākṣāttejasā mantraśāstravit
sāṅgopāṅgaśrutiṃ vetti tvanadhīto'pi mānavaḥ
madhyāhne bhāskaraṃ paśyetpūrṇacandramivāparam
vainateyasamā dṛṣṭirdivā paśyati tārakāḥ
annavajjīryate kṣvelaṃ supto'pyākarṇayeddhvanim
aṣṭādaśavidhaṃ kuṣṭhaṃ sarvarogānvināśayet
phalaṃ dvitīyamāsasya śṛṇu vakṣyāmi bhairavi
gandharvoragarakṣobhiḥ sevyate tailasevakaḥ
mahāpātakakartāro devatāpitṛnindakāḥ
samayācārarahitās ta ete muktakilbiṣāḥ
amuṣya sevayā muktāḥ prayānti paramāṃ gatim
phalaṃ tṛtīyamāsasya śṛṇu pārvati vakṣyate
devāśca divyā ṛṣayo vasavo'ṣṭau mahoragāḥ
amuṣya sevāṃ kurvanti priyaṃ nityahitaṃ tathā
tasya mūtraṃ tāmraghaṭe pūrayitvā khanedbhuvam
tadgarte vihitaṃ kṛtvā ṣaṇmāsātkanakaṃ bhavet
caturthamāsasya phalaṃ śarvāṇi śṛṇu sāṃpratam
adṛśyo'sau bhavenmartyaḥ sarvaiśvaryayuto balī
daśabrahmadinaṃ jīvetsarvalokagatau paṭuḥ
tanmūtramalagharmāmbūdvartanais tāmralepanam
kuryādvahnau pratapanaṃ tacchulbaṃ kāñcanaṃ bhavet
atha pañcamamāse tu sadehaḥ khecaro bhavet
sākṣādbrahmā bhaved devi śṛṇu ṣāṇmāsikaṃ phalam
mahāsiddhaiḥ parivṛtaḥ sarvalokān yadṛcchayā
vicarecchivatulyaḥ syānmahātejā mahāyaśāḥ
atha saptamamāsasya phalaṃ kalyāṇi vakṣyate
jitāriṣaḍvargamanāḥ sarvabhūtahite rataḥ
viṣṇvāyuṣyamavāpnoti puṇyāpuṇyavivarjitaḥ
vicarecca mahāvīryaḥ śrīmān viṣṇurivāparaḥ
aṣṭamāsaphalaṃ vacmi śṛṇu tvaṃ sarvamaṅgale
matpriyo divyakarmā ca sarvajño muktimāpnuyāt
phalaṃ navamamāsasya śṛṇu kātyāyani priye
dvitīyacintāmaṇivad vīro'sau kāmarūpavān
brahmaviṣṇvindracandrāṇāṃ rūpaṃ sṛjati sādhakaḥ
manasā cintitaṃ yadyattattatkartuṃ svayaṃ prabhuḥ
etadrasāyanaṃ divyaṃ sukaraṃ mokṣasādhanam
puṇyaṃ paramaguhyaṃ ca gopanīyaṃ tvayā priye
etasya sadṛśaṃ nāsti devānāmapi durlabham
bahunātra kimuktena tvatpriyārthaṃ mayoditam
rasāyanam idaṃ divyaṃ na kurvanti ca mānavāḥ
ajñānopahatāḥ kecit kecin nāstīti śaṅkayā
antarāyeṇa kecic ca tadalābhena kecana
tatkalpājñānataḥ kecitkecid guruvivarjitāḥ
kecid rogākulā devi tvitthaṃ tairapi vighnitāḥ
yatra jyotiṣmatī vallī sā bhūmiḥ puṇyabhūmikā
tatraiva sarvatīrthāni siddhayo vividhā api
jyotiṣmatīphalabhavaṃ sevyaṃ divyarasāyanam
atha guggulukalpaṃ ca śṛṇu tvaṃ caṇḍike'dhunā
caturvidho gugguluḥ syātkumudaḥ padmakastathā
mahiṣākṣaṃ ca hemākhyas tattadvarṇasamujjvalaḥ
hemākhyaṃ ca manuṣyāṇāṃ rasāyanam udāhṛtam
kaṇaśo gugguluṃ kṛtvā goghṛtena śanaiḥ pacet
ḍolāyantre yuktiparo ghṛtabharjitamāṃsavat
pathyāvibhītakau dhātrī gandhakaśca pṛthakpṛthak
samāṃśaṃ tānvicūrṇyaiva etatsarvasamaṃ puram
śuddhakoṣṭho lihetprātastailaṃ hyeraṇḍasaṃbhavam
lolayitvā niṣkamātraṃ vṛddhiḥ karṣāvadhirbhavet
evaṃ varṣaprayogeṇa śītavātavraṇāstathā
piḍakāgaṇḍamālādyā vinaśyanti mahārujaḥ
dvādaśābdaprayogeṇa vajrakāyo bhavennaraḥ
yadyaddravyaṃ ca sātmyaṃ syāt tattaddravyeṇa vā bhajet
yasya yasya ca rogasya yadyadbheṣajamīritam
taistaiḥ sahaiva seveta tattadrogaharaṃ bhavet
śrībhairavī
devadeva jagannātha surāsuranamaskṛta
pañcakṛtyapradhāneśa namastubhyaṃ parātpara
sarve'pyauṣadhakalpāśca matprītyā kathitāstvayā
āścaryaṃ bhūtadeveśa sadyaḥ siddhipradāyakam
sukhasevyaṃ sukhakaraṃ jñānadaṃ bhuktidaṃ śucim
asmatsāyujyadaṃ brūhi prītyā mama rasāyanam
tataḥ smitamukho bhūtvā śaṅkaro lokaśaṃkaraḥ
śrībhairavaḥ
devi vakṣyāmyahaṃ kalpaṃ spṛhaṇīyaṃ surāsuraiḥ
siddhaiśca munibhiḥ strībhiḥ sarvavarṇaiśca yogibhiḥ
bālairvṛddhaiśca rugṇaiśca ṣaṇḍhaiśca bahuyoṣitaiḥ
śṛṇu tvamamṛtodbhūtaṃ sāvadhānena cetasā
āgneyo māmako 'ṃśaḥ syātsaumyāṃśastāvakaḥ priye
agnīṣomātmakaṃ sarvamauṣadhaṃ jaladhau surāḥ
asurāḥ prākṣipaṃścakrurmathanaṃ mandarādriṇā
atīva mathanāttatra devyāgneyo mamāṃśakaḥ
jvalanmahāviṣaṃ ghoraṃ jātaṃ hālāhalākhyakam
tena vyākulitā mlānā gatavegāḥ surāsurāḥ
kṛpayā tanmayā sarvaṃ viṣaṃ ca kabalīkṛtam
tato devā ditisutā mamanthurhṛṣṭamānasāḥ
tato lakṣmīprabhṛtayaḥ prādurāsaṃstato'mṛtam
tad udbhūtaṃ paraṃ divyaṃ jarāmaraṇakṛntanam
tadā tadā mahāviṣṇurmama hastāmbuje'rpayat
trivāraṃ bindavo dattāḥ parasmai paramātmane
parāśaktiyuje paścāttubhyaṃ datte mayā priye
pītaṃ tvayā ca me dattaṃ madhusūktamudīrya ca
svīkṛtaṃ ca mayā kānte cidānandātmakāmṛtam
sāndrānandena ca mayā sphūtkṛtir lajjayā kṛtā
patitā bindavaḥ sūkṣmāstebhyo jātā mahauṣadhiḥ
tāmālokya śubhāṃ divyāṃ muditāḥ paryapālayan
matkarāṃbujanītena pīyūṣeṇa vivardhitam
tasmāttriśūlasadṛśaparṇaṃ ca paṭalaṃ bahu
tasmānmahauṣadhirjātā madādiṣṭairguṇairvṛtā
kadācidbhairavo dṛṣṭvā hṛṣṭastāṃ prārthayanmayā
dattā tasmai bhairavo'pi yoginībhyaḥ samarpipat
tāśca prītāḥ svabhaktebhyo bhaktebhyaḥ pradaduśca te
ninyuśca bhūtalaṃ divyāmauṣadhiṃ sarvasiddhidām
śrībhairavī
kiṃnāmnī sā kathaṃvīryā sevanīyā kathaṃ prabho
kīdṛgvarṇā kiyadbhedā kīdṛgrūpaguṇā ca sā
kathaṃ vā siddhidā sā syātkramānme brūhi vallabha
śrībhairavaḥ
atha tasyāścaturvarṇā yugadharmāśritāḥ priye
śuklavarṇā kṛtayuge tretāyāṃ śoṇitaprabhā
dvāpare pītavarṇā ca nīlavarṇā kalau yuge
ekaparṇā triparṇā ca pañcaparṇā municchadā
daśaparṇā rudraparṇā trayodaśadalānvitā
navaparṇeti vijñeyā bhedā hyete sureśvari
strīrūpā saphalā vallī puṃrūpā ca drumākṛtiḥ
saphalā tu madaṃ mūrchāṃ sukhaṃ satvaṃ karoti ca
yogavāhā tiktarasā sā kaṭuś cūgragandhinī
śivamūlī ca vijayā bhaṅgī gañjā vimardinī
divyā siddhā siddhidā ca siddhamūlī manonmanī
madhudravā cidāhlādā paśupāśavināśinī
kālaghnī sarvarogaghnī nāmānyetāni pārvati
śivo mūlaṃ bhavedyasyāḥ śivamūlīti kathyate
trilokān ariṣaḍvargān vijayākhyā jayediti
tāpatrayādiduḥkhānāṃ bhañjanād bhaṅginī smṛtā
gañjeti mādayatyeṣā madirāsthānakāriṇī
sadṛśaṃ marśanaṃ yasyāḥ saiva proktā vimarśinī
krīḍāmodadyutimadakāntidatvācca divyakā
svataḥsiddheti siddhākhyā diṣṭasiddhipradāyikā
siddhideti mahāsiddhaiḥ sā nītā siddhamūlikā
manaścintitakāryāṇāṃ sādhanācca manonmanā
saṃvidānandadatvācca cidāhlādeti kīrtitā
brahmarandhrasthitasudhādrāvaṇācca madhudravā
jantūnāṃ pāśanāśatvātpaśupāśavināśinī
mṛtyuñjayatvāt kālaghnī rogaghnī sārthanāmikā
vardhanakramamācakṣe śṛṇu lokaśivaṃkari
śilāloṣṭādito varjyā vālukāśarkarāditaḥ
bhūmiḥ kṛṣṇā pāṃsulā ca mṛdulā sakarīṣakā
bhujaṅgamāṃsasahitā tatra bījāni vāpayet
ahivaktreṣu satvañci snigdhāni ca gurūṇi ca
puṣyārke siddhayoge vā śravaṇe śuklapakṣake
snāto liptatanurgandhaiḥ kṛtanyāsajapārcanaḥ
udaṅmukhaḥ prāṅmukho vā dhyātvā ca gurupādukām
sakṣīrāṅkolatailena jalena pariṣecayet
aṅkure ca samutpanne siñcetsaghṛtavāriṇā
parṇe kīṭe samutpanne sāmudraṃ vāri secayet
tato'syāṃ vitatāyāṃ ca śiraśchittvā ca randhrayet
tatra sūtaṃ kṣipenniṣkaṃ niṣkaṃ pratyekamādarāt
nirodhayettanmukhāni kauśikena prayatnataḥ
puṣpite phalite madyamāṃsāmbu ca niṣecayet
ekaikapakṣaparyantaṃ kṣīrādi pariṣecayet
asyāṃ baddhvā jaṭāmāṃsīṃ sakṣaudraṃ vāri secayet
śeṣaṃ madyena vā vārā vardhanīyā mahauṣadhiḥ
ādau vā paramaṃ mantraṃ paścāt sevanamantrakam
oṃ kṣāṃ kṣīṃ kṣūṃ kṣetrapālāya namaḥ savīryaṃ kuru kuru siddhiṃ dehi dehi svāhā
ayaṃ sthāpanamantraḥ
oṃ śrīṃ hrīṃ klīṃ yaralavaśaṣasaha amṛteśvari amṛtaṃ kuru kuru āṃ hrāṃ kroṃ svāhā
ayaṃ sevanamantraḥ
phālgune kṛṣṇapakṣasya caturdaśyāṃ ca sādhakaḥ
snātaḥ śuddhāmbaro gandhapuṣpabhūṣaṇasaṃyutaḥ
arcayedbhairavaṃ tatra nandīśaṃ ca krameṇa ca
madyamāṃsopahāreṇa raktapītasitāsitaiḥ
tantubhirveṣṭayeddevi tanmantraṃ ca nigadyate
oṃ glauṃ sauṃ hrīṃ khecarabhūcaradivyayogini imāṃ rakṣa rakṣa sarvaśatrupramathini svāhā
ayaṃ tantubandhanamantraḥ
sahasraṃ pratyahaṃ japyamaghoraṃ mantranāyakam
evaṃ saptadinaṃ kāryaṃ pañcamyām amṛteśvarīm
dhyātvā kundendukarpūrasaṃkāśāṃ dhavalāṃbarām
sitamālyānulepārdrāṃ muktābharaṇamaṇḍitām
dakṣiṇe'kṣaguṇaṃ vāme sudhāpūrṇaghaṭaṃ tataḥ
tadadho dakṣiṇe vāme saṃvitpustakadhāriṇīm
tatra sthitāṃ tataḥ kuryāl lavanaṃ ca samantrakam
snigdhāni ca sabījāni saparṇāni samāharet
oṃ klīṃ vaṃ saṃ krauṃ śivānandāmṛtodbhave tribhuvanavijaye vijayaṃ prayaccha svāhā
ayaṃ lāvanamantraḥ
mandātape śuddhadeśe śoṣayetsaptavāsaram
nikṣipennūtane bhāṇḍe tatparṇāni sucūrṇayet
sthālīdvayaṃ pratāpyādāvekasyāṃ prathamaṃ puṭet
tato'parasyāṃ puṭayedevaṃ kāryaṃ muhurmuhuḥ
yāvatsupākatāṃ yāti tajjñastāvadvipācayet
guñjonmattaśca vallī ca tāsāṃ parṇarasairmuhuḥ
sthālyau pṛthakpṛthak devi saptadhā saptadhā priye
muṇḍī brāhmī kumārī ca varī dhātrī kaṭudvayam
sugandhikā kramājjñeyā caikaikapalamānataḥ
yojanīyāścūrṇitāśca tatsarvasadṛśā jayāḥ
sitā sarvasamā yojyā tatsamaṃ gopayaḥ kṣipet
kṣīramadhye sitāṃ kṣiptvā tantupākaṃ bhavedbhiṣak
muṇḍādivijayāntaṃ ca taccūrṇaṃ tatra nikṣipet
lolayitvāvatāryaivaṃ śaitye kṣaudraṃ sitārdhakam
nikṣipya goghṛtaṃ tulyaṃ kṣaudrasya parimelayet
pakṣadvayaṃ dhānyarāśau nidhāya pratyahaṃ japet
sahasraṃ vā yathāśaktyā mahāvaṭukamantrakam
hrīṃ śrīṃ mahākālāgnibhairavāya sarvasiddhimātṛbrahmā liṅgitavigrahāya sarvāpadāṃ śoṣakāya huṃ phaṭ ṭhaṃ
ayam agnipākamantraḥ
māsāduddhṛtya vidhivad grasedāmalakopamam
nivātamandire sthāyī kṣīrānnāśī jitendriyaḥ
gurūpadiṣṭadevaṃ vā tattvaṃ vā paramaṃ smaret
dvikālaṃ vā trikālaṃ vā yathā sevābalaṃ kramāt
evaṃ trivarṣājjarayā valībhiśca vivarjitaḥ
bhūcarīsiddhim āpnoti jīvettriśatavatsaram
vārāhī triphalā citramaśvagandhā krameṇa ca
evaṃ dvitricaturbhāgam aśvagandhādi yojayet
etatsamā ca vijayā madhunā lolayetsukham
ātape pakṣaparyantaṃ sthāpayet pratitāpayet
dhātrīphalopamaṃ sevyaṃ sūryābhaścāṣṭamāsataḥ
sādhako jāyate varṣājjarāmaraṇavarjitaḥ
japanmantram imaṃ bhaktyā dehasiddhyai sureśvari
hrīṃ śrīṃ mahāvyomabhāskarāya dīpimātṛkāliṅgitavigrahāya tejasāṃ nidhiṃ kuru kuru ṭhaṃ
iti sūryapākamantraḥ
palatrayaṃ jayāyāśca yaṣṭīcūrṇaṃ paladvayam
palamelābhadracūrṇaṃ citramūlaṃ palārdhakam
śrīkhaṇḍacūrṇaṃ ca palaṃ caitatsarvasamā sitā
svarṇacūrṇaṃ ca niṣkārdhaṃ niṣkaṃ ca himavālukam
sarvamājyena lulitaṃ jyotsnāyāṃ nikṣipetsudhīḥ
śuklapañcamīm ārabhya pakṣāntaṃ śaśibhāvanā
vidhivatpūjayitvā tu śuddhakoṣṭho lihetpriye
asya mantraṃ punarvacmi sarvasiddhipradāyakam
hrīṃ śrīṃ mahāśaśāṅkakiraṇavisphārabhairavāya amṛteśvarī mātṛkāliṅgitavigrahāya visphuraṇaṃ kuru kuru huṃ phaṭ ṭhaṃ
iti candrapākamantraḥ
evaṃvidhasya kalpasya trividhaṃ mantramīritam
ekaikamantramayutaṃ puraścaraṇamācaret
vahnipākaṃ caturmāseṣvāṣāḍhādiṣu tanyate
phālgunādau prakurvīta ravipākaṃ sureśvari
kārttikādiṣu candrasya pākaḥ syāt siddhidāyakaḥ
muṇḍīcitrakanirguṇḍīsahitā kuṣṭhanāśinī
brāhmī kumāryā yuktā cedam apasmāravināśinī
jayā varāvyoṣayutā kṣayasya kṣayakāriṇī
jayā kārpāsamatsyākṣīpatrayuktā ca pittanut
snuhyarkapatrakṣāreṇa saṃyutā gulmaśūlahṛt
vacādūrvārajoyuktā jñānavṛddhipradāyinī
yaṣṭīgandhakasaṃyuktā kuṣṭhanutpuṣṭidāyinī
śālmalīpicchasaṃyuktā sasitā vīryavardhinī
pāṭhātiktātrikaṭukairyuktā kaphagadāpahā
śuklaguñjāyutā nṝṇāṃ mahāviṣavināśinī
vyāghātacūrṇasahitā kuṣṭharogavināśinī
āraṇyamaricairaṇḍayuktā vātavināśinī
ete dvādaśayogāśca māseṣu dvādaśeṣu ca
mantratrayaṃ ca prajapetpratimāseṣu sādhakaḥ
sādhako'nena yogena jarāmaraṇavarjitaḥ
bhavatyeva na sandehaḥ satyaṃ satyaṃ varānane
rasatrigandhakṛṣṇābhrarudrākṣasvarṇabhasma ca
jayārasena saṃmardyaṃ pakṣamekaṃ tu bhāvayet
bhūdhare saṃpuṭe yantre puṭayeccūrṇayettataḥ
etaccaturguṇajayā śarkarāghṛtasaṃyutā
sevyā niṣkapramāṇena prātaḥ sāyantane'thavā
mahāvaṭukamantraṃ ca japellakṣāvadhi priye
ṣaṣṭhamāse bhavetsiddhir jarāmaraṇavarjitaḥ
varṣānmanojavagatir nāgāyutabalo bhavet
vajrakāyaśca siddho'sau jīvedācandratārakam
vaṭāṅkurasya cūrṇena sitāmadhvājyasaṃyutā
tripakṣātsevitajayā sarvalokavaśaṃkarī
apāmārgarajoyuktā jayā ghṛtasamanvitā
mantrajāpī bhavennityaṃ ṣaṇmāsādamaro bhavet
varā sitajayā citrastrivṛtā trikaṭurvṛṣā
dūrvā bhṛṅgo marīcaśca madhukājājisaindhavam
karpūraṃ ca kacoraṃ ca sarvatulyaṃ jayārajaḥ
madhutrayeṇa lulitaṃ snigdhabhāṇḍe vinikṣipet
karṣaṃ prabhāte seveta maṇḍalātsiddhibhāgbhavet
syādvarṣāddevasadṛśo jīveddevadinatrayam
aśvagandhā vacā vyoṣaṃ jayācūrṇaṃ ca tatsamam
lihettrimadhurair yuktaṃ trivarṣāddevatāsamaḥ
gañjācūrṇaṃ cāṣṭabhāgaṃ caturbhāgā ca muṇḍikā
brāhmīrajo dvibhāgaṃ syādvājigandhaikabhāgikā
dvibhāgastryūṣaṇasyāpi varābhāgadvayaṃ tathā
bhāgamekaṃ śilāyāśca bhāgaikaṃ gandhakasya ca
rasarāḍ ekabhāgaḥ syāttadardhaṃ svarṇabhasma ca
tatsamaṃ mauktikaṃ yojyaṃ muktātulyaṃ pravālakam
madhvājyābhyāṃ vilulitaṃ snigdhabhāṇḍe vinikṣipet
saptarātraṃ dhānyapākaṃ kṛtvā lakṣatrayaṃ japam
niṣkamātravaṭī sevyā kṣīrāhāro jitendriyaḥ
maṇḍalātsarvarogaghnaṃ tvabdātpuṣpavad agnibhāk
ardhavarṣādbhairavaḥ syājjīvedācandratārakam
trisugandhivarāvyoṣaiḥ samāṃśā śivamūlikā
madhvājyābhyāṃ yutā lehyā kāsaghnī vahnivardhanī
madhuraprāyabhojī cetsakāsaśvāsarogajit
haridrayā ca sahitā sarvamehavināśinī
maṇḍūkaparṇyā sahitā vacayā vāṅmatipradā
drākṣā sitā vallakī ca kharjūrī dugdhapiṇḍikā
sahitā kandalīnīrasaiḥ sarvasvāduriti smṛtaḥ
nārikelodakairyuktā karpūrasurabhīkṛtā
sarvasvāduyutā siddhā pittaghnī vīryavardhanī
svādoścaturguṇaṃ kṣīraṃ madhupākaṃ yathā bhavet
tadvastragālitaṃ kṛtvā karpūraṃ tatra nikṣipet
elāṃ ca sarvamadhuraṃ jayāṃ ca pibatastataḥ
śatastrīgamane śaktiḥ pittahṛtpuṣṭivardhanam
samāmbupayasi kṣiptvā jayābījaṃ savastrakam
avaśiṣṭaṃ caturthāṃśaṃ pacenmṛdvagninā priye
tad dadhīkṛtya vidhivanmanthayettata uddharet
navanītaṃ kṣipettatra karpūrailā sitā madhu
puṣṭyāyuṣyadyutikaraṃ balārogyavivardhanam
śatadhā stanyadhautaṃ tacchatadhautamitīritam
nāgakesarakacchūralavaṅgailāgaruṃ tathā
karpūracandanamṛganābhitakkolakuṅkumam
etatsamaṃ jayābījaṃ gokṣīreṇa ca mardayet
niṣkaniṣkapramāṇena vidadhyādvaṭikāḥ sudhīḥ
supuṣpavāsitāḥ kṛtvā satāmbūlaṃ mukhe kṣipet
prasekamukhavairasyamalapūtiharī śuciḥ
saugandhyavaiśadyakarī cittaharṣapradāyinī
gokṣīre cārdhasalile dhātakīkusumaṃ kṣipet
jātīphalaṃ nāgaraṃ ca tatsarvasadṛśāṃ jayām
kṣīrāvaśiṣṭaṃ vastreṇa gālayettrimadhuplutam
siddhayoga iti khyāto vṛṣyāyuṣyabalapradaḥ
ajamodayutā vāpi niśārajoyutāthavā
tanmātrasevitā cūrṇā pāmākiṭṭibhanāśinī
jayā tālayutā hanyātpradaraṃ śvayathuṃ tathā
kaṇḍūpraśamanī jñeyā vijayā śilayā yutā
tailena bhāvayetsthālyāṃ jayāṃ paścācca phāṇite
sāndrapākaṃ bhaveddhīmān saghṛtaṃ bhakṣayetsadā
sākṣātparyāyamadano'nekayoṣitsukhapradaḥ
pathyā bhallātakaguḍaṃ tilāścaite samāṃśinaḥ
tatsamā vijayā hanti gudakīlāṃśca ṣaḍvidhān
yavānī jīrakayugamajamodā samāṃśinaḥ
etatsamā ca vijayā sarpiṣā sevyatāṃ budhaiḥ
sandhivātaṃ bhramaṃ chardimunmādaṃ mastakavyathām
śarkarāṃ madhu viśvaṃ ca māgadhīṃ tatsamāṃ jayām
kṛtvājyagalitāṃ golīm imāṃ pañcāgadaṃ viduḥ
hṛdrogaplīhajaṭharabhagandaranikṛntanīm
sacitrakā vahnikarī savarā śūlabhañjinī
savyoṣā vātasaṃhartrī pittaghnī śarkarāyutā
śvetādrikarṇikābījaṃ vijayāṃ kharamūtrataḥ
nasyenāpasmṛtiharā bhūtapretādibhañjanī
jayācūrṇaṃ samadhvājyaṃ bhajed āmalakopamam
vākpāṭavaṃ vīryavṛddhiṃ kurute vijayā param
madhunājyena vā dhātryā mustayā svarasena vā
upayuktā jayā rātrau dṛkprasādakarī nṛṇām
yauvanasthairyamātanyādāyuṣyaṃ paramaṃ bhavet
guḍo 'bhayā ca vijayā durnāmakulabhañjanī
jayākāṣṭhena dantānāṃ śodhanaṃ dantadārḍhyakṛt
tailāktavijayākāṣṭhād rasajñāśodhanaṃ yadi
jihvāpūtimalān hanyād yathārthā syādrasajñatā
nālikerabhavakṣīre pacenmṛdvagninā jayām
trimadhvaktāṃ pibedrātrau tato rāmāśataṃ bhajet
śuṇṭhī harītakī tulye tatsamā ca jayā tathā
sarvatulyā sitā yojyā yogas trailokyamohanam
tryūṣaṇaṃ madhukaṃ cavyaṃ cāturjātaṃ phalaṃ varā
gostanī pippalīmūlaṃ samāṃśaṃ parikalpayet
priyālamajjā taistulyā caitatsarvasamā jayā
triguṇena guḍe pakve teṣāṃ cūrṇaṃ kṣipecchive
āloḍya modakānkuryātkāmī kandarpamodakān
sarvarogopaśamanāṃstridoṣaghnānbalapradān
vṛṣyānpuṣṭikarān dhīmāṃstrisaṃdhyamanuvāsaram
bhakṣayecchuddhakoṣṭhe tu trivarṣātsiddhirīdṛśī
sadaivamupayuñjāno jarāmaraṇavarjitaḥ
marīcaṃ pippalī śuṇṭhī tvagelāṃ patrakaṃ samam
etaiśca vijayā tulyā samagodhūmapiṣṭakaiḥ
dviguṇena guḍenaiva modakānparikalpayet
karṣamātrānpratidinaṃ bhakṣayenniyatendriyaḥ
balapuṣṭiyuto varṣādvalīpalitavarjitaḥ
caṇakairmāṣakairmudgair āḍhakairvā tilaistathā
niṣpāvairvituṣairājyabharjitairguḍasaṃyutaiḥ
satrijātaiśca savyoṣaiḥ sajīraiḥ samabhāgataḥ
saṃyojya vijayāṃ kuryānmodakān karṣamātrakān
ekaikaṃ pratyahaṃ khādetsāyaṃ prātarviśuddhadhīḥ
sarvarogaharān vṛṣyān buddhīndriyabalapradān
takkolaṃ candanaṃ sevyaṃ karpūraṃ nāgakesaram
elālavaṅgamadhukaṃ pippalī maricaṃ tathā
sarvaiḥ samāṃśā vijayā sitā sarvasamā śubhā
pañcabāṇābhidhāno'yaṃ cūrṇaṃ sarvarujāpaham
dvādaśābdopayogena valīpalitahā bhavet
varā trijātakaścandrakhaṇḍabījaṃ kaṭutrayam
etaiḥ samā siddhamūlī sarvatulyā ca śarkarā
madhunā lolitā līḍhā dīpanī dehasiddhidā
śatāvaryuttamāvyoṣamusalīdviguṇānvitaḥ
jayā samā samasitā vṛṣyāyuṣyabalapradā
āyurghṛtayutā dhatte prātaḥ śuṇṭhīsitāyutā
kṣīrasiddhā jayā vṛṣyā balyā ca niśi sevitā
madhunā sevitā bhukteḥ pūrvaṃ sā vājigandhayā
balapuṣṭikarā siddhā rasāyanamidaṃ param
nistvaṅmarkaṭikābījaṃ māṣacūrṇaṃ samā jayā
kṣīre ca māhiṣe paktvā rātrau sevyātivṛṣyakṛt
vidhivacchālmalīpicchavarībhṛṅgāmṛtārasaiḥ
kāntapātre pratirasaiḥ saptadhā saptadhātape
kurvīta bhāvanāṃ paścāccūrṇayettatsamāṃ jayām
madhunā ca lihetkarṣaṃ jarāmaraṇanāśinī
pañcāṅgaṃ śālmalergrāhyaṃ tatsamaṃ vijayārajaḥ
madhvājyābhyāṃ lihetkarṣaṃ valīpalitakhaṇḍanam
atha puṣyaravau hastikandaṃ grāhyaṃ samūlakam
anātape ca saṃśoṣya cūrṇayettatsamāṃ jayām
madhunāloḍayet paścāt snigdhabhāṇḍe vinikṣipet
ekaviṃśaddinaṃ dhānyarāśau sthāpyaṃ tata uddharet
pratyahaṃ palamekaṃ tu bhakṣayenmaṇḍaladvayam
kaṭvamlau varjayettāvanmṛdu yūṣānnabhojanam
madhuraṃ laghu pittaghnaṃ palalaṃ jāṅgalaṃ hitam
bālārkābhaśca matimān pikālāpo balānvitaḥ
śatayojanaparyantaṃ dinenaikena gacchati
muṇḍīcūrṇaṃ jayācūrṇaṃ samaṃ madhughṛtānvitam
karṣaṃ prātaḥ pratidinaṃ lihedāyuṣyapuṣṭikṛt
dvādaśābdaṃ tu seveta bhuñjīta ghṛtasaṃyutam
gokṣīraṃ ṣaṣṭikānnaṃ ca loṇāmlakṣārahīnakam
bhavedvalijarāhīno dṛśyaḥ syāllaghudehavān
patraṃ puṣpaṃ phalaṃ śvetabrahmavṛkṣasya cāharet
chāyāyāṃ śoṣayeccūrṇaṃ tatsamaṃ vijayārajaḥ
madhvājyābhyāṃ lihetkarṣamabdādyauvanamāpnuyāt
jayābījāni ca tilānbharjayetsaguḍānpriye
vidhāya laḍḍukānprātarbhakṣayed goghṛtāplutān
manaḥsaṃmohanakarān kāntāsaṅgamasādhakān
pākārhavyañjanaiḥ sārdhaṃ jayāpatrāṇi pācayet
bharjayedgoghṛtenaiva guḍailātīkṣṇajīrakaiḥ
saṃskṛtaḥ sukhasevyo'yaṃ nāmnā vyañjanayogarāṭ
taṇḍulānvijayābījaṃ mudgaṃ ca vigatatvacaḥ
surandhranālikerāntaḥ kṣipedrandhraṃ nirodhayet
bahirgomayamṛlliptaṃ śoṣayenmṛduvahninā
pācayennālikerasthaṃ samajjaṃ tatsamāharet
madhutrayeṇa sahitaṃ bhuñjīta ca yathābalam
mahāvṛṣyakaro yogaḥ ṣaṇḍhānām api puṃstvadaḥ
gokṣīre vijayābījaṃ vastrabaddhaṃ vinikṣipet
ardhāvaśiṣṭe tatkṣīre vyajanānilaśītale
vārāhīmarkaṭībījakarpūrailālavaṅgakam
trimadhu trisugandhaṃ ca nikṣipecca samāṃśataḥ
ekīkṛtya pibedrātrau mahāvṛṣyakaraḥ paraḥ
vārāhīyoga eṣo'yaṃ ṣaṇḍhatvādinikṛntanaḥ
kṣīraśṛtaṃ ca tadbījaṃ peṣayecchilayā tanu
rasenottamakanyāyāḥ kāṃsyapātre pralepayet
tīvrātape dhārayettaṃ tasmātsnehaṃ samāharet
snehāntarayujā tena nasyakarma samācaret
jatrūrdhvagatarogāṃśca kāsaśvāsādikānharet
yasya yasya ca rogasya vihitaṃ yadyadauṣadham
tena tena yutā siddhā tattadrogaharā bhavet
guṇā mayā ca kathyante tān śṛṇuṣva maheśvari
jihvārdratā manaḥsaukhyaṃ tṛptiḥ saṃkalpasiddhatā
vākpaṭutvaṃ mukhollāso bhavedvyāyāmapeśalaḥ
snānadhyānārcanaparo madhurāsvādalolupaḥ
mṛṣṭānnāśī śītavāri pibannālāpatatparaḥ
yatheṣṭālokanaparaḥ kāminīsaṅgalolupaḥ
sarvabhūtadayāviṣṭas tattvajñānavilīnadhīḥ
kavitākhyānavijñānopanyāsaikaparāyaṇaḥ
vādeṣu vijayaṃ kuryātsaṅgrāme mallasaṅgare
anye'pi bahavaḥ santi guṇāstvanyatra durlabhāḥ
etasyāḥ siddhimūlyāśca bhakṣaṇe tvadhike sati
jāyante hi vikārāśca śṛṇu tānparameśvari
āraktalocanaḥ śuṣkajihvauṣṭhapuṭatālukaḥ
prathame śuṣkanāsāgra uṣṇakṛcchvāsapārśvayoḥ
dvitīye 'kṣinimīlatvaṃ paṭalīkṛtavigrahaḥ
tṛtīye pādahastākṣidāhakṛd gadgadadhvaniḥ
caturthe kṣutpipāsārto nidrāghūrṇitalocanaḥ
pañcame gadgadā vāṇī svaproktaṃ vismaretkṣaṇāt
ṣaṣṭhe vikāre saṃjāte cittāpasmṛtikāraṇam
saptame karasādaśca dehe ca rucirāyate
mahormaya ivollāsā jāyante ca punaḥ punaḥ
aṣṭame digbhramaḥ śāntirbhrūbhaṅgaścātirodanam
navame śrotrahuṅkāro mūrcchāpasmṛtikātaraḥ
udgāraḥ kūjanaṃ bhūmau luṭhanaṃ dainyabhāṣaṇam
anyathā bhāṣaṇaṃ guhyaṃ bravansaukhyaṃ na vetti ca
duḥkhaṃ ca mṛdukalpo'yaṃ svinnāṅgaśca bhavetpriye
anye vikārā bahavaḥ santi teṣāṃ cikitsanam
vireko'mlarasaḥ śīrṣasnānaṃ śītāmbunā tataḥ
candanośīrakarpūrahimāmbuparilepanam
sugandhiśītalībhūtamālālaṃkṛtavigrahaḥ
mallikājāticāmpeyakamalotpaladhāriṇā
mṛṇālavalayodbhāsiśayyā ca kadalīdalam
karpūrailālavaṅgāśca takkolaṃ kaṭukīphalam
carvayet saha tāmbūlaṃ tālavṛntena vījanam
sūkṣmakāṣāyavastrāṇi sugandhīni ca dhārayet
kaṅkaṇe candram āpaśyañjyotsnāyāṃ dvimuhūrtakam
pīnottuṅgakucadvandvagāḍhāliṅganatatparaḥ
śayīta śarkarākṣīraghṛtamāṃsarasādikam
pānakaṃ mudgayūṣaṃ vā peyaṃ vā śārkaraṃ madhu
kevalaṃ śayanaṃ kuryādyadyacchītaṃ bhajecca tat
atha vakṣyāmi deveśi kañcukīkalpamuttamam
saptāṣṭacchadasaṃyuktā mūlakopamakandukā
kṣīrānvitā meṣaśabdājjāyante pallavānyapi
sā jñeyā pītaraktābhakāṇḍā śvetatanuḥ priye
āṣāḍhe kārttike māse caityadeśe prarohati
piṣṭāṃ palāṣṭake kṣīre tvaṅguṣṭhadvayamātrakam
kuṭīpraveśaṃ kṛtvādau pītvā paścātpayaḥ pibet
jīrṇe kṣīraṃ punaḥ peyaṃ peyāṃ vā snehavarjitām
stokoṣṇalavaṇāmlāṃ tāṃ na spṛśecchītalaṃ jalam
evaṃ saptadinaṃ sevyaṃ khilakuṣṭhaṃ vināśayet
tṛtīye saptarātreṇa naśyanti nikhilā gadāḥ
tṛtīye saptarātreṇa bhujaṅgaḥ kañcukaṃ tathā
tvakkeśanakhadantāṃśca sa tyajet svayamevaṃ hi
jīvetpañcaśataṃ varṣaṃ rūpamedhābalānvitaḥ
cūrṇitaṃ kañcukīkandaṃ tatkṣīreṇa vibhāvitam
karṣaṃ gokṣīrakuḍubaiḥ piṣṭvā khaṇḍaṃ palaṃ kṣipet
nakhakeśāsthidantasthān rogānpānena nāśayet
kañcukyāstu palaṃ cūrṇaṃ prasthagokṣīravāpitam
cūrṇaśeṣaṃ pacettāvad goghṛtena ca bharjayet
sitayā madhunā lihyāt kṣīrānno maṇḍalāvadhi
mahāgajabalopeto dviraṣṭavayasojjvalaḥ
jīvetpañcaśataṃ varṣānkāminīkelimanmathaḥ
atha vakṣyāmi te devi kukkuṭīkalpamuttamam
surāsurair mathyamānādabdheramṛtabindavaḥ
patitāstebhya utpannā kukkuṭī nirjaratvadā
pattrair marakatacchāyaiḥ kharjūrīdalasannibhaiḥ
kandaiśca kukkuṭāsyābhair īṣat kaṭukapicchilaiḥ
lakṣitā kukkuṭī jñeyā mahārogaharā parā
viśeṣādvātarogāṃśca gudakīlaviṣāṇi ca
ghṛtena bharjayetkandaṃ śuddhakoṣṭhaḥ kuṭīṃ vrajet
guñjāmātraṃ prage sevyaṃ dhāroṣṇaṃ gopayaḥ pibet
jīrṇe kṣīrānnamaśnīyājjalānnaṃ vā vicakṣaṇaḥ
yathābalaṃ pratidinaṃ vardhayenmaṇḍalāvadhi
jatrūrdhvarogān pāṇḍvādīn kṣayakuṣṭhādikānharet
sthirakeśadvijanakho valīpalitavarjitaḥ
jīveddviśatavarṣaṃ ca medhādhairyabalānvitaḥ
śuklapratipadārabhya caikaikaṃ ghṛtavarjitam
kandaṃ prāśnīya parvāntaṃ vardhayettadyathābalam
tathaivāsitapakṣādi nūnaṃ kuryāddināddinam
bhukteḥ prāgupayuñjīta paścātkṣīrāśano bhavet
darśāntamevaṃ seveta pratimāsaṃ punaḥ punaḥ
trivarṣāt siddhimāpnoti jīvedvarṣāyutatrayam
kukkuṭīkandacūrṇaṃ ca gokṣīreṇa yathābalam
jīrṇe pibedyavāgūṃśca māsātsiddhiḥ prajāyate
nānāvidhagadānhanti jīvedvarṣaśatadvayam
atha somalatākalpaṃ divyaṃ vakṣyāmi śaṅkari
somaḥ svayaṃ manuṣyāṇāṃ hitāyāvanimaṇḍalam
pratipede ca tannāmnā khyātā somalatā bhuvi
caturviṃśatidhā proktā sthānanāmādibhedataḥ
pūrvapratipadārabhya pūrṇāntaṃ prativāsaram
ekaikaṃ jāyate parṇaṃ tathaivāparapakṣake
patati kramaśaḥ parṇaṃ darśe saikāvaśiṣyate
pūrṇamāsyāṃ pañcadaśachadopetā sadā bhavet
nānāvidhadalopetāś chadapañcadaśātmikāḥ
kṣīrayuktalatākandāḥ sarvāḥ somalatāḥ smṛtāḥ
tuṣārādrāvarbude ca sahye devagirau tathā
śrīparvate ca malaye mahendre pāriyātrake
vindhye devasahe'drau ca devasūtahṛde tathā
vitastottaratīre'sti prabhāsākhyo mahīdharaḥ
sindhuhrado'sti pāñcāle candramāḥ plavate'tra ca
tatpradeśe ca vāpyasti tvaṃśumānatha muñjavān
divyaṃ saro'sti kāśmīre khyātaṃ kṣudrakamānasam
auṣṇik traiṣṭubhagāyatro jāgatas tryaiṣṭubhas tathā
anyāśca pañca santyatra mṛgāṅkābhāsavallikāḥ
bhāgyahīnā na paśyanti devāgnidvijanindakāḥ
sarvasomalatānāṃ ca vidhireka upāsane
candramāḥ svarṇasacchāyo viśado rajataprabhaḥ
tau raṃbhākṛtikandau tu candramāstu jalecaraḥ
laśunacchadanaḥ puṇyo muñjavāngaruḍāhṛtaḥ
śyenacchadanibhaḥ pāṇḍuḥ sarpanirmokavatsadā
lambate pādapāgreṣu viśeṣaṃ lakṣaṇaṃ smṛtam
aṃśumāṃścandramāścaiva śonakī karṇakopamaḥ
dūrvāsomau jāgrataśca kanyābhāsaśca śākvaraḥ
karavīrastālavṛntaḥ pratānaśca gavīnasaḥ
pathyaḥ somapradaścaiva garuḍāhṛtanāmakaḥ
ayaḥprabho 'gniṣṭomaḥ syādaukthyo revatakastathā
aṃśumānsarvamukhyaḥ syādasya sevāṃ pracakṣate
etadrasāyanajñaiśca prītairmantraviduttamaiḥ
bhiṣagvaraiḥ suhṛdbhiśca saṃyuktaḥ śuddhakoṣṭhavān
kuṭīṃ praviśya nivṛtāṃ puṇyarkṣe śubhavāsare
pūrvedyurdevi viprāgnisiddhasāmāyikāngurūn
yoginīśca kumārīśca bālakān siddhasantatim
gandhapuṣpākṣatādyaiśca dhūpairdīpaiśca pūjayet
bhojanairdakṣiṇābhiśca toṣayecca vidhānataḥ
kṣīramaṃśumataḥ kandātsvarṇasūcyā vibheditāt
hemapātre samādāya tatkṣīraṃ kuḍubaṃ pibet
sakṛdeva pibetsarvaṃ pītaśeṣaṃ jale kṣipet
divā suhṛdbhir viharedvāgyataśca vaśī bhavet
dravyadehopadeśajñaiḥ kuṭyāmāstikabuddhibhiḥ
upavāsī japarataḥ sāyaṃ sandhyārcanāparaḥ
prasupyād darbhaśayane kṛṣṇājinatirohite
pipāsito'pi pānīyaṃ śītalaṃ mātrayā pibet
prabhāte ca samutthāya kṛtaprāgetanakramaḥ
vinā somaṃ tathāsīta jīrṇe kṣīre saśoṇitam
pittāvasānaṃ sakṛmi vamanaṃ bhavati priye
śṛtaśītaṃ ca gokṣīraṃ sāyaṃ peyaṃ susādhakaiḥ
vireko jāyate tasya tṛtīyadivase mahān
tena pramucyate martyaḥ pūrvakair duṣṭabhojanaiḥ
snānaṃ kuryāddinānte sa śṛtaśītaṃ pibetpayaḥ
darbhaśayyāṃ sumakṣaumachāditāyāṃ śayīta saḥ
tataścaturthe divase śvayathustasya jāyate
aṅgebhyaḥ krimayo bahvyaḥ sūkṣmā niryānti taddine
goviḍbhasmamayīṃ śayyāṃ śodhitāṃ mṛdulāṃ sudhīḥ
adhiśeta pipāsā cecchṛtaśītaṃ jalaṃ pibet
sāyaṃ gavyaṃ śṛtaṃ kṣīraṃ pītvā śiṣyasuhṛdvṛtaḥ
yathāsukhaṃ prasupyācca niśi pañcamaṣaṣṭhayoḥ
ahno vidhirayaṃ kāryo dvikālaṃ pāyayetpayaḥ
saptame divase dehastvagasthisnāyuśeṣitaḥ
māṃsaraktavihīnaḥ syātsomapaḥ prāṇaśeṣitaḥ
sukhoṣṇaiḥ siñcayetkṣīrair gavyairetasya vigraham
śrīkhaṇḍatilayaṣṭyāhvaiḥ piṣṭaistaṃ parilepayet
kṣīrāśī kaṭaśāyī ca kṣaumamayyāṃ śayīta saḥ
aṣṭame'hni nakhaṃ śmaśru tvakkeśā radanā api
patanti sadyojātasya dehavajjāyate vapuḥ
kṣīrāśī syāttu navame'ṇutailābhyaṅgamācaret
snāyātsomalatākalpaṃ kvathitena jalena ca
tatastu navame tvakca sthiratāṃ pratiyāti ca
tathaivaikādaśadinaṃ prārabhya ṣoḍaśaṃ dinam
abhyaṅgaṃ nācaretsnānaṃ somavalkakaṣāyajam
dinātsaptadaśādūrdhvaṃ caturviṃśatikāvadhi
sthiratvaṃ tvagavāpnoti dantā vajranibhojjvalāḥ
sthirā dṛḍhatarāḥ snigdhā jāyante samapaṅktayaḥ
pañcaviṃśattame ghasre ṣaṣṭyannaṃ gopayo'nvitam
bhuñjīta nakharāstasya śukacañcunibhojjvalāḥ
tvagasya jāyate snigdhā nīlotpalasamadyutiḥ
sulakṣaṇātasīpuṣpavaiḍūryāmbudasannibhā
māsād anantaraṃ kuryāttilośīrakacandanaiḥ
piṣṭaiḥ pralepanaṃ paścātpayasā snapanakriyā
rohanti cikurāstasya bhramarāñjanasannibhāḥ
māsasaptadinād ūrdhvaṃ dvitīyāvaraṇasthitiḥ
punastṛtīyāvaraṇe tiṣṭhet siddho muhūrtakam
kuṭīṃ viśedyathāpūrvaṃ balātailājyalepanam
kuryāddinatrayaṃ paścāccatvāriṃśaddinātparam
karīṣabhasmanoddhūlya dehaṃ kalkairvilepayet
ajaśṛṅgītvagudbhūtaiḥ snānaṃ koṣṇajalena ca
candanośīrakarpūrair liptāṅgo mudgadhātrijaiḥ
yūṣaiḥ ṣaṣṭyannam aśnīyāt kṣīraistrimadhusaṃyutaiḥ
ghṛtena vā dvitīye tu vasedāvaraṇe sudhīḥ
divasaṃ pañcakaṃ tatra kiṃcidvātātape sudhīḥ
madhye madhye ca seveta tathaiva daśavāsaram
soḍhavātātapas tasmāttṛtīyāvaraṇaṃ bhajet
ekaviṃśaddinaṃ tiṣṭhan sthirīkṛtamanāḥ samut
tato dvāviṃśatidine dehasiddhiḥ prajāyate
bahirnirgatya ca tadā pūjayedbhairavaṃ purā
gurvagnidvijasiddhānāṃ cetāṃsi parimodayan
sarvatra svecchayā nityaṃ viharedduḥkhavarjitaḥ
varṣāyutaṃ navaṃ divyaṃ vapurdhatte sukāntimat
balaṃ gajasahasrāṇāṃ bhavedasya na saṃśayaḥ
viṣāgnitoyaśastrāstramṛgādibhyo bhayaṃ na hi
brahmalokādilokeṣu vicaret svecchayā sadā
kāntyā dvitīyaścandraḥ syādrūpeṇa makaradhvajaḥ
sarvāhlādakaraḥ śāntaḥ saṣaḍaṅgapadakramān
vedānvetti ca śāstrāṇi bhūlokagatinirjaraḥ
hrasvaśākhāpratānāyāḥ somavallyāḥ samāharet
kāṇḍāndvātriṃśatiṃ svarṇapātre puṇye yathāvidhi
raupye pātre'thavā yojyaṃ dvipalaṃ gopayastathā
somavallīrasaṃ tadvanmelayitvā pibettataḥ
kuṭīpraveśaḥ pathyaṃ ca pūrvavatsamudāhṛtam
aṇimādyaṣṭasiddhiḥ syātsa sākṣādamaro bhavet
athāmṛtalatākalpaṃ vakṣyāmi śṛṇu bhairavi
sākṣātsudhāmṛtalatā vyādhijanmajarāpahā
amṛtāyāḥ śatapalaṃ triprasthaṃ madhuratrayam
cūrṇaṃ lihetkarṣamātramevaṃ saṃvatsarāvadhi
sarvavyādhipraśamanaṃ jīvecca śaradaḥ śatam
atha chinnaruhācūrṇaṃ pañcaviṃśatpalaṃ sitā
dviguṇā ca tavakṣīrī cātmaguptāśvagandhikā
punarnavājyaṃ pratyekaṃ yuñjyāddaśapalaṃ priye
mṛdvīkāṣṭapalā yaṣṭī tataḥ pañcapalā tathā
ekīkṛtya ca tatsarvaṃ snigdhabhāṇḍe vinikṣipet
pakṣamekaṃ dhānyarāśau nidhāya prativāsaram
palaṃ palaṃ prayuñjīta māsaṃ syādvyādhivarjitaḥ
ṣaṇmāsād gṛdhradṛṣṭiḥ syādvarṣaṃ jīvecchatāyuṣam
amṛtāyāḥ śatapalaṃ cūrṇaṃ ṣaṣṭipalaṃ madhu
catvāriṃśatpalaṃ sarpir dvimāsaṃ dhānyarāśigam
pratyahaṃ palamātrāśī māsātsarvagadānharet
divyadṛṣṭiḥ śataṃ jīvenmedhābalamahādyutiḥ
atha vakṣyāmyahaṃ devi kalpaṃ tuvarakasya ca
vṛkṣāḥ paścimavārīśataṭe tiṣṭhanti saṃtatam
taraṅgānilasaṃkṣubdhaśīkārārdritapallavāḥ
varṣartau ca supakvāni tatphalāni samāharet
śoṣayitvātha saṃcūrṇya tilavattailamāharet
athavairaṇḍavattailaṃ prayatnena samāharet
punarvahnau pacettailaṃ yāvadaṃbhaḥkṣayaṃ bhavet
tatkarṣaṃ nikṣipetpakṣaṃ tata uddhṛtya prayatnataḥ
caturbhaktavihīnaḥ san śuddhaḥ karṣaṃ pibetpriye
śaṅkhacakragadāpāṇis tvāmājñāpayad acyutaḥ
mantreṇānena seveta sarvo doṣo vinaśyati
evaṃ pañcadinaṃ sevyamahitāni ca varjayet
māsaṃ mudgarasāśī syātsarvakuṣṭhavivarjitaḥ
tataḥ kṣaudraghṛtābhyāṃ ca lihet ṣāṇmāsikāvadhi
valīpalitahīnaśca jīvedvarṣaśatadvayam
tattailaṃ dinapañcāśaṃ nasyeddhīrakavad dvijaḥ
valīpalitanirmuktaḥ śrutadhārī dṛḍhāṅgavān
jīved dviśatavarṣaṃ ca medhāvī gṛdhralocanaḥ
atha vakṣyāmyahaṃ devi somarājīrasāyanam
saṃgrahettāṃ puṣyaravāvātape śoṣayettataḥ
cūrṇitāṃ koṣṇasalilaiḥ pibetprātarviśuddhaye
tridivaṃ ca tataḥ kṣaudraiḥ karṣamātraṃ lihetprage
māsena rogā naśyanti ṣaṇmāsātsiddhimāpnuyāt
atha bravīmi deveśi vṛddhadārukakalpakam
nāgavallīdalakṣaudraiḥ sadugdhairmṛduromakaiḥ
patrairyutāpi saphalā raktapuṣpā pratānikā
tiktoṣaṇaṃ kāmbuteti mahiṣākhyalatā smṛtā
tulonmitaṃ ca tanmūlaṃ cūrṇitaṃ sarṣapāyutam
dhānyarāśau nyaset pakṣam uddhṛtyonmitakarṣakam
anupeyaṃ ca gokṣīraṃ jīrṇe kṣīrānnabhojanam
vṛddho'pi taruṇo bhūyādvarṣātsarvagadojjhitaḥ
evaṃ dvādaśavarṣāṇi sevetālasyavarjitaḥ
jīvetṣaṭśatavarṣaṃ ca valīpalitavarjitaḥ
vṛddhadārukacūrṇaṃ ca śuddhaṃ śatapalonmitam
vājigandhākandacūrṇaṃ śatatrayapalaṃ ghṛtaiḥ
āloḍya bhakṣayetkarṣaṃ sa jīveccharadāṃ śatam
turaṃgamasamo vege bale dantābalopamaḥ
kāntyā himāṃśusadṛśastejasā bhāskaropamaḥ
śatāvaryāśvagandhā ca gokṣuro vṛddhadārukaḥ
samāṃśamakhilaṃ sarpiryuktaṃ karṣaṃ ca khādayet
saptāhāt kinnaradhvāno vatsarāt siddhibhāgbhavet
vṛddhadārukamūlaṃ ca varīsvarasapeṣitam
karṣaṃ pibedvatsaraṃ yatsa jīveccharadaḥ śatam
vṛddhadārukacūrṇaṃ ca dhātrīsvarasabhāvitam
ekaviṃśatidhā prātarmadhvājyābhyāṃ tu karṣakam
lihedabdaṃ sa jīvecca varṣāṇi ca śatadvayam
yovasāpastadhā jīvennīrujaḥ sa mahānbhavet
godugdhena ca tanmūlaṃ rasaṃ dhātryāśca saṃmitam
pibetsaṃvatsaraṃ yastu sa jīveccharadaḥ śatam
tatsiddhaṃ sarpiraśnīyāt pūrvavatphalam āpnuyāt
punarnavā varī śuṇṭhī māgadhī rajanīdvayam
etatsarvaṃ samaṃ vṛddhadārukaṃ kāñjikānvitam
palaṃ prātaḥ pibeddhīmān dacchadāddhāramācaret
māsātsarvāmayān hanti varṣādāyuḥ śataṃ bhavet
dvīpī śauṇḍī varā viśvaṃ mustamelā samāṃśakam
etatsaṃyojya siddhaṃ taccūrṇaṃ vellarikaṃ bhavet
kṣaudrājyalulitaṃ khādetkarṣaṃ varṣeṇa sidhyati
tatphalaṃ svarasaṃ karṣaṃ ghṛtaṃ kṣaudraṃ ca tatsamam
pibedanu gavāṃ kṣīraṃ māhiṣaṃ vā palonmitam
māsena sarvarogaghnaṃ varṣājjīvecchatāyuṣam
cūrṇaṃ vellarikāmūlaṃ phalaṃ pippalikābhavam
samavellarikāmūlaphalajaiśca rasaistathā
guḍūcīsvarasenāpi bhāvayedekaviṃśatim
śuṣkaṃ ghṛtaplutaṃ bhāṇḍe snigdhe dhānyacaye sthitaḥ
trisaptāhāttaduddhṛtya karṣaṃ prātarlihennaraḥ
varṣādvarṣasahasrāyuḥ sarvarogavivarjitaḥ
atha vyākhyāmyahaṃ devi vajravallīrasāyanam
vajravallīṃ samūlāṃ ca chāyāśuṣkāṃ vicūrṇayet
varā vraṇārimūlaṃ ca pratyekaṃ bhāskaraṃ palam
rogānaśeṣān ṣaṇmāsāddhanyāt saṃvatsarādbhavet
dehasiddhiśca ṣaṇmāsāccūrṇamanyatprakalpayet
tilakṣīriṇikākalpaṃ kathayiṣyāmi śāmbhavi
tilakṣīriṇikāmūlaṃ maunenotpāṭya sādhakaḥ
koṣṇena vāriṇā piṣṭvā prāṅmukhodaṅmukhaḥ pibet
giledvā gulikāṃ kṛtvā kṣīrājyānāśayecchuciḥ
krameṇārdhadvitriniṣkaṃ sevetābdaṃ sa siddhibhāk
daśāhācchukravṛddhiḥ syāttrimāsāt sarvarogajit
ṣaṇmāsātsiddhimāpnoti nātra kāryā vicāraṇā
atha vakṣyāmi deveśi brāhmīkalpamanuttamam
samūlāmuddhared brāhmīṃ prakṣālya salilena ca
ulūkhale kuṭṭayitvā pātre tatra samāharet
juhuyācchāradāmantraistadrasaiśca sahasrakam
arcayitvā gurūnviprānprāśnīta hutaśeṣakam
palamātraṃ tadrasaṃ ca jīrṇe kṣīrānnabhojanam
evaṃ saptadinaṃ sevyaṃ brahmacārī jape rataḥ
medhāvī brahmavarcasvī vāgviśuddhaḥ prajāyate
ūrdhvaṃ saptadinātsevyaṃ prabadhnātīcchayā api
vismṛtānapi vettyeva śrutaṃ śīghraṃ ca dhārayet
dvitīye saptamād ūrdhvaṃ pūrvavattadrasaṃ pibet
sakṛcchrutaṃ ślokaśataṃ sahasramapi dhārayet
evaṃ trisaptadivasaṃ pibed brāhmīrasaṃ śuciḥ
dehād alakṣmīrniryāti vāṇī viśati śāśvatī
bhavetpuṃrūpavāgdevī sarvaśāstrārthavedinī
vedavedāntaviddhīmāñjīvet pañcaśatābdakam
atha bravīmyahaṃ devi kalpamaṅkolabījakam
caturbhiḥ sādhakair dhīrairviśuddhaiḥ śuddhikāṅkṣibhiḥ
samavetaḥ sādhakendraiḥ puṇyarkṣeṣvārabhecca tat
aṅkolamūlaṃ vitṛṇaṃ kṛtvā saṃmārjya śodhanam
tatra liṅgaṃ ca saṃsthāpya tadagre sthāpayedghaṭam
ekasūtreṇa badhnīyālliṅgāṅkolaghaṭān priye
gandhapuṣpādibhiḥ pūjāmaghoreṇa prakalpayet
pratimāsaṃ divā naktaṃ puṣpādi phalitāvadhi
gṛhītvā tatphalaṃ pakvaṃ pūrayettadghaṭaṃ phalaiḥ
yoginībhairavīprītyai mahāpūjāṃ vidhāya ca
ānīya tadghaṭaṃ gehe śoṣayedātape phalam
vituṣāṇi ca bījāni kuryāt tanmukhagharṣaṇam
kuryāttato viśālāsye pātre mṛccūrṇalepanam
ekaikaśaścordhvamukhaṃ ropayedbhujagākṛti
tatastu ṭaṅkaṇaṃ tadvat tattadvaktreṣu lepayet
tatpātraṃ kāṃsyapātre ca sthāpayet tadadhomukham
ātape dhārayeddhīmānpalalaiśca tirodadhet
dine dine cyutaṃ tailaṃ gṛhṇīyāddinapañcakam
tattailaṃ kācakūpyantaḥ sthāpayecca samantrakam
ardhamātrāṅkolatailaṃ dviguṇaṃ tilatailakam
nāsārandhradvaye nasyaṃ jarāmṛtyuvināśanam
sa jīvettriśataṃ varṣaṃ sarvāmayavivarjitaḥ
rogādijalapāśādyair bhramādyaiśca viṣeṇa ca
gatāsūnāṃ nṛṇāṃ nasyaṃ kuryātpuṃśuklamiśritam
mṛtasūtaṃ ca tailaṃ te jīvanti ca na saṃśayaḥ
mṛtasaṃjīvanī vidyā pūrvoktā kathitānaghe
elābhayā vacā kākatuṇḍīphalamaruṣkaraḥ
sahadevī nimbapatraṃ lāṅgalīkandameva ca
samāṃśaṃ śoṣayedyantre pātāle tailamāharet
tattailaṃ nasyamādadyātsaptāhāntaritaṃ priye
evaṃ varṣe kṛte nasye sahasrāyurbhavennaraḥ
nīlikāmūlasaṃyuktaṃ tailaṃ cārdhapalaṃ pibet
vatsarājjāyate siddho valīpalitavarjitaḥ
jīvedbrahmadinaṃ tryabdādvāyuvego mahābalaḥ
bhṛṅgīrasaṃ kṛṣṇajīraṃ prasthaṃ prasthaṃ prakalpayet
nīlotpalaṃ ca madhukaṃ prasthārdhaṃ ca pṛthagbhavet
tilatailaṃ pañcapalaṃ pācayetsarvamekataḥ
tailāvaśiṣṭaṃ tattailaṃ jarā mṛtyuśca naśyati
ardhaniṣkaṃ caikaniṣkaṃ sārdhaniṣkaṃ krameṇa ca
tailapramāṇamityuktam abdāñjīvecchatatrayam
iṣṭikākṣipalaṃ kṣiptvā karṣaikamudakaiḥ pibet
vatsarātpalitaṃ hanti sahasrāyurbhavennaraḥ
sarpākṣī kākamācī ca sahadevī ca bhṛṅgarāṭ
kākatuṇḍīphalaṃ nimbaṃ parṇaṃ vākucibījakam
samūlāṃ devadālīṃ ca brāhmīmūlaṃ phalatrayam
mūlaṃ ca vājigandhāyā nīlakoraṇḍapatrakam
samaṃ samaṃ kanyakāyā dravaiśca paribhāvayet
saptāhaṃ śoṣayeccūrṇaṃ chāyāyāṃ trimadhuplutam
dvikarṣaṃ pratyahaṃ sevyaṃ vatsareṇa jarāṃ jayet
ā candratārakaṃ jīvenmahābalayutaḥ sukham
cāturjātakacoracandanajaladrākṣātugāreṇukaṃ kastūrītagarendukuṅkumajaṭākuṣṭhāśvagandhābdakam
kaṅkolāmaradārucitrakaviṣaṃ dve jīrake saindhavaṃ bhārṅgīgokṣuradevapuṣpamusalīyaṣṭībalāphenakam
raṃbhākandaphalatrayaṃ trikaṭukaṃ jātīphalaṃ vāśakaṃ tālīśaṃ kaṭukīphalaṃ gajakaṇā māṣāmṛtāśarkarā
picchābhṛṅgavidārikāmadanakaṃ bījaṃ ca kacchūdbhavaṃ śālmalyaṅghripunarnavāgaruśatāvaryapyatho dīpyakam
pādāṃśaṃ mṛtamabhrakaṃ ca vijayā tulyauṣadhānāṃ samā sarveṣāṃ sadṛśā sitā ca madhunā cājyena saṃyojitā
jātīcampakaketakādikusumaiḥ seveta saṃvāsitaṃ karṣārdhaṃ niśi dehasiddhidamahākāmeśvaraḥ kāmadaḥ
puṃsāṃ śukravivṛddhidārḍhyakaraṇe kṣīrānupānaṃ hitaṃ śālmalyaṅghrijalānupānam athavāpyanyacca yacchukralam
prauḍhānāṃ sudṛśāṃ sukhātisukhado vaśyo mahādrāvakaḥ saṅge bhaṅgurakāmakautukarasaḥ krīḍākalāmodadaḥ
saṃbhoge sthavirāgniyoṣiti made yūnāṃ smare darpahā nityānandanidānam ādipuruṣair apyāhitāsvādanaḥ
vācāṃ siddhikaraḥ prakṛṣṭakavitāsaṃdarbhasaṃpādanaḥ saukhyārogyaviśeṣayauvanakalāsāmagryasaṃdhāyakaḥ
vṛddhatvaṃ harate balaṃ ca kurute mṛtyuṃ nirasyetparaṃ vyādhivrātam apākaroti kurute kāntiṃ nayatyārjavam
yogābhyāsavidhau ratasya sulabhā siddhiṃ vidhattetarām aṃhaḥ saṃtatisaṃhṛtiṃ kalayate strīṇām apatyapradaḥ
rogāṇāṃ nicayaṃ kṣayaṃ kṣapayati kṣipraṃ mahārudgaṇaṃ vyāhanti śvasanaṃ layaṃ gamayate chinte ca kāsodayam
durnāmāni ca ṣaḍbhinatti harate sarvārtirogolbaṇaṃ mehaughaṃ ca lunāti śoṇitadaraṃ vidhvaṃsate sevanāt
kṣīṇe poṣamupādadhāti vipulaṃ pūrṇātijīrṇojjvalaṃ mandāgniṃ grahaṇīṃ nikṛntatitarāṃ doṣānaśeṣānapi
śreṣṭhaḥ sarvarasāyaneṣu viduṣāṃ bhogārthināṃ yogināṃ siddhiṃ samyagihātanoti vapuṣaḥ saṃsevanād anvaham
mahāvṛkṣādikalpeṣu prokteṣveteṣu sādhakaiḥ
eṣa sādhāraṇo yogaḥ kartavyaḥ siddhikāṅkṣibhiḥ
guñjāmātraṃ śuddhasūtaṃ vābhrakaṃ vā paṇadvayam
kāntalohaṃ tathaivopayojayed bhakṣayennaraḥ
rasābhralohayogena sadyaḥ siddhimavāpnuyāt
jīvahīno yathā deho gandhahīnaṃ prasūnakam
tathaiva mūlikākalpā rasahīnā na siddhidāḥ
tasmādrasena sahitāḥ sadyaḥ siddhipradāyakāḥ
mahānīlīrasaṃ prasthaṃ prasthaṃ bhṛṅgarasaṃ priye
dhātrīphalarasaṃ prasthaṃ kākatuṇḍīphalodbhavam
prasthaṃ kaṣāyatilajaṃ tailaprasthaṃ ca gopayaḥ
āḍhakaṃ yojayetsarvaṃ kākatuṇḍīphalaṃ palam
tripalaṃ cāmalaṃ bhṛṅganīlīpatrarajaḥ palam
piṣṭvā tasmin kṣipet sarvaṃ pacenmandāgninā priye
tailāvaśiṣṭaṃ vipacettato vastreṇa śodhayet
tailenānena cābhyajya śiro'bhyaṅgaṃ samācaret
pratyahaṃ karṇapūraṃ ca evaṃ kuryādrasāyanam
keśā bhramarasaṅkāśāḥ śrotraṃ digantapāṭavam
jatrūrdhvarogā naśyanti tathā pādahitaṃ bhavet
candanāgarukarpūrakastūrīkuṅkumaṃ tathā
uśīradvayakaṅkolajātīphalalavaṅgakam
nalikānaladāspṛkkāturuṣkasthāṇulocanam
hareṇustagaraṃ lākṣā nakhaṃ sthauṇeyakaṃ murā
naladāmalakaṃ kuṣṭhaṃ corakaṃ kaṭukīphalam
prapauṇḍarīkaṃ kharjūraṃ padmakaṃ jātipattrikā
śaileyaṃ dhātakīpuṣpaṃ saralaṃ cailavālukam
pūgīphalaṃ saptaparṇaṃ tathā tāmalakaṃ priye
ekaikaṃ karṣamātraṃ syātprasthaṃ tailaṃ ca gopayaḥ
āḍhakaṃ tatpacetsarvaṃ tailaśeṣaṃ samāharet
tasmin mṛgāṇḍaṃ kastūrīṃ karpūraṃ kuṅkumaṃ kṣipet
pṛthakkarṣaṃ ca jātyādikusumair vāsayedbudhaḥ
tenābhyaṅgam adhaḥkāye kuryād daurgandhyanāśanam
aśītivarṣadeśīyo 'pyasau syāt ṣoḍaśābdakaḥ
kāminīlokakandadarpaḥ subhagaḥ śuklavṛddhimān
yoṣicchataṃ ca ramate sa jīveccharadaḥ śatam
athodvartanamākhyāmi valīpalitabhañjanam
sūtaṃ gandhaṃ samaṃ mardyaṃ stanadugdhena yoṣitaḥ
muṇḍikā meghanādaśca viṣṇukrāntā munistathā
sarpākṣī ca dravairāsāṃ dinamekaṃ vimardayet
etaddaśaguṇaṃ kṣārastilasya ca yavasya ca
etatsarvaṃ samadhvājyamanenodvartanaṃ vapuḥ
valīpalitanāśaḥ syād varṣāt triśatavatsaraḥ
jīveddivyavapur bhūtvā sādhako nātra saṃśayaḥ
sanālamutpalaṃ sūtaṃ saptāhaṃ parimardayet
ātmīyaśivatoyena tataścāṅgaṃ vimardayet
vatsarājjāyate siddhiḥ pūrvavad divyavigrahaḥ
śivāṃbhasā ca sūtendraṃ brahmadaṇḍīyamūlakam
mardayetsaptadivasaṃ samyagdevi vimardayet
vatsarājjāyate siddhiḥ pūrvavaddivyavigrahaḥ
kaṭutailena surabhiṃ bhāvayeddinasaptakam
palārdhaṃ bhakṣayennityaṃ varṣād vajravapur bhavet
triśatāyuḥsvarṇavarṇo valīpalitavarjitaḥ
samadhvājyaṃ kuṣṭhacūrṇaṃ karṣaṃ prātarlihennaraḥ
śatapuṣpasugandhāṅgo jīvedvalivivarjitaḥ
kākatuṇḍīphalaṃ kāntacūrṇamāmrāṇḍatailakam
āloḍya bhāṇḍe nikṣipya māsaṃ dhānyamaye kṣipet
uddhṛtya lepayecchīrṣaṃ nasyakarmāmunā bhavet
tryahāt keśāḥ sunīlāḥ syuḥ ṣaṇmāsāt keśarañjanam
harītakī niṣkamekaṃ dvipalaṃ kāntacūrṇakam
palamekaṃ nāgacūrṇamamladadhnā pramardayet
abhyakto nikṣipenmūrdhni mardayennāḍikārdhakam
eraṇḍapatraiḥ saṃveṣṭya punarvastreṇa bandhayet
snāyātpunaśca tridinaṃ pūrvavatkeśarañjanam
samūlau nīlikābhṛṅgāvayaścūrṇaṃ varāsamam
cūrṇameḍakamūtreṇa dinamekaṃ ca bhāvayet
snānādi pūrvavatkṛtvā pūrvavatkeśarañjanam
nistvagguñjāphalaṃ cailā devadāru ca kuṣṭhakam
samaṃ cūrṇaṃ bhṛṅgarasair bhāvyam ekadinaṃ priye
anyaccūrṇaṃ tailaṃ pacenmṛdvagninā budhaḥ
yasya tailaghṛtābhyaṅgātkeśā bhramarasannibhāḥ
hastidantasya dagdhasya samabhāgaṃ rasāñjanam
chāgīdugdhena saṃpeṣya lepanātkeśarañjanam
kṛṣṇamṛttriphalābhṛṅgarasāyaścūrṇakaṃ samam
āloḍyainaṃ samaṃ bhāṇḍe māsamekaṃ nirodhayet
tallepāccikurāḥ kṛṣṇā bhaveyuḥ pañcamāsataḥ
dhātrīphalaṃ japāpuṣpaṃ kiṭṭaṃ piṣṭvā ca mūrdhani
lepayettridinaṃ tena keśāḥ syur bhramaropamāḥ
cūrṇaṃ sindūrasadṛśaṃ tayostulyā ca sāṃbraṇiḥ
piṣṭvāṃbhasā pralepena tatkṣaṇāt keśarañjanam
gorocanaṃ kṛṣṇatilān śatapuṣpāṃ śivāṃbunā
kākamācīmidaṃ sarvamayaḥpātre vimardayet
tenaiva divasādūrdhvaṃ keśarañjanamuttamam
cūrṇaṃ siddhārthakaṃ sarjo yavakṣāraṃ ca kāñjikaiḥ
nāgapuṣparasaiḥ peṣyaṃ lepanaṃ keśarañjanam
kadalīkandacūrṇaṃ ca sindūrāṅgārakau tathā
rasairjambīrajair lohamuṣṭyāyaḥpātrake piṣet
dinaikalepanāttena keśānāṃ rañjanaṃ bhavet
kāsīsaṃ nīlikāpatraṃ dadhibhṛṅgarasastathā
samāṃśaṃ lohacūrṇaṃ ca lepanātkeśarañjanam
nāgadaṇḍena patrāṇi koraṇṭasya ca mardayet
dinatrayaṃ ca tallepāt keśāḥ syur bhramaropamāḥ
varā bhṛṅgī cūtabījaṃ mṛṇālaṃ ca priyaṅgukam
nīlī niśā lohanāgau cūrṇitā niṃbatailakaiḥ
kāntapātre loḍayitvā māsamekaṃ vibhāvayet
tena liptāḥ kacāḥ kṛṣṇā rañjitā bhramaropamāḥ
tilāḥ kṛṣṇāḥ kākamācībījāni samabhāgataḥ
tattailayantrato grāhyaṃ tena syātkeśarañjanam
karṣaṃ japārasaḥ kṣaudraṃ saptāhaṃ nasyamācaret
tadūrdhvaṃ rañjayet keśān sarvanasyottamo hyayam
bhṛṅgarājarasaiḥ piṣṭvā triphalāṃ lohacūrṇakam
tailam etatsamaṃ yojyaṃ tathā bhṛṅgarasaiḥ punaḥ
mṛdvagninā pacetsarvaṃ tailaśeṣaṃ yathā bhavet
snigdhabhāṇḍe ca tattailaṃ māsaṃ bhūmau vinikṣipet
tailena lepayecchīrṣaṃ kāravallīdalaiḥ purā
veṣṭayettattu vastreṇa nivāte kṣīrabhojanam
kṣālayet triphalākvāthaiḥ kuryāt saptadinaṃ priye
kapālarañjanaṃ kuryād yāvajjīvaṃ na saṃśayaḥ
śriyālīkākatuṇḍyāśca bījaṃ nirguṇḍikārasaiḥ
japāpuṣparasair bhāvyaṃ pṛthak dinacatuṣṭayam
pātālayantre tattailaṃ pātayettena lepanam
kuryānmūrdhni ca gandharvapattraiśca pariveṣṭayet
vastreṇa ca tato vātaśūnyadeśe vasansudhīḥ
kṣīrāśī kāñjike snānaṃ kuryātsaptadinaṃ tviti
keśā bhramarasaṅkāśā yāvajjīvaṃ na saṃśayaḥ
jalamaṇḍanikākākamācībhṛṅgāḥ samāḥ samāḥ
piṣṭvā tailaṃ pacetsūpaṃ punastailena lepayet
mūrdhānaṃ lepayettena saptāhaṃ keśarañjanam
snānabhojanaśayyāṃ ca pūrvavatparikalpayet
varābhṛṅgarasaiḥ piṣṭvā kāntapātre vilepayet
avāṅmukhaṃ viniṣṭhāpya prātastaṃ bhṛṅgarāḍrasaiḥ
punaḥ piṣṭvā lihecchīrṣaṃ kṣālayet triphalāṃbunā
ekaviṃśaddinaṃ kuryāt pūrvavat phalam āpnuyāt
garalaṃ kṛṣṇajīraṃ ca piṣṭvā ruddhvā ca tanmukham
gṛhāṅgaṇe paṅkile ca khanitvā sthāpayet sudhīḥ
ṣaṇmāsāt taddravībhūtaṃ kṛṣṇaṃ sādhu samuddharet
śiromadhye kṣipet karṣaṃ pūrvavad veṣṭanādikam
ā janma rañjayetkeśāṃstacca kāpālarañjanam
bhṛṅgī nīlī varā kṛṣṇāyasaṃ madanabījakam
koraṇṭakusumaṃ cūrṇamarjunasya tvacodbhavam
ambhojamūlaṃ jambvāśca tatsarvaṃ ca samāṃśakam
lohabhāṇḍagataṃ kuryātpakṣaṃ bhūmau vinikṣipet
haredbhāṇḍagataṃ kalkaṃ kalkāttailaṃ caturguṇam
tailāccaturguṇaṃ bhṛṅgarasas tasmāccaturguṇaḥ
varākvāthaḥ sarvamidaṃ mandavahnau vipācayet
tailāvaśiṣṭaṃ vipacet tatpiṣṭvāyasapātrake
nikṣipecca parīkṣārthaṃ kākapakṣaṃ vilepayet
tailena yadi kṛṣṇaṃ tadauṣadhaṃ siddhidaṃ bhavet
sādhako māsam ekaṃ tu tasminpātre vipācitam
tena liptāḥ kacāstasya ṣaṇmāsādbhramaropamāḥ
ciñcāśvatthapalāśānāṃ vāsāyāśca dravairmuhuḥ
drutaṃ pātragataṃ nāgaṃ cālayed bhasmatāṃ vrajet
tāvat pacennāgabhasma palaṃ lohasya cūrṇakam
dvipalaṃ ca varācūrṇaṃ tripalaṃ dāḍimatvacaḥ
palaṃ caitatsarvasamaṃ kāñjikaṃ lohabhājane
loḍayet pācayet kiṃcit kṣaṇaṃ tallohapātrake
ātape dhārayed bhṛṅgakoraṇṭarasabhāvitam
ekaviṃśaddinaṃ bhāvyaṃ bhūyo bhūyo dravaṃ dravam
tenaiva liptāścikurāḥ piñchatāpiñchasannibhāḥ
kacarañjanayogeṣu kathitākathiteṣu ca
niśi lepaṃ tathairaṇḍapatraiśca pariveṣṭanam
prātaḥ snānamidaṃ karma sarvasādhāraṇaṃ smṛtam
śmaśāne salile mārge gṛhe devālaye tathā
malamūtrayutasthāne grāme goṣṭhe taroradhaḥ
chāyāyāṃ ca viṣaprāye kuśīte cānyabādhite
evaṃprāyeṣu deśeṣu na grāhyā siddhamūlikā
araṇye parvate tīre nadyā tapavane śucau
śilāsaṅgiśucikṣetre siddhakṣetre 'bdhirodhasi
śrīparvate himagirau taṭāke vijane hrade
gṛhṇīyānmūlikā jātā dehasiddhipradāyikāḥ
sarveṣāṃ siddhamūlānāṃ rakṣābandhanakarmaṇi
khananeṣūtpāṭaneṣu grahaṇeṣu krameṇa vai
kathyante manavo divyāḥ sarvasādhāraṇāḥ smṛtāḥ
pūrvedyureva susnātaḥ kṛtadantaviśodhanaḥ
anuliptaḥ śuddhavastro hṛṣṭaḥ saṃyatamānasaḥ
maunī gandhākṣatopeto rakṣābandhanasūtritām
pūrvam anveṣitāṃ gatvā mūlikāṃ sveṣṭadāyikām
vitṛṇaṃ paritaḥ kṛtvā khātvāmbu pariṣecayet
gandhapuṣpākṣataiḥ pūjāṃ kṛtvā sūtreṇa bandhayet
samantrakaṃ sādhakendraḥ sopavāso jitendriyaḥ
atraiva tiṣṭha kalyāṇi mama kāryakarī bhava
mama kāryakarī siddhā tataḥ svargaṃ gamiṣyasi
oṃ hrīṃ namaste 'mṛtasambhūte balavīryavivardhini balamāyuśca me dehi pāpaṃ me jahi dūrataḥ
hrīṃ phaṭ
anenaiva tu mantreṇa tridhā sūtreṇa veṣṭitam
rakṣāṃ badhnīta tāṃ spṛṣṭvā japedaṣṭottaraṃ śatam
tataḥ prātaḥ samutthāya kṛtvā nityavidhiṃ śuciḥ
mūlikāṃ tāṃ samāsādya gandhapuṣpākṣatādibhiḥ
sarvopacāraiḥ sampūjya baliṃ dadyāt sahetukām
samantrakaṃ khaneddhīmānmantro 'yamapi kathyate
yena tvāṃ khanate brahmā yena tvāṃ khanate bhṛguḥ
yenendro varuṇo viṣṇustena tvāmupacakrame
tvāmevāhaṃ khaniṣyāmi mantrapūtena pāṇinā
evaṃ samprārthayitvādau paścānmantraṃ samuccaret
oṃ śrīṃ hrīṃ taṃ amṛteśvari ehi ehi mama sakalasiddhiṃ kuru huṃ phaṭ
anenaiva tu mantreṇa nikhanet siddhimūlikām
atha tūtpāṭayettāṃ tu prāñjaliḥ prārthayediti
mā utpate mā nipate mā ca te cānyathā bhavet
oṃ hrīṃ caṇḍa huṃ phaṭ svāhā
utpāṭayedanenaiva mantreṇa parameśvari
acchinnamūlāmādāya śuddhavastrābhiveṣṭitām
kṣiptvā paṭalikāyāṃ ca svaveśmani śucisthale
nicaye hṛṣṭamanasā nidadhyāt pāraṇaṃ tataḥ
oṃ namo bhairavāya mahāsiddhipradāyakāya āpaduttaraṇāya huṃ phaṭ
anenaiva tu mantreṇa gṛhītvā gṛhamānayet
atha prītamanā devī papraccha parameśvarī
śrībhairavī
ādibhairava deveśa sṛṣṭisthityantakāraṇa
sarvajña śiva lokeśa tvatprasādānmayā vibho
rasāyanāni divyāni śrutāni vividhāni ca
susādhyaṃ sulabhaṃ divyaṃ sadyaḥ pratyayakāraṇam
bālastrīṣaṇḍhavṛddhānāṃ rogārtānāṃ viśeṣataḥ
yogyaṃ rasāyanārhāṇāṃ brūhi deva kṛpānidhe
tataḥ smerānanāmbhojo bhairavo bhavabhairavaḥ
śrībhairavaḥ
śṛṇu devi pravakṣyāmi sarvayogyaṃ sukhaṅkaram
pāvanaṃ sulabhaṃ cāntarbahiraṃhovināśanam
yasmājjaganti jātāni prāṇāḥ prāṇabhṛtāmapi
trāyate viśvamakhilaṃ sarvadevātmakaṃ priye
tridoṣaśamanaṃ saukhyaṃ pathyaṃ sarvarasādhikam
ṣaḍjīvanādiguṇayugrasayuktaṃ balapradam
jīvanaṃ ca balaṃ prāyaḥ prāṇināmagnimūlakam
tasyāgnirindhanaṃ toyaṃ tasmāttoyaṃ pibedbudhaḥ
vaidyuto bāḍavo vahnirjāṭharaśca trayo'gnayaḥ
abindhanāḥ syuranyeṣāṃ kāṣṭhādīnīndhanāni hi
tasmāddevi śivaṃ vacmi śṛṇu toyarasāyanam
pūrayennūtanaghaṭe prātaḥ śodhyaiśca vāribhiḥ
gāṅgeyairvātha nādeyais tāṭākairvāpi sārasaiḥ
kaupairvā cāpi vai gharmairvārṣikairvā yathābhavaiḥ
tadghaṭaṃ sthāpayenmañce divyabhāskararaśmibhiḥ
naṣṭadoṣaṃ niśāyāṃ ca candrāmṛtakarāplutam
elośīrakakarpūracandanairadhivāsitam
pāṭalīketakījātimallikotpalavāsitam
uśīratālavṛntena toyasiktena mandrataḥ
muhurmuhurvījitaṃ tu haṃsodakamudāhṛtam
anurādhodayātpūrvaṃ nāspṛṣṭamalamūtrakam
pibettoyaṃ tataḥ kuryānmalamūtravisarjanam
sandhyāvandanakarmādi kurvansvecchāśano bhavet
ekābdabālako nityaṃ pibettoyaṃ palaṃ palam
evaṃ ṣoḍaśavarṣāntaṃ pratyabdaṃ ca palaṃ palam
vardhayet kramaśo dhīmānpalaṣoḍaśikāvadhi
ṣoḍaśābdātparaṃ sevyaṃ ṣoḍaśaprasṛtaṃ jalam
evaṃ viṃśativarṣāntaṃ nityaṃ seveta sādaram
anena vyādhayaḥ sarve vinaśyanti na saṃśayaḥ
jīvedvarṣaśataṃ buddhibalendriyasukhānvitaḥ
prasṛtaṃ ca pibedaṣṭapalaṃ dīrghāyuṣāya ca
yathā vahnibalaṃ toyaṃ tryahādvā pañcavāsarāt
saptāhādvā kramātprājñaḥ prasṛtaṃ prasṛtaṃ tathā
punastu kuḍavaṃ vāpi vardhayettacchanaiḥ śanaiḥ
ṣoḍaśaprasṛtaṃ yāvattāvatsevyaṃ tataḥ param
yathā yathāmbuno vṛddhistathā doṣaḥ praśāmyati
ṣaṇmāsaṃ vā vatsaraṃ vā vādyantaṃ vā pibejjalam
yathā vṛddhistathā hrāso yāvacculukamātrakam
upavāsaṃ divā rātrau pathyāśī tatparityajet
ātyantike ca vyāyāme sati vāñjalimātrakam
pādamardhaṃ tripādaṃ vā yathā sevāñjaliṃ pibet
madhvājyatailadugdhājyajalādyanyatamair yutam
hanyācchīghraṃ vātarogamathavāsyasthabheṣajaiḥ
tattadrogopaśamanaṃ bhakṣayitvā ca bheṣajam
tato jalaṃ vā prapibenmuhūrte vā gate sati
jīrṇe vā salile sevyaṃ bhojanānte'thavā niśi
jvarādiroge saṃjāta upavāso bhavedyadi
pibed ardhaṃ ca pūrvasmāllaghvāhārī yathāsukham
upavāso vratārthaṃ cet tatkṣīraṃ vā palaṃ niśi
rātrāvabhojanaṃ devi jaṭhare vāri śuṣyati
ardhaṃ vā prāñjaliṃ vāri pibennityaṃ prayatnataḥ
sarvatrāhārasatvāgnisāmyaṃ vāri pibetsudhīḥ
viṇmūtrotsarjanaṃ brāhmānmuhūrtātpūrvato yadi
tataḥ pītvaiva salilaṃ viṇmūtraṃ ca visarjayet
vāri pūtaṃ viṣaṃ tvalpaṃ viṇmūtrotsarjanātparam
ajñātavele rātrau cetpibettoyaṃ punaḥ prage
pādaṃ vātha caturthāṃśamañjaliṃ vā pibejjalam
godhūmaṣaṣṭiśālyannaṃ yavajāṅgalajāmiṣam
gavyaṃ sarpirdadhi kṣīramudaśvinnavanītakam
madhvikṣudāḍimadrākṣāmocakharjūraśarkarāḥ
sahakāraphalaṃ dhātrī nālikerajalaṃ navam
kūṣmāṇḍālāburunimbapatraphalāni ca
patrapuṣpaphalaṃ śigrormudgayūṣarasau kṛtau
suniṣaṇṇakagoraṇṭī jīvantīdvayakaṃ tathā
rājavṛkṣakaśothaghnī cillī vāpi laghucchadā
śatāvarī taṇḍulī ca matsyākṣī ca vidārikā
upodakī ca vārttākī kāravallīphalāni ca
laghukośātakī lakṣmī paṭolaṃ tālamūlakam
mocāyāḥ kusumaṃ daṇḍaphalāni kṣudradantikā
sadāphalaṃ ca matsyāṇḍī śṛṅgaveraṃ ca saindhavam
phalapūrāmlakaṃ pakvadhātrīphalam alarkakaḥ
vāyasī kuntalī caiva vasukanyālikā tathā
kustumbarī ca sarasī śārṅgerī cakramardakaḥ
maṇḍūkaparṇī pālakyāḥ patraṃ gāṅgerukaṃ tathā
ākhukarṇī kāsamardapatraṃ gāṅgerukaṃ tathā
saṃskārārthaṃ ca kaiḍaryasaindhavoṣaṇajārakāḥ
sarve'pi madhuraprāyāḥ svāduśītāḥ sukhapradāḥ
katakasya ca pathyāyāḥ śalāṭuṃ lavaṇāktakam
nīlotpalābjayor nālapuṣpaśālūkakesarāḥ
snehayuktaṃ bhajetsnānaṃ śvetāmbaradharaḥ śuciḥ
kastūrīcandanahimakarpūrair anulepanam
mandānilaṃ puṣpamālyaṃ kaumudīratnabhūṣaṇam
pathyaṃ rucyaṃ jalīyaṃ ca svāduprāyaṃ ca sadravam
ghṛtakṣīrayutaṃ bhaktaṃ bhuñjītodakasevakaḥ
tāmbūlacarvaṇaṃ kuryāt sakarpūraṃ sukhāsanam
nārikelajalaṃ sāyaṃ niśi kṣīraṃ saśarkaram
śālmalī tūlaśayyā ca niśi nidrā yathāsukham
ūnātimātraviṣṭambhivibandhyuṣṇakharāṇi ca
rūkṣāhṛdyasthiragurupicchilākālabhojanam
kulmāṣabṛhatīcoṣadvayālābunirūḍhakam
kulutthayūṣakāliṅgaguñjāvṛkṣaphalaṃ tathā
palāṇḍu laśunaṃ sarvakandaṃ siddhārthakaṃ tathā
ajāṅgalaṃ palaṃ matsyaṃ kiṃcitkṣīrānnabhojanam
anuktaśākamannaṃ ca phalaṃ kṣīrayutaṃ palam
sarvakṣīrayutānsarvānrasānamadhurānapi
tilatailaṃ ca tatkalkam etaiḥ saṃyuktam auṣadham
bahubhāṣyātapachāyāsamacintādhvaroṣaṇam
śokavāhanabhītiś cālasyātyantarataṃ tathā
mūrdhni bhāravahaścāṃbhastaraṇaṃ copavāsakam
vyāyāmerṣyādivāsvāpo niśi jāgaraṇaṃ tathā
purovāto himaṃ dhūlirvātaprāyasthalaṃ tathā
dhūmaprāyagṛhaṃ talpaṃ kārpāsaparikalpitam
agniḥ śramāmbujananaṃ tathoṣṇāmbaradhāraṇam
kauśeyadhāraṇaṃ tūrvostāḍanaṃ kaṭhināsanam
uṣṇālayakṣārakūpasalilaṃ kaṭutiktakau
amlaḥ kaṣāyatiktaśca rāmaṭhaṃ ca virūkṣakam
madirā ca vasā majjā mūtraṃ duṣṭajalāni ca
madaṃ śītamanārogyaṃ bhojanaṃ tailavarjitam
abhyaṅgaṃ kāñjikaṃ śītaṃ rogābhāve kaṣāyakam
vidāhi śoṣaṇaṃ mūrdhni snānamapyuṣṇavāribhiḥ
kāraṇaṃ doṣakopānāṃ nindyamanyadvivarjayet
svasthaḥ pītvā sukhāsīnaḥ salilaṃ vāgyataḥ śuciḥ
visarjayenmalaṃ mūtraṃ tāmbūlādīṃśca varjayet
yāvajjalaṃ pibettāvanmūtraṃ niryāti cet tadā
jalaṃ jīrṇaṃ vijānīyādauṣadhena vinā yadā
nirgacchetsalilaṃ pītaṃ tadā svasthataro mataḥ
nirgate pītasalile niḥśeṣe kṣutprajāyate
tailābhyaṅgaṃ tataḥ kuryādvihitaṃ pathyamācaret
parihāraṃ vinā rogā jāyante nāvicārataḥ
śramaḥ klamaśca vamanaṃ śirastodaḥ śirobhramaḥ
salilastambhaśoṣau cābhiṣyando vegarodhanam
gulmodāvartakau vahnisadanaṃ gātrabhañjanam
todo bastau mehane ca vakṣaṇe hṛdi locane
jaṅghodveṣṭanakaṃ śvāso bhuktidveṣastvarocakaḥ
aśmarī pīnasaḥ kāsastvatisāraśca dustaraḥ
sakṛdambhoviśoṣaś ced rūkṣāyāsādikarmabhiḥ
sa doṣo na tu vijñeyo doṣastaṃbho'sakṛdyadi
prapīte salile stabdhe cikitsātra vidhīyate
kūṣmāṇḍapatrair udaraṃ bastiṃ cācchādayetsudhīḥ
mūtramocanakṛllepaṃ vidadhyājjalamuktaye
yadvājyadhātrīliptāṅgasnānaṃ kuryādrasāyanam
saguḍaṃ vā pibetkṣīraṃ takraṃ vā śarkarānvitam
nālikerodakairvāpi sasitorvārubījakam
kaṣṭājjīrṇaṃ jalaṃ yasya bhukteḥ prāk sarpir ādadet
yadvā tiṣṭhecciraṃ cāpsu snāyāddhātryādibhirhimaiḥ
yadvā stabdhe jale pīte svāduśītairviśodhayet
kṛṣṇāmadanasindhūtthaiḥ kalkairmadhuyutairvamet
pathyācūrṇaṃ nālikerajalaiḥ pītvā virecayet
yadvā trijātakavyoṣakrimighnāmalakābdakaiḥ
trivṛtsarvasamā yojyā hyetatsarvasamā sitā
sakṣaudragulikāṃ kṛtvā lihedambhovimuktaye
rātrau varā sevitā cetsarvadoṣavināśinī
nābheradhaścārdrapaṭaṃ kṣaṇamātraṃ nidhāpayet
avagāhena śītāmbho mūrdhni vā śītavāri ca
nikṣipedathavā sārdrasikatātalpaśobhite
dhārāgṛhe vā cāsīta trapusorvārubījakam
varīdrākṣāmbunā peyaṃ vā tu kāśmīrajaṃ vṛṣam
drākṣārasena vā peyaṃ karkaṭībījakāni ca
taṇḍulakṣālanajalairmadhukaṃ vātha śarkarām
sadrākṣaṃ ca guḍaṃ dārvīṃ taṇḍulodakayogataḥ
yadvā dhātrīphalarasairgostanīṃ śarkarānvitām
varīṃ vā śarkarāyuktāṃ drākṣāṃ vā mastunā saha
jalena vā guḍaṃ peyaṃ nālikerajalena vā
tugākṣīrībhavaṃ kalkaṃ vāpi karkārubījakam
kalpaṃ vā tāmalakyāśca mūlaṃ vā yaṣṭikalkakam
piśācakadalīpakvaphalaṃ kṣaudrasitānvitam
nālikerajalairvāpi takrairvā mastunāpi vā
rambhākandajalairvāpi kṣīrairvāmalakīrasaiḥ
yad vāmṛtārasair vāpi kūṣmāṇḍasvarasena vā
dāḍimasya rasairvāpi tvabhīrośca rasaistathā
alābośca rasairvāpi pibedelāṃ saśarkarām
kadalīkandayaṣṭyāhvaśvadaṃṣṭrāśca kaśerukāḥ
tṛṇapañcakamūlāni śukrā caiva śatāvarī
eteṣāṃ kadalīkandapramukhānāṃ kaṣāyakam
sakṣaudraṃ sasitaṃ vāpi peyaṃ jalavimuktaye
evaṃ brāhme muhūrte yatpītaṃ vāri rasāyanam
doṣān aśeṣān śamayed rogānapi vināśayet
raktavātaṃ ca vātāṃśca hṛdrogaṃ śvāsakāsakam
raktapittaṃ ca pittāni grahaṇīchardyarocakān
kṣayamūrcchākuṣṭhamehamohagaṇḍārbudān gadān
gulmaplīhāśmarīśūlānāhājīrṇaviṣūcikāḥ
krimiṃ pāṇḍuṃ kāmilāṃ ca halīmakavisarpakāḥ
vraṇaṃ ca śvayathuṃ śvitramagnisādaṃ tridhā viṣam
jatrūrdhvaguhyakān rogān apasmāraṃ ca vibhramam
jvarān ādhmānajaṭharamūtrāghātagudāṅkurān
valīpalitanirmukto jīvettriśatavatsaram
sthiradhīrbalavāndhīraḥ kāntaḥ kāntāmanobhavaḥ
nāsāpuṭābhyāṃ salilaṃ yastu prātaḥ pibennaraḥ
śuktimātraṃ pratidinaṃ pathyāśī vijitendriyaḥ
indriyāṇāṃ paṭutvaṃ ca valīpalitanāśanam
śatāyuṣyam avāpnoti nāsārandhrarasāyanam
śrībhairavī
bhagavan tvatprasādena nityācārakramaḥ śrutaḥ
svāminnaimittikācāraṃ śrotuṃ vāñchāsti me vada
śrībhairavaḥ
tacchṛṇu tvaṃ mahādevi brūmi naimittikīṃ vidhim
kālādhīnaḥ sa tu bhavedanapāyo'mitaḥ sadā
anādinidhanaḥ sūkṣmaḥ sthūlo vyāptaḥ sadātanaḥ
brahmādayaśca sūryādyā mahābhūtādayaḥ pare
kālānusāriṇaḥ sarve prayatne kālarūpiṇaḥ
kālādeva hi jāyante līyante tatra sarvadā
yaḥ kālaḥ so'hameveti tvaṃ ca kālapravartinī
tasmājjanmabhṛtāṃ janmanidhanāya nivedyate
avibhājyo hi kālo'yaṃ tathāpi pravibhajyate
tīkṣṇasūcyābdapatraṃ tu yāvatkālena bhidyate
sa kālo lava ityuktastruṭī triṃśallavair bhavet
tadyo'yaṃ syāttruṭiḥ kālo mātrā syāttaddvayānvitā
dṛkpakṣmaṇoḥ parikṣepaḥ sa tu mātrā praśasyate
mātrāṣṭādaśabhiḥ kāṣṭhā kāṣṭhātriṃśadyutā kalā
kalātriṃśatkṣaṇaḥ proktaḥ kṣaṇaiḥ ṣaḍbhiśca nāḍikā
nāḍīdvayaṃ muhūrtaḥ syāttaiścaturbhiśca yāmakaḥ
yāmaiścaturbhir divasastathā rātrirbhavetpriye
evaṃ divāniśaṃ kiṃ tu pūrvāhṇo daśa nāḍikāḥ
madhyāhne daśa nāḍī syādaparāhṇastathaiva ca
pūrvarātraṃ cārdharātraṃ tathaivāpararātrakam
divasaiḥ pañcadaśabhiḥ pakṣaḥ syācchuklasaṃjñakaḥ
dvitīyaḥ kṛṣṇapakṣaḥ syāddvābhyāṃ māsastu jāyate
māsābhyāmṛtusaṃjñā syādṛtubhyāṃ kālasaṃjñakaḥ
ṛtutrayaṃ syādayanaṃ dvābhyāṃ saṃvatsaro bhavet
aṣṭādaśaprakāreṇa kālastasmādvibhajyate
māghādimāsāḥ kramaśo bhavanti śiśirādayaḥ
śiśiraśca vasantaśca grīṣmo varṣā śaraddhimaḥ
ṛtavo dakṣiṇaṃ teṣāṃ kathayāmi śṛṇu priye
tatra sūryo diśaścaiva himānīkaluṣīkṛtāḥ
dhūmadhūmrarajomando vāyuḥ śītaprabodhanaḥ
romāñcakārī kaubero lavalyaḥ puṣpitāstadā
puṃnāgalodhraphalinīpuṣpāmoditaṣaṭpadāḥ
gajavājīgomahiṣīkākājādyāśca garvitāḥ
saritprāleyapaṭalasaṃchannaśakunādayaḥ
soṣṇabāṣpajalāḥ kūpāḥ paśya haimantike ṛtau
evaṃ hi śiśire kāle cayaṃ yāti kaphaḥ svataḥ
vasante vimalā dikkāḥ sūryaścāruṇadīdhitaḥ
malayānilasañcāro navapallavaśobhitāḥ
navīnatvakpalāśāḍhyā vṛkṣāḥ sarvatra puṣpitāḥ
palāśakādimaiḥ puṣpaiḥ pravibhāti vanasthalī
bhramadbhramaranidhvānakokilālāpasaṃkulā
śleṣmakopaśca bhavati kālaḥ sarvottamo hyayam
grīṣme tīkṣṇakaraścaṇḍo'tasīkusumasannibhaḥ
saṃtāpitamahīdikkaḥ śoṣitāśeṣabhūrasaḥ
dāvāgninātijvalitā diśo bhūmiśca dhūsarāḥ
nairṛto vāyuratyugro vātyā cogrāsukhā bhavet
ātapasvedapavanaiḥ prāṇino jvaritā iva
saṃtaptakroḍamahiṣamātaṅgair ākulīkṛtāḥ
caṇḍāśukiraṇottaptaśuṣkasvalpajalānvitāḥ
kallolitāstaṭākādyāḥ saṃtaptajalajantavaḥ
jīrṇaśuṣkaviśīrṇaiśca parṇaiśca patitair drumāḥ
soṣmāśchāyāvihīnāśca vāyuvyākulitā bhṛśam
śuṣkapatralatāgulmāḥ śirīṣāḥ kusumojjvalāḥ
śleṣmakṣayaścānudinaṃ tasmādvāyoścayo bhavet
varṣartau paścimo vāyurmahī navatṛṇāvṛtā
bhinnaistathāñjanābhaiśca jaladaiśchāditākhilā
śakragopāvṛtā pṛthvī sarvasasyamanoharā
bhūlatānivahacchannā jalaklinnā ca paṅkilā
mattakekikulakrīḍānṛttavistīrṇapiñchakā
bhekabhīkaranidhvānabadhirīkṛtadiṅmukhā
kadambakadalījātikuṭajāmodamedurā
dhārādharāmbudhārābhighātanaṣṭasaroruhā
prabhūtasalilāpūrṇasopānā dīrghikā bhṛśam
patisaṃyogasadṛśamahākārā mahājalāḥ
pūrṇobhayataṭāntāśca nadyaḥ sakaluṣodakāḥ
nabhaḥ stanitajīmūtaprodyadvidyutpradīpitam
anyonyāmbudasaṃghaṭṭajātanirghoṣabhīkaram
indracāpalasanmeghacchāditārkendumaṇḍalam
vanaṃ hṛṣṭājamahiṣakiṭicātakasaṅkulam
śleṣmā kṣīṇataro vāyoḥ kopaḥ pittacayastadā
śaradi sphuritābhāśca bhānostīkṣṇā marīcayaḥ
prakṣīṇavārivimalavāridonmuktamārgakāḥ
jyotsnāmṛtarasāsiktamoditākhilajantavaḥ
sphuritoḍukulākīrṇā rātrayaśca manoharāḥ
vimalākāśarucirāḥ kāmalīlotsavapradāḥ
mahī cāśyānapaṅkā ca kaṇikāpūrṇaśālikā
sadasyaḥ phullakamalakumudotpalamaṇḍitāḥ
prahṛṣṭamīnahaṃsālīlīlālolataraṅgikāḥ
amalāmbusarākīrṇāḥ snānapānahitapradāḥ
diśaḥ praphullarucirakāśacāmaraśobhitāḥ
vimalāmoditakroñcamallikāparimaṇḍitāḥ
saptacchadarajoyogadṛptadantikulaṃ vanam
prakṣīyate tadā vāyuḥ pittaṃ kupyati pārvati
divāniśādimadhyānte śleṣmapittasamīraṇāḥ
kupyanti ṛtavaḥ sarve pravartante kramācchive
dinamāgneyarūpaṃ syād rātriḥ saumyamayī bhavet
dvau ca pakṣau tadā devi ṛtū hemantaśaiśirau
tau ṛtū himakālaḥ syāduṣṇau madhunidāghakau
prāvṛṭśaradṛtū jñeyau varṣākālaḥ sa ucyate
ṛtubhiḥ śiśirādyaistattribhiḥ syāduttarāyaṇam
tadā jñeyamiti jñeyamādānaṃ tadbhavetpriye
sūryānilau svabhāvena bhūmisaumyarasāpahau
kiṃtu mārgavaśādetāvatyuṣṇakhararūkṣakau
ādadāte balaṃ tejaḥ prāṇināṃ prativāsaram
tiktaḥ kaṣāyakaṭukau prabalāḥ syuryathottaram
prāvṛḍādyaiśca ṛtubhistribhiḥ syāddakṣiṇāyanam
etatsomātmakaṃ viddhi visargākhyamiti smṛtam
prakṛtyā śītalā vṛṣṭyā vāyusomāmbudāḥ param
balinaḥ syuryatastasmātsūryaḥ kṣīṇarucir bhavet
gate bhūtalatāpe'smin prāṇināṃ prativāsaram
kālo balaṃ visṛjati prabalāḥ syuryathottaram
atrāmlalavaṇau svādū rasāḥ snigdhā bhavanti hi
hemante śiśire pūrṇaṃ madhau śaradi madhyamam
grīṣme prāvṛṣi śītaṃ syātsarveṣāṃ prāṇināṃ balam
rasasya balinaḥ śītasaṃvṛtatvāddhimāgame
koṣṭhāgneścāvikīrṇatvātpiṇḍito jaṭhare yataḥ
tato balīyān koṣṭhāgnis tasmin svalpāśano yadi
vāyunā dīpyate vahniḥ paceddhātūn rasādikān
tasmāddhimāgame sevyo madhuro lavaṇāmlakaḥ
atha dairghyānniśānāṃ tu kṣudhā prātastarāṃ bhavet
dinacaryāprakāreṇa visṛjanmalamūtrakam
dantakāṣṭhādikaṃ sarvaṃ vidadhyātparameśvari
tato mūrdhārhavātaghnatailenābhyaṅgam ācaret
gātrābhyaṅgaṃ mardanaṃ ca yāvacchakyaṃ ca yathāsukham
kuśalair bāhuyuddhaṃ ca yāvacchakyaṃ bhajettataḥ
godhūmacaṇakair mudgair hṛtatailo yathāvidhi
snātvā kauśeyeke rakte laghunyuṣṇe susāndrake
vāsasī paridhāyaiva kastūryā kuṅkumena ca
kālāgarudraveṇaiva carcāṃ kurvīta vigrahe
dhūpayeddehacikurānkālāgarujadhūpataḥ
campakaṃ bakulaṃ puṣpaṃ śatapatraṃ ca kaitakam
javādyairupaliptāni kṛtvā śirasi dhārayet
guḍāsavaṃ madyamaṇḍaṃ madyaṃ māṃsaṃ ca meduram
snigdhaṃ māṃsarasaṃ soṣṇaṃ māṣagodhūmapiṣṭajān
ikṣukṣīravikārāṃśca soṣṇamannaṃ tilodbhavam
śauce sukhoṣṇaṃ salilaṃ soṣmalaṃ cāru mandiram
śayanaṃ kauthakaślakṣṇamṛdulājinakambalaiḥ
prāvāraiḥ śubhakauśeyaiḥ krameṇāstṛtamujjvalam
bhajedavṛddhasūryāṃśūn pṛṣṭhabhāgena śāmbhavi
svedaṃ copānahaṃ nityaṃ hasantītīvratāpite
garbhagehe nivāsaṃ ca vṛttapīnonnatastanīḥ
rathāṅgavṛttasuśroṇyo rambhāstambhorumaṇḍitāḥ
madyapānamadonmattā vastrasraggandhaśobhitāḥ
priyāḥ prītāḥ samāśliṣyenna bādhā śītadoṣajā
kastūrī kuṅkumaṃ candraṃ lavaṅgaṃ jātikāphalam
pratyekaṃ niṣkamekaṃ syātsāraḥ khadirasambhavaḥ
yuñjyātṣoḍaśaniṣkaṃ ca sarvaṃ peṣyaṃ himāmbunā
gulikāṃ maricākārāṃ kuryāddaurgandhyanāśinīm
vātaśleṣmaharā rucyā guṭikaiṣā prakīrtitā
guṭyanvitaṃ ca tāmbūlaṃ yatheṣṭaṃ bhakṣayetsadā
evaṃ hemantacaryā syāt śiśire 'pyamumācaret
śleṣmā citaḥ syānnitarāṃ bhajeddhaimantikaṃ vidhim
atrādānabhavaṃ rūkṣaṃ bhavecchīto mahattaraḥ
śiśire tu citaḥ śleṣmā vasante'rkāṃśuvidrutaḥ
nāśayejjāṭharaṃ vahniṃ svayaṃ toyasvabhāvataḥ
janayedrogamakhilaṃ tasmācchīghraṃ kaphaṃ jayet
atha vāsantikāṃ caryāṃ kathayāmi mama priye
tīkṣṇāñjanacchardinasyair vyāyāmodvartanairapi
pādābhyāṃ mardanenoṣmavārisnānena taṃ haret
kāṣāyaraktakausumbhakauśeyavasanāni ca
paridhāya sakarpūrāgaruṇāṅgāni dhūpayet
kastūrīkuṅkumahimaiścandanairlepayet tanum
cūtacampakapunnāgapūgakesarapāṭalam
mādhavīketakīmallikāśokanavamālikāḥ
javādyairlepitāḥ kṛtvā vahetkalhāramutpalam
madyaṃ pañcavidhaṃ proktaṃ sarvavyādhiharaṃ param
mādhavāriṣṭamārdvīkāsavaśīthur itīritāḥ
kṣaudrair madakaradravyai racito mādhavaḥ smṛtaḥ
ciraṃ madakaradravyaṃ khanitvā sthāpitaṃ bhuvi
ariṣṭo'yamiti jñeyo mārdvīko gostanībhavaḥ
āsavo madakṛddravyasavanādvā samudbhavaḥ
śīthur ikṣurasājjātaḥ sevyāḥ pañca mayā matāḥ
kāminīvadanāmbhojavāsitāś cittahāriṇaḥ
puṣpādivāsitā hṛdyāḥ kāntānayanarañjitāḥ
purāṇāḥ kaṭukāstiktāḥ kaṣāyāḥ śleṣmahāriṇaḥ
mātuluṅgāmrajambūnāṃ patrapuṣpaphalānvitāḥ
suhṛdbhiḥ saha jaṃbīrarasārdrakapalāṇḍukam
jāṅgalaṃ palalaṃ śūlyaṃ tadrasaṃ ca kṛtaṃ navam
purāṇakṣaudragodhūmayavaṣaṣṭikaśālikān
bhajetkaphaghnaṃ śākaṃ ca vyañjanaṃ pānakaṃ tathā
amadyapastu śuṇṭhyambu mustāmbu kṣaudravāri vā
khadirāsanasārotthakvathitaṃ vāri vā pibet
udyāne saudhakācādyairmaṇinīkāśarocibhiḥ
kuṭṭimair maṇḍite cārumaṇḍape suratocite
kokilālāparucire sugandhikusumojjvale
bahupādapasacchāyāvāritoṣṇāśudīdhitau
samantāt salilāpūrṇakulyābhiḥ śītalīkṛte
malayānilasañcāraśamitaśramavāriṇi
nānāprasūnasubhagaśākhinīnālanandite
lambamānasugandhasraṅmakarandābhiṣecite
uśīrapāṭalīpaṅktiśobhite bisavistṛte
puṣpair ākīrṇite mandatālavṛntānilojjvale
samāsīnaḥ priyālāpacaturāḥ kāmalolupāḥ
kandarpadarpasarvasvāḥ sūkṣmasvacchāṃbarāḥ priyāḥ
taruṇī ramayan goṣṭhīḥ kurvaṃstābhirmanoharāḥ
suhṛdbhir āptaiḥ sahito madhyāhnaṃ gamayetsukhī
atiśītagurusnigdhasvādvamlalavaṇāni ca
tilekṣukṣīravikṛtidivāsvapnātipicchilam
matsyaṃ kṣārodakaṃ pūpaṃ śleṣmalaṃ varjayenmadhau
grīṣme hyatyarthatīkṣṇaḥ syād gharmabhānurbhuvo rasān
snigdhān guṇāṃśca kṣapayetkaphastasmātkṣayaṃ vrajet
tena vāyuścitaḥ syācca pūritaiḥ śītalairjalaiḥ
candanāgarukastūrīkuṅkumaiśca sugandhibhiḥ
prasūnairvividhaiḥ phullairvāsite mallikādibhiḥ
kāminīpīnavakṣojadaghnāmbuni suśodhite
hrade vā dīrghikāyāṃ vā saṃskṛtāyāṃ yathāvidhi
ā karṇapūrṇanayanavirājitamukhendubhiḥ
mṛṇālabhūṣaṇodbhāsiśirīṣamṛdubāhubhiḥ
karpūramuktākusumamālāmalayajojjvalaiḥ
sūkṣmakausumbhavasanabaddhamadhyanitambibhiḥ
svanūpuraravākṛṣṭasārasārāvarañjitaiḥ
jalakrīḍāticaturaiḥ saṃyuktaḥ kāminījanaiḥ
saṃkrīḍeta karonmuktavārisiktāṅganāmukhaḥ
drutiśṛṅgamukhotsṛṣṭavārisecitavigrahaḥ
tābhirbhujāntaraṃ śliṣyan kurvan līlāṃ muhurmuhuḥ
uttīrya ca vapurvastrair udvartya cikurānsukham
svacche sūkṣme kaṣāye ca vasane dhārayettataḥ
candanāgarukarpūrairdhūpayetkeśavigrahau
śrīkhaṇḍacandrakastūrīpaṅkacarcitavigrahaḥ
nepālamālatīmallīpāṭalīśatapatrakāḥ
saugandhikaṃ maruvakaṃ hrīveraṃ ca mṛgāṇḍajaiḥ
sugandhatailairliptāni dhārayet kusumāni ca
atra madyaṃ na peyaṃ syādathavā madyasātmyakaiḥ
svalpaṃ peyaṃ tu teneṣanna tṛptiścet tadā jalaiḥ
svādubhirbahubhir yuktaṃ pibenmadyaṃ yathāsukham
tathā nocedbhaved dhātuśoṣo 'ntardāhamohabhāk
śithilāvayavakṣīṇaprāṇabuddhibalaḥ priye
madhuraṃ śītalaṃ snigdhaṃ dravaṃ laghu hitaṃ bhajet
sadyaḥ saśarkaraṃ lihyācchāleyaṃ jāṅgalaṃ palam
ameduraṃ māṃsarasaṃ rasālāṃ pānakaṃ pibet
pañcasāraṃ ca rāgaṃ ca ṣāḍavaṃ cāthavā hitam
śarkarāmaricopetaṃ dadhi hastaviloḍitam
etadrasālā vikhyātā rambhāpanasacūtajaiḥ
phalaiḥ saśarkarāmbhobhir navamṛtpātragaṃ kṛtam
īṣadamlamiti khyātaṃ pānakaṃ taddhitaṃkaram
mṛdvīkārājakharjūramadhūkakusumāni ca
śrīparṇīkṣudrakharjūrīparipakvaphalāni ca
saśarkarāmbu nikṣipya dṛḍhaṃ hastena peṣayet
saṃsthāpya navamṛdbhāṇḍe hyanyedyur vastraśodhitam
pañcasāra iti khyāto hṛdyo vātakaphāpahaḥ
sitākṣaudrādimadhuradravyayuktaṃ phalaṃ ca yat
svacchaṃ rāga iti jñeyaḥ sarvasantāpanāśanaḥ
ayameva tu sāndraś cel lehyaṃ ṣāḍava īritaḥ
sa ca vastreṇa saṃśuddhaḥ peyaṣāḍava ucyate
etatpañcavidhaṃ pānaṃ pāṭalīcampakādibhiḥ
elayā vāsitaṃ śuddhaṃ mṛdbhāṇḍe sthāpite nave
uśīratālavṛntasya vāyunā śītalīkṛtam
mocacocadalopetameṣā sāmānyasaṃskṛtiḥ
atha nūtanabhāṇḍāntaḥ pūritaṃ svādu nirmalam
pāṭalīketakīpuṣpakarpūrasurabhīkṛtam
sāndrāṃbareṇa saṃvītaṃ tālavṛntaiḥ suśītalam
pibejjalaṃ tālasālapūgakharjūrapādapaiḥ
nālikerāmrapanasajambūpunnāgacampakaiḥ
karapraceyavyālambiphalapuṣpakagucchakaiḥ
drākṣāstabakasaṃchannaśākhāntaritarājitaiḥ
mādhavīstabakālīnabhṛṅgagītābhinanditaiḥ
nānāsugandhitarubhir vāryamāṇārkadīdhitau
haṃsasārasakāraṇḍaśobhamānasarovare
paritaḥ pravahatkulyātaraṅgānilaśītale
nṛtyatkekikalākīrṇakokilālāpaśobhite
śārikāśukasaṃlāpamuhyanmānavatījane
udyāne bālakośīravṛtau salilasecite
mṛṇālapadmakalhārotpalapallavanirmite
sugandhipuṣpamālābhirlambamāne suśītale
ārdrāmbaraiśca racitacchāyānavapaṭālike
mādhavīmaṇḍape ramye sarvasantāpahāriṇi
kadalīmṛṇālakusumapallavaiḥ parikalpitām
cārūttamacchadapaṭāṃ himāmbupariṣecitām
śayyāmatyantamṛdulāṃ santāpaśramahāriṇīm
tuṣāraśītalataraiścarmavastrābhipūritaiḥ
sūkṣmair jalalavaiḥ siktaḥ savayobhiḥ samanvitaḥ
madhyāhnaṃ gamayedevaṃ tathā dhārāgṛhe'thavā
dīvyan pustamayīkāntāstanahastamukhacyutaiḥ
bālośīrāmbubhiḥ śīte svacchasphaṭikapaṭṭake
karpūracandanālipte luṭhaṃstāpapraśāntaye
pratyagrasnānaśītāṅgyo muktābharaṇabhūṣitāḥ
mṛṇālacandanālepā mṛṇālavalayānvitāḥ
svacchāmbarātirucirāḥ pramadāstāpahāriṇīḥ
cumbanāliṅganasparśais toṣayan parihāsayan
puṣpamālāviracitavitānapariśobhite
śītāṃśukiraṇasparśadravaccandropalojjvale
candrikākāntilasite mandānilavirājite
saudhasthale samāsīnaḥ śaśāṅkakiraṇāhvayān
bhakṣānaśnīta tārendukiraṇaiḥ śītalīkṛtam
saśarkaraṃ pibetkṣīraṃ māhiṣaṃ balakṛddhitam
nidāghahaṃ śarīrasya mālācandanadhāriṇaḥ
svacchāṃśukāvṛtāṅgasya samāptaratikarmaṇaḥ
jalārdrāṃśukavātena tālavṛntānilena ca
vistāritābjapatrasya vījanaiścāmbuvarṣibhiḥ
mayūratālavṛntaiśca tathā ca haricandanaiḥ
karpūramallikāmuktāmālābhir madhuraiḥ priye
śārikāśukabālānām ālāpairbisabhūṣaṇaiḥ
phullakalhārakamalanīlotpalavirājitaiḥ
karpūracandanālepaiḥ kāntaiśca pramadājanaiḥ
tāpaḥ saṃhriyate cāsya cādānoṣṇābhitāpinaḥ
saktukaṭvamlalavaṇarūkṣāyāsātapāṃstyajet
athāto vārṣikīṃ caryāṃ śṛṇu vakṣyāmi bhairavi
ādānakṣīṇadhātūnāṃ narāṇāṃ jaṭharānalaḥ
kṣīṇo'pi varṣāsamaye doṣaiḥ sīdati satvaram
savārivāridavrātatirohitadivākare
vyomni jhañjhāsamīreṇa śītalena tuṣāriṇā
vātaḥ syātkupito'tyantaṃ prataptāyā nidāghataḥ
bhūmermeghādisiktāyā bāṣpaiḥ kālasvabhāvataḥ
amlapākaiśca lūtādimalinaiḥ salilaistathā
pittaṃ kupyati cātyarthaṃ durdinatvācca jāṭharaḥ
vahniḥ sīdati tenaiva śleṣmā kupyati dustaraḥ
evamanyonyaduṣṭāḥ syurdoṣāḥ sādhāraṇaṃ tataḥ
mardanaṃ ca śiro'bhyaṅgaṃ tailairnārāyaṇairbhajet
uṣṇodakaiśca bahubhiḥ snātvā saṃmārjayettanum
raktaṃ cāpyathavā śuklaṃ māñjiṣṭhaṃ vātha dhārayet
sāndreṇāgarudhūpena śarīraṃ dhūpayecchive
kastūrīṃ kuṅkumaṃ cāru bhajetkālāgarudravam
kuṭajaṃ ketakīṃ jātiṃ maruvaṃ karavīrakam
snigdhajāṅgalamāṃsāni saṃskṛtāṃstadrasān api
mudgāḍhakakulutthānāṃ pibedyūṣaṃ ca saṃskṛtam
ariṣṭākhyaṃ ca maireyaṃ purāṇamathavā pibet
sauvarcalayutaṃ mastu pañcakolarajoyutam
bhajeduṣṇakaraṃ sarvaṃ śuddhakoṣṭho bhavennaraḥ
kuryātkaṣāyabastiṃ ca jīrṇadhānyāśanaṃ bhajet
divyaṃ vā kaupamudakaṃ śṛtaṃ peyaṃ sukhāvaham
atyantavātavarṣe'hni prāyeṇa lavaṇāmlakam
madhuraṃ laghu sakṣaudraṃ śuṣkanistālitāni ca
vyañjanāni ca tailaṃ ca vaṭakānparpaṭānbhajet
yathāsukhaṃ ca tāmbūlaṃ kastūrīphalasaṃyutam
netevanīsyād agarudhūpitāmbaramāvahet
sugandhāvayavastiṣṭhetsaudhe bhūbāṣpavarjite
tuṣāraśītarahite suramye'garudhūpite
divāsuptiṃ nadītoyaṃ saktuṃ jalaghṛtāplutam
vyāyāmamarkakiraṇān saṃgamātyantikaṃ tyajet
athātaḥ śāradīṃ caryāṃ vakṣyāmi śṛṇu vāṅmayi
varṣartau śītavṛṣṭibhyāṃ sahasaiva raveḥ karaiḥ
taptāṅgānāṃ nṛṇāṃ pittaṃ citaṃ vṛṣṭau tu śārade
sutarāṃ kupyati tadā tasmātpittāpanuttaye
pittaghnatailenābhyaṅgaṃ mardanaṃ mṛdu kalpayet
sukhoṣṇavāriṇā snānaṃ śuklakāṣāyamambaram
dhṛtvā cāgarukarpūradhūmenāṅgāni lepayet
bhadraśrīhimaliptāṅgaḥ ketakībhallakāni ca
campakāmbujapatrāṇi vahenmṛgamadānvitam
virecanaṃ sirāmokṣaṃ tiktājyāsvādanaṃ bhajet
śāligodhūmamudgaṃ ca paṭolakṣaudraśarkarāḥ
jāṅgalaṃ piśitaṃ tiktaṃ kaṣāyaṃ madhurān bhajet
bubhukṣitastu laghvannaṃ dhātrīṃ śīthuṃ ghṛtaṃ payaḥ
pānakaṃ yāvasaṃ cekṣunālikerodakaṃ navam
agastyodayasaṃśuddhanirviṣaṃ laghu śītalam
arkendukiraṇottaptaśītaṃ haṃsodakaṃ pibet
maudgayūṣaṃ pradoṣe tu himacandanacarcitaḥ
sugandhamālānirdhautavasanālaṃkṛtaḥ sukhī
muktāmālāpariṣkāraḥ sugandhośīralepitaḥ
ramyārāmāparivṛte harmye jyotsnātisundare
samāsīnaścandrapādān seveta taruṇīyutaḥ
svādan svādaṃścekṣudaṇḍān pittaghnamadirāmapi
pāyaṃ pāyaṃ sukhaṃ tiṣṭhankrīḍayankāminījanam
yavakṣārādikān kṣārān himam ātṛpti bhojanam
tilatailaṃ ravikarāndivā nidrāṃ vasāṃ dadhi
tīkṣṇaṃ madyaṃ tyajedvastu prācīvāyuṃ ca pittakṛt
atha sādhāraṇī caryā saṃkṣepādvakṣyate śive
svādvamlalavaṇānprāyo himavarṣāgame bhajet
tiktoṣaṇakaṣāyāṃśca vasante nitarāṃ bhajet
nidāghe madhuraprāyaṃ bhajedvarṣātyaye punaḥ
tiktasvādukaṣāyāṃśca varṣartau ca bhajetkramāt
madhau rūkṣoṣṇamaśnīyād grīṣme snigdhaṃ ca śītalam
prāvṛṭśiśirahemante snigdhaṃ coṣṇataraṃ bhajet
meghātyaye rūkṣaśītaṃ vidhinānena sevayet
tattadṛtūktān adhikān rasān seveta cānvaham
anyānapi rasānsarvānalpamātraṃ yathāruci
ekasyāntyaṃ ca saptāhamanyasya dinasaptakam
evaṃ caturdaśadinam ṛtusaṃdhiriti smṛtaḥ
vartamānāmṛtoścaryāṃ mandaṃ mandaṃ samutsṛjet
āgāmina ṛtoścaryām ṛtusaṃdhau bhajet kramāt
sātmyadravyavisargācca hyasātmyadravyasevanāt
rogā bhavanti tasmāttacchīlatyāgau śanairvrajet
ṛtucaryāmiti bhajannāyurārogyam āpnuyāt
annapākakramaṃ vakṣye samāsena surārcite
bhuktamannaṃ ca sakalaṃ koṣṭhakaṃ prāṇavāyunā
āhṛtaṃ taddravairbhinnasaṃghātaṃ mārdavaṃ punaḥ
snehena nītaṃ koṣṭhāgnirāmāśayagataṃ pacet
samānavāyunoddīpto jāṭharastu yathā bahiḥ
sthālīsthaṃ taṇḍulaṃ toyaṃ pacedannaṃ ca pāvakaḥ
bhuktamātreṇa tatsarvaṃ ṣaḍrasaṃ madhurāyate
pacyamānaṃ kaphotpādyaiḥ phenaḥ syānmadhurādibhiḥ
phenastu kaphatattvaṃ yātyamlatāṃ ca vidāhataḥ
āmāśayāccyutaṃ tacca pittaṃ bhavati nirmalam
pakvāśayamanuprāptamagninā pariśoṣitam
piṇḍitaṃ paripakvaṃ syānmahataḥ pākataḥ kaṭuḥ
pārthivaścāpya āgneyo vāyavyaśceti nābhasaḥ
pañcoṣmāṇaḥ pārthivādīn annānanu pacanti ca
pañcāhāraguṇān pakvāṃstathā bhūtaguṇānapi
pṛthak pṛthak yathāsvaṃ ca puṣṇantyete yathāsukham
bhaumo bhaumāṃstathaivānyān anye dehagatānkramāt
pakvaṃ tadannaṃ dvividhaṃ kiṭṭasāraprabhedataḥ
kiṭṭaṃ tu dvividhaṃ cācchaṃ mūtraṃ sāndraṃ śakṛdbhavet
punaḥ sāraṃ pacantyeva yathāsvaṃ sapta vahnayaḥ
dhātugāstu tato devi rasādraktaṃ bhavettataḥ
māṃsaṃ māṃsādbhavenmedastasmādasthi prajāyate
asthno majjā tataḥ śukraṃ śukrādgarbho bhavetpriye
prasādaśeṣajānvakṣye rasātstanyamasṛktataḥ
sirāśca kaṇḍarā māṃsātṣaṭ tvacaśca vasā bhavet
medasaḥ snāyusandhī ca śeṣaṃ naśyatyataḥ param
rasasya kiṭṭaṃ śleṣmā syādasṛjaḥ pittameva ca
māṃsasya kiṭṭaṃ khamalā medaso gharmavāri ca
asthno romāṇi keśāḥ syurmajjāyāstvakṣiviṭtvacām
snehaḥ śuklasya caujaḥ syātkramāddhātumalāḥ smṛtāḥ
kiṭṭaṃ prasādo bhavati dhātūnāṃ paripākataḥ
itaretarasaṃstambhā dhātusnehaparamparā
āhārātsādhu jīrṇādyo jātaḥ sāro raso hi saḥ
tasmādrasastu dhātūnāṃ raktādīnāṃ ca vardhanaḥ
narāṇāṃ dhātavaḥ sapta santi strīṇāṃ yathā tathā
puṃsāṃ śuklaṃ ca śirasi nārīṇāṃ hṛṣṭamānase
patisaṅge tu tacchuklaṃ sravanti smaramandire
taccāmbusadṛśaṃ svacchaṃ saumyaṃ garbhāya no bhavet
bhuktamannaṃ divārātraṃ śuklavṛddhiṃ karoti tat
saptāhādacchaśuklaṃ syānmāsādgarbhakṣamaṃ hi tat
evaṃ pākakrameṇaiva bhavetṣāṇmāturāṃbike
vṛṣyauṣadhaprabhāveṇa sadyaḥ śuklādi jāyate
caṅkramadbhojyadhātūnāṃ parivṛttiḥ sadā bhavet
jāṭharo bhautikaścaiva dhātavīyo'gnayaḥ smṛtāḥ
eteṣu jāṭharaḥ śreṣṭho yenānnaṃ paripacyate
sa eva mūlaṃ sarveṣāmagnīnāṃ tatkṣaye kṣayaḥ
tadvṛddhau ca bhavedvṛddhistanmūlaṃ jīvitaṃ balam
devi tasmāddhitaiḥ sātmyairannapānākhyadārubhiḥ
pālayettaṃ prayatnena tadāyattā hyarogatā
caturvidhaḥ sa evāgnistīkṣṇo mandaḥ samo'samaḥ
pittābhimūrchite vāyau samāne tīkṣṇapāvakaḥ
asamyagbahu vā bhuktaṃ pacecchīghraṃ tu pittajān
rogānkuryāttu mandāgniḥ samāne kaphapīḍite
samyagbhuktaṃ mitaṃ vāpi hitaṃ cānnaṃ cirātpacet
vaktraśoṣādhmānatāśca gauravaṃ cāntrakūjanam
āṭopamasakṛtkuryācchleṣmajān āmayānapi
svasthānasthe samāne tu samo'gnirabhidhīyate
samyagbhuktaṃ pacetkāle tvārogyaphalado bhavet
asamo'gnir amārgasthe samāne syāt subhojanam
cirātpacettu durbhuktam acirād vātajān gadān
kuryāttasmādapramattaḥ samāgniṃ rakṣayetpriye
yāmadvaye pacettīkṣṇaḥ ṣaḍyāmānmandapāvakaḥ
kṛcchrādannaṃ samāgnistu caturyāmātpacetsukham
asamāgniḥ kadācit tu śīghraṃ vā mandameva vā
nābhisthāne sthito vahniḥ sarveṣāṃ prāṇināmapi
gajoṣṭraturagādīnāṃ vahniraṅguṣṭhamātrakaḥ
paśumartyamṛgāṇāṃ ca yavamātrānalo bhavet
gṛdhrolūkabakādīnāṃ jāṭharāgnistilonmitaḥ
kṛmikīṭādijantūnāṃ keśamātro hutāśanaḥ
pradīpto jāṭharo vahnirādāvannaṃ pacettataḥ
annābhāve paceddoṣāndoṣe kṣīṇe pacettataḥ
dhātūndhātukṣaye prāṇānsaṃharetprāṇināṃ param
śrībhairavī
devadeva kṛpāmbhodhe kālakandarpanāśana
aṣṭamūrte mahāmūrte pañcakṛtyaparāyaṇa
prapañcitaṃ jagatsarvaṃ tryambaka tripurāntaka
jaṭākalitabhogīndraphūtkāraklāntacandramaḥ
sūryenduvahninayana smerapañcānana prabho
kuṇḍalāhiphaṇāratnadyotamānakapolabhūḥ
kundāgradantasubhagapallavādharaśobhita
hālāhalāsitagala saptabhogīndrabhūṣaṇa
mahāhivalayaprodyadaṣṭādaśabhujojjvala
sarvadivyāyudhopeta varavyāghrājināṃbara
namatsurāsurādhīśamakuṭotpalaraśmibhiḥ
nīrājitapadadvandva yogijanmajarāpaha
saccidānandavibhava prasanna karuṇāmbudhe
oṅkāragamya vimalātarkyācintyāprameya bhoḥ
stotā stutyaḥ stutistvaṃ hi kartā kāryaṃ ca kārakaḥ
sarvo'pi hi tvamevāsi prasīda parameśvara
tvanmāyayā jagatsarvaṃ sṛṣṭaṃ trātaṃ hataṃ tathā
tvaṃ bhūstvamāpastvaṃ vahnistvaṃ vāyustvaṃ nabhaḥ śaśī
ravistvaṃ paramātmā tvaṃ guṇāstvaṃ prakṛtistathā
puruṣastvaṃ manastvaṃ ca buddhiścittamahaṃkṛtiḥ
rasāyanaṃ ca sakalamākhyātuṃ ca savistaram
ājñāpayāhaṃ yadi te hṛdyā prāṇapriyā vibho
jīvanmuktiḥ kathaṃ nātha yogarūpaṃ ca kīdṛśam
anugṛhṇīṣva deveśa sukhopāyaṃ bhavāpaham
śrutvā stutiṃ smitamukho bhairavaḥ parayā mudā
uvāca devīṃ kalyāṇīṃ parvatādhipanandinīm
śrībhairavaḥ
sādhu sādhu mahāmāye sarvaṃ vetsi sanātane
tathāpi pṛcchasīśāni lokānāṃ hitakāmyayā
pravakṣyāmi samāsena sāvadhānaṃ śṛṇu priye
tvatto'nyā vallabhā kā me rahasyārthavibhāṣaṇe
śṛṇu vakṣyāmi deveśi jīvanmuktasya lakṣaṇam
kāmaṃ krodhaṃ bhayaṃ lobhaṃ madaṃ mohaṃ ca matsaram
mānaṃ lajjāṃ kulaṃ śīlaṃ kutsāṃ dambhaṃ ca vañcanām
avidyāṃ jaḍatāṃ garvaṃ śītamuṣṇaṃ tathātapam
vātaṃ sukhaṃ ca duḥkhaṃ ca pāpaṃ puṇyaṃ hitāhitam
tāpatrayaṃ putramitrakalatrādīni yastyajet
na saktaḥ sarvaviṣaye tattvacintāparāyaṇaḥ
padmapatram ivāmbhobhir nirliptahṛdayo bhavet
maitrīkṛtātaṭopekṣāmadaitair maṇḍitāśayaḥ
aihikāmuṣmikasukhaprāptikāryāviraktadhīḥ
nityānityavivekajño hyantaḥkaraṇanigrahaḥ
jarāmaraṇahīnaśca śivasāmarasātmavān
jīvanmuktaḥ sa vijñeyastīrṇasaṃsārasāgaraḥ
devadaityādibhirvandyaḥ sa sevyaḥ sa guruḥ śivaḥ
yathāhaṃ sarvalokeṣu pūjanīyo maheśvari
tathāsau sarvalokeṣu sarvaiḥ sampūjyate sadā
dehānteṣu tu muktiryā prāṇināṃ sāprayojanā
dehānte dehinaḥ sarve muktiṃ yānti na saṃśayaḥ
bhagasaṃdrāvaṇānmuktir bhavecced gardabhādayaḥ
pakṣiṇo vṛṣabhā meṣāḥ kiṃ muktāstripurāmbike
retoviṇmūtrasevāyāṃ yadi muktirbhavetpriye
kapiśca sūkarādyāśca kathaṃ muktā bhavanti te
na kevalāmaratvācca na śivatvādbhavettathā
taddvayor melanācca syājjīvanmuktiriyaṃ smṛtā
sarvasminsamaye śāstre muktirastyantakālajā
na dṛśyate karāntasthamaṇivatsā ca śāmbhavi
atigopyamavācyaṃ yaddevānāmapi durlabham
kathayiṣyāmi deveśi dehasthairyaṃ sadātanam
śivatvaṃ khecaratvaṃ ca sarvasiddhipradaṃ śubham
dehaṃ vinā na kiṃcit syāddeho'yaṃ sarvasādhanam
tasmāddehaṃ prayatnena rakṣayetsarvataḥ sadā
dehapāte dharmanāśo dharmanāśe kriyācyutiḥ
kriyācyutau kuto yogo yogabhraṃśe na cidbhavet
cidabhāve kuto mokṣo mokṣe bhraṣṭe na kiṃcana
anyopāyaśatenāpi na deho dhāryate sadā
pāradaḥ pavanaśca syātsarvasiddhida uttamaḥ
saṃmūrchitau mṛtau baddhāvubhau pavanapāradau
kramādrogaharau nityaṃ mṛtyughnau khecarapradau
rasaḥ pūrvaṃ mayā khyāto'dhunā vāyuḥ praśasyate
vāyoḥ saṃdhāraṇājjñānaṃ jñānānmokṣaḥ prajāyate
sarveṣāṃ dehamūlaṃ syāttatsthairye pavanaḥ prabhuḥ
parasmādakṣarāttasmādākāśaṃ samabhūttataḥ
vāyustasmācca dahanastasmādāpastato mahī
eteṣāṃ pañcabhūtānāmakṣaraṃ kāraṇaṃ param
vyoma śabdātmakaṃ vāyuḥ śabdasparśātmako bhavet
vahniḥ śabdasparśarūpamayaḥ salilamucyate
śabdarūpasparśarasātmakaṃ bhūmirviśeṣataḥ
śabdarūparasasparśagandharūpā bhavet priye
bhūvāyvagnyanilākāśādhiṣṭhātryaścaiva devatāḥ
brahmā viṣṇuśca rudraśca maheśvarasadāśivau
bhūmir naṣṭāmbusaṃmagnā tāśca grastā mahāgninā
sa ca caṇḍasamīreṇa śamitaḥ so'pi pārvati
vyomni līnaḥ kramāt tasmād ākāśād udbhavanti te
antarbahiḥ sthitaṃ vyāptaṃ nirādhāraṃ nirāśrayam
ākāśaṃ cetasā dhyāyan pracchindyād bhavabandhanam
jagatprāṇamayaṃ vāyuṃ cidānandapradaṃ jalam
niścalīkurute yuktyā vāyuvatsyātsa khecaraḥ
anantārkāgnisaṃdīptaṃ dahantaṃ jagatāṃ trayam
tejo dhyātvā svahṛdaye nāgninā sa tu bādhyate
sudhātaraṅganikaraplāvyamānamahītalam
aptattvaṃ bhāvayan svānte vāri taṃ na hi bādhate
abhūtalacarākrāntaṃ bhūtalaṃ bhūtasaṃplavam
hṛdaye bhāvayannityaṃ tasya no pārthivaṃ bhayam
yadyadbhāvayate citte tattadrūpam avāpnuyāt
yathāgnitvaṃ vrajet kāṣṭhaḥ kīṭo bhramaratāṃ yathā
āsanaṃ prāṇaniyamaḥ pratyāhāraśca dhāraṇā
dhyānaṃ samādhiḥ ṣoḍhā syuryogāṅgāni krameṇa ca
caturaśītilakṣāṇi hyāsanāni bhavanti hi
teṣu mukhyāsane dve ca siddhapadmāsane smṛte
svayoniṃ pādamūlena caikena ghaṭayed dṛḍham
anyaccaraṇamūlaṃ ca mehanopari vinyaset
avakrāṅgaḥ samāsīno vaśībhūtendriyaḥ priye
niścalākṣo bhruvormadhyaṃ paśyanniścalamānasaḥ
siddhāsanamidaṃ jñeyaṃ muktimārgapradāyakam
dakṣiṇorau padaṃ vāmaṃ vāmorau dakṣiṇaṃ padam
vinyasya karayugmena pṛṣṭhabhāgagatena ca
viparītena cāṅguṣṭhaṃ vāmaṃ vāmakareṇa ca
dakṣiṇaṃ dakṣiṇenaiva dṛḍhaṃ dhṛtvā nijorasi
vinyasya cubukaṃ dhyāyennāsāgraṃ saṃyatendriyaḥ
etatpadmāsanaṃ khyātaṃ sarvaroganibarhaṇam
ādhāraṃ tu gudasthāne caturdalasaroruham
vādisāntākṣaropetaṃ bālāruṇasamaprabham
svādhiṣṭhānaṃ ṣaḍdalābjaṃ bādilāntākṣarānvitam
vidyutprabhaṃ tato devi ratnābhaṃ maṇipūrakam
ḍādiphāntārṇasaṃyuktaṃ nābhau dalaśatātmakam
anāhataṃ suvarṇābhaṃ dvādaśacchadapaṅkajam
hṛdaye kādiṭhāntārṇaṃ viśuddhistu praśasyate
ṣoḍaśāraṃ mahāpadmaṃ ṣoḍaśasvarabhūṣitam
ājñācakraṃ dvayadalaṃ padmahastavirājitam
śvetamevaṃ kramāddevi ṣaṭcakraṃ samudāhṛtam
nābher adhastānmeḍhrasyopariṣṭāt kanda ucyate
vihaṃgamāṇḍasaṅkāśastatra nāḍīsamudbhavaḥ
saptatidvisahasrāḥ syustāsu mukhyā daśa smṛtāḥ
iḍā ca prathamā nāḍī piṅgalā ca dvitīyakā
suṣumnā ca tṛtīyā syādgāndhārī ca caturthikā
pañcamī hastijihvā syātṣaṣṭhī pūṣā tarasvinī
saptamyalambuṣā nāḍī cāṣṭamī ca kuhūḥ smṛtā
navamī śaṅkhinī caiva daśamī ca krameṇa hi
etāstu prāṇavāhinyo vāyavastu japāḥ smṛtāḥ
prāṇāpānau tathā vyānodānau caiva samānakaḥ
nāgaḥ kūrmaśca kṛkalo devadatto dhanañjayaḥ
sarveṣu nāḍīcakreṣu vartante daśa vāyavaḥ
vāmadakṣiṇamārgābhyāmadha ūrdhvaṃ ca cañcalāḥ
prāṇāpānavaśo jīvaḥ pradhāvati na dṛśyate
hastābhyāmāhato bhūmau kanduko na sthiro yathā
prāṇāpānaparikṣiptastathā jīvo'pi na sthiraḥ
prāṇāpānasamākarṣe tathā prāṇamapānataḥ
bahirgacchaddhakāreṇa sakāreṇāntarāviśet
haṃsaḥ so'haṃ manumamuṃ sadā jīvo japet priye
ekaviṃśatsahasraṃ ca ṣaṭśatādhikamīśvari
haṃsamantrasya saṃkhyā syādahorātreṇa sarvadā
haṃsākhyo'yaṃ mahāmantro hyajapeti prakīrtitaḥ
japākhyeyaṃ ca gāyatrī yamikaivalyadāyinī
etatsamaṃ tapo jñānaṃ japaḥ puṇyaṃ na kiṃcana
anuccāryā hyavarṇā ca kuṇḍalinyāḥ samudbhavā
prāṇasaṃcāriṇī hyeṣā jñātavyā yogibhiḥ sadā
mātā kuṇḍalinī śaktiḥ kandādūrdhvaṃ pratiṣṭhitā
aṣṭadhā parivṛttā ca prasuptabhujagākṛtiḥ
brahmadvāramukhaṃ sā tu svamukhena pidhāya ca
tāṃ ca prabodhayedādau vahniyogena pārvati
vāyunā manasā sārdhaṃ madhyanāḍyā vrajecchive
haṭhādākuñcanād brahmadvāram udghāṭayettu sā
yathā nayedguṇaṃ sūcī tadvad brahmabilaṃ tu sā
sukhaṃ padmāsanāsīnaḥ pāṇī cottānitau priye
aṅkamadhye nidhāyaiva cubukaṃ vakṣasi nyaset
dṛḍhaṃ gudamukhaṃ gāḍham ākuñcyāpānarandhrakam
muhurmuhurvāyumūrdhvaṃ cālayettvaritaṃ priye
prāṇaṃ muñcankuṇḍalinyāḥ prabhāvānmokṣavartmajam
upaiti satprabodhaṃ ca devānāmapi durlabham
tadodbhūtaiḥ śramajalaiḥ svāṅgāni parimārjayet
kṣīrāhārī mitānnāśī kaṭvamlalavaṇaṃ tyajet
jitendriyo brahmacārī kuṭīsthaḥ karmavarjitaḥ
evamabhyāsanirato vatsarātsiddhimeti saḥ
jālandharaṃ mūlabandham oḍḍīyāṇaṃ ca khecarīm
mahāmudrāṃ ca yaḥ kuryātsa bhaveddehasiddhibhāk
eṣāṃ vakṣye lakṣaṇāni gopyāni tava śāmbhavi
jālandharaṃ kaṇṭhasirāsamūhānāṃ ca bandhanam
kṛtvādho namayitvā kaṃ tadā syandati mūrdhataḥ
nabhastaḥ syandamānā ca sudhā dogdhau patenna ca
na dhāvati maruttatra karṇasaṃkocane kṛte
karṇāmayasamūhaghnaṃ mṛtyughnaṃ tatparaṃ bhavet
mūlabandhaṃ pārṣṇibhāgādyonisthānaṃ prapīḍayet
gudamākuñcayedyogī nayedūrdhvam apānakam
evaṃ kṛte mūlabandhe kṣīyate malamūlakam
prāṇāpānau ca saṃyuktau syātāṃ vṛddho'pi yauvanam
prāpnuyānmūlabandhena mṛtyuthopi vivasvatām
oḍḍiyāṇe nābhivivaramūrdhvaṃ jaṭhare dṛḍham
ākṛṣya paścimaṃ tānaṃ bandhayetpavanastadā
viśrāntaḥ syānmahāmāye coḍyāṇo 'yaṃ prakīrtitaḥ
mṛtyudāvānalo dīpto jarārogābdhivāḍabaḥ
āsyāntarvivare jihvāṃ tālurandhre praveśayet
viparītāṃ bhruvormadhye paśyenniścalayā dṛśā
eṣā hi khecarī mudrā gopanīyātidurlabhā
jihvā tu khagatā yasmānmanaścarati khe tataḥ
khecarīti prasiddheyaṃ mṛtyurogajarāpahā
nidrā kṣudhā tṛṣā nāsti khecaryā mudritasya ca
mūrcchā bhavati sādhvī ca karmabandhabhayaṃ na hi
ramaṇyā saṃgatasyāpi reto na patati dhruvam
yāvacchukraṃ sthiraṃ dehe tāvatkālabhayaṃ na hi
yena baddhā nabhomudrā bījastasya na gacchati
yadi gacchettasya bījo hutāśanamupaiti hi
sa bījaścordhvamāyāti śaktyā pratihataḥ svayam
yonimudrānibaddhaḥ sansā mudrā tena durlabhā
bījastu dvividhaḥ proktaḥ śukraṃ caiva mahārajaḥ
śiraḥsthānagataṃ śukraṃ yonisthānagataṃ rajaḥ
śukraṃ tu śvetavarṇaṃ syātpravālābhaṃ rajaḥ smṛtam
śukraṃ candragataṃ nityaṃ rajaḥ sūryeṇa saṅgatam
śukraṃ śivo rajaḥ śaktistayā yogaḥ sudurlabhaḥ
marutā śakticāreṇa rajaścordhvaṃ praṇīyate
aikyaṃ tadbindunā yāti tadā divyaṃ vapurbhavet
vāmāṅghrimūlabhāgena yonisthānaṃ prapīḍayet
dakṣiṇāṅghriṃ ca vitataṃ hastābhyām abhidhārayet
hanuṃ vakṣasi nikṣipya vāyunā jaṭharaṃ tataḥ
āpūrya recayeddevi sthitvā baddhāsano yamī
eṣā khyātā mahāmudrā malasaṃśodhanī varā
sūryendū ghaṭayejjihvāśoṣaṇī pāpanāśinī
tathā dakṣiṇapādena yonisthānaṃ prapīḍayet
vitatya vāmapādaṃ ca karābhyāṃ dhārayetpriye
śeṣaṃ pūrvoktavat kuryādevaṃ savyāpasavyayoḥ
bhāgayoḥ samakālaḥ syādabhyāsastāṃ vivarjayet
tasya pathyamapathyaṃ ca ṣaḍrasā nīrasā api
ghoraṃ viṣaṃ vātisukhaṃ pīyūṣamiva jīryate
gulmodāvartakuṣṭhādyā rogā naśyantyasaṃśayam
siddhideyaṃ mahāmudrā kālaṃ hanti jarābhayam
na prakāśyā na deyā ca yasmai kasmaicana priye
muktāsanasthito yogī ṛjvaṅgagrīvamastakaḥ
ghoṇāgralocanaḥ svasthaḥ kuṭīsthaḥ praṇavaṃ japet
trilokaśca trikālaśca tridevāstrīśvarā api
trijyotīṃṣīndumukhyāni trivedāścāgnayastrayaḥ
śaktitrayaṃ tripadavī brāhmī caindrī ca vaiṣṇavī
varṇatrayaṃ ca bhāsante yatra tajjyotiromiti
tam oṃkāraṃ ca manasā vacasā karmaṇā tu yaḥ
dhyāyejjapedabhyasecca sa mukto bhavabandhanāt
gacchaṃs tiṣṭhañjapañjāgracchucir vāpyaśucir yadi
na karmaṇā ca liptaḥ syājjalenābjadalaṃ yathā
vāyau calati sarve'pi calantīndriyadhātavaḥ
sthite vāyau sthire sarvaṃ vapuḥprabhṛti śāmbhavi
tasmādvāyuṃ nibadhnīyātsthire vāte sthiraṃ manaḥ
sthire manasi jīvaśca sthiro bhavati bhairavi
yāvatsaṃyamito vāyuryāvacceto'pi susthiram
bījaṃ yāvadbhruvormadhye tāvatkālabhayaṃ na hi
ṣaṭtriṃśadvyaṅgulaṃ nityaṃ tataḥ prāṇaḥ prakīrtitaḥ
baddhapadmāsane sthitvā ṛjvaṅgaḥ sthiramānasaḥ
vāmanāsāpuṭenaiva pūrayetprāṇamārutam
yāvatṣoḍaśamātraṃ ca kumbhayed dvādaśa priye
recayeddaśamātraṃ ca dakṣanāsāpuṭena ca
punaśca sūryamārgeṇa pūrayet pūrvavatpriye
kumbhayitvā recayecca vāmanāsāpuṭena ca
prāṇāyāmavidhiḥ proktastrividho yogivandite
adhamo madhyamo devi hyuttamo'pi yathākramam
prokto 'yam adhamas tasmād dviguṇo madhyamaḥ smṛtaḥ
uttamastriguṇaḥ proktaḥ prāṇāyāmo'yamīśvari
yadā tu vāmanāsāyāṃ pūrayeccandramakṣaram
dhyāyedamṛtavārīśamadhyasthaṃ kṣīrasannibham
yadā tu dakṣanāsāyāṃ pūrayet sūryamakṣaram
jvalajjvalanasaṅkāśaṃ nābhisthaṃ cintayetsadā
evaṃ bījadvayaṃ dhyātvā nāsārandhradvayena ca
pūrayedyastu matimānnāḍīśuddhirato bhavet
evaṃ māsatrayābhyāsādyatheṣṭaṃ vāyudhāraṇam
pradīpto jāṭharo vahnirnādavyaktiśca jāyate
ārogyaṃ prāpnuyāddevi nityamabhyāsayogataḥ
prathameyaṃ na dharmaḥ syāddvitīye kampate vapuḥ
uttiṣṭhati tṛtīye tu baddhapadmāsanasthiteḥ
prāṇāyāmādiṣaṭkena pratyāhāro bhavecchive
taddviṣaṭkena vidhinā dhāraṇā tu praśasyate
dhāraṇādvādaśena syāddhyānaṃ taddvādaśātmakaḥ
samādhiḥ kathyate devi tena dṛśyaṃ parātparam
tasminparāpare dhāmni kṣīyate karmasaṃcayaḥ
janmamṛtyū na bhavato jarārogaśca naśyati
yuktiyuktena yogena cirāyuśca sukhī bhavet
ayuktyābhyāsanāddhikkākarṇarogaśirovyathā
śvāsakāsādayo rogā doṣāḥ syurbahavastathā
saumyasthānātsamāyātā dvābhyāṃ caikā tu bhujyate
tatastṛtīyo yaḥ kaścitsa syājjanmajarojjhitaḥ
prajvalajjvalanākāro nābhimadhye sthito raviḥ
tālumadhye śaśī bhāti sudhāṃ varṣatyadhomukhaḥ
tāṃ grasatyūrdhvavadano bhāskaraḥ kiraṇatviṣā
etasya viparītaṃ yatkaraṇaṃ viparītakam
kākacañcuvadāsyaṃ ca kṛtvā vāyuṃ sasūtkṛtam
ādāya nāsārandhreṇa punastaṃ śvasanaṃ tyajet
śītalīkaraṇākhyo'yaṃ yogastu jvarapittahṛt
amṛtaṃ śītalaṃ tasya pibataśca jarā na hi
jihvayā tālumūlena prāṇaṃ yaḥ pibati priye
tasya ṣaṇmāsataḥ sarve rogā naśyanti yoginaḥ
rasanāmūrdhvataḥ kṛtvā somaṃ pibati yaḥ priye
siddhirmāsārdha āyāti rogāstasya na santi hi
jihvāgreṇa ca saṃpīḍya rasanāntarbilaṃ mahat
dhyātvāmṛtajharīmambām ardhābdena bhavetkaviḥ
amṛtāplāvitatanor yogino vatsaratrayāt
retaścordhvaṃ prayātyeva sidhyanti hyaṇimādayaḥ
trividhaṃ garalaṃ tasya śarīre ca na saṃkramet
jarā ca maraṇaṃ nāsti duṣṭasattvabhayaṃ tathā
uktāsanasamārūḍhaḥ prāṇāyāmarataḥ sadā
pratyāhāraprasannaḥ sannabhyaseddhāraṇaṃ tataḥ
cetaso niścalatvaṃ yaddhāraṇā sā smṛtā śive
pṛthvyādipañcabhūtānāṃ yā pṛthagdhāraṇā hṛdi
caturaśrā suvarṇā salakārā ca hṛdi sthitā
brahmaṇā sahitā bhūmirdhyātavyā pañca nāḍikāḥ
prāṇaṃ tatraiva manasā dhārayetsaha śāṃbhavi
eṣā stambhakarī vidyā pṛthvījayamavāpnuyāt
ardhacandrapratīkāśaṃ karpūrahimanirmalam
kaṇṭhasthānagataṃ nityaṃ sudhāplutavakārayuk
jalatattvaṃ ca saṃyuktaṃ viṣṇunā tatra dhārayet
prāṇaṃ cittena sahitaṃ dhyātavyaṃ pañcanāḍikāḥ
eṣā hi vāruṇī vidyā viṣapittajvarāpahā
grasane kālakūṭasya mayaiva parikalpitā
trikoṇaṃ taptahemābhaṃ sarephaṃ rudradaivatam
tālusthānagataṃ dhyāyedvahnitattvaṃ jvalatprabham
tatraiva pañcaghaṭikāḥ prāṇaṃ ca manasā saha
dhārayennihitaṃ yogī hyeṣā vaiśvānarī parā
viṣāgnibhītisaṃhartrī vātaśleṣmādirogahṛt
vartulaṃ nīlameghābhaṃ bhruvormadhye pratiṣṭhitam
sayakāraṃ vāyutattvaṃ nityamīśvaradaivatam
tatraiva nāḍikāḥ pañca prāṇaṃ ca manasā saha
dhārayedvāyavīyaiṣā vidyā khagatidāyinī
mṛgatṛṣṇāmbusaṅkāśaṃ hakāreṇa samanvitam
sadāśivādidaivaṃ ca brahmarandhragataṃ sadā
vyomatattvaṃ nirākāśaṃ śāntaṃ sarvagataṃ priye
tatra prāṇaṃ ca saṃyamya manasā saha dhārayet
yāvatsyuḥ pañca ghaṭikā nabhovidyeyamīśvari
kathitā mokṣadā devi yogināṃ duḥkhahāriṇī
stambhanī pārthivī vidyā plāvanī vāruṇī matā
tato vaiśvānarī vidyā dāhinīti prakīrtitā
vāyavī bhrāmaṇī proktā śamanī vyomarūpiṇī
kramaśaḥ pañcavidyāśca dhāraṇīyāḥ pṛthakpṛthak
svanāmakarmasadṛśaṃ phalaṃ dadati yoginām
eṣā pañcavidhā devi dhāraṇā bhuvi durlabhā
tattveṣu niścalā cintā yā taddhyānaṃ prakīrtyate
dhyānaṃ dvidheti vikhyātaṃ saguṇaṃ nirguṇaṃ priye
saguṇaṃ varṇasahitaṃ nirguṇaṃ varṇavarjitam
lakṣaṃ ca vājapeyānāmaśvamedhasahasrakam
sakṛddhyānasya yogasya kalāṃ nārhanti ṣoḍaśīm
pratyaṅmanā bahirdṛṣṭir ṛjuḥ padmāsanasthitaḥ
dhyānayogaḥ sa vijñeyaḥ sadyaḥ siddhipradaḥ śubhaḥ
mūlādhāre suvarṇābhe cakre'sminprathame priye
dhyātvātmānaṃ ca nāsāgre lakṣayeddhanti kilbiṣam
svādhiṣṭhāne ca ratnābhe hyātmānaṃ paricintayet
nāsāgralakṣo duḥkhebhyo mucyate yogisattamaḥ
bālāruṇābhe cātmānaṃ cakre'sminmaṇipūrake
smṛtvā nāsāgradṛṣṭiḥ saṃstrijagatkṣobhayedyamī
vidyunmālānibhe cakre'nāhate hṛdayasthale
prāṇāyāmena bahudhā sādhite parameśvari
ātmānaṃ cintayedyastu nāsāgragatalocanaḥ
bhavedbrahmasamo yogī vaśīkṛtamanāḥ priye
ghaṇṭikāyāṃ viśuddhākhye svarṇacampakasannibhe
ghrāṇāgradṛṣṭirātmānaṃ dhyātvānandamayo bhavet
lambikāyāṃ sudhāpūrṇe candramaṇḍalamaṇḍite
nāsāgradṛṣṭirātmānaṃ dhyātvānandamayo bhavet
bhruvormadhye'ñjanākāre dhyāyedātmānamīśvari
jitaprāṇo bhavedyogī yogānandamayo bhavet
nirguṇaṃ nirapāyaṃ ca śivaṃ śāntaṃ parātparam
viśvataijasam ātmānaṃ dhyāyedbhrūmadhyalocanaḥ
brahmānandamayo yogī bhavatyeva na saṃśayaḥ
ājñācakramiti khyātaṃ pare vyomni nirāmaye
śivam ātmānamācintya bhavejjñānamayo vaśī
gaganākāramamalaṃ mṛgatṛṣṇāmbusannibham
dhyātvātmānaṃ sarvagataṃ mokṣaṃ vrajati saṃyamī
apānameḍhrau nābhiśca hṛdayaṃ ghaṇṭikā tathā
lambikā ca bhruvormadhyaṃ nabhaśca brahmarandhrakam
tava cakramiti khyātaṃ deyaṃ sthānaṃ ca yoginām
dhāraṇā pañcaghaṭikā ṣaṇṇāḍī dhyānamucyate
samādhirdvādaśāhaṃ syātprāṇasaṃyamanātpriye
jalasaindhavayoryogādekatvaṃ ca yathā bhavet
cittātmanoḥ sāmarasyaṃ samādhiḥ sa tu kathyate
manaḥ pralīyate cānte yadā prāṇakṣayo bhavet
sāmarasyaṃ tadā syācca samādhiḥ sa tu kathyate
praṇaṣṭākhilasaṅkalpo jīvātmā paramātmanā
yadekatvaṃ bhajeddevi samādhiḥ sa tu kathyate
parāpekṣojjhitaṃ cittamindriyeṣu pravartate
yadā jīvo gataścaikyaṃ tadā naivendriyaṃ manaḥ
śabdaṃ sparśaṃ ca rūpaṃ ca rasaṃ gandhaṃ paraṃ tathā
ātmānaṃ ca sukhaṃ duḥkhaṃ mānāmānaṃ priyāpriye
śītāśītaṃ tathā vātamātapaṃ yo na vetti ca
na bādhyate svakarmaughairna kaiścidapi bādhyate
na śastrairbādhyate mantrairyantraistantrairna gṛhyate
nāgninā na jalenāpi vāyunā na ca pīḍyate
avadhyo dehibhiḥ sarvair mānanīyaḥ surairapi
āhāre ca vihāre ca nidrāyām avabodhane
sarvakarmasu yuktaḥ sansa tattvaṃ vetti yogini
nirālambaṃ nirākāramanādyantaṃ nirāśrayam
anālayaṃ niṣprapañcaṃ niṣkriyaṃ nirmalaṃ mahat
niścalaṃ nirmalaṃ nityaṃ nirguṇaṃ vyoma cinmayam
sadānandamanantaṃ ca sarvagaṃ vibhu saṃtatam
etadbrahmapadaṃ tattvaṃ viddhi tvaṃ vindhyavāsini
anāmaye nirālambe nirātaṅke mahādyutau
nirābhāse pare tattve yogayuktaḥ pralīyate
dugdhe dugdhaṃ ghṛte cājyamagnāvagnirjale jalam
kṣiptaṃ vrajettanmayatvaṃ tathā brahmaṇi līyate
mayoditamidaṃ sarvaṃ divyavāyurasāyanam
yaḥ seveta sa puṇyātmā kṛtakṛtyo jagattraye
sarvayajñaphalopetaḥ sa snātaḥ sarvatīrthake
sa yaśasvī sa yogīndraḥ sa evāmaravanditaḥ
sa eva siddhaḥ śuddhaśca mama tulyo varānane
tasminsnihyati me cetastaccittaṃ me nivāsabhūḥ
saphalaṃ jīvitaṃ tasya pūtaṃ tadubhayaṃ kulam
tatpadanyāsamātreṇa dharitrī pāvanīkṛtā
yatroṣitaṃ kṣaṇaṃ tena puṇyakṣetraṃ hi sā mahī
dhanyā tajjanayitrī ca puṇyastajjanakaḥ priye
taddarśanātsajīvāḥ syuḥ śūlaprotādayaḥ śavāḥ
tadvākyenaiva sarve'pi labhante'pi śubhāśubham
tanmūtramalasaṃsparśāllohā yānti suvarṇatām
kiṃ punaḥ kathyate devi mama tulyaparākramaḥ
śrībhairavī
kuṭī proktā tvayā pūrvaṃ kathaṃ kāryā ca kīdṛśī
tatra kālaṃ kiyacchaṃbho vastavyaṃ brūhi me prabho
śrībhairavaḥ
vakṣyāmi tāṃ kuṭīṃ samyak śṛṇu tripurasundari
medinīm unnatīkṛtya punastāṃ suhṛdaṃ priye
staṃbhāṃśca kramaśaḥ ṣaṭ ṣaṭ paṅktiśaḥ sthāpayedṛjūn
tulā upari cāropya dārūṇi sudṛḍhāni ca
sthāpayediṣṭakāḥ paścātsudhayā sāndramālipet
parito valabhiṃ kṛtvā bhittiṃ trivalayāṃ śubhām
kuryātkuṭīṃ ca tanmadhye tṛtīyāvaraṇaiḥ punaḥ
nikhaneccaturaśraṃ ca daśaprādeśamātrakam
pañcaprādeśamātre ca tvadhonimnaṃ tathordhvataḥ
evaṃ daśavitastyābhir acintyāṃ tāṃ manoharām
prāgdvāraṃ bāhyavalaye dvitīye valaye śive
yāmyadvāraṃ tṛtīye tu pratyagdvāraṃ vidhīyate
dvārāṇāṃ ca pramāṇaṃ hi vitastidvayamucyate
sakavāṭaṃ pratidvāramacchidraṃ cārgalānvitam
sudhāpralepitaṃ kuryādbhittiṃ ślakṣṇataraṃ sthalam
dakṣiṇe cottare caiva kuṭyantarvedikādvayam
sārdhatrayaṃ vitastīnāṃ viśālaṃ cāyataṃ daśa
prādeśamātram utsedhaṃ madhyaṃ prādeśikatrayam
tatra gomayasambhūtaṃ bhasma vastreṇa gālitam
pūrayecca kuṭībhittau citraṃ bahu suvistaram
bhairavaṃ kālameghābhaṃ jvaladūrdhvaśiroruham
phālākṣaṃ vakradaṃṣṭraṃ ca nāgakuṇḍalamaṇḍitam
nāgayajñopavītaṃ ca kiṅkiṇīmuṇḍamālinam
digambaraṃ tu kākoṭībhūṣitāṅghriśiroruham
hārakeyūrakaṭakamudrikādivibhūṣitam
daśahastaṃ ca ḍamarumaṅkuśaṃ khaḍgaśūlakam
varadaṃ savyahastābjair nāgaṃ pāśaṃ ca ghaṇṭikām
madhupatraṃ bhayaharaṃ bibhrāṇaṃ vāmabāhubhiḥ
kṛṣṇāṅgarāgamālāḍhyaṃ sarvavyādhivināśanam
vyādhibhūtāhiśatrughnaṃ kṣvelādibhayanāśanam
tato mṛtyuñjayaṃ śāntaṃ vaṭukaṃ vilikhetpriye
pāradenduhimaśvetaṃ bālaṃ dvibhujaśobhitam
kiṅkiṇīmālayā baddhakarṇanūpuraśobhitam
bālaṃ kuṇḍalasacchobhaṃ trinetraṃ nagnarūpiṇam
śvetamālyānulepaṃ ca pūrṇapātraṃ ca vāmataḥ
daṇḍaṃ dakṣiṇahastena dadhānaṃ mṛtyunāśanam
māyābījaṃ ca vaṭukaṃ hyenaṃ prathamamuccaret
āpaduddhāraṇāyeti likhetpañcākṣaradvayam
vaṭukāyeti māyāṃ ca vaṭukasya manuḥ smṛtaḥ
mūrtidvayorayaṃ mantraḥ kathitaḥ suravandite
mantrasyāsya ca yadyantraṃ tadyantraṃ tatra saṃlikhet
ramāṃ ca bhuvaneśīṃ ca kāmaṃ cintāmaṇiṃ kramāt
karṇikāyāṃ likhetpūrvaṃ vaṭukāyeti vīpsitam
aṣṭapatre likheccheṣāṇyakṣarāṇyaṣṭapatrake
bahiḥ ṣoḍaśapatreṣu vilikhetṣoḍaśa svarān
dvātriṃśaddalake kādisāntadvātriṃśadakṣarān
anye dale halakṣāṃśca vilikhedbhūpuraṃ bahiḥ
āpaduddhāraṇaṃ yantramapamṛtyunivāraṇam
rakṣākaraṃ grahārtānāṃ sarveṣāṃ prāṇināmapi
strīvaśyaṃ rājavaśyaṃ ca puṃvaśyaṃ paśuvaśyakam
nānāsiddhipradaṃ nityaṃ sarvarogaviṣāpaham
hārakeyūraruciraṃ kāntyā viśvavimohanam
mahāmṛtyuñjayaṃ devaṃ bhāvayenmṛtyujidbhavet
evaṃ dvitīyavargasya tṛtīyaṃ pañcamena ca
svareṇa bindunā yuktaṃ sontaṃ sādhyapadaṃ tataḥ
rakṣaśabdayugaṃ paścātpūrvaṃ bījatrayaṃ punaḥ
pratilomaṃ samuccārya mantraṃ mṛtyuñjayaṃ japet
tāraṃ madhye sasādhyākhyaṃ digdale bhaṃ samālikhet
āgneyādidaleṣvantyamakṣaraṃ kramaśo likhet
bāhye bhūpuramālikhya dikṣu sāndraṃ samālikhet
catuṣkoṇe ṭhakāraṃ ca yantraṃ mṛtyuñjayātmakam
apamṛtyujvaravyādhikṣvelamohavināśanam
tatra cintāmaṇiṃ devaṃ cintitārthapradaṃ likhet
nīlapravālaruciraṃ triṇetraṃ rucirānanam
pāśāruṇotpalaṃ vāme dakṣe śūlakapālakau
dadhānam indumakuṭaṃ dhyāyedardhāmbikeśvaram
vahniprathamavargādiṣamarephāḥ kramāttataḥ
prāṇasadyāntasahitaḥ ṣaṣṭhasvarasabindukaḥ
idaṃ cintāmaṇer mantraṃ cintitārthapradaṃ śubham
ṣoḍaśasvarasaṃvītaṃ cintāmaṇimabhīṣṭadam
ṭhakārāveṣṭitaṃ kuryājjvarāpasmṛtimṛtyuham
tataśca śāradādevīm ālikhet siddhidāyinīm
śaṅkhakundendudhavalāṃ makuṭendukalādharām
sudhākumbhaṃ varākṣasraksaṃvinmudrāṃ karāṃbujaiḥ
bibhrāṇāṃ śvetavasanāṃ mauktikābharaṇojjvalām
vāgbījaṃ bhuvaneśīṃ ca vadavākyadvayaṃ tataḥ
vāgvādinīṃ sasambuddhim agnipatnīṃ samuccaret
eṣa śrīmātṛkāmantraḥ proktaḥ sārasvatapradaḥ
ādibījadvayaṃ hitvā śeṣaṃ pūrvavad uccaret
daśārṇaśāradāmantro vāgvilāsapradāyakaḥ
viyadvarṇasukāraṃ ca sadyāntaṃ savisargakam
karṇikāyāṃ likhetpūrvaṃ kiñjalkeṣu svarānapi
aṣṭacchadeṣv aṣṭavargāny aśahādyaiḥ paraistribhiḥ
kādyaiśca pañcabhirvarṇairaṣṭavargāḥ samīritāḥ
likhedbhūpurakoṇeṣu ṭhakārāndikṣu vinyaset
idaṃ hi mātṛkāyantraṃ viṣamṛtyugadāpaham
aghoraṃ vilikheddevi nīlajīmūtasannibham
krūradaṃṣṭraṃ triṇetraṃ ca nāgendrāṣṭavibhūṣitam
raktāṅgarāgavasanaṃ raktamālāvirājitam
paraśvathuṃ ca ḍamaruṃ khaḍgaṃ kheṭam iṣuṃ dhanuḥ
triśūlaṃ pūrṇapātraṃ ca bibhrāṇaṃ cāṣṭabāhubhiḥ
bhuvaneśīṃ sphuradvandvaṃ tataḥ prasphuravīpsitam
ghoraṃ tato'ghorataraṃ tanurūpaṃ caṭadvayam
prakaṭadviguṇaṃ caiva kahaśabdayugaṃ tataḥ
vamaśabdadvayaṃ devi bandhaśabdaṃ ca vīpsitam
ghātayadvitayaṃ devi kavacaṃ ca phaḍantakam
ekottaro'yaṃ pañcāśadarṇo 'ghoraḥ smṛto manuḥ
vaśyārthaṃ taptahemābhaṃ pūrvoktākṛtisaṃyutam
muktau mṛtyuñjayārthe tu śvetaṃ pūrvoktavigraham
sarvārthasiddhidaṃ śāntamaghorāstraṃ likhetpriye
māyābījaṃ sasādhyaṃ syānmadhye ca svarasaṃyutam
tadbahiḥkesareṣvevaṃ vilikhedaṣṭavargakam
tatastvaṣṭadale mantravarṇānguṇamitān likhet
agraśeṣeṣu tadvat tatṣaṭkoṇe kavacāstrakau
tadbahirbhūpuraṃ lekhyam enadāghorayantrakam
sphuradvayāvṛtaṃ madhye śaktibījaṃ likhettataḥ
ṣaṭkoṇe prasphurayugaṃ tataścāṣṭadale kramāt
ṣaḍbhiścaturbhirvedaiśca rasairvastraiśca gopadaiḥ
ṛtubhiḥ śiṣṭamantrārṇair amībhir vilikhettataḥ
ṣaṭkoṇe vahnicāstrābhyām uddhṛtaṃ vītakoṇakam
bhūpureṇāvṛtaṃ yantramaghoraṃ vilikhetpriye
vyālāricorakṣudrāpasmārabhūtagrahāpaham
atho mahāgaṇapatiṃ likhedvidrumasannibham
koṭīracandraśakalaṃ gajāsyaṃ locanatrayam
tundilaṃ raktavasanaṃ raktamālānulepanam
daśadordaṇḍasubhagaṃ vāmorusthitayoṣitam
hārakeyūrakaṭakamudrikākuṇḍalojjvalam
phalapūraṃ gadām ikṣukodaṇḍaṃ ca triśūlakam
cakraṃ sarasijaṃ pāśamutpalaṃ śālimañjarīm
svadantatuṇḍayā ratnakalaśaṃ daśabhiḥ karaiḥ
bibhrāṇaṃ padmakarayā vāmorusthitayā śriyā
āliṅgitaṃ bhaktalokacintitārthasuradrumam
praṇavaṃ kamalāṃ māyāṃ kāmarājaṃ vasuṃdharām
kramādgaṇapaterbījaṃ mahāgaṇapatiṃ tataḥ
caturthyantaṃ sasaṃbuddhiṃ varaṃ ca varadaṃ tathā
tataḥ sarvajanaṃ me ca vaśamānaya śabdakam
agnipatnīṃ samālikhya cāṣṭāviṃśativarṇakam
mantraṃ mahāgaṇapater mṛtyudāridryanāśanam
trikoṇe bījamālikhya satāre ca gaṇeśituḥ
dikṣu śrīśaktimadanabhūbījāni bahirlikhet
ṣaṭkoṇe bījaṣaṭkaṃ ca tatsaṃdhiṣvaṅgamantrakam
tato'ṣṭadalamadhyeṣu mantrāṇi gaṇaśo likhet
antyākṣare cāntyadale mātṛkāmanulomataḥ
lekhe ca pratilomenāṅkuśapāśāvṛtaṃ tataḥ
bhūmandireṇa subhagaṃ yantraṃ gaṇapateḥ śubham
gajāntaṃ śrīpadaṃ divyamāyuṣyārogyavardhanam
etāni yantrajālāni kuṭyantardevatā likhet
kuṭībhittibahirbhāge bhairavaṃ varṇamālikhet
asitāṅgaṃ ruruṃ caṇḍaṃ krodhamunmattabhairavam
kapālinaṃ bhīṣaṇaṃ ca saṃhāraṃ bhairavaṃ kramāt
dvitīyāvaraṇasyāntar bhittāvekādaśa kramāt
rudrāṃs trilocanāṃś candrakalājūṭajaṭān likhet
tadbāhye nava nāthāṃśca nava siddhāṃśca ṣoḍaśa
sanatkumārasanakasanandādīn likhettataḥ
tṛtīyāvaraṇasyāntar bhittau brāhmyādimātaraḥ
catuḥṣaṣṭiśca yoginyo lekhanīyā yathāvidhi
tadbhittibāhye devendramukhā dikpatayaḥ kramāt
grahāśca candrasūryādyā aśvinyādyāśca tārakāḥ
meṣādyā rāśayo lekhyāḥ sālaṅkārāśca sāyudhāḥ
kuṭīdvāravipārśve ca gaṇeśaṃ bhairavaṃ likhet
dvitīyāvaraṇadvārapārśve dvau śaṅkhapadmakau
garutmantaṃ hanūmantaṃ tṛtīyāvaraṇasya ca
dvārasya pārśvayordevi vilikhedbhayabhañjanau
yasmindeśe kuṭī divyā kalpitā yogisattamaiḥ
deśo dhanyataraḥ ślāghyaḥ puṇyakṣetraṃ ca pāvanam
tatratyāśca prajā dhanyāḥ sphītārthāḥ puṇyakarmiṇaḥ
rāṣṭraṃ subhikṣam ārogyam anāmayasukhāvaham
ītihīnaṃ kālavṛṣṭisahitaṃ dhānyasaṅkulam
taskaropadravavyāghrasarpādibhayavarjitam
tatra tīrthāni sarvāṇi gaṅgādīni vasanti ca
indrādayo'pi vibudhāḥ sūryacandrādayo grahāḥ
yoginyo bhairavāḥ siddhā gaṇeśaguhamātaraḥ
tatrasthasya mahīpasya jayārthāvāptirāyuṣaḥ
sambhaveccakravartitvaṃ punarnityotsavojjvalam
vandhyānāṃ putrasampattiḥ kuṭīsaṃdarśanādbhavet
kuṣṭhāpasmārabhūtādimahāvyādhivināśanam
kuṭīgatā bhaveyuste ye sevante rasāyanam
siddhiṃ yānti sukhenaiva devānāmapi durlabhām
devi citraṃ pravakṣyāmi divyaṃ guhyatamaṃ śivam
amarīkalpamanaghaṃ sulabhaṃ nijadehajam
aṇimādyaṣṭakaiśvaryadehalohādisiddhidam
vamanādiviśuddhāṅgo lavaṇāmlavivarjitaḥ
kuṭīgatastu deveśi śivatoyamudāradhīḥ
sthūlasya katakasyaiva dāruṇā pānapātrakam
kuryācca triphalāṃ piṣṭvā lepayeccaṣakāntare
karṣaṃ śivāmbunā rātrau pātraṃ cādhomukhaṃ priye
sthāpayitvā punaḥ prātarādyantaṃ prasravaṃ tyajet
madhyadhārāśca tatpātre kṣipettattriphalāṃ tataḥ
loḍayedamarīyuktaṃ pibetprāgānanaḥ sadā
iṣṭadevāngurūnvṛddhān natvārcitagaṇeśvaraḥ
mitāhāro yuktaceṣṭo vātātapavivarjitaḥ
ekamaṇḍalamātreṇa bāhyāntaḥ śucibhāg bhavet
maṇḍalena dvitīyena sarvakuṣṭhavināśanam
maṇḍalena tṛtīyena caturvidhaviṣāpaham
maṇḍalena caturthena nālikerāmbuvad bhavet
ātmatoyaṃ pañcamena maladaurgandhyanāśanam
ṣaṣṭhamaṇḍalayogena dehadaurgandhyanāśanam
saptamaṇḍalayogena bhavedindriyapāṭavam
tato'ṣṭame maṇḍale tu rajanīcūrṇakarṣayuk
seveta śivatoyaṃ ca yāvaddviḥ saptamaṇḍalam
valīpalitahīnaḥ syānmahāviṣabhayojjhitaḥ
maṇḍale pañcadaśake karṣāṃśau śṛṅgagandhakau
śivatoyena sammiśraṃ prapibedekaviṃśatim
maṇḍalaṃ ca tadante syātsiddhibhāgdehalohayoḥ
dvāviṃśanmaṇḍale devi cābhrakaṃ varayā yutam
evaṃ bhajedyamī yāvadaṣṭāviṃśatimaṇḍalam
mattahastibalopeto gṛdhradṛṣṭiranāmayaḥ
ekonatriṃśati prāpte maṇḍale varayā yutām
sakāntacūrṇavimalāṃ godhāmapi pibet priye
pañcatriṃśanmaṇḍalāntaṃ vajrakāyo bhavennaraḥ
ṣaṭtriṃśanmaṇḍalādi svarṇadhātrīrajo'nvitam
ātmagodhānvitaṃ peyaṃ tattu yāvaddvyadhikam
catvāriṃśanmaṇḍalāntaṃ saśarīraḥ khago bhavet
tricatvāriṃśanmaṇḍale tu prāpte pāradasaṃyutam
varāyutaṃ pibed ūnapañcāśanmaṇḍalāvadhiḥ
aṇimādiguṇopeto vajrakāyaśca khecaraḥ
siddhair yukto nirātaṅko nirapāyo nirañjanaḥ
yadṛcchayā sarvaloke viharatyeva sarvadā
ārabhya prathamaṃ devi maṇḍalānnityamācaret
ātmatoyena dhuttūrarasena pariloḍayet
bhasma tenaiva sarvāṅgamasakṛtparimardayet
anyakālasamāyātam ātmatoyaṃ viśeṣataḥ
mūrdhni nāsāpuṭe karṇe dṛśi pādakaradvaye
śīlayetsatataṃ devi śuddhadeho bhavennaraḥ
kadācidapyātmagodhāṃ bhūmau na visṛjetpriye
amarīsevinaḥ puṃsaḥ śivatoyena jāyate
sarvalohaṃ ca kanakaṃ divyaṃ manujadurlabham
vijayāsahitāṃ godhāṃ prativāsaramāpibet
vandāko dvividhaḥ proktaḥ puruṣastrīvibhedataḥ
kharjūrīpatravatpatraḥ puruṣaḥ sarvasiddhidaḥ
strīsaṃjñastu guṇairalpo vṛttapatraḥ pratāpavān
vandākaḥ pādaparuhaḥ śikharī tarurohiṇī
vṛkṣādanī kāminī ca vṛkṣarugbandhabandhakam
vandākastiktatuvaraḥ kaphapittaśramāpahaḥ
vaśyādisiddhido vṛṣyo viṣaghnaśca rasāyanam
kṛtopavāsaḥ susnāto raktamālyānulepanaḥ
muktakeśāmbaro bhūtvā rātrau saṃyatamānasaḥ
vṛkṣaṃ pradakṣiṇaṃ kṛtvā gandhapuṣpākṣatādibhiḥ
pūjādravyaiḥ samabhyarcya baliṃ dadhyodanaiḥ kiret
cintāmaṇiṃ nṛsiṃhaṃ ca manumaṣṭottaraṃ śatam
japtvā khaḍgena saṃchidya vandākaṃ vidhināharet
vandākānāṃ tu sarveṣāṃ vidhireṣa udāhṛtaḥ
aśvinyāṃ śuciraśvatthavandākaṃ vidhināhṛtam
kṣīreṇa piṣṭamāloḍya pibedaśvabalo bhavet
tathaivāśvatthavandākamuparāge'rkacandrayoḥ
nṛsiṃhamantraṃ prajapan khaḍgenācchidya cāharet
ghṛṣṭvāṃbhasā prakoṣṭheṇa liptvā gorocanānvitam
vidhāya tilakaṃ paśyetsarvavaśyo bhaveddhruvam
nyagrodhasya tu vandākamaśvinyāṃ vidhināharet
sūtreṇa bandhayeddhaste hyadṛśyo jāyate naraḥ
sarvavaśyaṃ bhavetkṣīraiḥ piṣṭvā pāne gadāñjayet
aśvinyāṃ tu śirīṣasya vandākaṃ vidhināharet
sūtreṇa bandhayeddhaste vīryastambho bhaveddhruvam
aśvinyāmāhareddhīmān palāśasya tu bandhakam
haste baddhvā spṛśedyastu sā nārī vaśagā bhavet
aṅkolabandham aśvinyāṃ kare baddhvā jagatpriyaḥ
bharaṇyāṃ kuśavandākaṃ gṛhītvā śubhayogataḥ
badhnīyāddakṣiṇe haste tenādṛśyo bhavennaraḥ
bharaṇyāṃ phalguvandākaṃ dhānyarāśau vinikṣipet
tena vai dhānyavṛddhiḥ syānnātra kāryā vicāraṇā
bharaṇyāṃ badarīṇāṃ ca vandākaṃ vidhināharet
bandhayeddakṣiṇe haste saṃlabhed īpsitaṃ phalam
kṛttikāyāṃ tu katakavandākaṃ vidhināharet
vartimadhye kṣipettaṃ ca tena saṃgṛhya kajjalam
strīṇāmañjanamātreṇa patirvaśyo bhaveddhruvam
kṛttikāyāṃ śucirbhūtvā jambūvandākam āharet
kṣīreṇa piṣṭaṃ tatkalkaṃ pītvā rogairvimucyate
rohiṇyāṃ tintriṇīkasya vandākaṃ vidhināharet
baddhvā haste spṛśedyaṃ yaṃ sarvavaśyo bhavennaraḥ
timirādiṣu śastaṃ tadasādhyaṃ ghṛtamañjanāt
kṣaudraghṛṣṭena tenaiva kṛtaṃ cakṣuṣyamañjanam
bandhakam udumbarabhavaṃ rohiṇyāṃ gṛhya valayakaṃ kuryāt
tadvalayopari vinihitabhāṇḍasthitamodakaṃ kṣayaṃ naiti
aśvatthasya tu vandākaṃ rohiṇyāṃ vidhināharet
gṛhe sthite ca vandāke nityaiśvaryaṃ prajāyate
katakasya tu vandākaṃ rohiṇyāṃ vidhināharet
añjane netrayugale nidhiṃ paśyati niścitam
tadeva bandhayeddhaste sarvavaśyo bhaveddhruvam
udumbarasya vandākaṃ rohiṇyāṃ vidhināharet
haste baddhvā nihantyāśu jvaraṃ cāturthikaṃ priye
rohiṇyāṃ mātuluṅgasya bandhakaṃ tu samāharet
dhārayeddakṣiṇe karṇe jagadvaśyakaraṃ param
rohiṇyāṃ bilvavandākaṃ kare baddhvā jagatpriyaḥ
mṛgaśīrṣe śirīṣasya vandākaṃ samyagāhṛtam
haste baddhvā spṛśennārīṃ naraṃ vā vaśayeddhruvam
mṛgaśīrṣe tu vandākaṃ tintriṇīvṛkṣasambhavam
kṣīreṇa piṣṭvā prapibedadṛśyo jāyate naraḥ
taddadhnā yaḥ pibetprātaḥ sarvavyādhiharo bhavet
mahiṣītakrapiṣṭena tena sarvāṅgalepanam
kṛtvā vahnigato yastu vahninā ca na dahyate
tintriṇīkasya vandākaṃ gṛhe yasya pratiṣṭhitam
tasya corabhayaṃ nāsti kare dyūtajayo bhavet
udumbarasya vandākaṃ mṛgaśīrṣe samāharet
haste baddhvā spṛśennārīṃ sā nārī vaśagā bhavet
strīṇāṃ haste tu badhnīyādannamadhye vinikṣipet
jāyate cānnavṛddhistu nātra kāryā vicāraṇā
nyagrodhasya tu vandākaṃ mṛgaśīrṣe samāharet
badhnīyāddakṣiṇe haste janavaśyo bhaveddhruvam
ādāya māṭarūṣasya vandākaṃ samudāhṛtam
baddhvā haste janairdīvyan syāddyūteṣvaparājitaḥ
ārdrāyāṃ taumburaṃ grāhyaṃ vandākaṃ vidhinā haret
kṣīreṇa prapibedyastu tasya syāllohamoṭanam
ārdrārke vā puṣyaravau vandākaṃ tumburorharet
badhnīyāddakṣiṇe haste bāṇastambhaḥ prajāyate
punarvasorhṛtaṃ vaṃśavandākaṃ kṣīrapeṣitam
pītvā strīpuruṣau vandhyau prasuvāte sutānbahūn
naktamālasya vandākamāharecca punarvasau
kṣīreṇa piṣṭvā prapibed akhilāmayanāśanam
taccūrṇasya mātreṇa naśyanti graharākṣasāḥ
puṣye bandhūkavandākaṃ gṛhītvā taṃ nidhāpayet
kṣetramadhye ripostatra sasyanāśaśca jāyate
āśleṣāyāṃ karṇikāravandākaṃ samyagāhṛtam
baddhvā haste dṛḍhaṃ tena spṛśan vaśati tejanāt
madhūkasya ca vandākamāśleṣāyāṃ samāharet
bandhayeddakṣiṇe haste vyāghrādibhayanāśanam
maghāsu mucukundasya vandākaṃ vidhināhṛtam
nidhāpayeddhānyamadhye taddhānyaṃ tvakṣayaṃ bhavet
vibhītakasya vandākaṃ phalgunyoḥ pūrvayorhṛtam
sthāpayeddhānyamadhyena tadakṣayyaṃ kṣaṇādbhavet
phalgunyor anyayor haste'pyayameva vidhiḥ smṛtaḥ
śākavṛkṣasya vandākaṃ maghāyāṃ vidhināharet
dhānyasaṃcayakṛddvāre dhānyavṛddhiśca jāyate
mauñjīvṛkṣasya vandākaṃ maghārke vidhināharet
śirasā dhārayennityaṃ tasya śrīrvaśamāpnuyāt
palāśasya tu vandākaṃ hastarkṣe vidhināharet
kare śirasi badhnīyādvyāghrādigrahahṛdbhavet
tindukasya ca vandākaṃ citrāyāmāhṛtaṃ tathā
baddhvā haste samastānāṃ sadhvadho bhavati dviṣām
kuṭajasya tu vandākaṃ citrāyāṃ vidhināharet
badhnīyāddakṣiṇe haste durlabhaṃ cepsitaṃ labhet
svātyāṃ likucavandākaṃ gṛhītvā yatra vastuni
nidhāpayati tatsarvamakṣayaṃ nātra saṃśayaḥ
babbūlabandhakaṃ svātyāṃ badaryāstvanurādhake
badhnanyo dhārayeddhaste tatspṛṣṭā strī vaśā bhavet
āhṛtya dhātrīvandākaṃ viśākhāyāṃ yathāvidhi
śuktakārasya bhavane viruddhasya nidhāpayet
sarvaṃ madyamapeyaṃ syānmokṣastasminsamuddhṛte
anurādhāsu vidhinā aindrīvandākamāhṛtam
dhānyamadhye vinikṣiptaṃ dhānyamakṣayatāṃ nayet
jyeṣṭhāyām āmravandākaṃ hṛtvā veśyāgṛhe khanet
sā durbhagā bhavetsatyamuddhṛte mokṣa ucyate
mūle khadiravandākaṃ gṛhītvā vidhipūrvakam
baddhvā haste naraḥ kṣipraṃ durbhagaḥ subhago bhavet
tadeva piṣṭaṃ kṣīreṇa pītaṃ kuṣṭhādināśanam
mūlārke goṭṭikāyāśca vandākaṃ vidhināharet
dakṣiṇe bandhayeddhaste strīvaśyaṃ bhavati dhruvam
tadeva śirasā dhāryaṃ sarvasiddhirbhaved dhruvam
karavīrasya vandākaṃ pūrvāṣāḍhāsu sādhitam
dhārayecchirasā yuddhe sa bhavedaparājitaḥ
pūrvāṣāḍhāsu vandākaṃ badarīvṛkṣasambhavam
pibetkṣīreṇa yā vandhyā sā bahūṃśca sutāṃllabhet
kuravasya tu vandākaṃ pūrvāṣāḍhārkavārake
bandhayeddakṣiṇe haste hyadṛśyo jāyate naraḥ
uttarāṣāḍhanakṣatre grāhyaṃ mandārabandhakam
palāśabandhakaṃ vātha kare baddhvā vaśaṃkaram
śravaṇe citrakodbhūtaṃ vandākaṃ prāpyate na tu
kaṅkuṇītailaghṛṣṭena tāmrapatraṃ ca lepayet
puṭapākavidhānena tatsvarṇaṃ bhavati dhruvam
eraṇḍasya tu vandākaṃ śravaṇārke samāharet
bandhayeddakṣiṇe haste sadā dyūtajayo bhavet
dhaniṣṭhāyāṃ tu badarīvandākaṃ vidhināhṛtam
baddhvā kare spṛśedyaṃ yaṃ sa sa dāso bhaveddhruvam
hṛtaṃ punnāgavandākaṃ vāruṇeṣu yathāvidhi
kṣīreṇa piṣṭvā prapibanmahānāgabalo bhavet
naktamālasya vandākaṃ maghārke vidhināharet
vidhinā dhārayedbāhau piśācānāṃ ca darśanam
tintriṇīkasya vandākaṃ punnarkṣe vidhināharet
bandhayeddakṣiṇe haste nityaṃ dyūtajayo bhavet
punnarkṣe vaṃśavandākamadṛśyo jāyate kare
śirīṣasya tu vandākamuttare vidhināharet
kare śirasi badhnīyādvyāghrādigrahahṛdbhavet
maghāyāṃ sthāpayetkṣetre vandākaṃ madhukodbhavam
pakṣiṇāṃ mūṣikānāṃ ca jāyate tuṇḍabandhanam
palāśasya tu vandākaṃ hastarkṣe vidhināharet
liṅgalepaṃ prakurvīta vīryastambho bhaveddhruvam
kṣīreṇāloḍya vallīkaṃ kṣaudraṃ piṣṭvā niṣecayet
vaṅgaṃ tu saptadhā devi tadvaṅgaṃ rajataṃ bhavet
palāśasya tu vandākaṃ hastarkṣe vidhināharet
kṣīreṇa prapibedyastu hyadṛśyo jāyate naraḥ
tindukasya ca vandākaṃ citrāyāmāhṛtaṃ tathā
baddhvā haste samastānāmavadhyo bhavati dviṣām
harītakyāstu vandākaṃ pūrvabhādrapadāhṛtam
kṣīreṇa kalkitaṃ pītvā caredvararuceḥ samaḥ
uttarāsvarkavandākaṃ hṛtaṃ bhādrapadāsu tat
pralepādyaiḥ paraṃ hanyādviṣaṃ sthāvarajaṅgamam
revatyāṃ bodhivandākalatayā kṛtakautukā
vandhyāpi labhate garbhaṃ pītvā gopayasā ca tat
revatyāṃ vaṭavandākaṃ valmīkamadhugharṣitam
akṣidoṣeṣvatiśreṣṭhamakṣarāvaraṇādiṣu
revatyāṃ vaṭavandākaṃ gṛhītvā dhārayedbhuje
mahānāgabalopeto mahāgaṇaśca jāyate
samuddhṛtaṃ viśākhāyāṃ vandākaṃ rājavṛkṣakam
nivārayati gehasthaṃ vaiśvānarabhayaṃ gṛhe
rohiṇyāṃ vaṭavandākaṃ kaṭisthaṃ vīryavardhanam
aśvatthabhavavandākaṃ revatyāṃ garbhadaṃ smṛtam
viṣavṛkṣotthavandākaṃ pūrvāṣāḍhoddhṛtaṃ yadi
praliptaṃ tanute bhūtapiśācādiprabhāṣaṇam
cullikāntargataṃ kuryātsabhaktāṃ pānasantatim
dyūte jāmbavavandākaṃ revatyāṃ jayakārakam
kuryāt kuravavandākaṃ hastasthaṃ bāṇavāraṇam
madhūkavṛkṣavandākaṃ dhānyasthaṃ dhānyavṛddhidam
palāśataruvandākaṃ vākpradaṃ kṣīrasevitam
veśyāyāṃ nimbavandākaṃ gṛhāntarnihitaṃ yadi
vaśyaṃ karoti sāścaryam ā janmamaraṇāntikam
śrībhairavī
śrutaṃ sarvaṃ mayā deva divyaṃ sarvarasāyanam
śaṃbho tava prasādena kṛpāṃbhodhe sureśvara
vijñāpayiṣyāmyaparaṃ sarvalokahitaṅkaram
vṛddhastrībālaṣaṇḍhānām anyeṣāṃ rogiṇāmapi
rasāyaneṣvaśaktānāṃ kathaṃ saukhyaṃ bhavetprabho
sarvānugrāhaka śrīman tadājñāpaya bhairava
śrutvā devyāḥ stutiparaṃ sarvalokahitapradam
śrutvā mandasmitaṃ devo jagādetthaṃ paraṃ vacaḥ
śrībhairavaḥ
sādhu sādhu mahābhāge lokānāṃ jananī yataḥ
tasmāllokahitaṃ pṛṣṭaṃ tadvakṣyāmyahamīśvari
rasādisaṃskāravidhiṃ sarvaroganibarhaṇam
yathākramaṃ pravakṣyāmi śrūyatāmavadhānataḥ
rasendro rasarājaśca rasaḥ sūtaśca pāradaḥ
śivabījaṃ śivo jaitro rasaloho mahārasaḥ
rasottamo mahātejāḥ sūtarāṭ capalo'mṛtaḥ
dhutturo lokanāthaśca prabhurindro bhavastathā
rudratejāḥ khecaraśca rasadhāturacintyajaḥ
amaro dehadaḥ skandaḥ skandeśo mṛtyunāśanaḥ
devo rasāyanaḥ śreṣṭho yaśodaḥ pāvanaḥ smṛtaḥ
proktā divyarasāścaiva trayastriṃśacca nāma ca
doṣayuktaḥ sūtarājo viṣameva varānane
doṣahīno rasaḥ sākṣādamṛtaṃ nātra saṃśayaḥ
tasmātpāradasaṃskāraṃ doṣaghnaṃ śṛṇu pārvati
rasācāryo bhiṣakśreṣṭho yatātmāghoramantravit
śubharkṣe śubhalagneṣu sumuhūrte suvāsare
pūrvoktavatsūtapūjāṃ kuryādādau śucisthale
śataṃ palānāṃ pañcāśatpañcaviṃśati vā punaḥ
daśa vā pañca vā devi naitasmādūnamiṣyate
lohaje vā śilotthe vā khalve sūtaṃ vinikṣipet
kalāṃśaṃ sūtarājasya cūrṇeṣṭakaniśārajaḥ
jambīrāmlena saṃmardya taptakhalve dinaṃ priye
kṣālayed uṣṇasauvīrair nāgadoṣo vinaśyati
aṅkolenendravāruṇyā vaṅgadoṣo vinaśyati
āragvadhena ca malaṃ citrake nāgadūṣaṇam
kṛṣṇadhūrtena cāñcalyaṃ triphalābhirviṣaṃ haret
giridoṣaṃ trikaṭukairasahyāgnistu gokṣuraiḥ
vaṅgādisaptadoṣāṇāṃ nāśārthaṃ saptavāsaram
tattaccūrṇaiḥ kalāṃśaiśca kumāryā rasasaṃyutaiḥ
mardayitvā rasaṃ paścātkṣālayeduṣṇakāṃjikaiḥ
pāradaḥ sakalairdoṣairmucyate saptakañcukaiḥ
vaidyakarmaṇi yojyaścedrasaḥ syātsarvarogahā
devadārumalayajajayāvāyasatuṇḍikā
kumārīmusalīvandhyākarkoṭīrasasaṃyutam
sūtaṃ dinaṃ mardayecca punaḥ pātanayantrake
pātayedyojayetsūtaṃ śuddhaṃ vaidyasya karmaṇi
dagdhaṃ pāṣāṇacūrṇaṃ ca niśākanyārasai rasam
mardayeddinamekaṃ ca pūrvayantre ca pātayet
evaṃ saṃskārasaṃśuddhaṃ yojayedvaidyakarmaṇi
daradaṃ yāmamātraṃ tu pāribhadradravaiḥ priye
athavā jambīrarasairmardayitvā tu pācayet
yantre pātanake devi doṣakañcukavarjitaḥ
punarnavārasaiḥ peṣyaṃ dhānyābhraṃ pāradaṃ samam
taptakhalve dinaṃ kṛtvā vajramūṣāgataṃ rasam
pacedbhūdharayantre ca punaḥ saṃmardayecca tam
pūrvadravairyathāpūrvaṃ mardanaṃ pācanaṃ punaḥ
kṛtvaitaṃ daśavāraṃ taṃ pātyaṃ pātanayantrake
śuddhaḥ syātpārado devi yojyo yoge rasāyane
daśamāṃśaṃ rasādgandhaṃ taptakhalve vinikṣipet
varājambīrakanyāgnidravairyāmaṃ vimardayet
pātayetpātanāyantre kuryādevaṃ tu saptadhā
sagandhakaṃ mardanaṃ ca pātanaṃ bhavati priye
śuddhaḥ syātpārado devi yojyaḥ pāradakarmaṇi
tilatailair māhiṣikair mūtrair madyāmlakena ca
gomāṃsair hiṅgulaṃ pācyaṃ lohapātre kramāgninā
saptāhaṃ lohadaṇḍena cālayettaddravaṃ muhuḥ
sārdraṃ mayūrapittena bhāvayedātape dinam
pātayetpātanāyantre daradaṃ kharavahninā
śuddho bhaveccaturyāmātpārado yogavāhakaḥ
śṛṇu devi pravakṣyāmi jāraṇārhaṃ biḍaṃ priye
cūrṇaṃ kṛtvā dagdhaśaṅkhaṃ gharme 'rkakṣīrabhāvitam
kuryāddinaṃ tato devi dhūmasāraṃ ca bhāvayet
dinaṃ jambīrakarasairātape cātitīvrake
caturyāmamajāmūtraiḥ ṣoḍaśāṃśaṃ suvarcalam
yathā sāndratvamāpnoti tāvatkvāthyaṃ varānane
naramūtre ṣoḍaśāṃśe kaṇṭakārīṃ samūlakām
yāvad ghanībhavet tāvat kvāthanīyā prayatnataḥ
tintriṇīkṣārakāsīsasarjakṣārāḥ śilājatu
jambīrasya rasaiḥ sarvaṃ caturyāmaṃ pṛthakpṛthak
jepālaṃ tattvacāhīnaṃ mūlakakṣārasaindhavam
guñjāṃ ca ṭaṅkaṇaṃ śigrudravairbhāvyaṃ pṛthakpṛthak
jambīrāṇāṃ dravairbhāvyaṃ śaṅkhādyaṃ tattrayodaśa
sarvaṃ samāṃśaṃ ca dinamekīkṛtya tu gālitam
rakṣayetsarvadā jñeyo nāmnā ca vaḍabānalaḥ
suvarṇādimalohānāṃ ratnānāṃ jāraṇe tathā
abhrādyuparasānāṃ ca yojanīyaṃ prayatnataḥ
śuddhasūtaṃ śuddhagandhaṃ mardayedgoghṛtaiḥ samam
piṇḍībhūtaṃ kumāryāśca dalagarbhe niveśayet
samyaksūtreṇa saṃveṣṭya tamayaskāntasaṃpuṭe
nirudhya taṃ mṛdupuṭe tridhā pācyaṃ punaḥ priye
ādāya dṛḍhamūṣāyāmandhayitvā dhametsudhīḥ
bhasmībhavetsūtarājo yojyo yoge rasāyane
chāyāśuṣkāṇi kurvīta śākapakvaphalāni ca
mardayedarkapayasā tena mūṣodaraṃ lipet
agraprasūtagojātajarāyoḥ śiṣitaṃ rajaḥ
mūṣāmadhye kṣipetpaścātsūtaṃ gandhaśca tadrajaḥ
kṣiptvā nirudhya ca dhamedbhasmībhavati pāradaḥ
vandhyā kārkoṭakī kākatuṇḍī ca kaṭutumbikā
kañcukī nalikā kākamācī vai kālamañjarī
kākajaṅghāstvimāḥ sarvāḥ piṣṭvā mūṣāntare kṣipet
pūrvoktavandhyāmukhyābhir aṣṭābhir mardayed rasam
tadrasaṃ liptamūṣāyāṃ kṣiptvā ruddhvā ca bhūdhare
pacedevaṃ cāṣṭavāramevaṃ mūṣāpralepanam
mardanaṃ dhamanaṃ kuryād bhūyo bhūyaḥ sureśvari
mṛto bhavati sūtendro yogyo roge rasāyane
niyāmakauṣadhairmardyaṃ caturyāmaṃ rasaṃ dṛḍham
dviguṇe gandhataile ca śanairmandāgninā pacet
yāvat khoṭatvamāpnoti tāvadevaṃ pacedrasam
tatkhoṭaṃ saṃpuṭe lauhe kṣiptvā rundhyāddṛḍhaṃ sudhīḥ
pathyājalairlohakiṭṭaṃ piṣṭvā sampuṭamālikhet
tasyordhvaṃ śrāvake kācaṃ kṛtvā nāgaṃ vinikṣipet
sa nāgo dravate yāvattāvadevaṃ dhametpriye
yāvanna yāti kāṭhinyaṃ tāvannaiva dhametsudhīḥ
punaḥ kaṭhinatāṃ prāpte dhametpūrvoktavanmuhuḥ
triyāmadhamanādevaṃ bhasmībhavati pāradaḥ
bhasmīkṛte mūlikābhirjāraṇārahito rasaḥ
dehe lohe na yojyaḥ syādyojyo bheṣajakarmaṇi
dviguṇe gandhataile ca śuddhaṃ sūtaṃ vimardayet
ekāhaṃ taṃ punarmardyaṃ sarpākṣībhṛṅgarāḍapi
viṣṇukrāntā tryahaṃ caiṣāṃ rasaiḥ ślakṣṇaṃ vimardayet
pacedyantre trisaṃghaṭṭe hyaṣṭavāramiti priye
kuryādbhasmati sūtendro rogasaṃghātanāśanaḥ
śvetāṅkolasya mūlottharasairmardyastryahaṃ rasaḥ
mūṣāyāṃ nikṣiped ruddhvā pacedbhūdharayantrake
pārado bhasmatāṃ yāti sarvarogaharaḥ paraḥ
viṣṇukrāntāṃ vedikāṃ ca kāñjikena vimardayet
tatkalkena raso mardyaḥ saptadhā mūrchitotthitaḥ
taṃ rasaṃ śrāvake kṣiptvā siñcayettadrasairmuhuḥ
dīpāgninā dinaṃ pacyādbhasma syāllavaṇākṛtiḥ
kākoduṃbarikākṣīrair bhāvayet somarāmaṭham
punaḥ punaḥ saptadhaivaṃ śoṣayenmardayet sudhīḥ
kākodumbarapañcāṅgaṃ ṣoḍaśāṃśe jale kṣipet
yathaikāṃśo'vaśiṣṭaḥ syāttena taddhiṅgu mardayet
tadgolake rasaṃ kṣiptvā mūṣāyāṃ taṃ ca rodhayet
bhūdhare ca puṭedevamaṣṭavāraṃ punaḥ punaḥ
puṭe puṭe ca taddhiṅgu dadyātsūto mṛto bhavet
urubūkasya bījāni tathāpāmārgajāni ca
pūrṇayet tacca mūṣāyāṃ kṣiptvā sūtaṃ tataḥ kṣipet
tadūrdhvaṃ pūrvacūrṇaṃ ca samyaṅmūṣāṃ nirodhayet
pacellaghupuṭairevaṃ caturbhirbhasmatāṃ vrajet
kuḍuhuñcyāḥ kandamadhye kāntāstanyapariplute
rasaṃ kṣiptvā mukhaṃ ruddhvā tanmajjakalkataḥ sudhīḥ
taṃ gomayaiḥ samālipya svedayedgomayāgninā
evaṃ kṛte saptavāraṃ raso bhasmatvam āpnuyāt
aṅkolasya śiphānīraiḥ sūtaṃ gandhaṃ samaṃ samam
dinamekaṃ mardayecca mūṣāgarbhaṃ nirodhayet
puṭedbhūdharayantre ca dinānte bhasma jāyate
sūtaṃ dhānyābhrakaṃ tulyaṃ mārakauṣadhijai rasaiḥ
mardayed dinamekaṃ tu tatkalkairvastralepanam
tadvastraṃ vartikāṃ kṛtvā dhṛtvā daṃśena dīpayet
taddrutiṃ patitāṃ kāṃsye kṛṣṇavarṇaṃ ca tadbhavet
tatpunarmārakairmardyaṃ pātanāyantrake pacet
mṛto bhaveddinaikena tadbhasmākhilarogahṛt
kāladhuttūratailena mardanīyaśca pāradaḥ
tato niyāmakairmardyāddinaikaṃ kūrmayantrake
pācayedbhasmatāṃ yāti śubhraḥ syātsarvarogahā
śuddhasūtād ardhabhāgaṃ śuddhaṃ gandhaṃ vimardayet
mārakauṣadhajair drāvair dinaṃ mūṣāgataṃ pacet
yantre bhūdharasaṃjñe ca dinenaikena bhasmati
sūtamabhraṃ vaṭakṣīraistriyāmaṃ mardayetpriye
mūṣāgarbhe vinikṣipya karīṣāgnau dinaṃ pacet
bhasmībhavati sūtendraḥ śubhraḥ sarvārtināśanaḥ
mukhīkṛte vāsite ca pārade samakāñcanam
jārayet pūrvayogena tato gandhaṃ samaṃ kṣipet
divyauṣadhidravairmardyaṃ dinaṃ mūṣādhṛtaṃ rasam
divānaktaṃ karīṣāgnau pacedvā tuṣavahninā
svedayettaṃ samuddhṛtya bhūyo divyauṣadhodbhavaiḥ
bījaiḥ samāṃśaiḥ saṃmardyaṃ caturyāmaṃ sureśvari
vajramūṣāgataṃ dhāmyaṃ bhasmībhavati pāradaḥ
tadbhasma divyaṃ yuñjīta sadā roge rasāyane
svajīrṇe pārade svarṇaṃ samamamlena mardayet
piṣṭībhūtaṃ kāñjikena prakṣālyādāya tāṃ punaḥ
piṣṭyardhaṃ śuddhagandhaṃ ca tadardhaṃ ṭaṅkaṇaṃ kṣipet
sarvatulyāṃ niśāṃ nārīpuṣparaktadravairdinam
mardayettāṃ dinānte ca kuryāttadgolakaṃ tataḥ
paced gaḍḍukayantre ca dinaṃ mandāgninā sudhīḥ
samādāya vicūrṇyaiva dattvā tatsamagandhakam
garbhayantre tryahaṃ pācyaṃ laghunā tattuṣāgninā
raso bhasma bhaveddevi nirutthaḥ syādrasāyanam
karṣatrayaṃ śuddhasūtaṃ karṣaṃ tāmrarajaḥ priye
amlaiḥ saṃmardayedgāḍhaṃ dinaṃ khalve tato bhavet
piṣṭistāṃ kṣālayettoyaistata ādāya nirmalam
mākṣīkasatvaṃ tatsarvaṃ cakramardacchadadravaiḥ
tridinaṃ mardayedgāḍhaṃ tāṃ piṣṭiṃ garbhayantrake
tuṣāgninā paceddevi tridinaṃ vā divāniśam
karīṣāgnau bhavetsūtabhasma rogajarāpaham
sūtaṃ svarṇaṃ vyomasatvaṃ samaṃ svarṇasamaṃ biḍam
rambhādaṇḍadravaiḥ sarvaṃ tat khalve mardayeddinam
tato divyauṣadhodbhūtairbījaistulyaṃ dinadvayam
saha saṃmardayed rambhātoyais tad garbhayantrake
pūrvakrameṇa vipacedrasabhasma bhavecchubham
jarāmaraṇarogaghnaṃ sarvasiddhipradāyakam
rasendraṃ vimalāsatvaṃ tulyaṃ mardya dinatrayam
sinduvārachadarasaiḥ piṣṭiḥ syāttāṃ vinikṣipet
kācakūpyantare kūpīṃ saptamṛtkarpaṭairlipet
śoṣayedvālukāyantre dinaṃ mandāgninā pacet
rasabhasma bhaveddivyaṃ rugjarāmaraṇāpaham
karṣadvayaṃ rasendraṃ ca tadardhaṃ śuddhagandhakam
mākṣīkasatvaṃ gandhāṃśaṃ tatsarvaṃ mardayeddinam
nirguṇḍīpatrasāraiśca taṃ golaṃ nikṣipetpriye
mūṣāmadhye tato mūṣāvaktraṃ ruddhvā vinikṣipet
tāṃ mūṣāṃ gaḍḍukāyantre pacenmandāgninā dinam
rasabhasma bhaveddivyaṃ sindūrāruṇasannibham
jarāmaraṇarogaghnaṃ sarvasiddhipradaṃ śubham
pakvamūṣodare tulyagandhakāntaritaṃ rasam
tayoścaturguṇaṃ dattvā kākamācīrasaṃ punaḥ
ācchādya gaḍḍukāyantre tāṃ nidhāya pacetkramāt
mṛdumadhyamacaṇḍākhyavahnau yāmacatuṣṭayam
tataśca sarvarogaghnaṃ rasabhasma bhavecchubham
snuhīkṣīrairdinaṃ sūtaṃ mardayet tadabhāvataḥ
amlavallyā rasair eva taṃ rasaṃ gandhakaiḥ samam
garbhayantre vinikṣipya pūrvavad vipacedbudhaḥ
mṛto bhavedrasaḥ so'yaṃ sarvarogaharo bhavet
guñjāphalaṃ rasasamaṃ madhuṭaṅkaṇayāvakaiḥ
bhṛṅgapatrarasairyuktaṃ dinam ekaṃ vimardayet
chāditaṃ vajramūṣāyāṃ dhamayenmṛduvahninā
ayaṃ rasāyano vṛṣyo rasaḥ syācchaśisannibhaḥ
samaṃ gandharasaṃ śuddhaṃ kīṭamāriṇikādravaiḥ
ajamāryahimāryorvā śvetāṅkolarasena vā
mardayettridinaṃ kṣiptvā mṛṇmaye saṃpuṭe tataḥ
dinamekaṃ karīṣāgnau tuṣāgnau vā dinatrayam
pacettataḥ sūtabhasma jāyate rugjarāpaham
tāmrābhrapātanāyogācchodhitaṃ pāradaṃ priye
vajrabhasma samaṃ haṃsapādīdrāvairvimardayet
divyauṣadhibhavair bījair vajramūṣāntaraṃ lipet
tasminpūrvarasaṃ kṣiptvā ruddhvātha tridinaṃ pacet
tuṣāgninā tata uddhṛtya tattulyaṃ drutapāradam
haṃsapādīrasaiḥ sarvaṃ mardayettridinaṃ tataḥ
pūrvavattaṃ pacetso'yaṃ raso bhasmati niścayaḥ
jarāmaraṇarogaghnaḥ sarvasiddhipradaḥ śubhaḥ
vāsitaṃ pāradaṃ karṣamaṣṭaguñjaṃ suvarṇakam
mṛtavajraṃ caturguñjaṃ mardyaṃ haṃsapadīrasaiḥ
taptakhalve vajramūṣāgataṃ kṛtvā nirodhayet
paced bhūdharayantre ca punarādāya taṃ rasam
haṃsapādīdravairmardyaṃ taptakhalve dinatrayam
pūrvavad bhūdhare yantre pacettaṃ ca punaḥ punaḥ
evaṃ śatapuṭaṃ kṛtvā bhasma syādraktavarṇakam
jarāmaraṇadāridryanāśanaṃ bhavanāśanam
yugāṃśaḥ śuddhasūtaḥ syādekāṃśaṃ tāmracūrṇakam
amle dinaṃ mardayettaṃ prakṣālyādāya piṣṭikām
tāpyasatvaṃ piṣṭisamaṃ cakramardadaladravaiḥ
mardayet tridinaṃ sarvaṃ golakaṃ garbhayantrake
nikṣipya tridinaṃ pācyaṃ tuṣāgnau vā sureśvari
divārātraṃ karīṣāgnau pacedbhasma bhavedrasaḥ
mukhīkṛtarasaṃ cābhrasatvaṃ svarṇaṃ trayaṃ samam
raṃbhādraveṇa saṃmardyaṃ dinaṃ sarvasamaṃ biḍam
tato divyauṣadhīnāṃ ca bījairmardyaṃ dinatrayam
garbhayantre pacetpaścātkarīṣāgnau mṛto bhavet
khajīrṇasūtaṃ vimalāṃ samaṃ nirguṇḍikārasaiḥ
mardayitvā tryahaṃ kācakūpikāyāṃ vinikṣipet
sikatāyantrake pacyāccaturyāmena bhasmitaḥ
tāpyasatvaṃ samaṃ gandhaṃ dvābhyāṃ tulyaṃ ca jāritam
sūtaṃ nirguṇḍikāṃ mardya dinaṃ tadgolakaṃ punaḥ
vajramūṣāndhitaṃ kṛtvā dhamedvā gaḍḍuyantrake
pacettadraktavarṇaṃ syātsa rasaḥ sarvarogahā
akṣayitvaṃ nirutthatvaṃ nirlepatvaṃ subhasmatā
mārakatvaṃ ca lohānāṃ lakṣayed rasabhasmataḥ
saṃcūrṇya śodhitaṃ gandhaṃ pūrvapatrarasena ca
saptadhā bhāvayed gharme strīṇāṃ ca rajasā tathā
tathā mānavapittena lolayedgandhakaṃ punaḥ
palamekaṃ śuddharasaṃ karpare cātape nyaset
tadūrdhvaṃ lolitaṃ gandhaṃ vinyasyāṅguṣṭhamarditam
kuryātsūto bhavetpiṣṭiḥ sarvakarmasu siddhidaḥ
gandhakaṃ śodhitaṃ devi tilaparṇīrasena ca
saptadhā mardayecchoṣyaṃ chāyāyāṃ bhāvayet kramāt
mūṣāyāṃ pāradaṃ śuddhaṃ palamātraṃ vinikṣipet
suvarṇaniṣkagulikāṃ mūṣāyāṃ nikṣipettataḥ
tatra nārīrajomūtramalamātraṃ vinikṣipet
vālukāyantramadhye ca tāṃ mūṣāṃ sthāpayecchive
alpamalpaṃ pūrvagandhaṃ vāraṃ vāraṃ vinikṣipet
mṛdvagninā pacedyāvatkarṣagandhaṃ ca jīryate
avatārya svāṅgaśītamāharetsvarṇagolakam
svarṇapiṣṭirbhaveddivyā sarvavāñchitadāyinī
bhāvayenmarkaṭītoyaiḥ śatadhā śuddhagandhakam
chāyāyāṃ śuddhasūtaṃ ca gharme mṛtkarpare kṣipet
kiṃcit kiṃcit pūrvagandhaṃ nikṣipenmarkaṭīrasam
jīrṇe gandhe dravaṃ deyaṃ muhur gandhaṃ muhurdravam
yāvatpādāṃśakaṃ jīrṇaṃ gandhaṃ ca piṣṭikā bhavet
divyā sā sarvakarmārhā devānāmapi durlabhā
śuddhagandhaṃ cūrṇayitvā trivāraṃ kāñjikena ca
jambīrāmlaistrivāraṃ ca haṃsapādīrasena ca
saptadhā kṣālayedevaṃ karpūraṃ bhāvayetpṛthak
śvetādrikarṇikātoyair ātape ca trivārakam
dviguñjamātraṃ karpūraṃ yantrāntaḥ parilepayet
tatra gandhaṃ sārdhaniṣkaṃ bhāvitaṃ cūrṇitaṃ kṣipet
tadūrdhvaṃ ca palaṃ sūtaṃ nikṣipettasya pṛṣṭhataḥ
pūrvamātraṃ ca karpūraṃ tadūrdhvaṃ sārdhaniṣkakam
gandhakaṃ ca punaḥ kṣiptvā tato gomūtrakena ca
śvetādrikarṇikāmūlaṃ piṣṭvā tatkalkakena ca
ācchādya taccharāveṇa rodhayetpācayetkramāt
jālikāyantramadhye ca divyaṃ paścāttamuddharet
evaṃ kuryāttrivāraṃ ca gandhapiṣṭir bhaved dhruvam
snehalipte khalvamadhye śuddhasūtaṃ palaṃ nyaset
karṣaṃ ca śodhitaṃ gandhaṃ devadālīdravaṃ kṣipet
karāṅgulyā khare gharme mardayet piṣṭikā bhavet
tāmrakhalve palaṃ sūtaṃ karṣārdhaṃ gandhakaṃ kṣipet
mṛdvagninā pacedyāmaṃ karāṅguṣṭhena cālayet
gandhapiṣṭirbhaveddivyā sarvakarmakarī śubhā
piṣṭīnāṃ stambhanaṃ vakṣye tiktakośātakībhavam
bījaṃ caṇḍālinīkandaṃ tulyaṃ kāntāstanodbhavaiḥ
kṣīraiḥ piṣṭvā ca tāṃ piṣṭīṃ lepayedaṅgulaṃ dṛḍham
vandhyākande'thavā kṣīrakande vā sūraṇodbhave
kande vā vajrakande vā kande vā kuḍuhuñcije
tāṃ piṣṭiṃ nikṣipettattanmajjayā rodhayenmukham
tatkandaṃ ca mṛdā liptvā puṭedbhūdharayantrake
divānaktaṃ karīṣāgnāvūrdhvādhaḥ parivartanam
yathā kandaṃ tu na dahettathā pākakramaḥ smṛtaḥ
atha piṣṭiṃ samānīyād bhavetsā stambhitā priye
piṣṭīnāṃ stambhitānāṃ ca jāraṇā vakṣyate śive
stanayantre lohakṛte gandhakaṃ piṣṭitulyakam
kṣipedūrdhvaṃ ca deveśi stambhitāṃ gandhapiṣṭikām
tadūrdhvaṃ piṣṭitulyaṃ ca gandhakaṃ cūrṇitaṃ kṣipet
nirudhya bhūdhare yantre pācayejjārayetkramāt
gandhaṃ punaḥpunardeyamevaṃ śataguṇaṃ priye
jīrṇe śataguṇe gandhe yantrātpiṣṭiṃ samāharet
sarvāsāṃ gandhapiṣṭīnāṃ jāraṇaṃ syācca rañjanam
jāritānāṃ ca piṣṭīnāṃ pravakṣye māraṇakramam
taptakhalve vinikṣipya jāritāṃ gandhapiṣṭikām
divyauṣadhirasaiḥ piṣṭvā dinaṃ kuryācca golakam
divyauṣadhīnāṃ bījāni piṣṭvā divyauṣadhodbhavaiḥ
svarasair vajramūṣāntar lepayetpūrvagolakam
kṣiptvā nirudhya mūṣāsyaṃ pacedbhūdharayantrake
pravartayaṃścordhvamadho dinamekaṃ punaḥ priye
samāhṛtya yathāpūrvaṃ pūrvatoyaiśca mardayet
puṭayetpūrvavaddevi daśavāramiti kramāt
asaṃśayaṃ gandhapiṣṭirmriyate sarvakāryakṛt
gandhapiṣṭikramāj jātarasabhasmāni bhairavi
sarvakarmasu mukhyāni viśeṣādvādakarmaṇi
vakṣyāmi rasabandhāni śṛṇu bhairavi samprati
śodhitaṃ pāradaṃ khalve daśaniṣkaṃ vinikṣipet
niṣkaikaṃ śuddhagandhaṃ ca svalpaṃ svalpaṃ vinikṣipet
kuṭṭayenmardayed grāvṇā piṣṭiḥ syādyāmamātrake
kṣīrakande'thavā vandhyākande vā kuḍuhuñcije
kande vā nikṣipetpakve śubhe gandhakapiṣṭikām
niṣkārdhaṃ bhasma vaikrāntamūrdhvādho nikṣipetsudhīḥ
tatkandamajjayā vaktraṃ nirudhya ca mṛdā bahiḥ
limpedaṅgulimātreṇa śoṣayitvātha sarvataḥ
aṣṭavāraṃ pacedyantre bhūdhare kaukkuṭe puṭe
karīṣāgnau punaḥ kuryādūrdhvabhāgamadhaḥ priye
adhobhāgaṃ tathordhvaṃ ca bhūyo bhūyaḥ pravartanam
evamekadinaṃ paścātpacedyugakarīṣakaiḥ
pakvadāḍimabījābho baddho bhavati pāradaḥ
vaikrāntabaddhanāmā syāccūrṇito yogavāhakaḥ
pūrvoktāṃ gandhapiṣṭīṃ tāṃ vastre baddhvātha saṃpuṭe
lohaje poṭṭalīṃ sthāpyacordhvādhaḥ samagandhakam
nirudhya saṃpuṭaṃ samyak pacet bhūdharayantrake
yathā jīrṇo bhavedgandho bhūyo bhūyastathāpi ca
eva ṣaḍguṇagandhastu jāraṇīyo maheśvari
evaṃ gandhakabaddho'yaṃ rasaḥ sarvāmayāpahaḥ
ṣoḍaśāṅguladīrghā ca jambīraphalavistṛtā
pakvamūṣā dṛḍhatarā vālukāyantramadhyataḥ
tribhāgamagnāṃ kurvīta bahiḥ pādāṃśasaṃsthitām
tasyāṃ kṣipedgandhasūtaṃ palamekaṃ sureśvari
sūtād athordhvabhāge tu dvipalaṃ śuddhagandhakam
nikṣipettanmukhaṃ samyagrodhayenmandavahninā
pacennirdhūmatā yāvattāvaddhūme gate punaḥ
kākamācīdravaiḥ pūryā taddrave jīrṇatāṃ gate
rasena nāgavallyāśca pūraṇīyā punaḥ priye
unmattakarasaiḥ pūryā śanairmandāgninā pacet
gandhakaṃ jīryate yāvatkākamācyādikadravaiḥ
dhattūrāntaiḥ pacedevaṃ baddho bhavati pāradaḥ
nāmnā gandhakabaddho'yaṃ sarvayogeṣu yojayet
pūrvavadgandhapiṣṭiṃ ca vidhāyādau vicakṣaṇaḥ
saptārdhaniṣkasūtaḥ syādadhyardhaṃ śuddhahāṭakam
yāmamamlena saṃmardyaṃ khyāto'yaṃ hemapiṣṭikā
gandhapiṣṭiṃ hemapiṣṭyā samayāveṣṭya bāhyataḥ
stanākāre lohamaye saṃpuṭe vastrabandhitām
kṛtvā tāṃ piṣṭikāṃ kṣiptvā piṣṭyūrdhvādhaśca gandhakam
sarvatulyaṃ kṣipet sandhiṃ ruddhvāmlalavaṇaiḥ sudhīḥ
pacedbhūdharayantre ca jīrṇe jīrṇe punaḥ punaḥ
ṣaḍguṇaṃ gandhakaṃ dadyāttato vastraṃ śanairharet
samāṃśaṃ gandhakaṃ bhūyo bhūyo jāryaṃ śanaiḥ śanaiḥ
niḥśeṣaṃ gandhakaṃ naiva kuryāccetpāradacyutiḥ
evaṃ śataguṇe jīrṇe gandhapiṣṭiṃ samāharet
tatsamāṃśasuvarṇasya saṃpuṭe piṣṭikāṃ kṣipet
kācaṃ kanyādravaiḥ piṣṭvā lepayedbāhyato'ṅgulam
tataṣṭaṅkaṇakairliptvā paścānmṛllavaṇaiḥ kramāt
ekaikaṃ lepanaṃ kāryaṃ veṣṭyamaṅgulamānakam
pratilepaṃ śoṣayecca koṣṭhīyantragataṃ dhamet
vaṅkanālena tīvreṇa vahninā praharaṃ bhavet
udayādityasaṅkāśaṃ khoṭaṃ divyarasāyanam
gandhahāṭakabandho'yaṃ jarāvyādhidaridrahā
athavā gandhapiṣṭiṃ tāṃ vastre baddhvātha gandhakam
tulyaṃ dattvā nirudhyātha saṃpuṭe lohaje dṛḍham
puṭettadbhūdhare tāvadyāvajjīryati gandhakam
evaṃ punaḥ punardeyaṃ yāvadgandhaṃ tu ṣaḍguṇam
ityevaṃ gandhake baddhaḥ sūtaḥ syātsarvarogajit
kārkoṭīmūlajairdrāvaiḥ pāradaṃ mardayeddinam
markaṭīmūlaje piṇḍe kṣipettaṃ marditaṃ rasam
taṃ piṇḍaṃ vajramūṣāyāṃ ruddhvā tīvrāgninā pacet
jāyate khoṭabaddho'yaṃ sarvakāryakaraḥ śubhaḥ
arkamūlaṃ ravikṣīraiḥ piṣṭvā mūṣāṃ pralepayet
tanmadhye rañjitaṃ sūtaṃ kṣiptvā baddhvātha rodhayet
mṛṇmaye saṃpuṭe taṃ ca nirundhyāllohasaṃpuṭe
pacedgajapuṭe paścātpārado bandhamāpnuyāt
jalakumbhīrasaiḥ sūtaṃ mardayeddivasatrayam
jalakumbhīdalairmūṣāṃ kṛtvā tatra kṣipedrasam
ruddhvā tāṃ vajramūṣāyāṃ chāyāśuṣkaṃ puṭellaghu
chagaṇairekavṛddhyā tu triṃśadvāraṃ puṭaiḥ pacet
tato gajapuṭe deyaṃ samyagbaddho bhavedrasaḥ
ekavīrādravairmardyaṃ dinaṃ śuddhaṃ tu sūtakam
ekavīrākandakalkairvajramūṣāṃ pralepayet
tasyāṃ pūrvarasaṃ kṣiptvā dhmāte baddho bhavedrasaḥ
āraktakṣīrakandotthadravaiḥ strīstanyasaṃyutaiḥ
tridinaṃ pāradaṃ mardyaṃ vajrakandadravaistryaham
kṣīrakandasya kalkena vajramūṣāṃ pralepayet
tatra pūrvarasaṃ baddhvā dhmāte baddho bhavedrasaḥ
arkamūlaphalaṃ piṣṭvā mūṣāṃ tena pralepayet
tanmadhye nikṣipenmūṣāṃ puṅkhāmūlavinirmitām
tanmadhye sūtakaṃ kṣiptvā puṅkhāmūlasamudbhavaiḥ
pūrayitvā rasairmūṣāṃ nirundhyāt tanmukhaṃ dṛḍham
evamandhīkṛtāṃ mūṣāṃ kṣipetsampuṭamadhyataḥ
tatastaṃ lepayedyatnāllavaṇena mṛdā tathā
tato'sau puṭayogena sūto bandhamavāpnuyāt
rājikādvayamātreṇa citrakadravasaindhavaiḥ
cūrṇito bhakṣitaḥ prātaḥ sarvarogavināśakaḥ
kapitthasya śiphānīrairyāmaṃ sūtaṃ vimardayet
anyasyām andhamūṣāyāṃ sūtamūṣāṃ nirodhayet
tathā dhamettato mūṣāṃ yathā sindūravad bhavet
evaṃ kṛte rasendro'sau badhyate nātra saṃśayaḥ
mūlikābandhanaṃ hyetadrasendrasya prakīrtitam
ityete māritāḥ sūtā mūrchitā bandhamāgatāḥ
pratyekaṃ yojitāstatra prayogairyogavāhinaḥ
atha śuddhasya sūtasya mūrcchanāvidhirucyate
meghanādavacāhiṅgulaśunair mardayedrasam
dinaṃ piṣṭaṃ tu tadgolaṃ hiṅgunā veṣṭayedbahiḥ
pacellavaṇayantrasthaṃ dinaikaṃ caṇḍavahninā
ūrdhvalagnaṃ samādāya dṛḍhaṃ vastreṇa bandhayet
ūrdhvādho gandhakaṃ tulyaṃ dattvā somānale pacet
jīrṇe gandhaṃ punardeyaṃ ṣaḍbhirvāraiḥ samaṃ samam
ṣaḍguṇe gandhake jīrṇe mūrchito rogahā bhavet
gandhakaṃ dhūmasāraṃ ca śuddhaṃ sūtaṃ samaṃ samam
yāmaikaṃ cūrṇayetkhalve kācakupyāṃ niveśayet
ruddhvā dvādaśayāmāntaṃ vālukāyantrake pacet
sphoṭayet svāṃgaśītaṃ tamūrdhvasthaṃ gandhakaṃ tyajet
adhaḥsthaṃ rasam ādāya sarvayogeṣu yojayet
śuddhasūtaṃ tathā gandhaṃ sūtārdhaṃ saindhave kṣipet
dravaiḥ sitajayantyāśca mardayeddivasatrayam
kṛtvā golaṃ tu saṃśoṣya mūṣāyāṃ taṃ nirodhayet
śoṣayitvā dhamet kiṃcit sutapte'tha jale kṣipet
tasmādrasaṃ samuddhṛtya trikandarasabhāvitam
yojayet sarvarogeṣu dhamedvā bhūdhare pacet
rasārdhaṃ gandhakaṃ mardyaṃ ghṛtairyuktaṃ tu golakam
kṛtvā tadbandhayedvastre ḍolāyantragataṃ pacet
gomūtre tadgataṃ yāmaṃ naramūtrairdinatrayam
śoṣayettatpunarvastrairbaddhvā veṣṭyaṃ mṛdā dṛḍham
śuṣkaṃ nirudhya mūṣāyāṃ pacedatha tuṣāgninā
ūrdhvabhāgamadhaḥ kṛtvā tvadhobhāgamathordhvagam
ityādiparivartena svedayeddivasatrayam
paścāduddhṛtya taṃ sūtaṃ yogavāhaṃ rujāpaham
sadyojātasya bālasya viṣṭhāṃ pālāśabījakam
caṇḍālīrudhiraṃ sūtaṃ sūtapādaṃ ca ṭaṅkaṇam
jayantyā mardayed drāvairdinamekaṃ tu golakam
piṣṭayā sahadevyātha lepayettāmrasampuṭam
tanmadhye golakaṃ kṣiptvā dviyāmaṃ svedayellaghu
vālukāyantramadhye tu samuddhṛtya tataḥ punaḥ
citrakaiḥ sahadevyā ca gandhakaṃ lepayedbahiḥ
sampuṭaṃ bandhayedvastre mṛdā lepyaṃ ca śoṣayet
taṃ ruddhvā cānyamūṣāyāṃ dhmāte sampuṭamāharet
sūkṣmacūrṇaṃ haredrogānyogavāho mahārasaḥ
sampuṭaṃ sūtatulyaṃ syācchāstradṛṣṭena karmaṇā
dhuttūrakadravairmardyaṃ dinaṃ gandhāṃśasūtakam
andhamūṣāgataṃ svedyaṃ bhūdhare mūrchito dināt
kṛtvā ṣaḍaṅgulāṃ mūṣāṃ supakvāṃ mṛṇmayīṃ dṛḍhām
mūṣāgarbhe vilipyātha mūlair vartulapattrajaiḥ
tanmadhye sūtakaṃ kṣiptvā mūṣāṃ pūryāttu taddravaiḥ
ruddhvā tāṃ vālukāyantre cullyāṃ dīpāgninā pacet
saptāhānte samuddhṛtya yojayettaṃ jarāpaham
kuraṇḍakarasaiḥ sāndramātape mardayedrasam
latākarañjapatrotthaiḥ pādāṃguṣṭhena mardayet
dinaikaṃ mūrchitaṃ samyak sarvayogeṣu yojayet
kāsīsaṃ saindhavaṃ sūtaṃ tulyaṃ tulyaṃ vimardayet
kāsīsasyāpyabhāve tu dātavyā phullatūrikā
stokaṃ stokaṃ kṣipetkhalve trayamekatra mūrchayet
pratyekaṃ śataniṣkaṃ syādūnaṃ naivādhikaṃ kvacit
sthālīsampuṭayantreṇa dinaṃ caṇḍāgninā pacet
ūrdhvalagnaṃ tataḥ śubhraṃ mūrchitaṃ cāharecchubham
atha śuddhasya sūtasya mūrchitasyāparo vidhiḥ
sūtatulyaṃ mṛtaṃ svarṇaṃ dvābhyāṃ tulyaṃ ca gandhakam
ravikṣīrairdinaṃ mardyamandhayedbhūdhare puṭe
dinaikena bhavetsiddho raso hairaṇyagarbhakaḥ
śubhraḥ śoṇo'thavā kṛṣṇavarṇo gurutaro rasaḥ
punarutthānavānyastu mūrchitaḥ sa udāhṛtaḥ
śrībhairavī
kīdṛśī oṣadhī nātha rasamūrcchākarī śubhā
kena vā bhasma sūtaśca kena vā khoṭabandhanam
śrībhairavaḥ
śṛṇu bhairavi tattvena rahasyaṃ rasabandhanam
brahmaviṣṇusurendrādyairna jñātaṃ suravandite
gaṅgāyamunayormadhye prayāgo nāma rākṣasaḥ
tasyāsane varārohe kṣaṇādbadhyeta sūtakaḥ
niśācarasya patrāṇi gṛhṇīyātsādhakottamaḥ
tato nipīḍyate devi raso bhavati cottamaḥ
rasaṃ saṃmardya tenaiva dināni trīṇi vārtikaḥ
āroṭaṃ bandhayetkṣipraṃ gaganaṃ tatra jārayet
tena patrarasenaiva sādhayedgandhakaṃ punaḥ
saptadhā bhāvitaṃ tena tryūṣaṇena sahaikataḥ
yantre vidyādhare devi gaganaṃ tatra jārayet
māsamātreṇa deveśi jīryate tu samaṃ samam
samajīrṇe tu gagane śatavedhī bhavedrasaḥ
niśācararase devi gandhakaṃ bhāvayettataḥ
bhāvayetsaptavāraṃ tu dvipadyāśca rasena tu
tārasya patralepena ardhārdhe kāñcanottamam
gandhake samajīrṇe 'smin śatavedhī bhavedrasaḥ
niśācararasairbhāvyaṃ saptavāraṃ tu tālakam
tenaiva ghātayedvaṅgaṃ nāgaṃ tāre tu nirvahet
tattāraṃ jārayetsūte tatsūtaṃ bandhitaṃ bhavet
catuḥ ṣaṣṭitame bhāge śulbavedhaṃ tu dāpayet
tadaṃśaṃ jāyate śreṣṭhaṃ dharmakāmārthamokṣadam
niśācarasya puṣpāṇi sūkṣmacūrṇāni kārayet
palāni daśacūrṇasya rasairdhātryāstu bhāvayet
ghṛtena madhunāloḍyaṃ navabhāṇḍe vinikṣipet
dhānyarāśau nidhātavyaṃ triḥ saptāhaṃ sureśvari
tena bhakṣitamātreṇa valīpalitavarjitaḥ
valkalaṃ sūkṣmacūrṇaṃ tu madhunā sahitaṃ lihet
ardhamāsaprayogeṇa pratyayogaṃ bhavetpriye
tasya mūtrapurīṣeṇa śulbaṃ bhavati kāñcanam
māsamātraprayogeṇa pannagaḥ kāñcanaṃ bhavet
grāhyaṃ tatphalatailaṃ tu yantre pātālasaṃjñake
tena tailena deveśi rasaṃ saṃkocayed budhaḥ
tatkṣaṇājjāyate devi pāṭabandho mahārasaḥ
kaṭakaṃ kaṅkaṇaṃ kāryaṃ rasaliṅgaṃ varānane
saṃkocamaraṇaṃ tena kartavyaṃ paramādbhutam
punaranyaṃ pravakṣyāmi rasabandhaṃ sudurlabham
trailokyajananī yā sā oṣadhī aṅganāyikā
tayā saṃparkamātreṇa baddhastiṣṭhati pāradaḥ
saptāhaṃ marditasyāsya mahauṣadhyā rasai rasaḥ
śatāṃśenaiva vedhena kurute divyakāñcanam
triḥ saptāhaṃ rase tasyā mardanādvaravarṇini
lakṣavedhī rasaḥ sākṣādaṣṭau lohāni vidhyati
trisaptāhena deveśi daśalakṣāṇi vidhyati
caturthe caiva saptāhe koṭivedhī bhavedrasaḥ
svedatāpanigharṣeṇa mahauṣadhyā rasena tu
dadāti khecarīṃ siddhimanivāritagocaraḥ
kāmayetkāminīnāṃ tu sahasraṃ divasāntare
naṣṭacchāyo hyadṛśyaśca trailokyaṃ ca bhramedasau
mahauṣadhyā rasenaiva mṛtasaṃjīvanaṃ bhavet
anena ghātayetsūtaṃ pañcāvasthaṃ kuru priye
mṛtasya dāpayennasyaṃ hastau pādau tu mardayet
tasya tu praviśejjīvo mṛtasyāpi varānane
punaranyaṃ pravakṣyāmi rasabandhaṃ sudurlabham
narasārasparśanena kṣaṇādbadhyeta sūtakaḥ
narasārarasaṃ dattvā dvipadīrajasā rase
dinānte bandhamāyāti sarvalohāni rañjati
narasārarasenaiva bhāvayettu manaḥśilām
nirgandhā jāyate sā tu ghātayettena pannagam
dvipadīrajasā sārdhaṃ niruddhaḥ pannago bhavet
narasārarasenaiva jīrṇe ṣaḍguṇapannage
tāre tāmre'pi vā devi koṭivedhī bhavedrasaḥ
narasārarase stanye bhāvitaṃ saptadhā pṛthak
rasasya dāpayedgrāsaṃ yantre vidyādharāhvaye
jīryate gaganaṃ devi nirmukhe ca varānane
narasāraraseneśi kīṭanārīrasena ca
drāvayedgaganaṃ devi tīkṣṇalohaṃ ca pannagam
narasāraraseneśi hanumatyā rasena ca
jāyate kāñcanaṃ divyaṃ niṣekādbhāskaraḥ priye
narasārarase dattvā mañjiṣṭhāṃ raktacandanam
svarasairmadayantyāśca pannagaṃ devi secayet
tatkṣaṇātkāñcanaṃ divyaṃ saptavārā niṣecitam
aṣṭamāṃśayutaṃ hema hemakarmaṇi cauṣadham
narasārarase bhāvyaṃ saptavāraṃ tu hiṅgulam
tenaiva ghātayettīkṣṇaṃ bhasmībhūtatvamāpnuyāt
tadbhasma tāmrapiṣṭe tu triguṇaṃ tena nirvahet
tacchulbaṃ hemasaṅkāśaṃ tāre vāṣṭāṃśayojitam
tāraṃ hemasamāṃśaṃ tu dvivarṇaṃ patitaṃ bhavet
narasārarase bhāvyaṃ rasakaṃ saptavārataḥ
narasārarasenaiva rasendraṃ saptavārataḥ
taṃ rasaṃ rasakaṃ caiva tīkṣṇalohaṃ ca pannagam
narasārarasenaiva tenaikatra vimardayet
tatkṣaṇājjāyate baddho rasasya rasakasya ca
tīkṣṇanāgaṃ tathā śulbaṃ rasakena tu rañjayet
haṭhāttajjāyate hema kūṣmāṇḍakusumaprabham
punaranyaṃ pravakṣyāmi rasabandhaṃ sudurlabham
kaṅkālakhecarī nāmnā oṣadhī parameśvari
tasya tailaṃ tu saṃgrāhyam ādyakhecarisaṃyutam
sthāpayeddinamekaṃ tu pātre bhāskaranirmite
dvitīye vāsare prāpte vajraratnaṃ tu ghātayet
anale dhāmayettaṃ tu sutaptaṃ prajvalatprabham
sabījā cauṣadhī grāhyā kācidgulmalatā priye
mantrasiṃhāsanī nāma tṛtīyā devi khecarī
pātālayantre tattailaṃ gṛhṇīyāttāmrabhājane
tasya tailasya madhye tu prakṣipetkhecarīrasam
medinīyantramadhye tu sthāpayecca varānane
pūrvauṣadhyāṃ tu taddevi gaganaṃ medinījale
rase māsaṃ tato dattvā mardanād golakaṃ kuru
baddhvā poṭṭalikāṃ tena gaganaṃ jārayetpriye
same tu gagane jīrṇe baddhastiṣṭhati pāradaḥ
bhastrāphūtkārayuktena dhāmyamāno na naśyati
kākaviṣṭhāsamaṃ rūpaṃ samajīrṇasya jāyate
dviguṇe gagane jīrṇe hyaṣṭalohāni saṃharet
punaranyaṃ pravakṣyāmi rasabandhaṃ sudurlabham
śivadehātsamutpannā oṣadhī tu irindirī
jārayedgandhakaṃ sā tu jārayetsāpi tālakam
kāñcanaṃ jārayetsā tu rasendraṃ sā ca bandhayet
pravālaṃ drāvayetsā tu drāvayedgaganaṃ tathā
vajraṃ ca ghātayetsā tu sarvasatvaṃ ca ghātayet
jārayetsarvalohāni satvānyapi ca jārayet
irindirīrase nyasya gośṛṅge tu varānane
dhānyarāśau nidhātavyaṃ drutastiṣṭhati pāradaḥ
divyauṣadhyā rasenaiva rasendraḥ suravandite
same tu kanake jīrṇe daśakoṭiṃ tu vedhayet
pañcame lakṣakoṭiṃ tu ṣaḍguṇe sparśavedhakaḥ
saptame dhūpavedhī syādaṣṭame tvavalokataḥ
navame śabdavedhī syādata ūrdhvaṃ na vidyate
bhramanti paśavo mūḍhāḥ kulauṣadhivivarjitāḥ
tṛṇauṣadhirasānāṃ ca naiva siddhiḥ prajāyate
tasmātsarvaprayatnena jñātavyā tu kulauṣadhiḥ
divyauṣadhyaścatuḥ ṣaṣṭiḥ kulamadhye vyavasthitāḥ
naiva jānāti mūḍhāstāḥ śivamohena mohitāḥ
adivyāstu tṛṇauṣadhyo jāyante girigahvare
tṛṇauṣadhyā rase sūto naiva baddhaḥ kadācana
akṣayo naiva tiṣṭheta kulauṣadhivivarjitaḥ
kulauṣadhyā vihīnāstu gaganaṃ cārayanti ye
sa rasastu varārohe vahnimadhye na tiṣṭhati
na khoṭaṃ na ca vā bhasma naiva dravyaṃ karoti saḥ
kiṃciddravyaṃ prakurvanti dhāmyamānaṃ na tiṣṭhati
patre pāke kaṣe chede naiva tiṣṭhati kāñcanam
na vedhaṃ ca śatādūrdhvaṃ karoti sa rasaḥ priye
yāvanna cābdam ekaṃ tu vikrāntaṃ trapu tattu kāñcanam
dharmārthakāmamokṣeṣu naiva dadyāttataḥ priye
śrībhairavī
nirjīvatvaṃ gataḥ sūtaḥ kathaṃ jīvaṃ dadāti saḥ
nirjīvena tu nirjīvaṃ kathaṃ jīvati śaṃkaraḥ
śrībhairavaḥ
divyauṣadhyā yadā devi rasendro mardito bhavet
kālikārahitaḥ sūtastadā bhavati pārvati
parasya harate kālaṃ kālikārahito rasaḥ
aṣṭānāṃ caiva lohānāṃ malaṃ śamayati kṣaṇāt
mahāmūrcchāgataṃ sūtaṃ ko vā vikathayenmṛtam
divyauṣadhyā rasenaiva jāyate naṣṭacetanaḥ
pañcabhūtātmakaḥ sūtastiṣṭhatyeva sadāśivaḥ
punaranyaṃ pravakṣyāmi rasabandhanamīśvari
kṣmāpālena haredvajram anenaiva tu kāñcanam
vajrabhasma hemabhasma tadvā ekatra bandhayet
niśācararase jāryaṃ narajīvena jārayet
taṃ sūtaṃ mārayedbhadre jāgarir divya oṣadhiḥ
bhakṣitaḥ sa raso yena so'pi sākṣātsadāśivaḥ
bhakṣite tolakaikena sparśavedhī bhavennaraḥ
prasvedāttasya gātrasya aṣṭau lohāni kāñcanam
lakṣavarṣasahasrāṇi sa jīvetsādhakottamaḥ
prasvedāttasya gātrasya rasarājaśca badhyate
ajāpatiḥ kṛṣṇatejāḥ kṣaṇādbadhnāti sūtakam
jāgarīsparśanāddevi kṣmāpālena ca badhyate
turuvallyā rasenaiva bhāvitaṃ gaganaṃ priye
jārayedvālukāyantre khoṭo bhavati tatkṣaṇāt
drutagolakamāṣaikaṃ māṣaikaṃ hemagolakam
ekīkṛtya tu saṃmardya luṅgāmlena dinatrayam
karṣaikaṃ nāgapatrāṇi rasakalkena lepayet
veṣṭayedvṛścikālīṃ ca tatpiṇḍaṃ lepayettataḥ
mārayetpannagaṃ devi śakragopanibhaṃ bhavet
karṣaikaṃ tāraparṇāni mṛtanāgena lepayet
lepayed vṛścikālīṃ ca tatpatraṃ lepayettataḥ
tattāraṃ mriyate devi sindūrāruṇasannibham
sahasrāṃśena tenaiva śulbavedhaṃ pradāpayet
jāyate kanakaṃ divyaṃ devābharabhūṣaṇam
kṣīrayuktā bahuphalā granthiyuktā ca pārvati
nāmnā vartulapattrāṇi śasyate rasabandhane
ekavāraṃ kandakalke mūkamūṣāgataṃ rasam
dhamenmukhānilairbaddho bhakṣaṇāya praśasyate
raktakañcukikandaṃ tu strīstanyena tu peṣitam
mūṣāyāṃ pūrvayogena kurute sūtabandhanam
vṛścikāpattrikābījaṃ nārīkṣīrasamanvitam
dhamayet pūrvavatsūtaṃ bhakṣaṇārthāya vārtikaḥ
vajrakandaṃ samādāya rasaṃ madhye vinikṣipet
gajendrākhyaṃ puṭaṃ dadyātsaptadhā bandhatāṃ nayet
bhakṣayettaṃ rasaṃ prājñaḥ ṣaṇmāsādamaro bhavet
lāṅgalīkandamādāya karkoṭīkandam eva ca
rasaṃ tanmadhyagaṃ kṛtvā svedayenmardayetpunaḥ
mriyate nātra sandeho dhmātastīvrānalena tu
śukacañcugataṃ sūtaṃ puṭayeddhāmayettataḥ
śatāṃśavedhakartāyaṃ dehasiddhikaro bhavet
haṃsapādīrasaṃ sūtaṃ śuṣkakandodare kṣipet
gajendrapuṭanaṃ dadyānmriyate nātra saṃśayaḥ
sahasravedhakartā ca jāyate nātra saṃśayaḥ
haṃsāṅghriṃ śukacañcuṃ ca gṛhītvā mardayedrasam
krauñcapādodare kṣiptvā tato dadyātpuṭatrayam
mriyate nātra sandeho lakṣavedhī mahārasaḥ
tṛṇajyotiriti khyātāṃ śṛṇu divyauṣadhiṃ priye
niśā tu prajvalennityaṃ nāhnā jvalati pārvati
tasya mūle tu saṃkṣipte kṣīraṃ raktaṃ bhavetkṣaṇāt
tanmūlarasagandhābhrair mātuluṅgāmlapeṣitaiḥ
śulbapatraṃ viliptaṃ tu bhaveddhema puṭatrayāt
tanmūlacūrṇasaṃyukto rasarājaḥ sureśvari
mātuluṅgarase ghṛṣṭamabhrakaṃ carati kṣaṇāt
athoccāṭāṃ pravakṣyāmi rasabandhakarīṃ priye
ekameva bhavennālaṃ tasyā romapraveṣṭanam
tasyāgre ca bhavetpuṣpaṃ śukatuṇḍasya sannibham
tatpatrāṇi ca deveśi śukapiñchanibhāni ca
tatkandaṃ kūrmasaṃsthānaṃ kṣīraṃ sindūrasannibham
jalaṃ sravenmadhūcchiṣṭe tatsamādāya pārvati
vedhayetsarvalohāni kāñcanāni bhavanti ca
rasatālakatutthāni mardayeduccaṭārasaiḥ
ātape mriyate tapto raso divyauṣadhībalāt
vedhayetsarvalohāni lakṣāṃśena varānane
āvartitaṃ bhavedyāvajjāyate'rkasamaprabham
rasaṃ raktasnuhīkṣīraṃ kunaṭīṃ gandhakābhrakam
daradaṃ caiva lohāni sahasrāṃśena vedhayet
snuhīkṣīraṃ samādāya niśācūrṇena veṣṭayet
guṭikīkṛtya tenaiva nāgaṃ vidhyati tatkṣaṇāt
athātaḥ sthalapadminyā divyauṣadhyā vidhiṃ śṛṇu
padminīsadṛśā patraiḥ puṣpairapi ca tādṛśī
bhaṅge caiva sravetkṣīraṃ raktavarṇā suśobhanā
ākramya vāmapādena paśyedgaganamaṇḍalam
paśyecca tārakāyuktaṃ grahanakṣatramaṇḍalam
lakṣayojanato devi sā jñeyā sthalapadminī
tasyāḥ pañcāṅgamādāya haragaurīsamanvitam
manaḥśilātālayuktaṃ mākṣikeṇa samanvitam
mardayetsaptarātraṃ tu tena śulbaṃ ca vedhayet
sahasrāṃśena deveśi viddhaṃ bhavati kāñcanam
tasyāḥ pañcāṅgamādāya pūrvoktavidhinā priye
cārayetsūtarājaṃ tu mūkamūṣāgataṃ dhamet
mriyate mūṣikāmadhye saṃkocena na saṃśayaḥ
tenaiva sarvalohāni sahasrāṃśena vedhayet
citrakasya yathā guhyaṃ kathayāmi samāsataḥ
trividhaścitrako jñeyaḥ kṛṣṇo rakto rasāyanam
śuklo vyādhipraśamanaḥ śreṣṭhamadhyakanīyasāḥ
kṛṣṇaṃ raktaṃ sitaṃ vāpi hemante noddhared budhaḥ
kṛṣṇacitrakamutpāṭya gobhirnāghrātamīśvari
kṣīramadhye kṣipetkṣīraṃ kṛṣṇavarṇaṃ bhavet kṣaṇāt
tasya pañcāṅgacūrṇena pāradaṃ saha mardayet
dhamecca mūkamūṣāyāṃ khoṭo bhavati tatkṣaṇāt
raktāṃbaradharo bhūtvā raktamālyānulepanaḥ
kṛṣṇapakṣe tu pañcamyāṃ raktamālyaudanena tu
baliṃ dattvā mahādevi raktacitrakamuddharet
raktacitrakacūrṇena vaṅgaṃ pāyaistribhistribhiḥ
sarvadoṣavinirmuktaḥ stambhamāyāti tatkṣaṇāt
tanmūlaṃ sūtakaṃ tāmraṃ kuṅkuṇītailasecanāt
ekaviṃśativāreṇa śuddhaṃ śulbaṃ bhaviṣyati
raktacitrakabhallātatailaliptaṃ puṭena tu
candrārkapatraṃ deveśi jāyate divyakāñcanam
nāginīkandasūtendraraktacitrasaṃyutam
patralepapratīvāpaiścandrārkaṃ kāñcanaṃ bhavet
jyotiṣmatītailavidhiṃ vakṣyāmi śṛṇu pārvati
jyotiṣmatī nāma latā yā ca kāñcanasannibhā
vallīvitānabahulā hemavarṇaphalā śubhā
āṣāḍhapūrvapakṣe'syā gṛhītvā bījamuttamam
tilavatkvāthayitvā vā hastapādairathāpi vā
tasyāstailaṃ samādāya kumbhe tāmramaye kṣipet
sthāpayedbhūgataṃ kumbhaṃ kramādūrdhvatuṣāgninā
ṣaṇmāse tu vyatikrānte sa ghaṭaḥ kāñcanaṃ bhavet
tāmraṃ hemasamaṃ kṛtvā tailamākṣīkamiśritam
prativāpena siñcet taddhema tāmrasamaṃ bhavet
tathā ca śatavedhī syādvidyāratnam anuttamam
dagdharuhāṃ pravakṣyāmi rasabandhakarīṃ priye
sparśauṣadhīti sā jñeyā sarvakāmārthasādhanī
śaśvacchinnā mahādevi dagdhā sā pāvakena tu
prarohati kṣaṇāddivyā dagdhā sā tu mahauṣadhī
raktaṃ pītaṃ sitaṃ kṛṣṇaṃ tasyāḥ puṣpaṃ prajāyate
caṇakasyeva patrāṇi suprasūtāni lakṣayet
sā sthitā gomatītīre gaṅgāyāmarbude girau
ujjayinyā dakṣiṇato vanānteṣu ca dṛśyate
tasyāḥ kandarasaṃ divye kṛṣṇarājīsamanvitam
tāmbūlena samaṃ kṛtvā ghuṭikāṃ kārayedbudhaḥ
sarveṣāmeva lohānāṃ drutānāṃ vahnimadhyataḥ
sahasraṃ vedhayitvā tu kāñcanaṃ kurute kṣaṇāt
tathaiva mriyate sūtaḥ kāntahemābhrasaṃyutaḥ
kaṭutuṃbī tu vikhyātā devi divyauṣadhiṃ śṛṇu
tasyā bījāni saṃgṛhya sūkṣmacūrṇaṃ tu kārayet
ekaviṃśativārāṇi bhāvyaṃ dhātrīrasena ca
payasā saha tenaiva viśvabheṣajasaṃyutam
bījaṃ yantre vinikṣipya tailaṃ saṃgṛhya piṇḍitaḥ
rasaṃ mūrchāpayettena cakramardena mardayet
gopittaṃ śikhipittaṃ ca kāṃkṣīkāsīsasaṃyutam
tāratulyāni caitāni sarveṣāṃ sūtakaṃ samam
meṣaśṛṅge nidhātavyaṃ māsamekaṃ nirantaram
lohadaṇḍena saṃsiktaṃ sarvalohāni vedhayet
gandhakaṃ lohadaṇḍena ekaviṃśatibhāvitam
yuktaṃ lohakulenaiva jambīrarasasaṃyutam
sabījaṃ sūtakopetamandhamūṣāniveśitam
bhūgataṃ māsamekaṃ tu tāraṃ kāñcanatāṃ nayet
dalasya bhāgamekaṃ tu tārapañcāṃśameva ca
śulbaṃ ca pañcabhāgaṃ ca bījasyaikaṃ ca yojayet
ete dvādaśabhāgāḥ syuḥ sarvaṃ taddhārayetkṣitau
sthānasyāsya niṣekaṃ tu sudaṇḍena tu kārayet
pañcaviṃśaddinānte tu jāyate kanakottamam
kṣīrakandavidhiṃ vakṣye sarvasiddhikaraṃ tathā
caturvarṇaṃ viṣaṃ tatra raktakandaṃ praśasyate
bhagnametatsravetkṣīraṃ raktavarṇaṃ suśobhanam
meghānāṃ tu ninādena saṃjātair upaśobhitam
patraiḥ snuhīsamaiḥ snigdhaiḥ samabhir hemasatprabhaiḥ
bandhanaṃ rasarājasya sarvasatvavaśaṃkaram
tasya kṣīraṃ tu saṃgṛhya tāraṃ nirvāhayedbudhaḥ
dhameddhaṭhāgninā caiva jāyate hema śobhanam
tintriṇīpatraniryāsamīṣattāmrarajoyutam
mardayetpāradaṃ prājño rasabandho bhaviṣyati
toyamadhye vinikṣipya gulikā vajravadbhavet
śākavṛkṣasya deveśi niṣpīḍya rasamuttamam
raktacandanasaṃyuktaṃ sarvalohāni jārayet
milanti sarvalohāni dravanti salilaṃ yathā
gandhakaṃ rasakaṃ tāpyaṃ pāradaṃ raktacandanam
rudantyā rasasaṃyuktaṃ tāramāyāti kāñcanam
śākavṛkṣasya niryāsaṃ yatnataḥ parigālayet
śigrumūlasya cūrṇaṃ tu tadrasena tu mardayet
praliptaśulbapatrāṇi puṭetkṣiptvā vipācayet
taddrutaṃ kāñcanaṃ divyaṃ bhavellakṣaṇasaṃyutam
phalāni śākavṛkṣasya paripakvāni saṃgṛhet
tadrasena tu samprājñaḥ saptarātraṃ tu bhāvayet
tadrasena samāyuktaṃ mañjiṣṭhāmiśritaṃ tathā
lepayettārapatrāṇi dhmātaṃ bhavati kāñcanam
devadālyā mahauṣadhyā vidhiṃ vakṣyāmyataḥ param
sā śvetā vyādhiśamane kṛṣṇā pītā rasāyane
paurṇamāsyāṃ trayodaśyāṃ rāhugraste divākare
athavā kṛṣṇapañcamyāmimāṃ vidhivaduddharet
devadālīphalaṃ devi viṣṇukrāntāṃ ca sūtakam
mūrchayed bandhayetkṣipraṃ śulbaṃ hema karoti ca
devadālīphalaṃ mūlamīśvarīrasameva ca
toyena marditaṃ kṛtvā vaṅgaṃ stambhayati kṣaṇāt
athātaḥ sampravakṣyāmi śvetaguñjāvidhiṃ priye
kṛṣṇapakṣe caturdaśyāmaṣṭamyāṃ ca surārcite
kapāle mṛttikāṃ nyasya secayetsalilena tu
bījāni sitaguñjāyāḥ puṣyayoge tu vāpayet
vakṣyamāṇena yogena kuryāt saṃgrahaṇaṃ tathā
oṃ namo bhagavati śvetavalli śvetaparvatavāsini
sarvakāryāṇi kuru kuru apratihataṃ namo namaḥ svāhā
śuddhaśulbaṃ tu saṃgṛhya mūṣāmadhye tu saṃsthitam
tripañcapalasaṃkhyā tu karṣārdhasitaguñjayā
sahaikatra bhavaṃ tāraṃ tasya gandhavivarjitam
brahmarītisamāyuktaṃ guñjācūrṇaṃ sahaikataḥ
devīnāṃ bhūṣaṇaṃ devi jāyate hema śobhanam
athātaḥ sampravakṣyāmi kartarīrasabandhanam
asurāṇāṃ samāyoge krodhāviṣṭena cetasā
sudarśanaṃ mahācakraṃ preṣitaṃ muravairiṇā
bhālapaṭṭāttatastasya nipetuḥ svedabindavaḥ
te bhūmau patitā divyāḥ saṃjātāḥ kartarīrasaḥ
rakṣārthaṃ sthāpitaṃ tatra viṣṇunā ca sudarśanam
cakratulyaṃ bhramatyetadāyudhāni nikṛntati
kurute garjanaṃ nādaṃ dhūmajvālāṃ vimuñcati
kartarīdṛṣṭimātreṇa tathānyā śabdakartarī
lokānāṃ tu hitārthāya ghoraśaktirvyavasthitā
rasarūpā mahāghorā sā siddhānāṃ tu vedinī
tasya kṣetraṃ yadā gacchedaghorāstraṃ japettadā
punarghoraṃ nyasettatra athānyaṃ vinyasedbudhaḥ
anulomavilomena dehe'dhiṣṭhāpya kartarīm
mudrayā mudrayettāṃ tu aghorāstreṇa yojitām
dīptena rodhayettāṃ tu stambhayed dīpanena tu
niṣṭhayā mudrayā tāṃ tu sthānayogena yojayet
atha candrodakeneśi vakṣyāmi rasabandhanam
dṛṣṭvā candrodakaṃ mantrī paurṇamāsyāṃ viśeṣataḥ
grahaṇaṃ tatra kartavyaṃ paurṇamāsyāṃ prayatnataḥ
nirgacchati mahīṃ bhittvā candravṛddhyā tu vardhate
kṣetrabandhaṃ purā kṛtvā devamabhyarcya śaṅkaram
caturdaśyāṃ tu tatkṣetraṃ pūjayitvā vicakṣaṇaḥ
ahorātroṣito bhūtvā baliṃ tatra nivedayet
paurṇamāsyāṃ ca rātrau ca gatvā tasya samīpataḥ
candrodakaṃ tu saṃgṛhya mantrayuktaḥ sumantritam
āloḍya madhusarpirbhyāṃ pibettattu samāhitaḥ
pītamātreṇa tenaiva mūrchito bhavati kṣaṇāt
candrodaye tathottiṣṭhetkṣāraṃ tasya tu dāpayet
saptarātraprayogeṇa candravannirmalo bhavet
ekaviṃśatirātreṇa jīved brahmadinatrayam
ekamāsaprayogeṇa brahmāyuḥ sa bhavennaraḥ
candrodakena gaganaṃ rasaṃ hema ca mardayet
mūṣāmadhyagataṃ dhmātaṃ tatkṣaṇādghuṭikā bhavet
ayaṃ tu sparśamātreṇa lohānyaṣṭau ca vedhayet
tadrasaṃ tu rasaṃ cānyaṃ vajreṇa samajāritam
catuḥṣaṣṭyaṃśato vidhyeddviguṇena sahasrakam
daśasaṅkalikābaddhaṃ guñjāmātraṃ rasaṃ tataḥ
trilohaveṣṭitaṃ vaktre dhṛtvā cādṛśyatāṃ vrajet
oṃ namo rudrāya daṃṣṭrotkaṭāya vighnaṃ nāśaya nāśaya diśo rakṣa rakṣa rudro jñāpayati huṃ phaṭ svāhā
iti digbandhamantraḥ
oṃ namo bhagavate rudrāya triśūlahastāya amṛtodbhava rakṣa rakṣa huṃ phaṭ svāhā
iti pānamantraḥ
athātaḥ sampravakṣyāmi viṣodarasabandhanam
sitapītādivarṇāḍhyaṃ tatra devi rasottamam
tatra gatvācaloddeśe smaredghoraṃ sahasrakam
keśāḥ kṣiptāḥ sphuṭantyasminnātmacchāyāṃ na dṛśyate
tailaṃ ca golakākāraṃ ghṛtaṃ tena visarpati
gandhakasya haredgandhaṃ palalaṃ lavaṇāyate
jñātvā palāśapatreṇa kaṭukālābuke kṣipet
viṣodakaṃ gandhakaṃ ca harabījaṃ ca tatsamam
ajākṣīreṇa piṣṭvā tu śulbapātre tu lepayet
tatpuṭena bhaveddevi sindūrāruṇasannibham
śatāṃśenaiva taddevi sarvalohāni vedhayet
anena vidhinā devi nāgaḥ sindūratāṃ vrajet
sahasrāṃśena tasyaiva tāraṃ bhavati kāñcanam
raktaṃ pītaṃ tathā kṛṣṇamuttarottarakāryakṛt
triphalākāntapātre vā pātre'lābumaye'pi vā
gṛhītvā pūrvavatpatraiḥ pālāśairveṣṭayedbahiḥ
sthāpayeddhānyamadhye tu divasānekaviṃśatim
mahiṣīkṣīramadhye tu bindumekaṃ tu sādhayet
pāyasaṃ bhakṣayedyastu payomadhvājyasaṃyutam
yāvatpūrṇaṃ balaṃ devi jīvettadbindusaṃkhyayā
lāṅgalī gṛhadhūmaśca sindūraṃ rajanīdvayam
meṣasya śṛṅgaṃ śṛṅgīṃ ca kṛṣṇonmattāśvamārakam
sabījasūtakaṃ caiva viṣatoyena mardayet
viṣatoyena medhāvī saptavārāṇi bhāvayet
athavā bhāvayettaṃ tu yāvaccūrṇaṃ tu mardayet tadbhavet
tena nāgaṃ pratīvāpya ṣoḍaśāṃśena khaṃ bhavet
mūṣāsthaṃ veṇuyantre ca trīṇi vārāṇi bhāvayet
dhūmaṃ pariharettasya aṅgavyādhikaraṃ param
sthāpayennāgasindūraṃ pātre'lābumaye ca tat
taccūrṇaṃ tu śatāṃśena tāratāmrādi vedhayet
viṣapānīyamādāya vaṅgamāvartitaṃ śubham
niṣiktaṃ caiva tattoyaistāraṃ bhavati kāñcanam
viṣapānīyamādāya prakṣipecca rasottame
kunaṭīgandhapāṣāṇaviṣaṭaṅkaṇalāṅgalīḥ
naṣṭapiṣṭaṃ kṛtaṃ khalve tārapatrāṇi lepayet
andhamūṣāgataṃ dhmātaṃ nirbījaṃ kanakaṃ bhavet
oṃ hrīṃ nīlakaṇṭhāya ṭhaḥ ṭhaḥ
asya ayutaṃ japet
iti viṣodakagrahaṇapānamantraḥ
saṃjīvanījalasyātha vidhiṃ vakṣyāmi pārvati
śukreṇārādhito devi prāgahaṃ suravandite
dānavānāṃ hitārthāya mṛtānāṃ devasaṅgare
mayā saṃjīvanī vidyā dattā codakarūpiṇī
tayā saṃjīvitā daityā ye mṛtā devasaṅgare
nikṣiptā martyaloke sā samyak te kathayāmyaham
asti martyā mahāpuṇyā pavitrā dakṣiṇāpathe
dakṣiṇe tu taṭe tasyā utpalīnagaraṃ param
tasya dakṣiṇataḥ śailaḥ sarvalokeṣu viśrutaḥ
nāmnā kṛṣṇagiriḥ ceti dṛśyate sarvamaṅgale
suprasiddhāmbikā nāma grāmastasyāsti sannidhau
tatrāpyudakamālokya parīkṣeta surārcite
gṛhītvā śuṣkavaṃśaṃ tu kṣipettoyasya madhyataḥ
jāyate haritaṃ snigdhamahorātreṇa niścitam
muñcatyaṅkurapatrāni dṛśyate'timanoharam
balipuṣpopahāreṇa tato devi samarcayet
kṣetrādhipaṃ gaṇeśaṃ ca candraṃ yogigaṇaṃ tathā
oṃ candrāya pinākine śūlapāṇaye oṃ diśo bandha bandhaya diśo bandha bandhaya ṭhaḥ ṭhaḥ
tilāṃśca sarṣapāṃścaiva mantreṇānena sarṣapān
saptābhimantritānkṛtvā sādhako dikṣu nikṣipet
kaṭukālābuke toyaṃ kṛtarakṣaḥ samāhitaḥ
gṛhītvā tatprayatnena nijaṃ sthānaṃ samāśrayet
oṃ namo 'mṛte amṛtarūpiṇi amṛtaṃ kuru kuru evaṃ rudra ājñāpayati svāhā
saptābhimantritaṃ kṛtvā mantreṇānena tajjalam
dinamekaṃ tathā sūtaṃ svarṇamāṣadvayānvitam
mardayettena toyena pibettattu vicakṣaṇaḥ
ekaviṃśatirātraṃ tu kṣīrāhāro'tha yatnataḥ
jīvetkalpāyutaṃ sāgraṃ kāmarūpo mahābalaḥ
yojanānāṃ śataṃ gatvā punareva nivartate
avadhyaḥ sarvabhūtānāṃ svecchāhāraḥ sa khecaraḥ
kanakaṃ pāradaṃ vyoma samam ekatra yojayet
mardayettena toyena saptāhaṃ svedayettataḥ
sa rasaḥ sarvalohāni ṣaṣṭyaṃśena tu vedhayet
athavā taṃ rasaṃ divyaṃ madhunā saha bhakṣayet
māsamātraprayogena jīved brahmadināyutam
tasya mūtramalasvedaiḥ śulbaṃ bhavati kāñcanam
nirvāte toyamādāya pāradaṃ ca manaḥśilām
mardayet khalvapāṣāṇe naṣṭapiṣṭaṃ bhavettataḥ
svedayetsaptarātraṃ tu trilohena ca veṣṭayet
antardhānaṃ kṣaṇādgacchedvidyādharapatir bhavet
siddhakanyāśatavṛto yāvatkalpāṃścaturdaśa
dineṣu teṣu sarveṣu dadyācchālyodanaṃ ghṛtam
payasā ca samāyuktaṃ nityamevaṃ ca kārayet
uṣṇodakavidhiṃ vakṣye samāhitamanāḥ śṛṇu
paśyatyuṣṇodakaṃ yatra vāsaṃ tatraiva kārayet
śarvarīmuṣitāṃ tatra caṇakāstu dine dine
bhakṣayenmāsamātraṃ tu jīvedvarṣaśatāṣṭakam
tasya mūtrapurīṣeṇa śulbaṃ bhavati kāñcanam
uṣṇodakaṃ ca kāsīsaṃ gandhapāṣāṇasaṃyutam
caturthāṃśena rasakaṃ daśabhāgaṃ vinikṣipet
śulbaṃ ca mardayetsarvaṃ naṣṭapiṣṭaṃ kṣaṇena tu
tena lepitamātreṇa śulvaṃ bhavati kāñcanam
niṣiktaṃ tena toyena prativāpaṃ dadedbudhaḥ
śulbaṃ ca jāyate hema taruṇādityavarcasam
tāraṃ ca tena mārgeṇa niṣiktaṃ hematāṃ vrajet
uṣṇodakena bhallātaṃ tilamuṣṭiṃ ca bhakṣayet
māsadvayaprayogeṇa jīvedvarṣaśatatrayam
rasagandhāśmarasakatutthaṃ daradamākṣikam
yāmamuṣṇāmbunā ghṛṣṭvā tārapatrāṇi lepayet
vibhrāmya tu dhameddevi syāccaturdaśavarṇakam
krameṇānena deveśi śulbaṃ ṣoḍaśavarṇakam
ekaikaṃ hematārāṃśaṃ dvayaṃ kāṃtābhrayoḥ pṛthak
uṣṇodakena saṃmardya dhamanātkhoṭatāṃ nayet
taṃ mukhe dhārayenmāsaṃ vajrakāyo bhavettataḥ
taccūrṇaṃ yavamātraṃ tu bhakṣayenmadhusarpiṣā
yāvatpalaṃ tasya malaiḥ śulbaṃ bhavati kāñcanam
uṣṇodapācitān khādet kulutthānkṣīrapo bhavet
snānam uṣṇāṃbhasā kuryād varṣādvarṣācchatāyuṣaḥ
kṣīramuṣṇodakaṃ kvāthaṃ triphalāyāśca pācayet
pācayetpāyasaṃ kāntapātre bhuktvā mahāyuṣaḥ
ataḥ paraṃ pravakṣyāmi śailodakavidhiṃ priye
kardamāpo mahīśailaśilā ceti caturvidham
kānicit kṣaṇavedhīni dinavedhīni kāni ca
pakṣamāsādiṣaṇmāsavedhanāni mahītale
kṣiptaṃ jale yadā kāṣṭhaṃ śailībhūtaṃ ca dṛśyate
bahirantaśca deveśi vedhakaṃ tatprakīrtitam
hiṅgulaṃ haritālaṃ ca gandhakaṃ ca manaḥśilām
eṣāṃ gandhāpahāraṃ tu kurute tacca vedhakam
anyathā ceṣṭakaṃ devi tadagrāhyaṃ nirarthakam
śrīśaile śrīvanaprānte paryaṅkākhye śilātale
tatrasthaṃ kṣaṇavedhi syānnadyāṃ bhagavatītaṭe
ekāhe vedhakaṃ tatra gokarṇe tu dinatrayam
bhadrāṅge dinavedhi syāttristhalānte trivatsaram
dhāreśvare pākṣikaṃ syāt karṣāpuryāṃ dinaikataḥ
brahmeśvare māsikaṃ syādvyāghrapuryāṃ tu vāsaram
aghoreśe māsikaṃ syātsiṃhadvīpe tathā punaḥ
dinamekaṃ brahmagirau vindhye tu kṣaṇavedhakam
vāsaraṃ mālyavante tu kṣaṇavedhī tu tatra ca
kiṣkindhe parvate ramye pampātīre kṣaṇodakam
tasya paścimato devi yojanadvitaye punaḥ
bhūśailamasti tatraiva tridinaṃ vedaparvate
anyatra yatra yatrāpi brahmaviṣṇuśivodbhavam
amṛtaṃ tatra tatrāpi vajrīkaraṇam uttamam
tasyotpattiṃ pravakṣyāmi yathā jānāti sādhakaḥ
mahīṃ samuddhṛtavato varāhasya kalevarāt
yaḥ svedaḥ patitastasmājjātaṃ śailodakaṃ param
taṃ mukhe kṣaṇikaṃ jātaṃ karṇadeśe tu vāsaram
bāhubhyāṃ tryahavedhī syānmāsavedhī tu pārśvayoḥ
ṣaṇmāsamaparāṅge ca sarvaṃ samaphalaṃ ca tat
aghorāstreṇa tatkṣetre rakṣāṃ kṛtvā diśāṃ balim
dattvā lakṣaṃ japitvā tu gṛhṇīyādamṛtaṃ param
śaradgrīṣmavasanteṣu hemante vā surārcite
āyase tāmrapātre vā kāntalohamaye'thavā
śilāmbupalamaṣṭau tu palaṃ kṣīrasya nikṣipet
kṣīrāvaśeṣaṃ saṃkvāthyaṃ trisaptāhaṃ pibennaraḥ
jīvedvarṣasahasraṃ tu valīpalitavarjitaḥ
athavāṣṭapalaṃ kṣīraṃ palaikenāmbumiśritam
kṣīrāvaśeṣaṃ seveta pūrvoktaṃ labhate phalam
kulutthāṣṭaguṇaṃ vāri pacedaṣṭāvaśeṣitam
caturguṇena tenājyaṃ pācayed ghṛtaśeṣitam
lihyānmadhusitopetaṃ trisaptāhādbṛhaspatiḥ
dviraṣṭavārṣikākāraḥ sahasrāyur na saṃśayaḥ
avaśiṣṭakulutthaṃ tu pādāṃśamadhusarpiṣā
bhakṣayetkarṣamekaṃ tu māsenāyutajīvitaḥ
tatsiddhatailenābhyaṅgaṃ mrakṣaṇaṃ caiva kārayet
pāmāvicarcikādadrukuṣṭhāni sahasā jayet
valīpalitanirmuktaḥ sahasrāyuśca jāyate
yaḥ pibetprātarutthāya śailāmbu culukaṃ payaḥ
ṣaṇmāsāt syāt sahasrāyur nirvalīpalitaśca saḥ
athavā sūtakaṃ devi vāriṇā saha mardayet
māsenaikena deveśi naṣṭapiṣṭirbhaviṣyati
māsamātraṃ samaśnīyātsa bhavedajarāmaraḥ
athavā taṃ rasaṃ hemnā dhāmayetkhadirāgninā
gulikā sundarī nāma sarvāyudhanivāriṇī
kartā hartā svayaṃ siddho jīveccandrārkatārakam
atha tenodakenaiva kṣīrārdhaṃ pāyasaṃ pacet
māsamātraprayogeṇa valīpalitavarjitaḥ
paktvā tenāmbhasā pathyāḥ ṣaṣṭistrīṇi śatāni ca
madhu saṃyojya bhāṇḍasthaṃ bhūmau sarvaṃ nidhāpayet
dine dine tadekaikaṃ bhakṣayetprātar utthitaḥ
valīpalitanirmukto jīvedvarṣasahasrakam
śailībhūtaṃ kulutthaṃ vā bhakṣayenmadhusarpiṣā
ṣaṇmāsāttu prayogeṇa jīvedvarṣasahasrakam
kūṣmāṇḍamāditaḥ kṛtvā yāni kāni phalāni ca
jale kṣiptāni lohāni śailabhūtāni bhakṣayet
kṣīrāhāraśca jīrṇānte vajrakāyo bhavennaraḥ
tenodakena saṃmardyam abhrakaṃ kvāthayetpriye
kaṭutrayayutaṃ khādejjīvedvarṣasahasrakam
athavā rasakarṣaikaṃ tajjalena tu marditam
iṅgudīphalamadhyasthaṃ tacchailodakamadhyagaḥ
kālena triguṇenaiva kāṭhinyaṃ tasya jāyate
ṣaṇmāsaṃ tanmukhe dhāryaṃ vajrakāyaṃ karoti tat
daśanāgasamaprāṇo devaiḥ saha sa modate
gṛhītvā triphalāṃ tatra śailavāriṇi nikṣipet
yadā bhavati tacchailaṃ gṛhītvā cūrṇayettataḥ
kāntajīrṇarasaṃ tena sārdhaṃ ghṛtamadhuplutam
bhakṣayedvarṣamekaṃ tu tataḥ kṣīrāśano bhavet
udayādityasaṅkāśo medhāvī priyadarśanaḥ
nīlakuñcitakeśaśca jīveccandrārkatārakam
pāradaṃ haritālaṃ ca śilāṃ mākṣikameva ca
daradaṃ ca viṣaṃ caiva sarvamekatra kārayet
mardayet khalvapāṣāṇe mātuluṅgarasena tu
golakaṃ kārayitvā tu vārimadhye vinikṣipet
tena tāraṃ ca śulbaṃ ca kāṃcanaṃ bhavati dhruvam
upayuñjīta māsaikaṃ valīpalitavarjitaḥ
sahasraṃ jīvitaṃ tasya mahābalaparākramaḥ
śailībhūtaharidrāṃ tu taccūrṇāvāpamātrataḥ
hematvaṃ labhate nāgo bālārkasadṛśaprabhaḥ
śailodake vinikṣipya bhūśaile kardame'pi vā
jñātvā kālapramāṇena bandhayetpāradaṃ tataḥ
raktakṣārayutaṃ dhmātaṃ suvarṇasamasāritam
śatāṃśena tu lohānāṃ sarveṣāṃ hemakārakam
dvitīyasāraṇāṃ prāpya sahasrāṃśena vidhyati
taṃ khoṭaṃ dhārayedvaktre divyatvaṃ labhate dhruvam
nicule kakubhe caiva kiṃśuke madhuke'pi vā
iṅgudīphalamadhye vā rajanīdvayamārdrake
amṛte kandake vātha uktakandauṣadhīṣu ca
vidhāya koṭaraṃ tatra kṣiptvā tenaiva ḍolayet
triphalāvyoṣakalkena veṣṭayitvā prayatnataḥ
pādena kanakaṃ dattvā pāradaṃ tatra yojayet
śailodake kṣipettatra gulikā vajravadbhavet
pūrvavatsāraṇā kāryā pūrvavatsiddhidā bhavet
dhāryamāṇā mukhe sā tu sahasrāyuṣkarī bhavet
dvitīyasāraṇāyogādayutaṃ vedhayettu sā
dhāryamāṇā mukhe saivamayutāyuṣyadā bhavet
tṛtīyasāraṇāyogājjāyate lakṣavedhinī
taṃ khoṭaṃ dhārayedvaktre lakṣāyurjāyate naraḥ
caturthī sāraṇā devi koṭivedhī na saṃśayaḥ
koṭyāyurjīvitaṃ tasya khecaratvaṃ ca labhyate
pañcabhirdaśakoṭiḥ syātṣaḍbhiḥ koṭiśataṃ bhavet
yāvaccandrārkajīvitvam anantabalavīryavān
dadāti saptamī cāpi sāraṇā gulikā parā
khecarī nāma vikhyātā bhairaveṇa pracoditā
yastu tadrājikāmātraṃ māsamekaṃ tu bhakṣayet
vajradehaḥ sa siddhaḥ syād divyastrījanavallabhaḥ
krīḍate khecarair bhogaiḥ svecchayā śivatāṃ vrajet
nānāvidhaphalāścāsyā ghuṭikāṃ śṛṇu sundari
śuddhabaddhaṃ rasendraṃ tu gandhakaṃ tatra jārayet
triguṇe gandhake jīrṇe tena hema tu kārayet
kārayedbhasma sūtaṃ tu kāñcanaṃ tena sūtakam
tadbhasma sūtake jāryaṃ rasendrasya same samam
tena sūtakajīrṇena vajraratnaṃ tu ghātayet
tadvajraṃ jāyate bhasma sindūrāruṇasannibham
tadbhasma jārayetsūte triguṇe tu surārcite
hāṭakaṃ sārayettaṃ tu ghuṭikāṃ tena kārayet
trilohāveṣṭitaṃ taṃ tu mukhe prakṣipya sādhakaḥ
naṣṭacchāyo bhavetso'yamadṛśyo devadānavaiḥ
lakṣavarṣasahasrāṇi nirvalīpalito bhavet
śūlinaṃ śaktisaṃyuktaṃ ratnādiguṇabhūṣitam
vaktre kare ca bibhṛyātsarvāyudhanivāraṇam
vyoma mākṣikasatvaṃ ca tāraṃ tāmraṃ surāyudham
sāralohaṃ sūtakaṃ ca ratnādiguṇabhūṣitam
ghuṭikā sā varārohe madhuratrayasaṃyutā
vaktrasthā nāśayetsākṣātpalitaṃ nātra saṃśayaḥ
śivaḥ śaktiśca deveśi ratnāni sitagonasā
hema tāraṃ tathā bhānuḥ samabhāgāni kārayet
strīrajo vyāghramadhyasthaṃ padmasūtreṇa veṣṭayet
sitayena tathā veṣṭyaṃ guhyasthāne niveśayet
raṇe rājakule dyūte divye kāme jayo bhavet
vaikrāntābhrakakāntaṃ tu sasyakaṃ tu surāyudham
vibhītakādisambhūtakāṃjikasya samaṃ bhavet
samāvartya tataḥ sūte yojayetpādayogataḥ
kumārīrasasaṃghṛṣṭā kṛtaiṣā ghuṭikā śubhā
rogamṛtyujarā hanti vaktrasthā nātra saṃśayaḥ
pañca tāraṃ varārohe sūtakadvayameva ca
trayo gaganabhāgāḥ syurekaikaṃ hemakāntayoḥ
ardhaṃ śulbaṃ vibhāgena gulikāmarasundarī
akṣayo hyajaraścaiva bhavettena mahābalaḥ
bhasma sūtapalaikaṃ ca mṛtakāntapalaṃ tathā
mākṣikasya palaṃ caiva śilājatu palaṃ tathā
palamekaṃ viḍaṅgasya pathyācūrṇapalaṃ tathā
ekīkṛtya tu tatsarvaṃ madhvājyena tu peṣayet
gulikāḥ kārayettena ṣaṣṭyādhikaśatatrayam
ekaikāṃ bhakṣayennityaṃ varṣamekaṃ nirantaram
jīvedvarṣaśatāyuḥ sa yathā rudro mahābalaḥ
ataḥ paraṃ pravakṣyāmi rasabhasmarasāyanam
vijñeyaṃ niṣparihāraṃ sākṣāddivyauṣadhaṃ param
āmalakyādi kāntaṃ ca pāradaṃ ca manaḥśilām
vākucīsamabhāgāni kṣīriṇīrasapeṣitam
meghanādarasopetaṃ mūkamūṣāgataṃ pacet
māṣaṃ dvimāṣaṃ triguṇaṃ bhakṣayettatkrameṇa tu
varṣatrayaṃ paraṃ devi pādaniṣkārdhakaṃ kramāt
ṣaṭ saptāṣṭau ca varṣāṇi kramānniṣkapramāṇataḥ
bhuñjīta sa ca divyānnaṃ jarāvairūpyavarjitaḥ
kiṃcit kāñcanasaṃyuktaṃ niṣkaṃ niṣkārdhameva vā
yo bhakṣayet tribhir varṣaiḥ sarvavyādhīñjayatyayam
aṣṭavarṣasahasrāyurdvādaśe lakṣavedhakaḥ
ṣoḍaśe vatsare devi divyarūpaḥ sa jāyate
uttamo mūlabandhastu madhyamaṃ sārabandhanam
adhamaḥ pākabandhastu evaṃ trividhabandhanam
śatapalamabhayānām akṣadhātryostathaiva kvathitajalasamāṣṭau bhāgamaṣṭāvaśiṣṭam
ghṛtamadhusitayāḍhyaṃ vyoṣacitraṃ daśaiva rasapaladaśasiddhaṃ lohajīrṇaṃ mṛtaṃ ca
giriyutasamam abhraṃ kāntabhṛṅgaṃ viḍaṅgaṃ rasasahitavibhāvyaṃ taṇḍulair bilvamajjaiḥ
himakarakṛtakalkaṃ lohapātrasthamāsaṃ tridinatanuviśuddhaṃ kalkamenaṃ variṣṭham
lihati śayanakāle vāmanetrārdhasevī ghananibiḍasamādhir mattamātaṅgadarpaḥ
vigatasakaladoṣaḥ sarvadṛk divyacakṣuḥ madana iva sukāntiḥ kāminīnāṃ pravīraḥ
jalada iva vapuṣmānkuñcitāgrāgrakeśaḥ turaga iva viśuddhaḥ satkaviścitrakārī
vṛṣabhagativiceṣṭo mandagambhīraghoṣaḥ suragaja iva loke candratārārkajīvī
kāntahemaravicandram abhrakair golakaṃ nihitamiṅgudīphale
śailavārivarisiddhagolakaṃ sundarī hyamarasaṃjñikā śubhā
kāntahemaravicandram abhrakaṃ vajraratnarasamahirājagolakam
kṣiptam āmalakakāṣṭhakodare bhūmiśailanihitaṃ samuddhṛtam
śailatāṃ gatamathāhitaṃ mukhe vajrakāyakarakalpavāsaraiḥ
tārahemavaraśulbasūtakairgolakaṃ varaṇakāṣṭhayantritam
śailavārikṛtasundarīrasaiḥ khecarīti gulikā nigadyate
śailāmbunikṣiptapalāśabījaṃ śailīkṛtaṃ kṣaudraghṛtena khādet
trisaptarātraṃ dinamekamekaṃ sahasrajīvī vidito naraḥ syāt
sūtakaṃ cābhrakaṃ caiva vajratīkṣṇasamanvitam
hāṭakena samāyuktaṃ gulikā khecarī bhavet
karañjaphalamadhyasthaṃ sūtaṃ tatraiva nikṣipet
dhṛtaḥ śailāmbumadhyasthaḥ sahasrāyuḥ prayacchati
tinduke dvisahasrāyur jambīre trisahasrakam
mātuluṃge ca nāraṅge catuḥpañcasahasrakam
rambhāphale ṣaṭsahasraṃ panase saptasaṃkhyakam
vibhītakaphale caiva daśasāhasrasaṃkhyakam
nālikere mahābhāge sahasrāṇi caturdaśa
triṃśatsahasraṃ pathyāyāṃ lakṣamāmalake punaḥ
abhrapatrabhavāt kvāthād ahorātraṃ śilodake
badhnāti coddhṛtaṃ sūtaṃ mṛtyudāridryanāśanam
sāraṇākramayogena vajravajjāyate vapuḥ
rase rasāyane caiva lakṣavedhī na saṃśayaḥ
kardamaṃ tu kumāryāśca rasena kṛtapiṇḍikam
dhamanātpatate sattvaṃ mukhasthaṃ dhārayennaraḥ
ṣaṇmāsopaprayogeṇa hyajarāmaratāṃ vrajet
srotoñjanayutaṃ dhmātaṃ sattvaṃ pāradamiśritam
tatkhoṭaṃ dhārayedvaktre hyadṛśyo bhavati dhruvam
yasya yo vidhirāmnāta udakasya śivāgame
śatena bata kālena kuryāddehe rasāyanam
yā pūrvā nirmitā seyamadhamā bālajāraṇā
uttamā durlabhā caiva śrūyatāṃ baddhajāraṇā
abaddhaṃ jārayedyastu kṣīyamāṇaḥ kṣayaṃ vrajet
baddhasya jīryate grāso jīrṇasya ca mukhaṃ bhavet
samukho durmukhaṃ datte sāmānyottamalakṣaṇam
sāmānyo 'gnisahatvena mahāratnādijārakaḥ
sāmānyaḥ prathamaḥ kāryaḥ sagrāsastu samantataḥ
vasudehakaro devi sāmānyo hi bhavedayam
grāsahīnastu yo baddho divyasiddhikaro bhavet
uttamo mūlabandhastu madhyamaṃ sārabandhanam
adhamaḥ pākabandhastu evaṃ trividhabandhanam
mūlabandhastu yo bandho mūlasaṃkucitaṃ mahat
sārabandhastu yo bandho vāsanābandha ucyate
syāccatuḥ ṣaṣṭimūlebhyaḥ kiṃcinmūlena bandhanam
prāṇyaṅgaṃ daityādīnāṃ mūlāṅgaṃ devatāmayam
pāṣāṇaṃ caiva siddhānāṃ mānuṣāṇāṃ ca pūjitam
pīṭhikādrutisaṃkocais trividhaṃ bandhanaṃ bhavet
divyābhirauṣadhībhiḥ prāguktaṃ saṃkocabandhanam
drutibhirbadhyate sūtaḥ kṣaṇabandha udāhṛtaḥ
abhrakaṃ harabījaṃ ca ṣoḍaśāṃśena kāñcanam
dhmātaṃ prakāśamūṣāyāṃ śodhayetkācaṭaṅkaṇaiḥ
dakṣiṇāvartitaṃ dhmātaṃ harabījena melakam
mūṣāṃ tyaktvā varārohe tiṣṭhate khagabaddhavadrasaḥ
raktikārdhārdhamātreṇa parvatānapi vedhayet
bhakṣaṇāttasya deveśi rudratulyo bhavennaraḥ
krīḍate saptalokeṣu śivatulyaparākramaḥ
vajrakandaṃ guḍūcī ca uccaṭādisamanvitam
abhrakaṃ kramate śīghramanyathā nāsti saṅgamaḥ
kṛṣṇāgarunābhisitaiḥ rasonapitarāmaṭhaiḥ
nārīkusumapālāśabījatailasamanvitaiḥ
soṣṇairmilanti mṛditā drutayaḥ sakalā rase
punaranyaṃ pravakṣyāmi vajrabandhaṃ surārcite
gandhakaṃ bhakṣayennārī dinānāmekaviṃśatim
tadrajo rasarājasya bandhane jāraṇe hitam
vajrabhasma tu bhāgaikaṃ bhāgāḥ śuddharasāttrayaḥ
dvipadīrajasā mardyaṃ yāvattatkalkatāṃ gatam
pādāṃśena suvarṇena pattralepaṃ tu kārayet
somavallīrasaṃ kāntaṃ ṭaṅkaṇālaṃ sucūrṇitam
dadyāttamaṣṭamāṃśena mardayecca prayatnataḥ
naṣṭapiṣṭaṃ ca śuṣkaṃ tadandhayitvā puṭe tataḥ
andhamūṣāgataṃ dhmātaṃ krāmaṇena samanvitam
khoṭastu jāyate devi śatavedhī mahārasaḥ
sauvīraṃ ṭaṅkaṇaṃ kācaṃ dattvā dattvā viśodhayet
akṣīṇo milate hemnā samāvartaśca jāyate
ekottarakrame vṛddhyā saṃkalaiḥ krāmayettataḥ
ekaguṇena sūtena ekā saṅkalikocyate
triguṇena tu sūtena dvitīyā saṃkalocyate
ṣaḍguṇena tu sūtena tṛtīyā saṅkalī bhavet
daśaguṇena sūtena caturthī saṅkalī bhavet
pañcādaśaguṇeneśi pañcamī saṅkalī bhavet
ekaviṃśadguṇeneśi ṣaṣṭhī saṅkalikā bhavet
aṣṭāviṃśadguṇeneśi saptamī saṅkalī smṛtā
ṣaṭtriṃśadguṇite baddhā bhavetsaṅkalikāṣṭamī
pañcacatvāriṃśaguṇe saṅkalī navamī matā
pañcādhyadhikapañcāśad daśasaṅkalikā smṛtā
evaṃ ca kramavṛddhyā tu saṃkalī daśabandhitā
prathame daśavedhī ca śatavedhī dvitīyake
tṛtīye sahasravedhī syāccaturthe'yutavedhikaḥ
pañcame lakṣavedhī syād daśalakṣaṃ tu ṣaṣṭhake
saptame koṭivedhī syāddaśakoṭiṃ tathāṣṭame
dhūmavedhī tu navame daśame śabdavedhakaḥ
saṃkalaiḥ sakalairbaddhe vedho daśaguṇo bhavet
daśasaṃkalikābaddhaḥ śabdavedhī mahārasaḥ
yathā lohe tathā dehe krāmate nātra saṃśayaḥ
vedhayettatpramāṇena dhātūṃścaiva śarīrakam
kārayedghuṭikāṃ divyāṃ badarāsthipramāṇataḥ
mahākālīṃ pūjayitvā dhārayetsatataṃ budhaḥ
oṃ aiṃ hrīṃ śrīṃ kāli kāli mahākāli māṃsaśoṇitabhojani
hrāṃ hrīṃ hraṃ rakṣa kṛṣṇamukhi devi rasasiddhiṃ dadasva me
śrīṃ hrīṃ aiṃ
pūjayitvā tato devīṃ siddhacakraṃ viśeṣataḥ
tāṃ kṣipeccakramadhye tu ghuṭikāṃ divyarūpiṇīm
śatavedhena yā baddhā rasena ghuṭikā priye
māsamekaṃ tu vaktrasthā jīveccaiva yathā vidhiḥ
tathā sahasravedhena baddhā yā ghuṭikā śubhā
māsadvayaṃ tu vaktrasthā jīveccandrārkatārakam
daśasahasravedhena baddhā yā ghuṭikā yadi
śakratulyaṃ tadāyuṣyaṃ tribhirmāsaistu jāyate
lakṣavedhena yā baddhā ghuṭikā divyarūpiṇī
caturmāsaṃ tu vaktrasthā brahmāyuṣyaṃ prayacchati
daśalakṣeṇa yā baddhā ghuṭikā divyarūpiṇī
saptamāsaṃ tu vaktrasthā vaiṣṇavaṃ labhate phalam
koṭivedhena yā baddhā ghuṭikā divyarūpiṇī
ṣaṇmāsasaṃsthitā vaktre sākṣādvai rudratāṃ nayet
daśakoṭiprabhedena ghuṭikā divyarūpiṇī
saptamāsaṃ tu vaktrasthā sa bhavedvyāpako naraḥ
kartā hartā svayaṃ bhoktā śāpānugrahakārakaḥ
sarvajñaḥ sarvakartā ca sūkṣmarūpo nirañjanaḥ
icchayā kurute sṛṣṭimicchayā saṃharejjagat
svacchandagamano bhūtvā śivarūpo bhavennaraḥ
pūjyate sarvadevaiśca brahmaviṣṇumaheśvaraiḥ
punaranyaṃ pravakṣyāmi vajrabandhaṃ sudurlabham
samāṃśabhakṣaṇaṃ hema śuddhasūtena kārayet
mṛtavajraṃ kalāṃśena mardayed dvipadīrasaiḥ
prāgvaccheṣaṃ kriyājātaṃ pūrvavacca phalaṃ bhavet
vajrabandho bhavetsiddho devadānavadurjayaḥ
caturviṃśatisiddhānāṃ nāyakaḥ sarvasiddhimān
vajracūrṇasamaṃ sūtaṃ haṃsapādyā vimarditam
puṭitvā mārayettatra punastulyaṃ rasaṃ kṣipet
dhmātaḥ khoṭo bhavatyāśu śodhitaḥ kācaṭaṅkaṇaiḥ
yāvacchukrodayaprakhyo jāyate ca rasaḥ priye
vajrasattvaṃ ca gaganaṃ rasaṃ hema ca melayet
amaratvamavāpnoti vaktrasthena surādhipe
jārayitvā rasaṃ taddhi punastenaiva jārayet
koṭivedhī na sandeho vaktrasthaṃ khecaraṃ param
vedhayettatpramāṇena dhātūṃścaiva śarīrakam
kārayedghuṭikāṃ divyāṃ vajrasiddhena kāñcane
anena kramayogena yāvacchakyaṃ tu mārayet
tadbhasma sūtakaṃ devi sarvaroganibarhaṇam
hemnā ca sārayitvā tu candrārkaṃ lepayettataḥ
dvātriṃśāṃśena hemārdhaṃ mātṛkāryadhikaṃ bhavet
badarāsthipramāṇena kārayedgulikāṃ budhaḥ
yathā lohe tathā dehe kramate nānyathā kvacit
vajreṇa dvaṃdvitaṃ hema kāntaśulbakapālinā
rañjayetsaptavārāṇi taṃ khoṭaṃ sūkṣmacūrṇitam
bhāvitaṃ strīrajenaiva bhūrjapatre niveśitam
drutasūtena saṃyuktaṃ baddhvā vastreṇa poṭṭalīm
svedayeddevadeveśi yāvadbhavati golakaḥ
lāṅgalī jīvanī caiva gandhāryuttaravāruṇī
eteṣāṃ nikṣipetpiṇḍe vajragolaṃ tu veṣṭayet
mūṣāmadhye vinikṣipya saṃdhayitvā prayatnataḥ
bhūmau mūṣāṃ vinikṣipya puṭaṃ mūrdhni pradāpayet
anenaiva pratāpena bandhameti mahārasaḥ
golakaṃ dhārayedvaktre varṣamekaṃ yadā priye
jīvetkalpasahasrāṇi yathā nāgo mahābalaḥ
varṣairdvādaśabhiḥ sākṣājjāyate rasapūruṣaḥ
gātrasya tasya prasvedādaṣṭau lohāstu kāñcanam
vajrabhasma tathā sūtaṃ kāñcanena samanvitam
vaktrasthaṃ kurute yastu abdātpalitavarjitaḥ
kṛṣṇābhrakasya satvaṃ ca tāraṃ tāmraṃ ca hāṭakam
mākṣikaṃ kāntatīkṣṇaṃ ca samabhāgāni kārayet
andhamūṣāgataṃ dhmātaṃ khoṭaṃ bhavati tatkṣaṇāt
taṃ khoṭaṃ sūkṣmacūrṇaṃ tu drutasūtena golayet
mṛtasattvasya bhāgaikaṃ bhāgāścatvāri golakam
mardayettaptakhalvena bhasmībhavati sūtakaḥ
mārayedbhūdhare yantre saptasaṅkalikākramāt
guñjāmātraṃ tu tadbhasma madhvājyena tu lehayet
saṃvatsaraprayogeṇa hyayutāyurbhavennaraḥ
valīpalitanirmukto mahābalaparākramaḥ
tadbhasma palamekaṃ tu palaikaṃ gandhakasya ca
andhamūṣāgataṃ dhmātaṃ khoṭaṃ bhavati tatkṣaṇāt
jīvetkalpasahasrāṇi yathā nāgo mahābalaḥ
tasya mūtrapurīṣeṇa lohānyaṣṭau ca kāñcanam
tatkhoṭaṃ rañjayet paścād vaṅgābhrakakapālinā
rañjayetsaptavārāṇi bhavetkuṅkumasannibhaḥ
hemnā saha samāvartya sāraṇātrayasāritam
śatāṃśena tu tenaiva śulbamadhye pradāpayet
jāyate kanakaṃ divyaṃ devābharaṇabhūṣaṇam
baddhasūtasya bhāgaikaṃ bhāgaikaṃ kuṭilasya ca
andhamūṣāgataṃ dhmātaṃ yāvadvaṅgāvaśeṣitam
anena kramayogena vaṅgaṃ nirvāhya ṣaḍguṇam
anena kramayogena vahannāgaṃ ca ṣaḍguṇam
tatastaṃ rañjayetpaścāttīkṣṇaśulbakapālinā
pakvasūtasya bhāgaikaṃ bhāgaikaṃ drutasūtakam
mardayenmadhyamāmlena golakaṃ bhavati kṣaṇāt
mṛtavajrasya bhāgaikaṃ bhāgāścatvāri golakam
mardayet taptakhalvena bhasmībhavati sūtakaḥ
mārayedbhūdhare yantre saptasaṃkalikākramāt
tadbhasma tu punaḥ paścānmadhyamāmlena mardayet
puṭaṃ dadyātprayatnena ṣaṣṭyādhikaśatatrayam
tadbhasma jāyate divyaṃ sindūrāruṇasannibham
tenaiva vedhayettāraṃ sahasrāṃśena kāñcanam
mṛtavajrasya bhāgaikaṃ bhāgāḥ ṣoḍaśa sūtakam
devadālīśaṅkhapuṣpīrasena mṛditaṃ kramāt
mārayedbhūdhare yantre bhasmībhavati tatkṣaṇāt
pūtkārāṇāṃ sahasreṇa dhāmyamānaṃ na gacchati
īdṛśaṃ bhasma sūtaṃ ca dehe lohe ca yojayet
tadbhasma palamekaṃ tu palamekaṃ ca gandhakam
andhamūṣāgataṃ dhmātaṃ khoṭaṃ bhavati tatkṣaṇāt
taṃ khoṭaṃ rañjayet paścāt kapālikramayogataḥ
sāraṇātrayayogena śulbavedhaṃ pradāpayet
bhasmasūtapalaikaṃ ca palaikaṃ pannagasya ca
kāntapātreṇa taṃ kṛtvā mardayellohamuṣṭinā
mṛdvagninā tataḥ pācyaṃ yāvannāgena melakam
puṭena jāyate bhasma sindūrāruṇasaprabham
tadbhasma tu punaḥ paścādgopittena tu mardayet
taccaturdaśavārāṃstu puṭayedbhasmayettataḥ
tadbhasma bhāgamekaṃ tu bhāgaikaṃ hemagolakam
ekīkṛtyātha saṃmardya krāmaṇena sahaikataḥ
tārapiṣṭaṃ tu tenaiva sahasrāṃśena kāñcanam
anena kramayogena vaṅgabhasma prajāyate
sahasrāṃśena tenaiva śulbavedhaṃ pradāpayet
tacchulbaṃ jāyate tāraṃ śaṅkhakundendusannibham
śvetābhrakaṃ ca sattvaṃ ca kāṅkṣī kāntaṃ tathāyasam
vaṅgaṃ kāntaṃ tāraṃ tathā śvetaṃ vaikrāntaṃ ca kadambakam
andhamūṣāgataṃ dhmātaṃ khoṭaṃ kundendusannibham
taṃ khoṭaṃ sūkṣmacūrṇaṃ tu drutasūtena golakam
mṛtavajrasya bhāgaikaṃ bhāgāścatvāri golakaḥ
mardayettaptakhalvena bhasmībhavati sūtakaḥ
mārayedbhūdhare yantre saptasaṅkalikākramāt
tataśca jāyate bhasma śaṅkhakundendusannibham
tadbhasma palamekaṃ tu palamekaṃ tu gandhakam
andhamūṣāgataṃ dhmātaṃ khoṭaṃ bhavati tadrasaḥ
tāreṇa ca samāvartya sāraṇātrayasāritam
sahasrāṃśena tenaiva śulbavedhaṃ pradāpayet
tīkṣṇacūrṇapalānyaṣṭau palāṣṭau drutasūtakam
mardayettaptakhalvena ṭeṭañcilvīrasena ca
tatkṣaṇājjāyate piṇḍaṃ tīkṣṇena saha golakam
mṛtavajrasya bhāgaikaṃ bhāgāścatvāri golakam
mardayettaptakhalvena bhasmībhavati tatkṣaṇāt
mārayedbhūdhare yantre saptasaṅkalikākramāt
ṣoḍaśāṃśena tenaiva vaṅgavedhaṃ pradāpayet
tadbhasma palamekaṃ tu palaikaṃ gandhakasya ca
andhamūṣāgataṃ dhmātaṃ khoṭaṃ bhavati tatkṣaṇāt
tasya khoṭasya bhāgaṃ ca tīkṣṇacūrṇaṃ ca tatsamam
dvau bhāgau drutasūtasya sarvamekatra mardayet
taptakhalve tu saṃmardya golakaṃ bhavati kṣaṇāt
mārayedbhūdhare yantre saptasaṅkalikākramāt
tatsarvaṃ jārayedbhasma śaṅkhakundendusannibham
tadbhasma kārayetkhoṭaṃ tīkṣṇena dvaṃdvitaṃ saha
anena kramayogena saptasaṅkalikākramāt
taṃ khoṭaṃ jārayetpaścātsāraṇātrayasāritam
lakṣāṃśena tu tenaiva vaṅgavedhaṃ pradāpayet
bhasmasūtapalaikaṃ tu śuddhavaṅgaṃ pradāpayet
mardayedāyase pātre vaṅgaṃ tu mriyate kṣaṇāt
dvipalaṃ mṛtavaṅgasya tāracūrṇapaladvayam
dvipalaṃ gandhakaṃ dadyātpalaikaṃ ṭaṅkaṇasya ca
andhamūṣāgataṃ dhmātaṃ khoṭaṃ bhavati tatkṣaṇāt
palaikaṃ khoṭacūrṇasya palaikaṃ drutasūtakam
mardayenmātuluṅgāmlairgolako bhavati kṣaṇāt
ṣoḍaśāṃśena tenaiva tārāriṣṭaṃ tu vedhayet
mṛtavaṅgapalaikaṃ tu palaikaṃ sūtakasya ca
sarvacūrṇaṃ palaikaṃ tu trayamekatra kārayet
mardayenmātuluṅgāmlairgolako bhavati kṣaṇāt
mṛtavajrasya bhāgaikaṃ bhāgaścatvāri golakam
ekatra mardayedbhadre oṣadhīdravasaṃyutam
mārayedbhūdhare yantre puṭānāṃ saptakena tu
tatsarvaṃ jāyate bhasma vajrasyaiva prabhāvataḥ
sāmudraṃ tripalaṃ devi bhasmamadhye pradāpayet
ekīkṛtyātha saṃmardya vajrīkṣīre dinatrayam
viśvāmitrakapālasthaṃ puṭaṃ dadyāttu bhūdhare
tatsarvaṃ jāyate bhasma śaṅkhakundendusannibham
tenaiva yavamātreṇa vaṅgaṃ stambhayati kṣaṇāt
vaṅgaṃ tāraṃ tathā sattvaṃ samasūtena golakam
anena kramayogena mārayecca pṛthak pṛthak
tatsarvaṃ jāyate bhasma vajrasyaiva prabhāvataḥ
bhasmasūtapalaikaṃ ca vaṅgabhasma paladvayam
dve pale mṛtatārasya sattvabhasma paladvayam
śaṅkhacūrṇaṃ palaṃ pañca sāmudrasya palāṣṭakam
ṭaṅkaṇasya palānyaṣṭau sarvamekatra jārayet
vajrīkṣīreṇa saṃveṣṭya puṭaṃ dadyāccaturdaśa
eṣa siddharasaḥ sākṣāddurlabhastridaśairapi
vaṅgaṃ tu dāpayet paścādbhāṇḍe caiva tu mṛṇmaye
siddhaṃ bhasma bhavellohaśalākena ca cālayet
vāpayecca prayatnena yāvatkaṭhinatāṃ vrajet
andhamūṣāgataṃ dhmātaṃ tāraṃ bhavati śobhanam
kadācit sphāṭite tāre punarvaṅgaṃ pradāpayet
patre dāhe kaṣe chede tattāraṃ śāśvataṃ bhavet
saṃtitaṃ danugolaṃ ca ṣoḍaśāṃśasamanvitam
mṛtavajrasya bhagaikamekatraiva tu kārayet
devadālīśaṅkhapuṣpaṃ tadrasena tu mardayet
mārayed bhūdhare yantre puṭānāṃ saptakena tu
tadbhasma tu punaḥ paścāddīpayantreṇa pācayet
bhasmasūtapalaikaṃ ca śvetābhrakadaladvayam
śaṅkhacūrṇapalaikaṃ tu palaikaṃ ṭaṅkaṇasya tu
ekīkṛtyātha tatsarvaṃ vajrīkṣīreṇa peṣayet
araṇyotpalakaiḥ paścātpuṭaṃ dadyāccaturdaśa
raso'yaṃ yavamātreṇa vaṅgaṃ stambhayati kṣaṇāt
kṛṣṇābhrakapalaikaṃ tu dvipalenaiva sūtakam
gandhakasya palaikaṃ ca ekīkṛtyātha mardayet
mardyamānaṃ prayatnena golakaṃ bhavati kṣaṇāt
mṛtavajrasya bhāgaikaṃ bhāgāścatvāri golakam
mardayetpraharaikaṃ tu bhasmībhavati sūtakaḥ
āraṇyagomayenaiva puṭaṃ dadyāttu bhūdhare
anena kramayogena saptasaṅkalikāṃ kuru
śatāṃśena tu tenaiva nāgavedhaṃ pradāpayet
taṃ khoṭaṃ rañjayet paścācchulbābhrakakapālinā
punastāṃ rañjayetpaścāttīkṣṇaśulbakapālinā
punastaṃ rañjayet paścānnāgābhrakakapālinā
hemnā saha samāvartya sāraṇātrayasāritam
sahasrāṃśena tenaiva śulvavedhaṃ pradāpayet
jāyate kanakaṃ divyaṃ devābharaṇabhūṣaṇam
vajravallībhasmasnuhīkṣīre puṭitaṃ daśabhiḥ puṭaiḥ
tattulyaṃ mardayetsūtaṃ devadālyā rasaiḥ puṭet
tattulyaṃ puṭayettīkṣṇaṃ triphalāyā rasena tu
tattulyaṃ puṭayennāgam ahimārāṭarūṣakaiḥ
hemavarṇapradaṃ taddhi viṃśatyaṃśena yojitam
catuḥṣaṣṭyaṃśakenedaṃ śuddhatāraṃ ca rañjayet
aṣṭamāṃśena tenaiva nāgapatrāṇi lepayet
puṭayenmārayennāgaṃ sindūrāruṇasannibham
tattulyaṃ mārayeddhema kāñcanārarase puṭet
tattulyaṃ mārayecchulbaṃ gṛhakanyārasena ca
paścādamlena puṭayedyāvatsindūrasannibham
candrārkau rañjayettena śatāṃśena tu pācitam
sabījaṃ bījavarjaṃ vā vajreṇa saha sūtakaḥ
tadbhasma mardayetpaścāt svarṇapatrarasena ca
tenaiva vedhayecchulbaṃ śulbaṃ tāreṇa yojayet
vajreṇa dvaṃdvayeddhema hemnā ca dvaṃdvayedrasam
rasena dvaṃdvayeddehaṃ sa deho hyajarāmaraḥ
kadalīṭaṅkasauvīraṃ kaṇṭakārīrasaplutam
krāmaṇaṃ sarvadhātūnāṃ sarvadvandveṣu melanam
timirasya tu pañcāṅgaṃ peṭārībījasaṃyutam
ekīkṛtyātha saṃmardya vajraṃ tenaiva veṣṭayet
vajramūṣāgataṃ dhmātaṃ hemadvandvaṃ tu kārayet
kāntapāṣāṇacūrṇe tu bhūlatā rāmaṭhaṃ madhu
guñjāṭaṅkaṇakācaṃ ca karkaṭāsthi snuhīpayaḥ
tatsarvaṃ tu samaṃ yojyaṃ strīstanyena tu mardayet
mūṣālepaḥ kṛtaḥ prājño vajramelāpakaḥ sukham
haṭhāgnau vajramūṣābhirdṛḍhaṃ vajrā milanti ca
susūkṣmā ravakā bhūtvā hyekībhāvaṃ vrajanti ca
kācaṭaṅkaṇayogena dhmātaḥ śuddhimavāpnuyāt
bahubhiścaiva mūṣābhistejaḥpuñjo'pi jāyate
mṛtavajrasya bhāgaikaṃ bhāgāḥ ṣoḍaśa hāṭakam
śvetakācasya sūtaṃ tu bhāgaṃ ṣoḍaśa dāpayet
andhamūṣāgataṃ dhmātaṃ vajradvandvaṃ tu kārayet
anena kramayogena saptavārāṃśca dāpayet
milate tatkṣaṇād vajraṃ hemnā tu salilaṃ yathā
cūrṇe narakapālasya mṛtavajraṃ ca dāpayet
andhamūṣāgataṃ dhmātaṃ hemnā milati tatkṣaṇāt
bhṛṅgapatraṃ nṛkeśaṃ ca mukhaṃ kāntasya ṭaṅkaṇam
bālavatsapurīṣaṃ ca strīstanyena tu peṣayet
andhamūṣāgataṃ dhmātaṃ vajraṃ milati tatkṣaṇāt
kṣīreṇotpalasāriṇyā mṛtavajraṃ tu bhāvayet
hemapiṣṭikayā madhye vajraṃ tatraiva nikṣipet
veṣṭayedbhūrjapatreṇa bāhye vastreṇa veṣṭayet
dhānyamadhye tu saṃsthāpya pakṣamekaṃ nirantaram
uddharettatprayatnena vajrabandhaṃ tu kārayet
drutā vajrāstu sūtena melanīyāstu pārvati
drutibandhaḥ sa vijñeyaḥ śatasāhasravedhakaḥ
ratnānāṃ drutayaḥ sarvā melayitvā yathāvidhi
śatasahasravedhī ca dehasiddhipradāyakaḥ
musalī citrakaṃ vandhyā kukkuṭīkandapadminī
kañcukī nīlisindūrī pāṭhā nāgabalā yathā
kaṃsapātre rasaścaiva ratnānāṃ drutayastathā
ātape dhārayitvā vai adhaḥ karṣānalaṃ yathā
oṣadhīnāṃ rasaṃ dattvā svacchaṃ kṛtvā punaḥ punaḥ
yāmamātraṃ tu gharme ca drutirmilati vai rasam
na teṣāṃ krāmaṇe śaktirvaktuṃ vaktraśatairapi
saindhavaṃ niṃbapatrāṇi vākucī dveṣiṇījake
drutābhrasya rasenaiva melanaṃ paramaṃ matam
vajradvandvānam īśāni vajreṇa rasamāraṇam
sabījaṃ sāraṇaṃ proktaṃ khoṭabandhanameva ca
tanmamācakṣva deveśi kimanyacchrotumarhasi
śrībhairavaḥ
mahārasairuparasair lohaiśca parameśvari
ājñāpaya samastaṃ taṃ rasarājasya bandhanam
vaikrāntasya tu bhāgaikamaṣṭabhāgaṃ tu sūtakam
kanakasya tu saptāṃśaṃ dvipadīrasaṭaṅkaṇam
naṣṭapiṣṭaṃ ca śuṣkaṃ ca dhmātaṃ khoṭo bhavetpriye
sauvīraṃ ṭaṅkaṇaṃ kācaṃ dattvā dattvā tu śodhayet
samahemni samāvartya mūṣāgataṃ tataḥ
samāṃśabhakṣaṇaṃ tattu śuddhasūtena kārayet
vaikrāntaṃ ṣoḍaśāṃśena pūrvayogena dhāmayet
daśasaṅkalikāyogādvedho daśaguṇottaraḥ
punaranyaṃ pravakṣyāmi prayogaṃ bhuvi durlabham
vaikrāntasattvaṃ deveśi pāradena samanvitam
jāritaṃ samahemnā tu śilābhāṇḍe nidhāpayet
māsamātroṣitaṃ bhūmau samuddhṛtya prayatnataḥ
eṣa devi raso divyo dehadravyakaro bhavet
vaikrāntakāstu ye kecit triphalāyā rasena ca
ekaikaṃ devi saptāhaṃ sveditā marditāstathā
sudhmātā mūkamūṣāyāṃ khoṭo bhavati cākṣayaḥ
kāntaṃ rūpyaṃ ca kanakaṃ pāradaṃ caiva yojayet
śulbaṃ tṛtīyabhāgaṃ tu srotoñjanasamanvitam
taddhmātaṃ khoṭatāṃ yātaṃ dehalohakaraṃ bhavet
śvetavaikrāntacūrṇaṃ tu hayamūtreṇa mardayet
ādau susvinnamādāya pale palaśataṃ kṣipet
tārasya jāyate bhasma viśuddhasphaṭikākṛti
tadbhasma melayetsūte samabhāgaṃ vicakṣaṇaḥ
cārayedrajataṃ sūte hayamūtreṇa mardayet
puṭayedandhamūṣāyāṃ krameṇa mṛduvahninā
ahorātraṃ trirātraṃ vā bhavedagnisaho rasaḥ
sparśanātsarvalohāni rajataṃ ca kariṣyati
raktasya vakṣyate karma jarādāridryanāśanam
saptadhā bhāvayettasya vyāghrīkandāṃbhasā rajaḥ
palaṃ tasya palaṃ hemnaḥ palaṃ śuddharasasya ca
śuddhabhasma bhavetsarvaṃ punarhemnaḥ śataṃ kṣipet
tadbhasma jāyate sarvaṃ śuddhahemasamaprabham
tadbhasma rasarāje tu punarhemnā tu melayet
bhavedagnisaho devi tato rasavaro bhavet
sarvavedhī bhavetsūtaḥ koṭivedhī mahārasaḥ
raktavaikrāntasattvaṃ tu hemnā tu saha melayet
samaṃ tu jārayetsūte sārayitvā samena tu
sahasrāṃśena lohāni vedhayennātra saṃśayaḥ
kṛṣṇavaikrāntabhāgaikaṃ śuddhasūtaṃ śatāṃśakam
ekatra mardayet khalve cūrṇaṃ bhavati taddvayam
asya cūrṇasya bhāgaikaṃ hemabhāgasahasrakam
ekatra mardayettāvadyāvadbhasma tu jāyate
dhamettadandhamūṣāyāṃ yāvatkhoṭo bhaviṣyati
samāṃśabhakṣaṇaṃ tasya pīṭhikāṃ tasya kārayet
vedhayetsarvalohāni sparśamātreṇa hematām
taccūrṇamabhrakaṃ caiva rasena saha mardayet
svedayejjārayeccaiva tato vahnisaho bhavet
sa rasaś cāritaścaiva sarvalohāni vidhyati
pītavarṇe'pi vaikrānte raktakṛṣṇavidhiḥ smṛtaḥ
pītavaikrāntacūrṇaṃ tu hemacūrṇasamanvitam
pītābhrakasya cūrṇaṃ tu melayitvā mahārasaḥ
svedito marditaścaiva māsādagnisaho bhavet
nīlavarṇaṃ tu vaikrāntaṃ mriyate rasasaṃyutam
kṛṣṇābhrakeṇa sahitaṃ madhusarpiryutaṃ ca tat
bhakṣayenmaṇḍalaṃ devi jīveccandrārkatārakam
yasya yasya hi yo yogastasya tasya prayogataḥ
melayitvā rasaṃ guñjāmānaṃ trimadhusaṃyutam
khādet kṣīrājyaśālyannaṃ bhojyamanyacca varjayet
vaikrāntasatvasaṃyuktaṃ luṅgāmle mardayedrasam
tāpayed uṣṇatoyena jalena paripūrayet
sattvaṃ sūtaṃ ca saṃmiśraṃ dhametsyādrasabandhanam
baddhaṃ rasaṃ mukhe kṣiptvā bhūmicchidrāṇi paśyati
niṣkamekaṃ rasaṃ krāntamaśvamūtreṇa mardayet
dinamekamidaṃ devi mardayitvā mṛto bhavet
caturdinamidaṃ kṛtvā samasūtaṃ samaṃ nayet
mardanaṃ svedanaṃ caiva pūrvavacchuddhamānasaḥ
saptadvandvajamekaikaṃ saptame'ṣṭapalaṃ bhavet
śalyāviśalyāmūlasya vāriṇā mardayeddinam
bhūdharīyantramadhyasthaṃ puṭaṃ saptadinaṃ dadet
tadbhasma śuddhaṃ sevyaṃ syādguñjāmātraṃ tu maṇḍalam
ekādyaṃ pañcamaṃ madhyaṃ punarekaṃ praśasyate
pūrvavadbandhanaṃ devi koṭivedhī bhavedrasaḥ
raktavarṇamayaskāntaṃ lākṣārasasamaprabham
bhinnastrīraktasaṃkāśaṃ taccūrṇaṃ sūtasaṃyutam
mardayecchāgaraktena dhmātaṃ khoṭo bhavetpriye
sa sūtaḥ śatavedhī tu sa tu vyādhiharo bhavet
gulikāṃ dhārayedvaktre jīvedvarṣasahasrakam
pītavarṇamayaskāntaṃ bhinnahemasamaprabham
vedhayet sparśamātreṇa sa tu lohāni sundari
lāṅgalīṃ karavīraṃ ca citrakaṃ girikarṇikām
strīstanyaṭaṅkasauvīraṃ mūṣālepaṃ tu kārayet
capalāddviguṇaṃ sūtaṃ sūtāddviguṇakāñcanam
naṣṭapiṣṭaṃ ca tatkuryādandhamūṣāgataṃ dhamet
tatra sthito rasendro'yaṃ khoṭo bhavati śobhanaḥ
śatāṃśaṃ vedhayennāgaṃ guñjāvarṇastu jāyate
tena nāgaśatāṃśena śulbaṃ raktanibhaṃ bhavet
tena śulbaśatāṃśena tāraṃ vidhyati kāñcanam
capalasya tu ṣaḍbhāgās tārabhāgāstu sapta ca
aṣṭau kanakabhāgāstu nava bhāgā rasasya ca
triṃśadbhāgā militvā tu bhavanti suravandite
citrakaṃ kaṇavīraṃ ca lāṅgalī gṛdhraviṭ tathā
marditaṃ mātuluṅgāmlairmūṣālepaṃ tu kārayet
andhayitvā dhameddevi khoṭo bhavati śobhanaḥ
tena khoṭadaśāṃśena viddho nāgo'ruṇo bhavet
tena nāgena viddhaṃ tu śulbaṃ guñjāruṇaṃ bhavet
tena śulbena tāraṃ tu viddhaṃ bhavati kāñcanam
hemābhraṃ capalaṃ devi pāradārdhena saṃyutam
pāradena kanakaṃ dattvā kunaṭyā mardayetkṣaṇam
lāṅgalī citrakaṃ caiva strīstanyaṃ kaṇavīrakam
gṛdhraviṣṭhā tathā sarvaṃ mūṣālepaṃ tu kārayet
tanmadhye tu sthitaṃ dhmātaṃ khoṭo bhavati śobhanaḥ
pūrvoktaṃ vedhayedetannirbījaṃ kanakaṃ bhavet
sutaptalohapātre ca kṣipeccapalacūrṇakam
sabījaṃ pāradaṃ kṛtvā capalasya tu vāpayet
lākṣābho badhyate sūto'ṅkuśeneva mahāgajaḥ
śuddhasūtapalaikaṃ ca palaikaṃ gandhakasya ca
ekīkṛtyātha saṃmardya dhuttūrakarasena ca
mārayeccakrayogena bhasmībhavati sūtakaḥ
andhamūṣāgato dhmātaḥ khoṭo bhavati śobhanaḥ
sitaṃ hema ca nāgaṃ ca candrārkaṃ cāpi vedhayet
palaikaṃ śuddhasūtasya karṣaikaṃ gandhakasya ca
mardayetsnigdhakhalvena devadālīrasaplutam
mardayettu karāṅgulyā gandhapiṣṭistu jāyate
jambīrasya rasenaiva dinamekaṃ tu mardayet
pañcadrāvakasaṃyuktāṃ vaṭikāṃ kārayecchubhām
palāśamūlakalkena vaṭikāṃ tāṃ pralepayet
dhamet khoṭo bhavecchvetakācaṭaṅkaṇayogataḥ
śodhayettaṃ prayatnena yāvannirmalatāṃ vrajet
sa khoṭo jāyate devi triguṇaṃ pannagaṃ tataḥ
śataśo rañjayetpaścācchulbābhrakakapālinā
śulbe tāre ca khoṭo'yaṃ sahasrāṃśena vedhakaḥ
gandhakena hate sūte mṛtalohāni vāhayet
punarhema samāvartya samāṃśaṃ bhakṣaṇaṃ kuru
sāritaḥ śulbatārair ghoṣaṃ vidhyati sūtakaḥ
rasaṃ hemasamaṃ kṛtvā piṣṭikārdhena gandhakam
dvipadīrajasā yuktaṃ mardayeṭṭaṅkaṇānvitam
naṣṭapiṣṭaṃ ca śuṣkaṃ ca dhmātaḥ khoṭo bhavettataḥ
candrārkaṣoḍaśāṃśena viddhaṃ bhavati kāñcanam
hemārdhamilitaṃ taṃ tu mātṛkāsamatāṃ vrajet
kuryātsaṅkalikāyogādvedho daśaguṇottaraḥ
yathā hemni tathā tāre vyāṭibījena yojitam
tṛtīyasaṅkalābaddhaṃ ṣaṭśate nāgavedhakam
caturguṇena tenaiva sahasrāṃśena kāñcanam
anena kramayogena sapta saṅkalikā yadi
kurute kāñcanaṃ divyamaṣṭalohāni pārvati
taṃ punaścūrṇayitvā tu puṭayedbhasma jāyate
sarvavyādhijayo devi palaikena subhakṣite
dvipale brāhmamāyuṣyaṃ tripale vaiṣṇavaṃ bhavet
catuṣpale ca pañcatvamīśaḥ pañcapale bhavet
ṣaṭpale bhakṣite devi sadāśivatanurbhavet
sūtakaṃ gandhakaṃ tāraṃ meṣavallīvasā samā
tridinaṃ mardayellakṣaṃ vaṅgaṃ pādena lepayet
andhamūṣāgataṃ dhmātaṃ vaṅgaṃ stambhayati kṣaṇāt
cūrṇitaṃ gandhakaṃ devi markaṭīrasabhāvitam
bhāvayecchatavārāṇi jīvabhasma tu gacchati
dāpayenmṛṇmaye pātre rasena saha saṃyutam
tāpayedravitāpena markaṭīrasasaṃyutam
gandhakaṃ grasate sūtaḥ piṣṭikā bhavati kṣaṇāt
tilaparṇīrasenaiva gandhakaṃ bhāvayettataḥ
saptavārāṃstu deveśi chāyāśuṣkaṃ punaḥpunaḥ
śodhitaṃ pātitaṃ sūtaṃ palaikapramitaṃ priye
mūṣāmadhye vinikṣipya narendrīrasasaṃyutam
jārayedvālukāyantre bhāvitaṃ gandhakaṃ punaḥ
truṭi truṭi pradātavyaṃ gandhakaṃ ca punaḥ punaḥ
anena kramayogena jāyate gandhapiṣṭikā
gandhapāṣāṇacūrṇaṃ tu kanakasya rasena tu
bhāvayetsaptavārāṃstu strīrajena tu saptadhā
śuddhasūtapalaikaṃ ca kharpare dāpayettataḥ
bhāvitaṃ gandhakaṃ dadyānnarapittena saṃyutam
dolayed ravitāpena piṣṭikā bhavati kṣaṇāt
gandhakaṃ sūkṣmacūrṇaṃ tu caṇakāmlena pārvati
bhāvayetsaptavārāṇi strīpuṣpeṇa ca saptadhā
drutasūtakamadhye tu karpūraṃ gandhakaṃ rasam
dāpayennikṣiped goṣṭhe saptāhād gandhapiṣṭikā
kaṭukośātakībījaṃ cāṇḍālīkandameva ca
stanyakṣīreṇa saṃpeṣya piṣṭikāṃ tena lepayet
puṭayedbhūdhare yantre stambhate nātra saṃśayaḥ
hemasampuṭamadhye tu samāvartaṃ tu kārayet
aṣṭamāṃśena tenaiva nāgavedhaṃ pradāpayet
ṣoḍaśāṃśena tenaiva tāravedhaṃ pradāpayet
gandhapiṣṭipalaikaṃ tu nāgapiṣṭipalāṣṭakam
lepayennāgapatrāṇi chāyāyāṃ śoṣayettataḥ
āṭarūṣakapiṇḍena nāgapatrāṇi lepayet
āraṇyotpalakairdevi dāpayecca puṭatrayam
tannāgaṃ mriyate divyaṃ sindūrāruṇasaprabham
tannāgaṃ palamekaṃ tu śulbacūrṇapalāṣṭakam
vāsakasya rasenaiva praharaikaṃ tu mardayet
mārayetpātanāyantre śulbaṃ tanmriyate kṣaṇāt
ṣoḍaśāṃśena tenaiva tāravedhaṃ pradāpayet
jāyate kanakaṃ divyaṃ devābharaṇabhūṣaṇam
yā kācidgandhapiṣṭī tu ādau nāgaṃ tu mārayet
nāgena vedhayecchulbaṃ śulbe tāraṃ tu vedhayet
kanakaṃ jāyate divyaṃ siddhayoga udāhṛtaḥ
gandhakaṃ madhusaṃyuktaṃ harabījena marditam
bhūmisthaṃ māsamekaṃ tu tāramāyāti kāñcanam
udvartanena tenaiva sarvakuṣṭhavināśanam
ghanena saha saṃyuktaṃ vraṇarogavināśanam
saṃvatsaraprayogeṇa sahasrāyurbhavennaraḥ
śuddhasūtapalaikaṃ tu palaikaṃ tālakasya ca
ekīkṛtyātha saṃmardya unmattakarasena ca
mārayeccakrayantreṇa bhasmībhavati sūtakaḥ
andhamūṣāgataṃ dhmātaṃ khoṭo bhavati śobhanaḥ
vaṅgaṃ tāraṃ ca śulbaṃ ca kramaśo vedhayedrasaḥ
śuddhavaṅgapalaikaṃ ca palaikaṃ sūtakasya ca
dve pale tālakaṃ caitad unmattarasamarditam
mārayetpātanāyantre dhamanātkhoṭatāṃ nayet
śvetābhrakasya sattvaṃ ca tāraṃ tīkṣṇaṃ ca mākṣikam
andhamūṣāgataṃ dhmātaṃ khoṭo bhavati tatkṣaṇāt
tatkhoṭapalamekaṃ ca palaikaṃ sūtakasya ca
tālakasya palaṃ sarvamekīkṛtyātha mardayet
mārayetpātanāyantre dhamanāt khoṭatāṃ nayet
śuddhasūtapalaikaṃ ca palaikaṃ pannagasya ca
paladvayaṃ kunaṭyāśca sarvamekatra mardayet
mārayetpātanāyantre dhamanāt khoṭatāṃ nayet
hemapiṣṭipalaikaṃ ca palaikaṃ gandhakasya tu
ekīkṛtyātha saṃmardya dhuttūrakarasena ca
mārayetpātanāyantre dhamanāt khoṭatāṃ nayet
kṛṣṇābhrakasya satvaṃ ca kāntaṃ tīkṣṇaṃ ca hāṭakam
śuddhaṃ tāraṃ ca mākṣīkaṃ samabhāgāni kārayet
andhamūṣāgataṃ dhmātaṃ khoṭo bhavati tatkṣaṇāt
tatkhoṭapalamekaṃ tu palaikaṃ sūtakasya ca
paladvayaṃ kunaṭyāśca sarvamekatra mardayet
mārayetpātanāyantre dhamanāt khoṭatāṃ nayet
kṛṣṇābhrakapalaikaṃ tu rasakasya palaṃ tathā
sūtakasya palaikaṃ tu sarvamekīkṛtaṃ priye
unmattakarasenaiva mardayetpraharadvayam
mardayeddinamekaṃ vā ṭaṅkaṇena samanvitam
ghuṭikāṃ kārayetpaścācchāyāśuṣkaṃ tu kārayet
mahāvartigataṃ dhmātaṃ khoṭaṃ bhavati sūtakaḥ
taṃ khoṭaṃ śodhayetkācaṭaṅkaṇadravayogataḥ
hemnā saha samāvartya sāraṇātrayasāritam
sahasrāṃśena tenaiva śulbavedhaṃ pradāpayet
anena kramayogena koṭivedhī bhavedrasaḥ
bījadvayaṃ palāśasya palamekaṃ tu sūtakam
jambīrāmlena saṃmardya chāyāśuṣkaṃ tu kārayet
tumbīkā meghanādī ca kākajaṅghā ca bhūlikā
stanyaṃ ca taiḥ praliptāyāṃ mūṣāyāṃ caiva nikṣipet
dhamayetkhadirāṅgāraiḥ khoṭo bhavati cākṣayaḥ
palāśataile saṃmardyaṃ yāvat syād dravapiṣṭikā
andhamūṣāgataṃ dhmātaṃ khoṭo bhavati tatkṣaṇāt
pūrvaśuddhena sūtena samahemnā ca pārvati
golakaṃ kārayettena mardayitvā dṛḍhaṃ kṛtam
brahmavṛkṣasya bījāni kārpāsāsthi vibhītakam
yavaciñcā ca vandhyā ca rājikā ca samanvitam
sūkṣmapiṇḍīkṛtaṃ sarvaṃ tena liptvā tu golakam
puṭanaiḥ saptabhir devi piṣṭikāstambhanaṃ bhavet
bṛhatpuṭaṃ tato dattvā mūṣāyāṃ tu dhamettataḥ
samāvartya tu taṃ sūtaṃ samahemnā niyojitam
śatāṃśena tu candrārkaṃ vedhayet suravandite
punastenaiva yogena piṣṭīstaṃbhaṃ tu kārayet
sārayitvā tato hemnā vedhaścaiva sahasrakaḥ
evaṃ lakṣāṇi koṭiṃ ca vedhayetkramayogataḥ
saptasaṃkalikādūrdhvaṃ kṛtvā vaktraṃ tu golakam
varṣeṇaikena sa bhavedvalīpalitavarjitaḥ
cāṇḍālīrākṣasīpuṣpairatha madhvājyaṭaṅkaṇaiḥ
mahārasāṣṭamadhye tamabhrakaṃ vāpi yojayet
nāgavaṅgasamaṃ sūtaṃ hematāramathāpi vā
abhrakaṃ drutisattvaṃ vā mardayetpraharadvayam
chāyāśuṣkaṃ tato golaṃ mūkamūṣāgataṃ priye
dattvā laghupuṭaṃ dhmātaḥ khoṭo bhavati śobhanaḥ
raṃbhā vīrā snuhīkṣīraṃ kañcukī yavaciñcikā
dīnārī caiva gorambhā mīnākṣī kākamācikā
ebhirmarditasūtasya punarjanma na vidyate
pūrvavat kramayogena khoṭo bhavati śobhanaḥ
viṣṇukrāntā ca vakrāṅkābalā ca tulasī tathā
mahāsomāhivallī ca sūryāvartaṃ ca sundari
ebhistu marditaḥ sūtaḥ pūrvavatkhoṭatāṃ nayet
snuhīkṣīraṃ ca kāñjīraṃ bījāni kanakasya ca
kañcukī lāṅgalī cendravāruṇī viṣamuṣṭikā
pālāśamūlatoyaṃ ca mardayettena sūtakam
samahemni samaṃ sūtaṃ piṣṭikāṃ kārayedbudhaḥ
mahārasānpiṣṭikārdhaṃ mardayed oṣadhīrasaiḥ
yāmatrayaṃ mardayitvā golakaṃ kārayedbudhaḥ
piṣṭikāṃ bandhayitvā tu gandhataile vipācayet
andhamūṣāgataṃ golaṃ chāyāśuṣkaṃ tu kārayet
tato laghupuṭaṃ dattvā khadirāgnau tu dhāmayet
khoṭavajjāyate devi saha hemnā tu dhāmayet
akṣīṇo milate hemni samāvartaśca jāyate
tatkṣaṇādeva sūtasya divyadeho bhavennaraḥ
vedhayetsarvalohāni rañjitaḥ krāmito rasaḥ
samāṃśabhakṣaṇe sūte mardayedoṣadhīrasaiḥ
naṣṭapiṣṭaṃ tu taṃ kṛtvā pūrvayogena dhāmayet
khoṭastu jāyate divyaḥ ṣoḍaśāṃśena vedhakaḥ
baddhaḥ saṅkalikāyogād vidhyed daśaguṇottaram
athavā cūrṇabaddhastu vidhyeddaśaguṇottaram
mṛgadūrvā candravallī pakvabimbā tathaiva ca
kāṅkṣīlā karavīraṃ ca bījaṃ conmattakasya ca
kākāṇḍīpalasaṃyuktaṃ mardayetsurasundari
samahemni samaṃ sūtaṃ piṣṭikāṃ kārayedbudhaḥ
athavā sārayitvā tu samena samasūtakam
mahārasapiṣṭikāṃ ca mardayedoṣadhīrasaiḥ
yāmatrayaṃ mardayitvā golakaṃ kārayedbudhaḥ
andhamūṣāgataṃ golaṃ chāyāśuṣkaṃ tu kārayet
tato laghupuṭaṃ dattvā dhmātaḥ khoṭo bhavetpriye
mṛgadūrvottamāsomārasaiḥ sūtakasāraṇam
mūlaistrayāṇāṃ lāṅgalyā rāmaṭhena ca hanyate
samena hemnā saṃyuktaṃ piṣṭikāṃ kārayedbudhaḥ
athavā tārapiṣṭiṃ ca samasūtena kārayet
pūrvavatkramayogena khoṭo bhavati śobhanaḥ
andhamūṣāgataṃ bhūmau svedayetkarṣakāgninā
ahorātraṃ trirātraṃ vā cūrṇabandhaṃ bhavettataḥ
taccūrṇabandhaṃ kurute vedhaṃ daśaguṇottaram
śūlinīrasasūtaṃ ca srotoñjanasamanvitam
pūrvavatpiṣṭikāyogāt khoṭo bhavati śobhanaḥ
srotoñjanaṃ satagaraṃ sṛṣṭitrayayutaṃ rasam
bhavedvahnisahaḥ kṣipraṃ sūtakaḥ sarvakarmakṛt
hemābhraṃ caiva tārābhraṃ śulbābhraṃ cābhratīkṣṇakam
vaṅgābhraṃ caiva nāgābhraṃ saha sūtena bandhayet
yathālābhauṣadhīghṛṣṭaṃ mahārasasamanvitam
hemnā tāreṇa śulvena tīkṣṇavaṅgoragaistathā
ebhirvyastaiḥ samastairvā piṣṭiṃ kṛtvā same samām
mārayetpūrvavidhinā garbhayantre tuṣāgninā
samāṃśaṃ sūtakaṃ dattvā vāraṃ vāraṃ punaḥ punaḥ
jāyate vividhaḥ khoṭaḥ kāntabaddho mahārasaḥ
bhavetsaṅkalikāyogādvedho daśaguṇottaraḥ
khoṭaḥ poṭastathā bhasma dhūlīkalpaśca pañcamaḥ
ete nigalayogābhyāṃ sarvabandhaphalodayaḥ
snuhyarkasaṃbhavaṃ kṣīraṃ bandhabījāni gugguluḥ
saindhavaṃ dviguṇaṃ dattvā mardayeta vicakṣaṇaḥ
piṣṭikābandhanaṃ kṛtvā kalkenānena sundari
bilvapramāṇaṃ kṛtvā tu mūṣāmatidṛḍhāṃ śubhām
ūrdhvādho lavaṇaṃ dattvā mūṣāmadhye rasaṃ kṣipet
mūṣāmadhye pradātavyaṃ dagdhaśaṅkhādicūrṇakam
mukhaṃ tasya dṛḍhaṃ baddhvā loṇamṛttikayā budhaḥ
kārayetsandhiloṇaṃ ca chāyāśuṣkaṃ tu kārayet
ukto nigalabandho'yaṃ putrasyāpi na kathyate
tuṣakarṣāgninā bhūmau mṛdusvedaṃ tu kārayet
ahorātraṃ trirātraṃ vā puṭaṃ dattvā prayatnataḥ
sudhmātaṃ khadirāṅgārai rasendraṃ khoṭatāṃ nayet
sauvīraṃ ṭaṅkaṇaṃ kācaṃ dattvā dattvā tu śodhayet
akṣīṇo milate hemni samāvartaśca jāyate
samāṃśabhakṣaṇaṃ tattu śuddhasūtena kārayet
dhamayet pūrvayogena rasendraṃ khoṭatāṃ nayet
bhavetsaṅkalikāyogādvedho daśaguṇottaraḥ
palāśabījaniryāsaṃ kokilonmattavāruṇī
śūlinīrasasaṃyuktaṃ peṣayetsaindhavānvitam
piṣṭikāveṣṭanaṃ kṛtvā nigalena tu bandhayet
abhrakasya tu patreṇa vajrārkakṣīrasindhunā
tāpyena lohakiṭṭena sikatāmṛṇmayena ca
ebhistu nigale baddhaḥ pāradīyo mahārasaḥ
nātikrāmati maryādā velāmiva mahodadhiḥ
tailārkakṣīrakatakalāṅgalyā nigalottamaḥ
kākaviṭ brahmabījāni lāṅgalī nigalo'paraḥ
vākucī brahmabījāni karkaṭāsthīni sundari
sāmudraṃ śāmbaraṃ caiva lavaṇaṃ nigalottamaḥ
snuhyarkasambhavaṃ kṣīraṃ brahmabījāni kārayet
kanakasya ca bījāni loṇāṣṭena ca mardayet
nigalo'nyastu gojihvāmūlāni strīrajo'paraḥ
vākucī brahmabījāni snuhyarkakṣīrasaindhavam
jvālinī kākaviṣṭhā ca praśasto nigalottamaḥ
lavaṇaṃ ṭaṅkaṇaṃ kṣāraṃ śilātālakagandhakam
tathāmlavetasaṃ tāpyaṃ hiṅgulaṃ samabhāgikam
snuhyarkapayasā yuktaṃ peṣayennigalottamam
piṣṭikāṃ veṣṭayedeṣāmekena nigalena tu
loṇamūṣāgataṃ prāgvat khoṭaṃ kṛtvā tu vedhayet
dvitīyaṃ golakaṃ vakṣye piṣṭikāstambhamuttamam
dvipadīrajamūtreṇa saindhavābhraṃ saguggulam
piṣṭīṃ saṃveṣṭya kalkena mṛdā tu punaraṣṭadhā
tuṣakarṣāgninā bhūmau mṛdusvedaṃ tu kārayet
ahorātraṃ trirātraṃ vā pūrvavatkhoṭatāṃ nayet
vākucī brahmabījāni gaganaṃ vimalaṃ maṇim
sauvarcalaṃ saindhavaṃ ca ṭaṅkaṇaṃ gugguluṃ tathā
dvipadīrajasā mūtraṃ suślakṣṇaṃ taṃ ca mardayet
piṣṭīmāveṣṭya kalkena pūrvavatkhoṭatāṃ nayet
atha mūrcchāṃ pravakṣyāmi rasasya parameśvari
bāhlīkaṃ saindhavaṃ kanyā dhūśaro laśunaṃ vacā
meghanādā kākamācī sarvāṃśaṃ mardayedrasam
ślakṣṇaṃ taṃ golakaṃ kṛtvā hiṃgunā veṣṭayedbahiḥ
samena loṇayantrasthaṃ kṛtvā tadvipaceddinam
caṇḍāgninā svāṅgaśītamadhaḥ pātre sthitaṃ rasam
cūrṇībhūtaṃ samādāya sāndradviguṇavāsasā
baddhvā somānale yantre hyathordhvaṃ gandhakaṃ samam
dattvā pacetpunargandhamevaṃ gandhaṃ tu ṣaḍguṇam
jārayetsa raso devi mūrchitaḥ sarvarogahā
gandhakaṃ navasāraṃ ca śuddhasūtasamaṃ samam
yāmaṃ saṃmardayecchlakṣṇaṃ kācakūpyāṃ vinikṣipet
saptamṛtkarpaṭair liptvā kūpīṃ gharme viśoṣayet
kūpikāṃ vālukāyantre dvādaśapraharaṃ pacet
sa raso jāyate devi mūrchito rañjito bhavet
rasārdhaṃ gandhakaṃ mardyaṃ yāmayugmaṃ kharātape
tataḥ sitajayantyāśca rasaiḥ saṃmardayettryaham
tatastu golakaṃ kṛtvā mūṣāyāṃ saṃnirodhayet
śoṣayitvā dhamet kiṃcit saṃtaptāṃ tāṃ jale kṣipet
taṃ rasendraṃ samādāya bhāvayedgokṣuradravaiḥ
mūrchito jāyate sūtaḥ sarvarogaharaḥ śubhaḥ
akṣayaśca laghudrāvī tejasvī nirmalo guruḥ
sphuṭanaḥ punarāvarto baddhaḥ sūtaḥ sa ucyate
rasasyāṣṭamabhāgaṃ tu svarṇaṃ vā nāgameva vā
śleṣmātakaphalaṃ pakvaṃ kokilākṣakabījakam
tilapiṇyākacūrṇaṃ ca taptakhalve vimardayet
śālmalyāścaiva pañcāṅgaṃ rasaṃ tatra vinikṣipet
jalūkā jāyate yāvattāvanmardyāttataḥ kṣipet
karpūraṃ vākucītailaṃ saindhavaṃ ṭaṅkaṇaṃ kaṇām
kapikacchukaromāṇi tatsarvaṃ peṣayejjalaiḥ
etatpūrvajalūkāṃ trisaptāhaṃ taptakhalvake
jalūkā jāyate divyā mardanākhyā surārcite
nārīṇāmṛtukāle tu sā yojyā yonigahvare
madadarpaharā tāsāṃ madavihvalakārakā
bālye cāṣṭāṅgulā yojyā yauvane sā daśāṅgulā
dvādaśāṅgulikā yojyā pragalbhānāṃ jalūkakā
yastu tāṃ dhārayenmūrdhni vīryaṃ tasya sthiraṃ bhavet
rasendrasyāṣṭamaṃ bhāgaṃ svarṇaṃ vā nāgameva vā
śālmalītvagghastikandanīlāmūlamunicchadam
eṣāṃ dravaistaptakhalve sarvaṃ mardyamatandritaḥ
śleṣmātakaphalaṃ pakvaṃ kokilākṣakabījakam
supakvabilvamajjāṃ ca tasminkṣiptvā vimardayet
jalūkā jāyate yāvat karpūrādyaṃ ca pūrvavat
tasminkṣiptvā trisaptāhaṃ mardayettaptakhalvake
manmathākhyā jalūkā syātpūrvavat phaladāyinī
sūtakasyāṣṭamaṃ bhāgaṃ hāṭakaṃ sīsameva vā
śuṇṭhī bhṛṅgī varā kṣaudrī chāgakṣīraghṛtaṃ gavām
mūtraṃ triḥ saptadivasaṃ mardayettaptakhalvake
jalūkā jāyate yāvatkarpūrādyaṃ ca pūrvavat
ekaviṃśaddinaṃ mardyaṃ jalūkā jāyate śubhā
kandarpākhyā sureśāni pūrvavatphaladāyinī
tridinaṃ mardayet khalve sūtaniṣkacatuṣṭayam
tripalaṃ cāmraniryāsaṃ stokaṃ stokaṃ vinikṣipet
payaścaiva mahāśamyā dātavyaṃ mardanakṣamam
jalūkā madanākhyeyaṃ jāyate śubhadā nṛṇām
rāmāṇāṃ madadarpāṇāṃ drāvikāgnighṛtau yathā
pūrvavatkramayogena vīryastambhakaraṃ bhavet
nānāvarṇaṃ tathā svacchaṃ dhṛtaṃ yonau jalūkavat
badhyate sūtako yastu jalūkābandhalakṣaṇam
paribhāṣāṃ pravakṣyāmi śṛṇu tvaṃ sāvadhānataḥ
ardhaṃ siddharasaṃ devi triṣvekaṃ hemabhasma ca
pādāṃśakaṃ rūpyabhasma ṣaṣṭhāṃśaṃ tāmrabhasma ca
aṣṭamāṃśaṃ hi kāntābhraṃ kalāṃśaṃ navaratnakam
raseśvaraṃ samuddiśya rasavaidyāya dhīmate
rasācāryāya siddhāya dadyādiṣṭārthasiddhaye
dhātubhirgandhakādyaiśca nirdravairmardito rasaḥ
suślakṣṇaḥ kajjalābho'sau kajjalī sābhidhīyate
sadrave marditaḥ so'pi iti pākarasaḥ smṛtaḥ
arkāṃśatulyādrasato'tha gandhānniṣkārdhatulyāttruṭiśo'pi khalve
arkātape tīvratare vimardyātpiṣṭirbhavetsā navanītarūpā
khalve vimardya gandhena dugdhena saha pāradam
peṣaṇātpiṣṭitāṃ yāti sā piṣṭīti matā paraiḥ
caturthāṃśasuvarṇena rasena kṛtapiṣṭikā
bhavetpātanapiṣṭī sā tathā rūpyādibhiḥ kṛtā
rūpyaṃ vā jātarūpaṃ vā rasagandhādibhirhatam
samutthitaṃ ca bahuśaḥ sā kṛṣṭī hematārayoḥ
kṛṣṭīṃ kṣiptvā suvarṇānte na varṇo hīyate tayā
svarṇakṛṣṭyā kṛtaṃ bījaṃ rasasya parirañjanam
tāmraṃ tīkṣṇasamāyuktaṃ drutaṃ nikṣipya bhūriśaḥ
sagandhe likucadrāve nirgataṃ varalohakam
tena raktīkṛtaṃ svarṇaṃ hemaraktītyudāhṛtā
nikṣiptā sā drute svarṇe varṇotkarṣavidhāyinī
tārasya rañjanī cāpi bījarāgavidhāyinī
evameva prakartavyā tāraraktī manoharā
rañjanī khalu rūpyasya bījānāmapi rañjanī
mṛtena vā baddharasena vānyalohena vā sādhitamanyaloham
sitaṃ hi pītatvamupāgataṃ taddalaṃ hi candrānalayoḥ prasiddham
ābhāsamṛtabandhena rasena saha yojitam
sādhitaṃ vānyalohena sitaṃ pītaṃ hi taddalam
tāpyena nihataṃ kāntaṃ saptavāraṃ samutthitam
taddvayaṃ dvipalaṃ vātha tāmrabhasma paladvayam
sarvaṃ nikṣipya mūṣāyāṃ saptavāraṃ dhameddṛḍham
tadayonāgamityuktaṃ sādhakaṃ dehalohayoḥ
rasena sāraṇāyantre tadīyā gulikā kṛtā
sā dhṛtā vadane hanti meharogān aśeṣataḥ
kurute dantadārḍhyaṃ ca dṛśau gṛdhradṛśāviva
tathānyān kṣetrajānrogān rogāñ jatrūrdhvasaṃbhavān
mākṣikeṇa hataṃ tāmraṃ daśavāraṃ samutthitam
tadvadviśuddhanāgaṃ hi dvitayaṃ taccatuṣpalam
nīlāñjanahataṃ bhūyaḥ saptavāraṃ samutthitam
iti saṃsiddhametaddhi śulbanāgaṃ prakīrtitam
sādhitastena sūtendro vadane vidhṛto nṛṇām
nihanti māsamātreṇa mehavyūhamaśeṣataḥ
pathyāśanasya varṣeṇa palitaṃ valibhiḥ saha
gṛdhradṛṣṭir lasaddṛṣṭiḥ sarvārogyasamanvitaḥ
lohaṃ lohāntare kṣiptaṃ dhmātaṃ nirvāpitaṃ drave
pāṇḍupītaprabhaṃ jātaṃ piñjarītyabhidhīyate
bhāgāḥ ṣoḍaśa tārasya tathā dvādaśa bhāsvataḥ
ekatrāvartitāste tu candrārkamiti kathyate
dhāryalohe 'nyalohaścetprakṣipto vaṅkanālataḥ
nirvāpaṇaṃ tu tatproktaṃ vaidyairnirvāhaṇaṃ khalu
kṣipennirvāhaṇaṃ dravye nirvāhye samabhāgikam
āvāpyaṃ vāpanīyaṃ ca bhāge dṛṣṭe ca dṛṣṭavat
mṛtaṃ tarati yattoye lohaṃ vāritaraṃ hi tat
aṅguṣṭhatarjanīghṛṣṭaṃ yattadrekhāntare viśet
mṛtaṃ lohaṃ taduddiṣṭaṃ rekhāpūrṇābhidhānataḥ
guḍaguñjāsukhasparśamadhvājyaiḥ saha yojitam
na yāti prakṛtiṃ dhmānādapunarbhavamucyate
lohena saha saṃyuktaṃ dhmātaṃ rūpyeṇa cel lihet
tadā nirutthamityuktaṃ lohaṃ tadapunarbhavam
evaṃ rūpyaṃ satāmraṃ ceddhmātaṃ tāmre lagenna hi
tadā nirutthaṃ mantavyaṃ rajataṃ ca bhiṣagvaraiḥ
nirvāhaṇaviśeṣeṇa tadvadvarṇaṃ bhavedyadā
mṛdulaṃ citrasaṅkāśaṃ tad bījamiti kathyate
idameva hi nirdiṣṭaṃ vaidyairuttāraṇaṃ khalu
saṃsṛṣṭalohayorekalohasya parināśanam
pradhmātaṃ vaṅkanālena tattāḍanamudāhṛtam
cūrṇābhraṃ śālisaṃyuktaṃ vastrabaddhaṃ hi kāñjike
niryātaṃ mardanādvastrāddhānyābhramiti kathyate
kṣārāmladrāvakairyuktaṃ dhmātamākarakoṣṭhake
yastato nirgataḥ sāraḥ sattvam ityabhidhīyate
koṣṭhikāśikharāpūrṇaiḥ kokilādhmānayogataḥ
mūṣākarṇam anuprāptair ekakolīśako mataḥ
śikhitrāḥ pāvakocchiṣṭā mṛtāṅgārāśca kokilāḥ
kṛṣṇāṅgāḥ kokilāśceti paryāyāste parasparam
drāvaṇe sattvapāte ca mādhūkāḥ khādirāḥ śubhāḥ
durdrāve vaṃśajāpestu svedane bādarāḥ śubhāḥ
vidyādharākhyayantrasthād ārdrakadravamarditāt
samākṛṣṭo raso yo'sau hiṅgulākṛṣṭa ucyate
svalpatālayutaṃ kāṃsyaṃ vaṅkanālena tāḍitam
muktavaṅgaṃ hi tattāmraṃ ghoṣākṛṣṭamudāhṛtam
palaviṃśati nāgasya śuddhasya kṛtacakrikam
rūpikādugdhasampiṣṭaśilāyāṃ parilepitam
śarāvasaṃpuṭe ruddhvā pacet kroḍapuṭena tām
tāvadvāraṃ pacedyatnādyāvadbhasma prajāyate
guḍagugguluguñjājyaṭaṅkaṇaiḥ parimardya tam
mūṣāmadhye nirudhyātha dhmānādutthāpitaṃ punaḥ
cakrīṃ tena punaḥ kṛtvā palapramitapāradaiḥ
liptvā limpetsitārkasya payasā śilayāpi ca
pacedgajapuṭairevaṃ vārāṇāṃ khalu viṃśatiḥ
puṭe puṭe ca nāgasya kuryādutthāpanaṃ khalu
nīlajyotirdravaiḥ samyagdaśavārāṇi ḍhālayet
iti siddhaṃ hi tat sīsaṃ karṣamātrāvaśeṣitam
guhyanāgākhyayā proktaṃ śreṣṭhaṃ rasarasāyane
niṣkamātraṃ tu nāge'smin lohākhye yā drute sati
svato lakṣaguṇāṃ haimīṃ śalākāṃ grasate dhruvam
lagettailaprataptaṃ tatsvarṇamudgirati dhruvam
guhyanāgo'yamuddiṣṭaḥ śaktisvacchandabhairavaḥ
tīkṣṇaṃ nīlāñjanopetaṃ dhmātaṃ hi bahuśo dṛḍham
mṛdu kṛṣṇaṃ drutadrāvaṃ varanāgaṃ taducyate
mṛtasya punarudbhūtiḥ sā proktotthāpanākhyayā
drutadravyasya nikṣepo drave tat ḍhālanaṃ matam
triṃśatpalamitaṃ nāgaṃ bhānudugdhena marditam
vimṛdya puṭayet tāvad yāvat karṣāvaśeṣakam
na tatpuṭasahasreṇa kṣayamāyāti sarvadā
capalo'yaṃ samādiṣṭo vārtikairnāgasambhavaḥ
itthaṃ hi capalaḥ kāryo vaṅgasyāpi na saṃśayaḥ
tatspṛṣṭahastasaṃspṛṣṭaḥ kevalo badhyate rasaḥ
sa raso dhātuvādeṣu śasyate na rasāyane
ayaṃ hi karpaṇākhyena lokanāthena kīrtitaḥ
bhrāmakāśmarajaḥ sūkṣmaṃ pañcamāṃśasamanvitam
kumārīmūlatoyena mardayedekavāsaram
śārṅgerīsvarase vāpi dinamekamanāratam
evaṃ bhūnāgadhautaṃ ca mardayeddivasadvayam
athaikapalanāgena tāvatā trapuṇāpi ca
daśaniṣkarasendreṇa ślakṣṇapiṣṭaṃ samācaret
yojayitvādyakalkena yathāpūrvaṃ vimardayet
tataḥ śāṇarasendreṇa sattvena rasakasya ca
piṣṭīṃ kṛtvā tu pūrveṇa pūrvakalkaiśca yojayet
atha prakṣālya soṣṇena kāñjikena praśoṣayet
palārdhaṃ śuddhasasyena aṣṭaguñjārasena ca
vimardya kāñjikaiḥ kuryānmaricapramitā vaṭīḥ
nirudhya vajramūṣāyāṃ sandhibandhaṃ vidhāya ca
śikhitrair navabhiḥ samyagbhastrābhyāṃ pradhametkhalu
tato mūṣāgataṃ sattvaṃ samādāya samantataḥ
dhametprakaṭamūṣāyāṃ vaṅkanālena śodhayet
daśaśāṇaṃ hi tatsatvaṃ bhasmanā lavaṇena ca
sakāñjikena saṃpeṣya puṭayogena śodhayet
triniṣkapramite tasminpūrvaproktena bhasmanā
aśītiguṇitaṃ nāgaṃ dhmātvā nirvāhayet khalu
iyatā pūrvasūto'sau kṣīyate na kathaṃcana
capalo'yaṃ samuddiṣṭo lokanāthena śambhunā
anenāpi rasaḥ śīghraṃ pūrvavad badhyate sukham
kāravallījaṭācūrṇairdaśadhā puṭito hi saḥ
bhavennāgavinirmukto grāsaṃ gṛhṇātyaśeṣataḥ
sukhaṃ prakaṭamūṣāyāṃ bhavec cātiguṇottaraḥ
jīrṇagrāso raso hyeṣāṃ dehalohakaro bhavet
bhūbhujaṅgaśakṛttoyaiḥ prakṣālyāpahṛtaṃ malam
kṛṣṇavarṇaṃ hi tatproktaṃ dhautākhyaṃ rasavādibhiḥ
dravyayormelanaṃ dhmānād dvaṃdvānaṃ parikīrtitam
bhāgādrūpyādhike kṣepamanuvarṇasavarṇakam
dalairvā varṇikāgrāso bhañjanī vādinirmitā
pataṅgīkalkato jātā lohe tāratvahematā
dināni katicit sthitvā yātyasau phullikā matā
rañjitārdharasāllohādanyadvā cirakālataḥ
viniryāti sa nirdiṣṭaḥ pataṅgīrāgasaṃjñakaḥ
drute dravyāntarakṣepāllohādyaiḥ kriyate hi yaḥ
sa āvāpaḥ pratīvāpastadevācchādanaṃ matam
drute vahnisthite lohe viramyāṣṭanimeṣakam
salilasya parikṣepaḥ so'bhiṣeka iti smṛtaḥ
nāgaṃ vā vaṅgaṃ vā pradrāvya niṣecayecchataṃ vārān
uktadravye taddravatāḍanametaddhi so'bhiṣekastu
taptasyāpsu parikṣepo nirvāpastapanaṃ ca tat
prativāpyādikaṃ kāryaṃ drutalohe sunirmale
yadā hutāśo dīptārciḥ śuklotthānasamanvitaḥ
śuddhāvartastadā jñeyaḥ sa kālaḥ sattvanirgame
drāvyadravyanibhā jvālā dṛśyate dhamane yadā
dravasyonmukhatā seyaṃ rekhāvartaḥ sa kathyate
vahnisthameva śītaṃ yattaduktaṃ svāṅgaśītalam
agnerākṛṣṭaśītaṃ yadvahniśītaṃ tadīritam
kṣārāmlair auṣadhairvāpi ḍolāyantre sthitasya hi
pacanaṃ svedanākhyaṃ syānmalaśaithilyakārakam
uddiṣṭairauṣadhaiḥ sārdhaṃ sarvāmlaiḥ kāñjikairapi
peṣaṇaṃ mardanākhyaṃ syādbahirmalavināśanam
mardanādiṣṭabhaiṣajyair naṣṭapiṣṭitvakārakam
tanmūrcchanaṃ hi vāryadribhūjakañcukanāśanam
svarūpasya vināśena piṣṭitvāpādanaṃ hi yat
vivṛddhir jitasūtena naṣṭapiṣṭiḥ sa ucyate
svedatāpādiyogena svarūpāpādanaṃ punaḥ
tadutthāpanamityuktaṃ mūrcchāvyāpattināśanam
uktauṣadhairmarditapāradasya yantrasthitasyordhvamadhaśca tiryak
niryāpanaṃ pātanasaṃjñayoktaṃ vaṅgāhisaṃparkajakañcukaghnam
jalasaindhavayuktasya rasasya divasatrayam
sthitirāpyāyinī kumbhe yo'sau rodhanamucyate
rodhanāllabdhavīryasya capalatvanivṛttaye
kriyate yo ghaṭe svedaḥ proktaṃ niyamanaṃ hi tat
dhātupāṣāṇamūlādyaiḥ saṃyukto ghaṭamadhyataḥ
grāsārthaṃ tridinaṃ svedo dīpanaṃ tanmataṃ budhaiḥ
iyanmānasya sūtasya bhojyadravyātmikā mitiḥ
iyatītyucyate yo'sau grāsamānamitīritam
grāsasya cāraṇaṃ garbhadrāvaṇaṃ jāraṇaṃ tathā
iti trirūpā nirdiṣṭā jāraṇā varavārtikaiḥ
grāsaḥ piṇḍaḥ parīṇāmastisraścākhyāḥ parāḥ punaḥ
samukhā nirmukhā ceti jāraṇā dvividhā matā
nirmukhā jāraṇā proktā bījādānena bhāgataḥ
śuddhaṃ svarṇaṃ ca rūpyaṃ ca bījamityabhidhīyate
catuḥṣaṣṭyaṃśato bījaprakṣepo mukhamucyate
evaṃ kṛte raso grāsalolupo mukhavān bhavet
kaṭhinānyapi lohāni kṣamo bhavati bhakṣitum
iyaṃ hi samukhī proktā jāraṇāmṛtajāraṇā
divyauṣadhisamāyogāt sthitaḥ prakaṭakoṣṭhiṣu
bhuṅkte nikhilalohādyānyo'sau rākṣasavaktravān
rasasya jaṭhare grāsakṣepaṇaṃ cāraṇā matā
grastasya drāvaṇaṃ garbhe garbhadrutirudāhṛtā
bahireva drutīkṛtya ghanasatvādikaṃ khalu
jāraṇāya rasendrasya sā bāhyadrutir ucyate
nirlepitvaṃ dravatvaṃ ca tejastvaṃ laghutā tathā
asaṃyogaśca sūtena pañcadhā drutilakṣaṇam
auṣadhājyādiyogena lohadhātvādikaṃ sadā
uttiṣṭhate dravākārā sā drutiḥ parikīrtitā
drutagrāsaparīṇāmo biḍayantrādiyogataḥ
jāraṇetyucyate tasyāḥ prakārāḥ santi koṭiśaḥ
kṣārairamlaiśca gandhādyairmūtraiḥ sapaṭubhistathā
rasagrāsasya jīrṇārthaṃ tadbiḍaṃ parikīrtitam
saṃsiddhabījasattvādijāraṇena rasasya hi
pītādirāgajananaṃ rañjanaṃ samudīritam
sūte satailayantrasthe svarṇādikṣepaṇaṃ hi yat
vedhādhikyakaraṃ lohe sāraṇā sā prakīrtitā
vyavāyibheṣajopeto dravye kṣipto rasaḥ khalu
vedha ityucyate tajjñaiḥ sa cānekavidhaḥ smṛtaḥ
lepaḥ kṣepaśca kuntaśca śabdākhyo dhūmasaṃjñakaḥ
lepena kurute lohaṃ svarṇaṃ vā rajataṃ tathā
lepavedhaḥ sa vijñeyaḥ puṭamatra ca saukaram
prakṣepaṇaṃ drute lohe vedhaḥ syātkṣepasaṃjñakaḥ
saṃdaṃśadhṛtasūtena drutadravyāhatiśca yaḥ
suvarṇatvādikaraṇaḥ kuntavedhaḥ sa ucyate
vahnau dhūmāyamāne 'ntaḥprakṣiptarasadhūmataḥ
svarṇādyāpādanaṃ lohe dhūmavedhaḥ sa īritaḥ
mukhasthite rase nālyā lohasya dhamanātkhalu
svarṇarūpyatvajananaṃ śabdavedhaḥ sa kīrtitaḥ
piṇḍadravyasya sūtena kāluṣyādinivāraṇam
prakāśanaṃ ca varṇasya tadutpāṭanamīritam
kṣārāmlairauṣadhaiḥ sārdhaṃ bhāṇḍe ruddhvātiyatnataḥ
bhūmau nikhanyate yattatsvedanaṃ samudīritam
rasasyauṣadhayuktasya bhāṇḍe ruddhasya yatnataḥ
sadāgniyutacullyantaḥkṣepaḥ saṃnyāsa ucyate
dvāvetau svedasaṃnyāsau rasarājasya niścitam
guṇaprabhāvajananau śīghravyāptikarau tathā
raso niyantryate yena yantraṃ taditi kathyate
khalvayantraṃ dvidhā proktaṃ mardanādikakarmaṇi
khalvaṃ lohamayaṃ devi pāṣāṇotthamathāpi vā
khalvayogyā śilā nīlā śyāmā snigdhā dṛḍhā guruḥ
khalvayantraṃ dvidhā proktaṃ rasādimukhamardane
ṣoḍaśāṅgulikotsedhā navāṅgulisuvistarā
caturviṃśāṅgulīdīrghagharṣaṇī dvādaśāṅgulā
viṃśatyaṅguladīrghā vā syādutsedhe daśāṅgulā
khalvapramāṇaṃ tajjñeyaṃ śreṣṭhaṃ syādrasamardane
ṣoḍaśāṅgulavistāraḥ khalvo bhavati vartulaḥ
caturaṅgulanimnaṃ ca madhye 'timasṛṇīkṛtam
mardanī cipiṭādhastāt sugrahā ca śikhopari
ayaṃ hi vartulaḥ khalvo mardane'tisukhapradaḥ
ayasā kāntalohena lohakhalvamapīdṛśam
adhastād droṇikā kāryā vahniprajvālanocitā
utsedhena navāṅgulaḥ khalu kalātulyāṅgulāyāmavān vistāreṇa navāṅgulo rasamitair nimnaistathaivāṅgulaiḥ
kaṇṭhe dvyaṅgulavistaro'timasṛṇo droṇārdhacandrākṛtir gharṣaścaiva daśāṅgulaśca tadidaṃ khalvākhyayantraṃ matam
asminpañcapalaḥ sūto mardanīyo viśuddhaye
tattadaucityayogena khalveṣvanyeṣu śodhayet
lohe navāṅgulaḥ khalvo nimnaścaiva ṣaḍaṅgulaḥ
mardako'ṣṭāṅgulaścaiva taptakhalvābhidho hyayam
kṛtvā khalvākṛtiṃ cullīmaṅgāraiḥ paripūrya tām
tasminniveśya taṃ khalvaṃ pārśve bhastrikayā dhamet
tasminvimarditā piṣṭiḥ kṣārāmlaiśca susaṃyutā
pradravatyativegena sveditā nātra saṃśayaḥ
kṛtaḥ kāntāyasā so'yaṃ bhavetkoṭiguṇo rasaḥ
yantre lohamaye pātre pārśvayorvalayadvayam
tādṛk svalpataraṃ pātraṃ valayadyotakoṣṭhakam
pūrvapātropari nyasya svalpapātropari kṣipet
rasaṃ saṃmūrchitaṃ sthūlapātramāpūrya kāñjikaiḥ
dviyāmaṃ svedayedevaṃ rasotthāpanahetave
tatsyāt khavalabhīyantraṃ rasasādguṇyakārakam
sūkṣmakāntamaye pātre rasaḥ syādguṇavattaraḥ
aṣṭāṅgulamitā samyak vartulā cipiṭā tale
caturaṅgulataḥ kaṇṭhādadho droṇyā samanvitā
caturaṅgulavistārā nimnayā dṛḍhabaddhayā
tadvidhā ca ghaṭī mūle ṣoḍaśāṅgulavistṛtā
navāṅgulakavistārakarṇena ca samanvitā
pūrve ghaṭe rasaṃ kṣiptvā nyubjāṃ dadyātparāṃ ghaṭīm
sordhvaṃ nimnā ca parito dṛḍhapālikayānvitā
pālyāṃ droṇyāṃ kṣipettoyaṃ pāvakaṃ jvālayedadhaḥ
ūrdhvapātanayantraṃ hi nandinā parikīrtitam
upariṣṭāttu tatsthālyāṃ kṣipedanyāmadhomukhīm
sthālikāṃ cipiṭībhūtāṃ talāntarliptapāradām
kṣiptvā tatpaṅkile garte jvālayenmūrdhni pāvakam
adhaḥpātanayantraṃ hi tadetatparikīrtitam
kṣipedrasaṃ ghaṭe dīrghe natādhonālasaṃyute
tannālaṃ nikṣipedanyaghaṭakukṣyantare khalu
tatra ruddhvā mṛdā samyagvadane ghaṭayoradhaḥ
adhastādrasakumbhasya jvālayettīvrapāvakam
itarasmin ghaṭe toyaṃ prakṣipetsvāduśītalam
tiryakpātanametaddhi vārtikairabhidhīyate
pātanātritayasyoktaṃ yantrāṇāṃ tritayaṃ khalu
pātanaiśca vinā sūto nitarāṃ doṣamṛcchati
tribhirevordhvapātaiḥ sa kasmāddoṣairna mucyate
dvivibhāgena vipākena dravyān anyonyayogataḥ
pātrāntaraparikṣepādguṇāḥ syur vividhāḥ khalu
khaṇḍānyulūkhalāṃbhobhis taṇḍulāsyurjalojjhitāḥ
pātanaiva mahāśuddhistaṇḍulī parikīrtitā
viśālavadane bhāṇḍe toyapūrṇe niveśayet
aparaṃ pṛthulaṃ samyak pratarastasya madhyame
ālavālaṃ biḍaiḥ kṛtvā tanmadhye pāradaṃ kṣipet
ūrdhvādhaśca biḍaṃ dattvā mallenārudhya yatnataḥ
puṭamaucityayogena dīyate tannigadyate
yantraṃ kacchapasaṃjñaṃ hi taduktaṃ rasajāraṇe
kṛtvā lohamayīṃ mūṣāṃ vartulādhārakāriṇīm
vitastyā samitāṃ kāntalohena parinirmitām
muṇḍalohodbhavāṃ vāpi kaṇṭhādho dvyaṅgulādadhaḥ
dvyaṅgulaṃ valayaṃ dadyānmadhyadeśe ca kaṇṭhataḥ
pidhānadhārakaṃ ciñcāpatravistīrṇakaṅkaṇam
pidhānamantarāviṣṭaṃ saśikhaṃ śliṣṭasandhikam
tale pravihatacchidraṃ bhāṇḍaṃ kṛtvā hyadhomukham
yantreṇālambayenmūrdhni nirudhya ca viśoṣya ca
sthālīkaṇṭhaṃ tato dadyātpuṭānalavidhāraṇam
evaṃrūpaṃ bhavedyantram āntarālikasaṃjñakam
anena jārayedgandhaṃ drutiṃ garbhakṛtāmapi
tāpīmūṣāṃ mṛdā kṛtvā dṛḍhāṃ cāratnimātrikām
sudṛḍhāṃ madhyadeśe ca dvyaṅgulacchidrasaṃyutām
kāntalohamayīṃ khārīṃ dadyāddravyasya copari
tāpikāṃ pūrayecchuddhasikatābhiḥ samantataḥ
tāṃ ca cullyāṃ samāropya kṣepaṃ kṣepaṃ biḍadravam
pādāṅguṣṭhamitāṃ jvālāṃ jvālayedanalaṃ tataḥ
lohābhrakādikaṃ sarvaṃ rasasyopari jārayet
tāpikāyantramityuktaṃ sukaraṃ rasajāraṇe
sthālyāṃ vinikṣipya rasādivastu svarṇādi khoryāṃ pravidhāya bhūyaḥ
amlena cordhvaṃ lavaṇāni dattvā cullyāṃ pacettatpratigarbhayantram
khorīmallaṃ tataḥ sthālīṃ nirundhyād atiyatnataḥ
sthālyāṃ mallena vā khoryāṃ kṣiptvā vastu nirudhya ca
kṣiptvā paṭṭādikaṃ ruddhvā pākaḥ syādgarbhayantrakam
caṣakaṃ vartulaṃ lohaṃ vinatāgrordhvadaṇḍakam
etaddhi pālikāyantraṃ balijāraṇahetave
catuḥprasthajalādhāraṃ caturaṅgulakānanam
ghaṭīyantramidaṃ proktaṃ tadāpyāyanake smṛtam
vidhāya vartulaṃ gartaṃ mallamatra nidhāya ca
vinidhāyeṣṭakāṃ tatra madhyagartavatīṃ śubhām
gartasya paritaḥ kuryātpālikāmaṅgulocchrayām
tatra sūtaṃ vinikṣipya gartāsye vasanaṃ kṣipet
nikṣipedgandhakaṃ tatra mallenāsyaṃ nirudhya ca
mallapālikayormadhye mṛdā samyaṅnirudhya ca
vanotpalaiḥ puṭaṃ deyaṃ kapotākhyaṃ na cādhikam
iṣṭikāyantram etatsyādgandhakaṃ tena jārayet
sthālikopari vinyasya sthālīṃ samyaṅnirudhya ca
ūrdhvasthālyāṃ jalaṃ kṣiptvā vahniṃ prajvālayedadhaḥ
etadvidyādharaṃ yantraṃ hiṅgulākṛṣṭihetave
yantraṃ sthālyupari sthālīṃ nyubjāṃ dattvā nirudhyate
yantraṃ ḍamarukākhyaṃ tadrasabandhakṛte hitam
mallamadhye caredgartaṃ tatra sūtaṃ sagandhakam
gartasya paritaḥ kuḍyaṃ prakuryāttryaṅgulocchritam
tataścācchādayetsamyaggostanākāramūṣayā
samyaktoyamṛdā ruddhvā samyagatrocyamānayā
lehavat kṛtabarbūrakvāthena parimiśritam
jīrṇakiṭṭarajaḥ sūkṣmaṃ guḍacūrṇaiḥ samanvitam
iyaṃ hi jalamṛtproktā durbhedyā salilaiḥ khalu
khaṭikāpaṭukiṭṭaiśca mahiṣīdugdhamarditaiḥ
vahnimṛtsā bhavedghoravahnitāpasahā khalu
etayormṛtsnayo ruddho na gantuṃ kṣamate rasaḥ
tato jalaṃ vinikṣipya vahniṃ prajvālayedadhaḥ
nābhiyantramidaṃ proktaṃ nandinā tattvavedinā
anena jīryate sūte nirdhūmaḥ śuddhagandhakaḥ
mūṣā mūṣodarāviṣṭā ādyantasamavartulā
cipiṭā ca tale proktaṃ grastayantraṃ manīṣibhiḥ
sūtendrabandhanārthaṃ hi rasavidbhirudīritam
vṛntākākāramūṣe dve tayoḥ kaṇṭhādadhaḥ khalu
prādeśamātrāṃ nalikāmṛjvīṃ lagnāṃ sagandhakām
tatraikasyāṃ kṣipetsūtamanyasyāṃ gandhacūrṇakam
nirudhya mūṣayorvaktraṃ vālukāyantrake kṣipet
adho'gniṃ jvālayedetattulāyantramudāhṛtam
śilātālakagandhāśmajāraṇāya prakīrtitam
sthālyāṃ tāmrādi nikṣipya mallenāsyaṃ nirudhya ca
pacyate sthālisaṃsthaṃ yatsthālīyantramiti smṛtam
sthūlabhāṇḍodarasyāntarvālukāṃ nikṣipecchubhām
vitastipramitotsedhāṃ tatastatra niveśayet
supakvāṃ mṛṇmayīṃ koṣṭhīṃ dvādaśāṅgulakocchrayām
ṣaḍaṅgulakavistīrṇāṃ madhye'timasṛṇīkṛtām
pañcāṅgulapidhānaṃ ca tīkṣṇāgraṃ mukulīkṛtam
na nyūnaṃ nādhikaṃ koṣṭhe kaṇṭhato masṛṇā bahiḥ
koṣṭhyāṃ ca nikṣipedgandhaṃ ṣaṭpalaṃ ślakṣṇacūrṇitam
tatastraipādikīṃ lauhīṃ niveśya ca sthirīkṛtām
tasyāṃ ca vinyasetkhorīṃ lauhīṃ vā kāntalohajām
tasyāṃ sūtaṃ kṣipecchuddhaṃ palaviṃśatimānataḥ
ṭaṅkagandhakasūtaṃ ca bhāvayellaśunadravaiḥ
adhaḥśikhena pūrvoktapidhānena pidhāya ca
saṃdhibandhaṃ prakurvīta sudhāmṛtsnāguḍādibhiḥ
sandhibandhe viśuṣke ca kṣipedupari vālukām
bhāṇḍavaktraṃ nirudhyātha jvālayettadadho'nalam
evaṃ yāmatrayaṃ yāvattato gandhakasambhavaḥ
pidhānalagnadhūmo'sau galitvā nipatedrase
evaṃ ca ṣaḍguṇaṃ gandhaṃ bhuktvā sūto 'ruṇo bhavet
karoti kalpanirdiṣṭānviśiṣṭānakhilānguṇān
koṣṭhikāyantrametaddhi nandinā parikīrtitam
pañcāḍhavālukācūrṇaṃ bhāṇḍe nikṣipya yatnataḥ
pacyate rasagolādyaṃ vālukāyantrakaṃ hi tat
evaṃ lavaṇanikṣepātproktaṃ lavaṇayantrakam
vidhāyāṣṭāṅgulaṃ pātraṃ lohamaṣṭāṃgulocchrayam
kaṇṭhādho dvyaṅgule deśe jātādhāraṃ ca tatra ca
tiryaglohaśalākāṃ ca tasmiṃstiryagvinikṣipet
tanūni svarṇapatrāṇi tasyāmupari vinyaset
pātrādho nikṣipeddhūpaṃ vakṣyamāṇamihaiva hi
tatpātraṃ nyubjapātreṇa chādayedapareṇa hi
mṛdā vilipya sandhiṃ ca vahniṃ prajvālayedadhaḥ
tena kṛṣṇāni patrāṇi hatānyuktavidhānataḥ
rasaścarati vegena drutiṃ garbhe dravanti ca
gandhālakaśilānāṃ hi kajjalyā vā mṛtāhinā
dhūpanaṃ svarṇapatrāṇāṃ paramaṃ parikīrtitam
tārārthaṃ tārapatrāṇi mṛtavaṅgena dhūpayet
dhūpayecca yathāyogaṃ rasairuparasairapi
dhūpayantramidaṃ proktaṃ jāraṇādravyaśodhane
sthūlasthālyāṃ dravaṃ kṣiptvā vāso baddhvā mukhe dṛḍham
tatra svedyaṃ vinikṣipya mṛdāsyaṃ prapidhāya ca
adhastājjvālayedagniṃ yantraṃ tatkandukāhvayam
bhāṇḍakaṇṭhādadhaśchidre veṇunālaṃ vinikṣipet
kāntakāṃsyapātradvayaṃ kṛtvā sampuṭaṃ jalagarbhitam
nālāsyaṃ tatra saṃyojyaṃ dṛḍhaṃ taccāpi kārayet
yuktadravyair vinikṣiptaḥ pūrvaṃ tatra puṭe rasaḥ
agninā tāpito nālāttoye tasminpatatyadhaḥ
yāvaduṣṇaṃ bhavetsarvaṃ bhājanaṃ tāvadeva hi
jāyate rasasaṃdhānaṃ ḍhekīyantramidaṃ bhavet
ūrdhvaṃ vahniradhaścāpo madhye tu rasasaṅgrahaḥ
somānalamidaṃ proktaṃ jārayedgaganādikam
lohanālagataṃ sūtaṃ bhāṇḍe lavaṇapūritam
niruddhaṃ vipacedetannālikāyantramīritam
susaṃdhisaṃdhitaṃ kṛtvā divyabhāṇḍe tu sammukham
aṣṭāṅgulamukhaṃ taṃ tu dīrghaṃ syātṣoḍaśāṅgulam
susaṃdhisaṃdhitaṃ kṛtvā vastramṛttikālepanam
tatra pātālayantre tu sūtakādi nipātayet
kacchapayantrāntargatamṛṇmayapīṭhasthadīpikāsaṃsthaḥ
yasminnipatati sūtaḥ proktaṃ tad dīpikāyantram
dvādaśāṅgulamutsedhaṃ ṣoḍaśāṅgulamāyatam
tāmrīyaṃ mṛṇmayaṃ vātha suślakṣṇaṃ cipiṭaṃ śubham
pātraṃ karṇādadho droṇīṃ dvyaṅgulotsedhamātrakām
droṇyāṃ pātraṃ nyased anyattāvanmātraṃ susaṃdhitam
nyubjaṃ sandhau tayornālaṃ kuryādgomukhasannibham
pācyadravyamadhaḥ pātre dravadravyeṇa yojitam
kṣiptvā nidhāya mṛtsaṃdhiṃ yantrordhve jalasecanam
cullyāmāropya tadyantraṃ caṇḍāgniṃ jvālayedadhaḥ
tasmānnānyadviniryāti tattaddravyāśrito rasaḥ
gaṅgāsāgarayantraṃ hi bhaṭṭiyantramidaṃ smṛtam
guḍapuṣpaphalādīnām āhared drutimuttamām
dravadravyeṇa bhāṇḍasya pūritārdhodarasya ca
mukhe tiryakkṛte daṇḍe rasaṃ sūtreṇa lambitam
svedayettattalagataṃ ḍolāyantramiti smṛtam
cullīṃ caturmukhīṃ kṛtvā tatra bhāṇḍaṃ niveśayet
tatrauṣadhaṃ vinikṣipya ruddhvā tadbhāṇḍakānanam
koṣṭhīyantramidaṃ nāmnā tatratyaiḥ parikīrtitam
tryaṅgulāṃ pariṇāhena dairghyeṇa caturaṅgulām
mṛṇmayīṃ sudṛḍhāṃ mūṣāṃ vartulaṃ kārayenmukham
loṇasya viṃśatiṃ bhāgānbhāgamekaṃ tu gugguloḥ
suślakṣṇaṃ peṣayitvā tu vāraṃ vāraṃ punaḥ punaḥ
mūṣālepaṃ dṛḍhaṃ kṛtvā lavaṇārdhamṛdā budhaḥ
kārīṣe vā tuṣāgnau vā bhūmau tu svedayenmṛdu
ahorātraṃ trirātraṃ vā rasendro bhasmatāṃ vrajet
garbhayantramidaṃ proktaṃ piṣṭikābhasmakārakam
kharparaṃ sikatāpūrṇaṃ kṛtvā tasyopari nyaset
aparaṃ kharparaṃ tatra śanairmṛdvagninā pacet
pañcakṣāraistathā mūtrairlavaṇaiśca biḍaṃ tataḥ
haṃsapākaḥ samākhyāto yantraṃ tadvārtikottamaiḥ
lohamūṣādvayaṃ kṛtvā dvādaśāṅgulamānataḥ
mūṣayor mukhayornālaṃ dattvā samyaṅnirodhayet
ekasyāṃ sūtakaṃ śuddhamanyasyāṃ śuddhagandhakam
deyaṃ jalaṃ sūtakādho vahniṃ gandhopari kṣipet
jārayetṣaḍguṇaṃ gandham anenaiva krameṇa hi
mūṣāyantramidaṃ jñeyaṃ siddhanāgārjuneritam
kāntalohamayaṃ pātramāyataṃ dvādaśāṅgulam
dīrghamaṣṭāṅgulaṃ devi pātrādhastryaṅgulaṃ śubham
nimnaṃ pātraṃ pidhānīṃ ca lohotthāṃ cipiṭāṃ śubhām
stanayantramidaṃ sūtapiṣṭīnāṃ jāraṇe varam
vṛntākamūṣāyugalaṃ padmavartalohena kārayet
ekasyāṃ nikṣipetsūtamanyasyāṃ garalaṃ kṣipet
nāgākāraṃ vaktranālaṃ viṣamūṣāmukhe nyaset
mayūrākāranālaṃ hi rasamūṣāmukhe nyaset
mayūravadane nāgamukhaṃ saṃyojayetsudhīḥ
sandhitrayaṃ vajramṛdā lepaṃ kuryādyathā dṛḍham
salilaṃ rasamūṣādho viṣādho'ṅgārapāvakaḥ
nāgamāyūrayantraṃ hi viṣadhūpe varaṃ priye
hastamātrāyataṃ gartaṃ vitastidvayanimnakam
koṣṭhīṃ gartasya madhye tu dvādaśāṃgulamāyatām
vitastidvayam utsedhāṃ koṣṭhyāmāpūrayecchubhām
vālukāṃ tadbahiśchāṇavahniṃ koṣṭhyāṃ rasaṃ priye
cakrayantramidaṃ sūtabhasmakarmaṇi śasyate
susthālyāṃ kadalīpuṣpanibhāṃ sacchidramūṣikām
adhomukhīṃ prakurvīta lipedvajramṛdā dṛḍham
upariṣṭād adhovaktrāṃ sthālīmanyāṃ susaṃdhitām
mūṣāyāṃ vatsanābhaṃ tu nikṣiped ūrdhvabhājane
rasaṃ vilepayedyuktyā yantrordhvaṃ kaitavo rasaḥ
adho mṛdvagninā pākastvetat khecarayantrakam
prāyaḥ siddharasendrasya viṣadhūpe varaṃ priye
sthālyāṃ sūtādikānkṣiptvā hemarūpyādi khorikām
nyubjāṃ sandhiṃ mṛdā liptvā vālukāṃ khorikāntagām
kṛtvā mṛdvagninā pākastvetat kāpāliyantrakam
sarasāṃ gūḍhavaktrāṃ ca mṛdvastrāṅgulasaṃyutām
śoṣitāṃ kācakalaśīṃ pūrayettriṣu bhāgayoḥ
bhāṇḍe vitastigambhīre vālukāsu pratiṣṭhitā
bhāgasya pūrayitrībhir anyābhir avakuṇṭhayet
bhāṇḍavaktraṃ maṇikayā sandhiṃ limpenmṛdā pacet
cullyāṃ tṛṇasya cādāhānmaṇikāpṛṣṭhavartinaḥ
etaddhi vālukāyantraṃ rasagolādikānpacet
evaṃ lavaṇanikṣepātproktaṃ lavaṇayantrakam
antaḥkṛtarasālepatāmrapātramukhasya ca
liptvā mṛllavaṇenaiva sandhiṃ bhāṇḍatalasya ca
tadbhāṇḍaṃ paṭunāpūrya kṣārairvā pūrvavatpacet
vālukāgūḍhasarvāṅgāṃ yantre mūṣāṃ rasānvitām
dīptotpalaiḥ saṃvṛṇuyādyantraṃ tadbhūdharāhvayam
kumbhasya pārśve suṣiraṃ kuryādaṅguṣṭhamātrakam
tāvat sthūlam ayonālaṃ veṇunālamathāpi vā
chidre saṃyojayennālaṃ nālāgre ghaṭikāṃ nyaset
kumbhe sarjādiniryāsaṃ kṣiptvā vaktraṃ nirodhayet
adho'gniṃ jvālayedetannālikāyantramucyate
śarāvasampuṭāntasthaṃ karīṣeṣvagnimānavit
paceta cullyāṃ yāmaṃ vā rasaṃ tatpuṭayantrakam
viśālavadanāṃ sthālīṃ garte sajalagomaye
vinyasya vadanāntaśca pūrayedaparaṃ ghaṭam
pañcasacchidrasahitāṃ sthālīṃ vaktre niveśayet
tadghaṭaṃ pūrayet tailapātyaṃdravyair nirodhayet
bhāṇḍavaktraṃ śarāveṇa puṭaṃ dadyātsamantataḥ
chidrebhyaḥ patitaṃ tailaṃ tattadyogeṣu yojayet
idaṃ pātālayantraṃ hi sarvatailaṃ nipātayet
kāṣṭhatvagbījamāṃsāsthivaṃśatalaṃ samāharet
sthālyāṃ laddiṃ kharādīnāṃ kṣiptvāsye kāṃsyapātrakam
sajalaṃ vinyaseddevi vahniṃ prajvālayedadhaḥ
kāntapātrasthitaṃ tailaṃ sarvavraṇaviropaṇam
dhūpayantramidaṃ devi nandinā parikīrtitam
vṛttālābusamasthūlaṃ dīrghanālaṃ sarandhrakam
tasminkṣipettailapātyadravyaṃ bījādikaṃ priye
tanmukhe nikṣipetkeśānvinyasettadadhomukham
sacchidre ca ghaṭe nālaṃ bhāṇḍacchidre niveśayet
ghaṭamadhye puṭaṃ dadyānnālādho ghaṭikāṃ nyaset
adhaḥpātanayantraṃ hi śreṣṭhaṃ syāttailapātane
viśālakāṃsyapātrāntarnyaseduttambhanaṃ samam
tadūrdhve mṛṇmayaṃ pātraṃ sudṛḍhaṃ caturaṅgulam
vinyasedaparaṃ pātraṃ saṃtaptaṃ pūrvapātrake
vinyasya tasmin śrīkhaṇḍakṛṣṇāgarumadhuplutam
evaṃ dvitīyaṃ pātraṃ tu tṛtīyamapi tadvidham
uparyupari vinyasya tadūrdhvaṃ mṛtkaṭāhakam
nyubjaṃ nyasetkāṃsyapātre kaṭāhaṃ mārjayejjalaiḥ
adhaḥpātanayantraṃ hi gandhatailaṃ nipātayet
mūṣā hi krauñcikā proktā kumudī karahāṭikā
pācanī vahnimitrā ca rasavādibhiriṣyate
muṣṇāti doṣānmūṣeyaṃ sā mūṣeti nigadyate
upādānaṃ bhavettasyā mṛttikā lohameva ca
mūṣāmukhaviniṣkrāntā varam ekāpi kākinī
durjanapraṇipātena dhiglakṣamapi māninām
mūṣāpidhānayorbandhe randhrāṇaṃ suvilepayet
andhraṇaṃ randhanaṃ caiva saṃśliṣṭaṃ sandhibandhanam
mṛttikā pāṇḍurasthūlaśoṇapāṇḍuramūṣarā
cirādhmānasahā sā hi mūṣārthamatiśasyate
tadabhāve ca vālmīkī kaulālī vā samīryate
yā mṛttikā dagdhatuṣaiḥ śaṇena śikhitrakairvā hayaladdinā ca
lohena daṇḍena ca kuṭṭitā sā sādhāraṇā syātkhalu mūṣikārtham
śvetāśmānastuṣā dagdhāḥ śikhitrāḥ śaṇakarpaṭam
laddikiṭṭaṃ yathāyogaṃ saṃyojyā mūṣikāmṛdi
mṛdastribhāgaṃ śaṇaladdibhāgau nāgaśca nirdagdhatuṣopalādeḥ
kiṭṭārdhabhāgaṃ parikhaṇḍya vajramūṣāṃ vidadhyātkhalu sattvapāte
dagdhāṅgāratuṣopetamṛtsnā valmīkasambhavā
tattadbiḍasamāyuktā tattadbiḍavilepitā
tayā yā vihitā mūṣā yogamūṣeti kathyate
anayā sādhitaḥ sūto jāyate guṇavattaraḥ
gārabhūnāgadhautābhyāṃ śaṇairdagdhatuṣairapi
samaiḥ samā ca mūṣāmṛnmahiṣīdugdhasaṃyutā
krauñcikā vakṣyamāṇā hi bahudhā parikīrtitā
tayā viracitā mūṣā vajradrāvaṇake hitā
yāmayugmaparidhmānānnāsau dravati vahninā
dagdhaṣaḍguṇagārāḍhyā kiṭṭāṅgāraśaṇānvitā
kṛṣṇamṛdbhiḥ kṛtā mūṣā gāramūṣetyudāhṛtā
vastrāṅgāratuṣās tulyās taccaturguṇamṛttikā
gārāśca mṛttikā tulyā sarvairetairvinirmitā
vajramūṣeti nirdiṣṭā yāmamagniṃ saheta sā
raktavargarajoyuktā raktavargāmbusādhitā
varamūṣeti nirdiṣṭā svarṇamūṣetyudāhṛtā
mṛṇmayā sādhitā mūṣā kṣitikhecaralepitā
varṇamūṣeti sā proktā varṇotkarṣe niyujyate
evaṃ hi śvetavargeṇa rūpyamūṣā samīritā
tattadbiḍamṛdodbhūtā tattadbiḍavilepitā
dehalohārthayogārthaṃ biḍamūṣetyudāhṛtā
sahate'gniṃ caturyāmaṃ draveṇa vyathitā satī
dravībhāvam upeyośca mūṣāyāṃ dhmānayogataḥ
kṣaṇamuddharaṇaṃ yat tanmūṣāpyāyanam ucyate
vṛntākākāramūṣāyāṃ nālaṃ dvādaśakāṅgulam
dhuttūrapuṣpavaccordhvaṃ sudṛḍhaṃ śliṣṭasandhikam
aṣṭāṅgulaṃ ca sacchidraṃ sā syād vṛntākamūṣikā
anayā kharparādīnāṃ mṛdūnāṃ sattvamāharet
mūṣā yā gostanākārā śikhāyuktapidhānakā
sattvānāṃ drāvaṇe śuddhau mūṣā sā gostanī bhavet
nirdiṣṭā mallamūṣā yā malladvitayasampuṭāt
parpaṭyādirasādīnāṃ svedanāya prakīrtitā
kulālabhāṇḍarūpā yā dṛḍhā ca paripācitā
pakvamūṣeti sā proktā poṭṭalyādivipācane
nirvaktrā golakākārā puṭanadravyagarbhiṇī
golamūṣeti sā proktā gatvaradravyarodhinī
tale yā kūrparākārā kramādupari vistṛtā
sthūlavṛntākavatsthūlā mañjumūṣeti saṃsmṛtā
sā cāyo'bhrakasatvādeḥ puṭāya drāvaṇāya ca
mañjūṣākāramūṣā yā nimnatāyāmavistarā
ṣaḍaṅgulapramāṇena mūṣā mañjūṣāsaṃjñakā
bhūmau nikhanya tāṃ mūṣāṃ dadyātpuṭamathopari
mūṣā yā cipiṭā mūle vartulāṣṭāṅgulocchrayā
mūṣā sā musalākhyā ca cakribaddharase tathā
dagdhāṅgārasya ṣaḍbhāgā gairikaṃ kṛṣṇamṛttikā
gāram aṅgārakiṭṭaṃ ca vajramūṣā prakīrtitā
gārā dagdhāstuṣā dagdhā valmīkamṛttikā
śaṇatvak ca samāyuktā mūṣā vajropamā matā
prakāśā cāndhramūṣā ca mūṣā ca dvividhā smṛtā
prakāśamūṣā vijñeyā śarāvākārasaṃyutā
dravyanirvahaṇe sā ca vārtikaistu praśasyate
andhramūṣā ca kartavyā gostanākārasannibhā
pidhānena samāyuktā kiṃcid unnatamastakā
patralepe tathā raṅge dvandvamelāpake hitam
saiva chidrānvitā nandagambhīrā sāraṇocitā
tilabhasma dviraṃśaṃ tu iṣṭakāṃśasamanvitam
bhasmamūṣeti vijñeyā tārasaṃśodhane hitā
tuṣaṃ vastraṃ samaṃ dagdhaṃ mṛttikā caturaṃśikā
kūpīpāṣāṇasaṃyuktā vajramūṣā prakīrtitā
kṛṣṇā raktā ca pītā ca śuklavarṇā ca mṛttikā
ādyā śreṣṭhā kaniṣṭhāntyā madhyame madhyame mate
gajāśvānāṃ malaṃ dagdhvā yāvatkṛṣṇatvatāṃ gatam
vāśā vajralatā patraṃ valmīkasya mṛdā saha
peṣayedvajratoyena yāvacchuklatvatāṃ gatam
mardayettena badhnīyādvaṅkanālaṃ ca koṣṭhikām
valmīkamṛttikālohakiṭṭaśvetāśmanāṃ pṛthak
ekāṃśau dvau tu dagdhasya tuṣasya strīśiroruhām
samāṃśastatsamastaṃ tu chāgīdugdhena mardayet
yāmadvayaṃ dṛḍhaṃ tena kuryānmūṣāṃ ca sampuṭam
śoṣayitvā rasaṃ kṣiptvā tatra kaṃsaṃ nirodhayet
vajramūṣādikaṃ proktaṃ samyaksūtasya māraṇe
mokṣakṣārasya bhāgau dvāv iṣṭikakāṃśasaṃyutau
yatkṛtau sā tu mūṣā syāduttamā tāraśodhane
raktavargeṇa saṃmiśrā raktavargapariplutā
raktavargakṛtālepā samuktā svarṇakarmasu
śuklavargeṇa saṃmiśrā śuklavargapariplutā
śuklavargakṛtālepā śuklaśuddhiṣu śasyate
viḍvargeṇa tu saṃmiśrā viḍvargeṇa pariplutā
viḍvargeṇa kṛtālepā mūṣā syāddrutijāraṇe
kṣāravargeṇa saṃmiśrā kṣāravargapariplutā
kṣāravargakṛtālepā mūṣā nirvahaṇe hitā
viṣaṭaṅkaṇaguñjābhir mūṣālepaṃ tu kārayet
prakāśāyāṃ prakurvīta yadi vāṅgāralepanam
tasyāṃ vinyasya mūṣāyāṃ dravyamāvartayedbudhaḥ
lepavarṇe puṭe yojyā raktamṛtpaṭubhūkhagāḥ
āvartamāne kanake pītā tāre sitaprabhā
śulbe jalanibhā tīkṣṇe śuklavarṇā praśasyate
yantram evauṣadhībhyaḥ syācchreṣṭhaṃ sūtasya yantraṇe
oṣadhīsahite'pyeṣāṃ raso yantreṇa badhyate
sattvānāṃ pātanārthāya patitānāṃ viśuddhaye
koṣṭhikā vividhākārāstāsāṃ lakṣaṇamucyate
rājahastasamutsedhā tadardhāyāmavistarā
caturaśrā ca kuḍyena veṣṭitā mṛṇmayena sā
ekabhittau careddvāraṃ vitastyābhogasaṃyutam
dvāraṃ sārdhavitastyā ca saṃmitaṃ sudṛḍhaṃ śubham
dohalyadho vidhātavyaṃ dhamanāya yathocitam
prādeśapramitā bhittiruttarāṅgasya cordhvataḥ
dvāraṃ copari kartavyaṃ prādeśapramitaṃ khalu
tataśceṣṭikayā ruddhvā dvārasandhiṃ vilipya ca
śikhitraistāṃ samāpūrya dhamedbhastrādvayena ca
śikhitrādhamanadravyam ūrdhvadvāreṇa nikṣipet
sattvapātanagolāṃśca pañca pañca punaḥ punaḥ
bhaved ākarakoṣṭhīyaṃ kharāṇāṃ sattvapātane
dṛḍhabhūmau caredgartaṃ vitastyā saṃmitaṃ śubham
vartulaṃ cātha tanmadhye gartamanyaṃ prakalpayet
caturaṅgulavistāranimnatvena samanvitam
gartāddharaṇiparyantaṃ tiryagdalasamanvitam
kiṃcit samunnataṃ bāhyagartābhimukhanimnakam
mṛccakrīṃ pañcarandhrāḍhyāṃ garbhagartopari kṣipet
āpūrya kokilaiḥ koṣṭhīṃ pradhamedekabhastrayā
pātālakoṣṭhikā hyeṣā mṛdūnāṃ sattvapātane
dhmānasādhyapadārthānāṃ nandinā parikīrtitā
dvādaśāṅgulanimnā yā prādeśapramitā tathā
caturaṅgulataścordhvaṃ valayena samanvitā
bhūricchidravatīṃ cakrīṃ valayopari nikṣipet
śikhitrāṃstatra nikṣipya pradhamedvaṅkanālataḥ
mūṣāmṛdbhiḥ prakartavyam aratnipramitaṃ dṛḍham
adhomukhaṃ ca tadvaktre nālaṃ pañcāṅgulaṃ khalu
vaṅkanālamiti proktaṃ dṛḍhādhmānāya kīrtitam
gāragoṣṭhīyamādiṣṭā sṛṣṭalohavināśinī
koṣṭhī bandharasādīnāṃ vidhānāya vidhīyate
dvādaśāṅgulakotsedhā sā budhnā caturaṅgulā
tiryakpradhamanā yā sā mṛdudravyaviśodhanī
rasādidravyapākānāṃ pramāṇajñāpanaṃ puṭam
neṣṭo nyūnādhikaḥ pākaḥ supākaṃ hitamauṣadham
lohāderapunarbhāvo guṇādhikyaṃ tathogratā
anapsu majjanaṃ rekhāpūrṇatā puṭato bhavet
puṭādrāgo laghutvaṃ ca śīghraṃ vyāptiśca dīpanam
jāritādapi sūtendrāllohānāmadhiko guṇaḥ
yathāśmani viśedvahnirbahiḥsthaḥ puṭayogataḥ
cūrṇatvāddhi guṇāvāptistathā loheṣu niścitam
pācyamānauṣadhaṃ kṣiptvā śarāvadvayasampuṭe
ruddhvā garuṇḍapacanaṃ puṭaṃ taditi kathyate
nimnavistarataḥ kuṇḍe dvihaste caturaśrake
vanotpalasahasreṇa pūrite puṭanauṣadham
koṣṭhyāṃ ruddhaṃ prayatnena piṣṭikopari nikṣipet
vanotpalasahasrārdhaṃ kovikopari nikṣipet
vahniṃ prajvālayettatra mahāpuṭamidaṃ smṛtam
rājahastapramāṇena caturaśraṃ ca nimnakam
pūrṇaṃ copalaśāṭhībhiḥ kaṇṭhāvadhyatha vinyaset
vinyasetkumudīṃ tatra puṭanadravyapūritām
pūrvacchagaṇato'rdhāni garuṇḍāni vinikṣipet
etadgajapuṭaṃ proktaṃ mahāguṇavidhāyakam
itthaṃ cāratnike kuṇḍe puṭaṃ vārāhamucyate
puṭaṃ bhūmitale yattadvitastidvitayocchrayam
tāvacca talavistīrṇaṃ tatsyātkukkuṭakaṃ puṭam
yatpuṭaṃ dīyate bhūmāvaṣṭasaṃkhyairvanotpalaiḥ
tadbālasūtabhasmārthaṃ kapotapuṭamucyate
goṣṭhāntargokhurakṣuṇṇaṃ śuṣkaṃ cūrṇitagomayam
gorvaraṃ tatsamādiṣṭaṃ variṣṭhaṃ rasasādhane
gorvarairvā tuṣairvāpi puṭaṃ yatra pradīyate
tadgorvarapuṭaṃ proktaṃ rasabhasmaprasiddhaye
sthūlabhāṇḍe tuṣāpūrṇe madhye mūṣāsamanvite
vahninā vihite pāke tadbhāṇḍapuṭamucyate
adhastādupariṣṭācca kovikā chādyate khalu
vālukābhiḥ prataptābhiryantraṃ tadvālukāpuṭam
vahnimatyāṃ kṣitau samyaṅnikhanyāddvyaṅgulādadhaḥ
upariṣṭātpuṭaṃ yantraṃ puṭaṃ tadbhūdharāhvayam
ūrdhvaṃ ṣoḍaśikāmātraistuṣairvā gorvaraiḥ puṭam
yantraṃ tallāvakākhyaṃ syānmṛdudravyasusādhane
anuktapuṭamāne tu sādhyadravyabalābalāt
puṭaṃ vijñāya dātavyamūhāpohavicakṣaṇaiḥ
kācāyomṛdghaṭīnāṃ ca kūpikā caṣakāṇi ca
rūpikā kūpikā siddhā golaṃ caiva karaṇḍakam
caṣakaṃ ca kaṭhorī ca vāṭikā khorikā tathā
kañcolī grāhikā ceti nāmānyekārthakāni hi
rasoparasalohānāṃ tridhā saṃskāravahnayaḥ
garuṇḍakāṣṭhakolīśasādhanāste pṛthaktridhā
garuṇḍasādhanāsteṣu puṭaṃ kukkuṭasaṃjñakam
varāhapuṭasaṃjñaṃ hi gajasaṃjñaṃ puṭe bhavet
śreṣṭhā vanodbhavacchāṇā madhyamā goṣṭhasambhavāḥ
adhamā kṛtrimaṃ kāṣṭhaṃ khadirāsanasambhavam
athavā sāravṛkṣotthaṃ vitastidvayadīrghakam
sthūlaprakoṣṭhamātraṃ tu śreṣṭhaṃ sūtendrapācane
mṛdumadhyamacaṇḍāgnisaṃjñaṃ syāddārusādhanam
aṅgārāḥ khadirodbhūtās triphalāvṛkṣasambhavāḥ
karṣāḥ sāratarūdbhūtāḥ śreṣṭhā dhamanakarmaṇi
śrībhairavī
devadeva cidānanda saccidānandadāyaka
tvayaiva pratibuddhāsmi pūrvaṃ rasavidhānakam
idānīṃ tvatprasādena śrotumicchāmyahaṃ prabho
gandhādyuparasānāṃ ca lohānāṃ hemapūrviṇām
padmarāgādiratnānāṃ lakṣaṇaṃ jātimāhvayam
saṃskāraṃ ca guṇānbrūhi yathā jānāmyahaṃ prabho
śrībhairavaḥ
gandhatālaśilātāpyaghanahiṅgulagairikāḥ
capalāśmajabhūnāgaharidrāśmāgnijārakāḥ
kharparītutthakaṅkuṣṭhagirisindūraṭaṅkaṇāḥ
kampillaviṣakāsīsagaurīpāṣāṇabhūkhagāḥ
poddāraśṛṅgī sindūrastuvariśca rasāñjanam
nīlāñjanaṃ ca sauvīraṃ srotoñjanam aphenakam
puṣpāñjanaṃ śaṅkhaśuktiśambūkāśca varāṭakāḥ
sābuṇī ca navakṣāracīnakṣārākhumārakāḥ
sarjaguggululākṣāśca kṣārāśca lavaṇāni ca
gorocano'mlavetaśca kācacchagaṇavālukāḥ
ete uparasāḥ khyātā rasarājasya karmaṇi
svarṇarūpyārkakāntābhrasattvaṃ tīkṣṇaṃ ca muṇḍakam
bhujaṅgaṃ trapusaṃ caiva rītiḥ kāṃsyaṃ ca vartakam
dvādaśaitāni lohāni maṇḍūro lohakiṭṭakam
māṇikyamuktāphalavidrumāṇi tārkṣyaṃ ca puṣyaṃ bhiduraṃ ca nīlam
gomedhakaṃ cātha viḍūrakaṃ ca krameṇa ratnāni navagrahāṇām
sūryakāntaś candrakāntas tārakāntastu kāntakaḥ
vaikrāntaśca nṛpāvartaḥ sasyako vimalā tathā
perojaśca navaitāni hyuparatnāni nirdiśet
utpattilakṣaṇaṃ jātiṃ gandhakaṃ śodhayedataḥ
sājyaṃ bhāṇḍe payaḥ kṣiptvā mukhaṃ vastreṇa bandhayet
tatpṛṣṭhe cūrṇitaṃ gandhaṃ kṣiptvā śrāveṇa rodhayet
bhāṇḍaṃ nikṣipya bhūmyantarūrdhvaṃ deyaṃ puṭaṃ laghu
tataḥ kṣīre drutaṃ gandhaṃ śuddhaṃ yogeṣu yojayet
kaṅguṇīsarṣapairaṇḍatailaṃ vātha kusumbhajam
meṣīkṣīraṃ ghṛtaṃ vātha gokṣīraṃ cāranālakam
eteṣvekaṃ tu bhāṇḍāntaḥ kiṃcidūnaṃ prapūrayet
ruddhvā vastreṇa tadvaktraṃ gandhacūrṇaṃ tata upari
lohapātreṇa ruddhvātha pṛṣṭhe sthāpya ca kharparam
sāgnim utpalakaiḥ pūrṇameva drāvya samuddharet
taddhuttūradravaiḥ piṣṭvā śuṣkaṃ drāvyaṃ ca pūrvavat
punarevaṃ prakartavyaṃ suśuddho gandhako bhavet
yāmaikaṃ gandhakaṃ mardyaṃ bṛhatyā cājagandhayā
bhṛṅgīdhuttūrayorvātha tilaparṇyāśca taddravaiḥ
tamādāya ghṛtaistulyair lohapātre kṣaṇaṃ pacet
baddhvāgninā drutaṃ taṃ vai hyajākṣīre vinikṣipet
ityevaṃ saptadhā kuryācchuddhimāyāti gandhakaḥ
karañjairaṇḍatailaṃ ca chāgīdugdhaṃ ca bhāṇḍake
kṣiptvā tasya mukhaṃ baddhvā svacchavastreṇa buddhimān
gandhakaṃ dhūrtajair drāvairdinaṃ bhāvyaṃ viśoṣayet
taccūrṇaṃ pūrvabhāṇḍasya vastropari nidhāpayet
ācchādya śrāvakenaiva pṛṣṭhe deyaṃ puṭaṃ laghu
drutaṃ gandhaṃ samādāya bhāvyaṃ dhuttūrajairdravaiḥ
tadvaddrāvyaṃ punarbhāvyaṃ drāvayecca punastataḥ
ādāya matsyapittena saptadhā bhāvyamātape
tataḥ kośātakībījacūrṇena saha peṣayet
bhāvayedbhṛṅgajairdrāvaiḥ saptāhamātape khare
toyena kṣālitaṃ śoṣyaṃ tato mṛdvagninā kṣaṇam
ghṛtākte lohapātre tu drāvitaṃ ḍhālayettataḥ
bhṛṅgarājadravāntasthaḥ samyak śuddhaḥ sa jāyate
gandhakaṃ yāmamātraṃ vā madyabrāhmyajagandhayoḥ
bhṛṅgadhuttūrayorvāpi tilaparṇīrasena vā
tadādāya ghṛtopetaṃ lohapātre kṣaṇaṃ pacet
laghvagninā drutaṃ tacca meṣīkṣīre vinikṣipet
evaṃ kṛtaṃ saptavāraṃ śuddhaṃ bhavati gandhakam
devadālyamlaparṇī vā nāraṅgaṃ vātha dāḍimam
mātuluṅgaṃ yathālābhaṃ dravamekasya cāharet
gandhakasya tu pādāṃśaṃ ṭaṅkaṇaṃ dravasaṃyutam
ātape tridinaṃ śuṣkaṃ dravaṃ deyaṃ punaḥ punaḥ
dhuttūratulasīkṛṣṇalaśunaṃ devadālikā
śigrumūlaṃ kākamācī karpūraṃ śaṃkhinīdvayam
kṛṣṇāgaru ca kastūrī vandhyā karkoṭakī samam
mātuluṅgarasaiḥ piṣṭvā kṣipederaṇḍatailake
anena lohapātrasthaṃ bhāvayetpūrvagandhakam
trivāraṃ kṣaudratulyaṃ tajjāyate gandhavarjitam
idaṃ gandhakatailaṃ syātsarvayogeṣu yojayet
athavārkasnuhīkṣīrairvastraṃ lepyaṃ tu saptadhā
gandhakaṃ navanītena piṣṭvā vastraṃ lipettu tām
tailaṃ patedadho bhāṇḍe grāhyaṃ yogeṣu yojayet
gandhakastu kuberākṣītailena ciramarditaḥ
dṛḍhaṃ prakaṭamūṣāyāṃ dhmātaḥ sattvaṃ vimuñcati
yadvā bhāṇḍodare kṣiptvā gandhakaṃ pūrvaśodhitam
pidhāya tāmrapātreṇa tasmiñśītodakaṃ kṣipet
mandaṃ prajvālya tadadho vahnimuṣṇaṃ jalaṃ haret
evaṃ punaḥ punaḥ śītajalamūrdhvaṃ vinikṣipet
gandhakasyāgnitaḥ sattvaṃ svarṇābhaṃ sarvakāryakṛt
na cāsya sattvam ādadyāt sattvarūpo hi gandhakaḥ
iti gandhakatattvajñāḥ kecidanye pracakṣate
yadvā saṃcūrṇitaṃ gandhaṃ kaṭutailasamanvitam
vastre nikṣipya tadvastraṃ kārayedvartikāṃ dṛḍhām
tataḥ sūtreṇa saṃveṣṭya goghṛtena pariplutām
saṃdaṃśenoddhṛtaṃ kṛtvā vartiṃ cādhaḥ pradīpayet
pakvāmraphalasambhūtarasavarṇā bhaveddrutiḥ
gandhakaḥ kaṭukaḥ pāke vīryoṣṇo vimalaḥ saraḥ
visarpakuṣṭhakaṇḍūtikrimigulmakṣayāpahaḥ
akṣirogapraśamano vṛṣyo viṣagadārtijit
sarvasiddhiprado balyastridoṣaghno rasāyanaḥ
haritālaṃ ca godantī tālakaṃ naṭamaṇḍanam
girijālalitaṃ pītam atigandhaṃ biḍālakam
haritālaṃ dvidhā proktaṃ patrākhyaṃ piṇḍasaṃjñakam
svarṇavarṇaṃ guru snigdhaṃ tanupattraṃ ca bhāsuram
tatpattratālakaṃ proktaṃ bahupatraṃ rasāyanam
niṣpatraṃ piṇḍasadṛśaṃ svalpasattvaṃ tathā guru
strīpuṣpaharaṇaṃ tattu guṇālpaṃ piṇḍatālakam
vātaśleṣmapramehādikaram āyurnibarhaṇam
tāpasphoṭāṅgasaṃkocaṃ haritālamaśodhitam
tālakaṃ kaṇaśaḥ kṛtvā daśāṃśena tu ṭaṅkaṇam
jambīrotthadravaiḥ kṣālyaṃ kāñjikaiḥ kṣālayetpunaḥ
vastre caturguṇe baddhvā ḍolāyantre dinaṃ pacet
sacūrṇenāranālena dinaṃ kūṣmāṇḍajai rasaiḥ
svedyaṃ vā śālmalītoyaistālakaṃ śuddhimāpnuyāt
madhutulye ghanībhūte kaṣāye brahmamūlaje
trivāraṃ tālakaṃ bhāvyaṃ piṣṭvā mūtre'tha māhiṣe
utpalairdaśabhirdeyaṃ puṭaṃ kuryātpunaḥ punaḥ
evaṃ dvādaśadhā pācyaṃ śuddhaṃ yogeṣu yojayet
tālakaṃ poṭṭalaṃ baddhvā sacūrṇe kāñjike pacet
dolāyantreṇa yāmaikaṃ tataḥ kūṣmāṇḍaje rase
tilataile pacedyāmaṃ yāmaṃ ca triphalājale
evaṃ yantre caturyāmaṃ pācyaṃ śudhyati tālakam
lākṣā rājī tilāḥ śigru ṭaṅkaṇaṃ lavaṇaṃ guḍam
tālakārghyeṇa saṃmardya chidramūṣāṃ nirodhayet
puṭetpātālayantreṇa sattvaṃ patati niścayam
tālakaṃ mardayeddugdhaiḥ sarpākṣyā vā kaṣāyakaiḥ
pūrvavajjanayetsattvaṃ chidramūṣānirodhitam
lākṣā rājī guḍaṃ śigru ṭaṅkaṇaṃ lavaṇaṃ tilāḥ
ebhistulyaṃ sattvatālaṃ mardayed ravidugdhakaiḥ
dinaṃ vā vajriṇīdugdhaiḥ kūśmāṇḍasya dravaiśca vā
tena kalkena liptvāntaśchidramūṣāṃ nirodhayet
puṭādvā dhamanāt sattvaṃ grāhyaṃ pātālayantrake
tālakādaṣṭamāṃśena deyaṃ sūtaṃ ca ṭaṅkaṇam
kūśmāṇḍasya rasaiḥ snuhyāḥ kṣīrair mardyāddinatrayam
tadgolaṃ chidramūṣāyāṃ grāhyaṃ sattvaṃ ca pūrvavat
bhāgāḥ ṣoḍaśa tālasya viṣapāradaṭaṅkaṇāḥ
śvetābhravaṅgayoścūrṇaṃ pratibhāgaṃ vimiśrayet
samaṃ snuhyarkapayasā mardayeddivasadvayam
tadgolaṃ kācakupyantaḥ kṣiptvā tāṃ kācakūpikām
sarvato'ṅgulamānena limpedvastre mṛdā dṛḍham
śuṣkāṃ tāṃ vālukāyantre śanairmandāgninā pacet
śuṣke drave nirudhyātha samyaṅmṛllavaṇairmukham
caṇḍāgninā pacedyāvattāvaddvādaśayāmakam
svāṅgaśītaṃ samuddhṛtya bhittvā kūpīṃ samāharet
ūrdhvalagnaṃ tālasattvaṃ sphaṭikopalasannibham
bhāvitaṃ snukpayaḥ siktaṃ snuhīdrāvairdvisaptadhā
tilasarṣapaśigrūṇi lavaṇaṃ mitrapañcakam
ebhistulyaṃ śuddhatālaṃ dinamekaṃ vimardayet
bhūdhare chidramūṣāntardhmātaṃ sattvaṃ vimuñcati
tālakaṃ śodhitaṃ śreṣṭhaṃ kuṣṭhamṛtyujarāpaham
saubhāgyasaugandhyakaraṃ paramāyurvivardhanam
manaḥśilā syātkunaṭī nāgāsyā raktagandhakaḥ
nepālikā nāgajihvā kalyāṇī saptanāmakā
manaḥśilā tridhā proktā śyāmāṅgī kaṇavīrakā
khaṇḍākhyā caiva tadrūpaṃ vivicya parikalpyate
śyāmā raktā kharāṅgā ca bhārāḍhyā śyāmikā matā
tejasvinī ca nirbhārā tāmrābhā kaṇavīrakā
cūrṇībhūtātiraktāṅgī sabhārā khaṇḍapūrvikā
uttaroktā guṇaiḥ śreṣṭhā bhūrisattvā prakīrtitā
aśmarīṃ mūtrakṛcchraṃ ca mandāgniṃ malabaddhatām
karoti kuṣṭhaṃ tāpaṃ ca śuddhihīnā manaḥśilā
ajāmūtraistryahaṃ pacyāddolāyantre manaḥśilām
saptadhā dadhyajāpittairgharme tāpyaṃ viśuddhaye
jīvantībhṛṅgarāḍraktāgastyadrāvairmanaḥśilām
dolāyantre pacedyāmaṃ yāmaṃ chāgotthamūtrakaiḥ
kṣālayedāranālena sarvayogeṣu yojayet
agastyasya rase bhāvyā saptāhācchodhitā śilā
tālavacca śilāsattvaṃ pātanaṃ śodhanaṃ tathā
gomāṃsair mātuluṅgāmlair dinaṃ bhāvyā manaḥśilā
tāṃ raktapītapuṣpāṇāṃ rasaiḥ pītaiśca bhāvayet
dinānte mardayedyāmaṃ mitrapañcakasaṃyutam
gulikāṃ kācakūpyantaḥ kṣiptvā tāṃ kācakūpikām
sarvato'ṅgulamānena limpedvastramṛdā dṛḍham
śuṣkāṃ tāṃ vālukāyantre śanairmandāgninā pacet
śuṣke drave nirudhyātha samyaṅmṛllavaṇairmukham
caṇḍāgninā pacedyāvattāvaddvādaśayāmakam
svāṅgaśītaṃ samuddhṛtya bhittvā kūpīṃ samāharet
ūrdhvalagnaṃ śilāsattvaṃ bālārkasadṛśopamam
agastyaśigrujaistoyais tryahaṃ bhāvyā manaḥśilā
tālakauṣadhayogena sattvaṃ hemanibhaṃ bhavet
manaḥśilā kaṭūṣṇā ca satiktā kaphavātajit
kaṇḍūtikṣayakāsaghnī viṣabhūtāgnimāndyahṛt
mākṣikaṃ madhudhātu syānmākṣīkaṃ hemamākṣikam
tāpyaṃ ca tāpijaṃ tārkṣyaṃ tāpīdeśasamudbhavam
mākṣīkaṃ dvividhaṃ hemamākṣikaṃ tāramākṣikam
tatrādyaṃ mākṣikaṃ kānyakubjotthaṃ svarṇasannibham
tapatītīrasambhūtaṃ pañcavarṇaṃ suvarṇavat
pāṣāṇabahalaḥ proktastāpyākhyo'sau guṇātmakaḥ
suvarṇākārabhedācca pratyekaṃ tatpunastridhā
kādambaṃ kāravellākhyaṃ taṇḍulīyakasaṃjñakam
prāṇaviṣṭambhadaurbalyavahnisādākṣirogakṛt
mākṣikaṃ mārayatyeva śuddhihīnaṃ surārcite
mākṣikaṃ naramūtreṇa kvāthaiḥ kaulutthakodbhavaiḥ
vetasenāmlavargeṇa ṭaṅkaṇena kaṭutrikaiḥ
ḍolāyantre dinaṃ pācyaṃ sūraṇasyaiva madhyagam
dinaṃ rambhādravaiḥ pacyāduddhṛtaṃ peṣayed ghṛtaiḥ
eraṇḍatailasaṃyuktaiḥ puṭe pacyanviśodhayet
mākṣikasya trayo bhāgā bhāgaikaṃ ṭaṅkaṇasya ca
mātuluṅgadravairvātha jambīrotthadravaiḥ pacet
lohapātre pacettāvadyāvatpātraṃ sulohitam
tāmravarṇamayo vāpi tāvacchudhyati mākṣikam
agastipuṣpaniryāsaiḥ śigrumūlaṃ nigharṣayet
dravaiḥ pāṣāṇabhedyāśca peṣyam ebhiśca mākṣikam
tadvaṭīṃ cātha mūṣāyāṃ daśabhirutpalaiḥ puṭet
punaḥ punaśca piṣṭvātha puṭaiḥ ṣaḍbhirviśudhyati
kṣaudrakṣīrāranālāśca aṣṭabhāgāḥ pṛthak pṛthak
gavyaṃ takraṃ caturbhāgaṃ bhāgaḥ kaulutthajo rasaḥ
sarvaṃ sampūrayed bhāṇḍe bhāgaikaṃ mākṣikaṃ pacet
ḍolāyantreṇa mṛdvagnau yāmamātraṃ punaḥ pacet
uddhṛtya mātuluṅgāmlaiḥ piṣṭvā daśabhirutpalaiḥ
puṭe punaḥ punaḥ kuryādevaṃ dvādaśavāsaram
śuddhaṃ bhavati mākṣīkaṃ sarvayogeṣu yojayet
mākṣikaṃ kaṇaśaḥ kṛtvā jālinīmeghanādayoḥ
piṇḍe nikṣipya vipaceddolāyantre kulutthaje
kvāthe tacchuddhatāṃ yāti praśastaṃ lohamāraṇe
taile takre gavāṃ mūtre kaulutthe vāmlakāñjike
mākṣikaṃ śodhayetprājño giridoṣanivṛttaye
kulutthakodravakvāthanaramūtrāmlavetasaiḥ
ṭaṅkaṇenāmlavargeṇa kaṭukatritayena vā
ḍolāyantre dinaṃ pācyaṃ sūraṇakandamadhyagam
dinaṃ rambhādravaiḥ pācyaṃ dhmātamuddhṛtya peṣitam
eraṇḍatailasarpirbhyāṃ puṭaiḥ śudhyati mākṣikam
suvarṇavarṇavimalaṃ tāpyaṃ vā kaṇaśaḥ kṛtam
punarnavāyāḥ kalkasthaṃ kaulutthe svedayedrase
saindhavair bījapūrāktairyuktaṃ vā poṭṭalīkṛtam
ḍolāyantre dinaṃ svedyaṃ śuddhimāyāti niścitam
godugdhaiśca snuhīkṣīrair bhāvyameraṇḍatailakaiḥ
mākṣikaṃ dinamekaṃ tu marditaṃ vaṭakīkṛtam
abhravaddhamane satvaṃ sasyakasyāpyayaṃ vidhiḥ
dolāyantre sāranāle mākṣikaṃ svedayeddinam
cūrṇitaṃ madhusarpirbhyāṃ lohapātre paceddinam
ādāya bhāvayed gharme vajrīkṣīrairdināvadhi
gṛhadhūmair ghṛtaiḥ kṣaudraiḥ saṃyuktair mardayeddinam
andhamūṣāgataṃ dhmātaṃ sattvaṃ guñjānibhaṃ bhavet
kadalīkandatoyena mākṣikaṃ śatadhātape
bhāvitaṃ pācayedyāmaṃ sājyairvātāritailakaiḥ
pūrvavaddhamanāt sattvam indragopasamaṃ bhavet
snuhyarkapayasā stanyair mākṣikaṃ mardayeddinam
kaṅkuṣṭhaṃ ṭaṅkaṇaṃ caiva pratipādāṃśamiśritam
mūkamūṣāgataṃ dhmātaṃ satvaṃ maṇinibhaṃ bhavet
kadalīkandatulasījambīrāṇāṃ dravaiḥ kramāt
bhāvayenmākṣikaṃ ślakṣṇaṃ pratidrāveṇa saptadhā
ruddhvā dhmāte patet sattvaṃ śukatuṇḍanibhaṃ śubham
mūtravargāmlavargābhyāṃ dvisaptāhaṃ vibhāvayet
mākṣīkaṃ tīvragharmeṇa dinamamlaiśca mardayet
mitrapañcakasaṃyuktaṃ vaṭīkṛtya dhamed dṛḍham
vyomavadvaṅkanālena sattvaṃ śulbanibhaṃ bhavet
snuhīkṣīrair gavāṃ kṣīrair bhāvyam eraṇḍatailakaiḥ
mākṣikaṃ pañcamitrāktaṃ saptāhānte vaṭīkṛtam
pūrvavadvidhamettena sattvaṃ lākṣānibhaṃ bhavet
stanyaiḥ kaṅkuṣṭhakaiścaiva kadalītoyasaṃyutaiḥ
mitrapañcakasaṃyuktairmākṣikaṃ dinasaptakam
bhāvitaṃ mardayedyāmaṃ dinaṃ vātāritailakaiḥ
mṛdvagninā pacettāvadyāvaddravati golakam
sattvaṃ kiṃśukapuṣpābhaṃ vyomavaddhamanādbhavet
vimalānāṃ ca sarveṣāṃ sasyakasyāpyayaṃ vidhiḥ
saṃcūrṇya mākṣikaṃ śuddhaṃ mardyamamlena kenacit
kṣālayedāranālena hyadhaḥsthaṃ svarṇacūrṇavat
jārayettatsamāhṛtya dhamet sattvaṃ vimuñcati
yojayedvāpane cedaṃ bījānāṃ yatra yatra vai
kadalīpatrajairnīrairmākṣikaṃ bhāvayeddrutam
gandharvatailamadhvājyaiḥ pakvamekadinaṃ tataḥ
tattāpyaṃ vajramūṣāyāṃ pakvāyāṃ nikṣipettataḥ
lohasaṃdhānakaraṇaṃ tatsamaṃ tatra nikṣipet
dṛḍhaṃ pramūkamūṣāyāṃ koṣṭhikāyāṃ niveśayet
aṅgāraiḥ khadirodbhūtair dhamedbhastrādvayena vai
vaṅkanālayujā sattvaṃ tāpyasya patati dhruvam
māṇivandhyaṃ vaiṣṇavaṃ ca gṛhṇīyātsamabhāgataḥ
phalapūrarasaiḥ piṣṭvā sampuṭe sudṛḍhaṃ kṣipet
samyagliptvā vanodbhūtaiśchāṇakaiḥ puṭayettataḥ
kukuptotthaṃ tadākṛṣyaṃ svāṃgaśītaṃ pramardayet
phalapūrarasaiḥ pakvairmardayitvātha pūrvavat
puṭanaṃ chagaṇenaiva tāvatkuryādvicakṣaṇaḥ
yāvattatpuṭitaṃ kalkaṃ phalapūrāmlamarditam
śāṇottejitanistriṃśaliptaṃ tattāmratām iyāt
itthaṃ śuddhaṃ ca garuḍaṃ ṭaṅkaṇaṃ nīrajaṃ rasam
ghṛtena madhunā yuktaṃ saguḍaṃ guñjayā samam
prāgvanmūṣāgataṃ kṛtvā dhamettat khadirāgninā
mṛdusattvaṃ nāgasamam indragopakasannibham
patatyeva na saṃdehaḥ sarvajñavacanaṃ tathā
śukladīptiraśabdaśca yadā vaiśvānaro bhavet
tadā tu sattvaṃ patitaṃ jānīyānnānyathā kvacit
kaṣāyatiktamadhuraṃ kaṭukaṃ mākṣikadvayam
uṣṇaṃ rasāyanaṃ kuṣṭhaśoṣahidhmāvamipraṇut
mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ
durmelalohadvayamelakaśca guṇottaraḥ pūrvarasāyanāgryaḥ
utpattyādi ghanasyādau kathitaṃ tadrasāyane
adhunā sampravakṣyāmi tatkriyās tadguṇānapi
dhānyābhrakaṃ meghanādadravaiḥ saṃmardayed dinam
śatāṃśaṃ ṭaṅkaṇaṃ dattvā tato gajapuṭe pacet
mustāsūraṇavarṣābhūrasair vyastaiḥ puṭaṃ tridhā
kāsamardarasaiḥ pañca varāgomūtrakairapi
nyagrodhasya jaṭākvāthair mardyaṃ daśapuṭaṃ punaḥ
ṣaṭ ca jambīranīreṇa gokṣīreṇa puṭatrayam
peṣaṇaṃ gharmapākaṃ ca sthālīpākaṃ puṭaṃ kramāt
kuryāccatvāri karmāṇi ṭaṅkaṇaṃ ca puṭe puṭe
niścandraṃ jāyate hyabhraṃ sarvayogeṣu yojayet
ayaṃ sāmānyasaṃskāro viśeṣastu nigadyate
niścandrakaṃ mṛtavyoma sāmānyasaṃskṛtam
tattadrogaharadravyakvāthaiḥ piṣṭvā puṭe pacet
yantraistriḥ saptadhā kuryāttattadrogaharaṃ bhavet
ayaṃ viśeṣasaṃskārastattadrogaharo bhavet
pūrvāhne peṣaṇaṃ kāryaṃ madhyāhne gharmapācanam
sāyāhne sthālikāpākaṃ kuryād rātrau puṭaṃ kramāt
saṃskāraḥ pañcadhā prokto ghanasya parameśvari
dhānyābhrakaraṇaṃ sattvapātanaṃ nirmalakriyā
sumṛtīkaraṇaṃ caiva tvamṛtīkaraṇaṃ tathā
māraṇe ghanasattvasya ghanapatrasya māraṇe
kramācchreṣṭhatamau proktau śastau daradaṭaṅkaṇau
mustākvāthena dhānyābhraṃ pañcaviṃśatpuṭe pacet
gomūtraiśca tathā kvāthaistriphalāyāḥ sureśvari
kāsamardadravairekaṃ gokṣīreṇa puṭaṃ tridhā
niścandraṃ jāyate hyabhraṃ sarvayogeṣu yojayet
viśeṣasaṃskārayutaṃ tattadrogaharaṃ bhavet
dhānyābhrakasya bhāgaikaṃ bhāgau dvau ṭaṅkaṇasya ca
piṣṭvā tadandhamūṣāyāṃ ruddhvā tīvrāgninā dhamet
svabhāvaśītalaṃ cūrṇaṃ sarvayogeṣu yojayet
viśeṣasaṃskārayutaṃ tattadrogaharaṃ bhavet
dhānyābhraṃ mardayedamlairgharme saṃsthāpayettataḥ
puṭaṃ kuryāttato'mlena secanaṃ mardanaṃ punaḥ
viṃśadvāraṃ tato dugdhe puṭanistabdham abhrakam
kṣipettaṃ mardayeddugdhair dugdhe kṣiptvātape nyaset
puṭaṃ triḥ saptavārāṇi kuryādevaṃ punaḥ punaḥ
taṇḍulaṃ vajravallī ca tālamūlī punarnavā
śārṅgerī maricaṃ caiva balā ca payasā saha
pūrvābhraṃ peṣayedetaiḥ pratyekaiśca tryahaṃ tryaham
kṣiptvātape puṭe pacyātpratyekena punaḥ punaḥ
evaṃ niścandrakaṃ vyoma kajjalābhaṃ mṛtaṃ bhavet
dhānyābhrakasya śuṣkasya daśāṃśaṃ maricaṃ kṣipet
peṣayedamlavargeṇa amlairbhāvyaṃ dinatrayam
tacchuṣkaṃ sampuṭe dhāmyaṃ khadirāṅgārakairdṛḍham
ūrdhvapātre nivāryātha siñcedamlena kena tam
dhānyaṃ tatraiva ṣaḍvāramamlaiḥ siñcyātpunaḥ punaḥ
agastyaśigruvarṣābhūmūlapatrabhavai rasaiḥ
piṣṭvābhraṃ secayettena ṣaḍdhā dhāmyaṃ ca secayet
sitāmadhvājyagokṣīrais taddhautaṃ peṣyamabhrakam
ruddhvā ṣaḍbhiḥ puṭaiḥ pācyaṃ piṣṭvā caiva punaḥ punaḥ
matsyākṣyāścaikavīrāyā dravaiḥ piṣṭvā tridhā pacet
evaṃ gajapuṭaiḥ pācyaṃ niścandramayate 'bhrakam
pattrābhrakasya sindūraṃ sarvayogeṣu yojayet
dhānyābhraṃ mardayedyāmaṃ matsyākṣīsvarasaistataḥ
pacedgajapuṭairevaṃ saptadhā tulasīrasaiḥ
kokilākṣarasaiḥ sapta kumārīsvarasaistathā
śvetadūrvārasaistadvadvyāghrīkandarasaistathā
punarnavārasaiḥ sapta tadvat pañcāmṛtais tataḥ
niścandraṃ jāyate hyabhraṃ sarvayogeṣu yojayet
dhānyābhraṃ ṭaṅkaṇaṃ tulyaṃ gomūtraistulasīdravaiḥ
vākucyā sūraṇairnālyā dinaṃ piṣṭvā puṭe pacet
dravaiḥ punaḥ punaḥ piṣṭvā dinānteṣu puṭe pacet
ruddhvā ruddhvā puṭaistvevaṃ niścandraṃ cābhrakaṃ bhavet
piṣṭvā sāmlāranālena peṭālīmūlajatvacam
taddravairmardayedabhraṃ dinaṃ gajapuṭe pacet
evaṃ saptapuṭaṃ kāryaṃ dadhnā ca puṭasaptakam
yavaciñcādravaistadvanniścandraṃ jāyate'bhrakam
dhānyābhrakaṃ ravikṣīrai ravimūladravaiśca vā
mardyaṃ mardyaṃ puṭe pacyātsaptadhā mriyate dhruvam
dhānyābhrakaṃ tuṣāmlāntarātape sthāpayeddinam
yāmaṃ mardyaṃ tu tadgolaṃ ruddhvā gajapuṭe pacet
evaṃ kārpāsatoyāntaḥ sthāpyaṃ pācyaṃ puṭe pacet
evaṃ gokṣīramadhyasthaṃ sthāpyaṃ peṣyaṃ puṭe pacet
paścādamlaiśca gokṣīraiḥ kārpāsaiśca punaḥ punaḥ
gharmapākaṃ mardanaṃ ca sthālīpākaṃ puṭaṃ kramāt
ekaviṃśatpuṭe prāpte niścandraṃ jāyate'bhrakam
sarveṣāṃ ghātitābhrāṇām amṛtīkaraṇe vidhiḥ
abhrakaṃ gaganaṃ bhṛṅgaṃ bahuputram umābhavam
patrābhrakasya sindūramamṛtaṃ paramaṃ hitam
tridoṣaghnaṃ balakaraṃ vṛṣyamārogyadaṃ śuci
sarvarogaharaṃ saumyaṃ viṣaghnaṃ ca rasāyanam
hiṅgulo daradaṃ cūrṇapāradaśca rasodbhavaḥ
rasagarbhaḥ suraṅgaśca lohaghnaḥ siddhipāradaḥ
hiṅgulastrividho jñeyaścarmāraḥ śukatuṇḍakaḥ
haṃsapādaśca tatrādyaṃ tārakarmaṇi yojayet
adhamaṃ taṃ vijānīyācchukatuṇḍaṃ ca madhyamam
hematārakriyāmārge yojayetparameśvari
haṃsapādo mahāśreṣṭhaḥ sarvakarmakaro hi saḥ
tasya sattvaṃ sūta eva daradasya tribhedataḥ
hemakiṭṭasya sadṛśastadrūpas tīkṣṇamārakaḥ
carmārastīkṣṇarūpaḥ syātsuprītaḥ śukatuṇḍakaḥ
japākusumasaṅkāśo haṃsapādo mahottamaḥ
rasāyane sarvasūtaharaṇe sarvarañjane
lohānāṃ māraṇe śreṣṭho varṇotkarṣaṇakarmaṇi
rasakasya tathā rāgabandhe dhaureyakaḥ smṛtaḥ
maladoṣādikaṃ nāsti sarvakāryeṣu pūjyate
meṣīkṣīreṇa daradamamlavargaiśca bhāvitam
saptavāraṃ prayatnena śuddhimāyāti niścitam
daradaṃ pātanāyantre pātitaṃ ca jalāśaye
sattvaṃ sūtakasaṅkāśaṃ vimuñcati na saṃśayaḥ
ye guṇāḥ pārade proktāste guṇāḥ santi hiṅgule
navajvaraharaḥ proktaḥ sampātajvaranāśanaḥ
gairikaṃ giridhātuḥ syādraktadhāturgavedhukam
gairikaṃ dvividhaṃ proktaṃ tatrādyaṃ svarṇagairikam
pāṣāṇagairikaṃ cānyatpūrvaṃ śreṣṭhatamaṃ guṇaiḥ
śoṇitaṃ masṛṇaṃ snigdhaṃ svādu vṛṣyaṃ himaṃ laghu
cakṣuṣyaṃ raktapittaghnaṃ viṣahidhmāvamipraṇut
tāpajvaraharaṃ śreṣṭhaṃ hemaghnaṃ raktagairikam
pāṣāṇagairikaṃ proktaṃ kaṭhinaṃ tāmravarṇakam
dehavedhī lohavedhī capalā rasabandhinī
capalā bahubhedā ca sarvalohasvarūpataḥ
hemastāro ravimayaḥ sīsātmā vaṅgarūpadhṛk
tīkṣṇarūpaḥ kāṃsyarūpo rakto viṣamayastathā
sattvalohasvarūpāste viṣo haritalohabhāk
viṣākhyaṃ capalaṃ prāpya nirjīve tasya dāpayet
puṭenāraṇyajaiś chāṇaiḥ sadhūmaṃ sarvathā tyajet
naśyeta tasya dhūmaṃ vai sparśanaṃ dūratastyajet
aśanāttasya saṃsparśānmriyate sadya eva hi
dhūmāvalokanācchīrṣapīḍā saṃjāyate jvaraḥ
evaṃ dattapuṭe śānte gṛhṇīyāccapalaṃ tataḥ
tasya saṃsparśamātreṇa hīrako mriyate kṣaṇāt
sarveṣāṃ capalānāṃ vai svabhāvaḥ samudāhṛtaḥ
vaṅgastambhe nāgarāje krame vātīva śasyate
sarvalohāni kurvanti suvarṇaṃ tārameva ca
yuktyātha śodhitaḥ sūte vinā bījaṃ ca vā tathā
śataṃ vāpi sahasraṃ vā lakṣaṃ koṭiṃ ca vedhayet
vajreṇa rasarājena bījena ca samāśritā
dhūmato vedhayellohān rasajīrṇaḥ svayaṃ galet
niṣpatya tena dehasya capalena mahātmanā
aśmajaṃ girijaṃ śailamaśmalākṣā śilājatu
śilādhāturdvidhā prokto gomūtrādyo rasāyanam
karpūrapūrvakaścānyastatrādyo dvividhaḥ smṛtaḥ
sasattvaścaiva niḥsattvastayoḥ pūrvo guṇādhikaḥ
grīṣme tīvrārkataptebhyaḥ pādebhyo himabhūbhṛtaḥ
svarṇarūpyārkagarbhebhyaḥ śilādhātur viniḥsaret
svarṇagarbhagirer jātaṃ japāpuṣpanibhaṃ guru
sasattvaṃ svādu paramaṃ paramaṃ tadrasāyanam
rūpyagarbhagirerjātaṃ madhuraṃ pāṇḍuraṃ guru
śilājaṃ pāṇḍurogaghnaṃ viśeṣātpittarogajit
tāmragarbhagirerjātaṃ nīlavarṇaṃ ghanaṃ guru
śilājaṃ kaphavātaghnaṃ tīkṣṇoṣṇaṃ dīpanaṃ param
vahnau kṣiptaṃ bhavedyattalliṅgākāraṃ hyadhūmakam
salile'pyavalīnaṃ ca tatsiddhaṃ hi śilājatu
gomūtragandhi kṛṣṇaṃ guggulukābhaṃ saśarkaraṃ mṛtsnam
snigdhamanamlakaṣāyaṃ mṛdu guru ca śilājatu śreṣṭham
sarvaṃ ca tiktakaṭukaṃ svādu nātyuṣṇaśītalam
vṛṣyaṃ tridoṣajidbhedi cakṣuṣyaṃ ca rasāyanam
kṣayaśophodarārśoghnaṃ mehamūtragrahāpaham
nūnaṃ sajvarapāṇḍuśophaśamanaṃ mehāgnimāndyāpahaṃ medaśchedakaraṃ ca yakṣmaśamanaṃ mūlāmayonmūlanam
plīhavināśanaṃ jaṭharahṛcchūlaghnam āmāpahaṃ sarvatvaggadanāśanaṃ kimaparaṃ dehe ca lohe hitam
rasoparasasūtendraratnaloheṣu ye guṇāḥ
vasanti te śilādhātau jarāmṛtyujigīṣayā
bhūnāgaḥ kṣitināgaśca bhūlatā raktajantukaḥ
kṣitijaḥ kṣitijantuśca viṣaghno raktatuṇḍakaḥ
yāsāṃ chede na raktaṃ prabhavati satataṃ prāyaśo raktabhūmau
saṃgrāhyā bhūlatāstā viṣaharadhanadaṃ pātayettāsu sattvam
tadyuktyā pāradendraścarati yadi samaṃ sāraṇāyantrayogaiḥ
baddho'yaṃ koṭivedhī samaravirajate yojayedbhāskare vā
sattvaṃ bhūnāgajaṃ kṣvelayakṣarākṣasamṛtyujit
sarvavaśyakaraṃ sarvarogaghnaṃ ca rasāyanam
rasendre jāraṇākarmajāritaṃ koṭivedhakṛt
suvarṇādīni lohāni raktāni grasati kṣaṇāt
raktabhūjātabhūnāgamṛttikāṃ kṣālayejjalaiḥ
yāvat sattvāvaśeṣaṃ syād dhautasattvaṃ tadeva hi
mitrapañcakayuktaṃ tanmūṣāyāṃ dhamayed dṛḍham
nirbhidya mūṣāṃ tatsattvaṃ gṛhītvā kiṭṭakaṃ punaḥ
evaṃ trivāraṃ dhamanātsattvaśeṣaṃ samāharet
bhūnāgamṛttikāṃ bhāṇḍe bhūnāgaiḥ saha nikṣipet
ṣaṇmāsāntaṃ samāntaṃ vā jalaiḥ siñcenmuhurmuhuḥ
asya sattvaṃ vidhānena gṛhṇīyād abhrasattvavat
raktabhūmijabhūnāgān pañjarasthena barhiṇā
bhakṣayettu śaratkāle nityaṃ tanmalamāharet
lākṣāsarjarasaḥ sarjī guggulurmitrapañcakam
ūrṇā kṣārāśca paṭavo nīlasarpendragopakau
matsyaśca nīlasaraṭaḥ kūrmapṛṣṭhaṃ śaśāsthi ca
mākṣīkaṃ śikhiśaṃkhatutthaṃ ca sarvāṃśaṃ barhiṇo malam
sarvaṃ nikṣipya mūṣāyāṃ dhamet tīvrāgninā dṛḍham
nirbhidya mūṣāṃ tatsattvaṃ gṛhītvā kiṭṭakaṃ punaḥ
evaṃ trivāradhamanāt sattvaśeṣaṃ samāharet
haridrāśmā niśāgrāvaḥ pītāṅgaḥ pītakarṣaṇaḥ
tatsattvakaṃ sitaṃ svarṇaṃ śreṣṭhaṃ rasarasāyane
agnijāro'gniniryāso'pyagnigarbho 'gnijaḥ smṛtaḥ
vaḍabāgnimalo jñeyo jarāyuścārṇavodbhavaḥ
agnijvālo'gnijāraśca proktaḥ sindhuplavo daśa
sāmudrasyāgninakrasya jarāyurbahirujjhitaḥ
saṃśuṣko bhānutāpena so'gnijāra iti smṛtaḥ
jārābhaṃ dahati sparśātpicchilaṃ sāgarotplavam
jarāyustaccaturvarṇaṃ śreṣṭhaṃ teṣu salohitam
syādagnijāraḥ kaṭukoṣṇavīryaḥ tundāmayaghnaḥ kaphavātahārī
pittapradaḥ śoṇitasannipātaśūlādivātāmayanāśakaśca
agnijāras tridoṣaghno dhanurvātādivātanut
mardano rasavīryasya dīpano jāraṇastathā
kharparī rasakaṃ tutthakharparyamṛtasambhavā
rasako dvividhaḥ prokto darduraḥ kāravellakaḥ
sadaṃśo darduraḥ prokto nirdaṃśaḥ kāravellakaḥ
sattvapāte śubhaḥ pūrvo dvitīyaścauṣadhādiṣu
ghanasattvanibhaṃ bāhye śubhaṃ hāridravattataḥ
acchaṃ kharparavat tuttham uttamaṃ satodaram
rasakaḥ sarvadoṣaghnaḥ kaphapittavināśanaḥ
cakṣūrogakṣayaghnaśca lohapāradarañjanaḥ
nāgārjunena nirdiṣṭau rasasya rasakāvubhau
śreṣṭhau siddharasau khyātau dehalohakarau parau
rasaśca rasakaś cobhau yenāgnisahanau kṛtau
dehalohamayīṃ siddhiṃ dāsyatastu na saṃśayaḥ
jayantītriphalācūrṇaṃ haridrāguḍaṭaṅkaṇam
pādāṃśaṃ rasakasyedaṃ piṣṭvā mūṣāḥ pralepayet
nalikāsampuṭaṃ baddhvā śoṣayed ātape khare
grāhyaṃ pātālayantreṇa sattvaṃ dhmāte puṭe'tha vā
rajasvalārajomūtrai rasakaṃ bhāvayeddinam
taireva dinamekaṃ tu mardayecchuddhimāpnuyāt
mayūratutthaṃ tutthaṃ ca nīlāśmā tāmrabhasma ca
mayūragrīvakaṃ kṣveḍanāśanaṃ sasyakaṃ priye
mayūragrīvasaṅkāśaṃ ghṛṣṭe gokṣīrasannibham
apsu ca plavate kṣiptametanmāyūratutthakam
athavā śukapicchābhamantaḥ kāñcanabindubhiḥ
aṅkitaṃ gharṣayettuttham āyase cāmlasaṃyute
bhaved ayastāmranibham etanmāyūratutthakam
viṣṭhayā mardayettutthaṃ mārjārakakapotayoḥ
daśāṃśaṃ ṭaṅkaṇaṃ dattvā pācyaṃ mṛdupuṭe tataḥ
puṭaṃ dadhnā puṭaṃ kṣaudrairdeyaṃ tutthaviśuddhaye
tutthaṃ ca ṭaṅkaṇaṃ caiva tulyaṃ ślakṣṇaṃ vimardayet
mūṣāyāṃ taṃ vinikṣipya ruddhvā tīvrāgninā dhamet
indragopanibhaṃ sattvaṃ patatyeva na saṃśayaḥ
tutthaṃ kaṭukaṣāyoṣṇaṃ śvitranetrāmayāpaham
viṣadoṣeṣu sarveṣu praśastaṃ kāntikārakam
kaṅkuṣṭhaṃ kākakuṣṭhaṃ ca recakaṃ rāgadāyakam
kaṃkuṣṭhaṃ ca dvidhā proktaṃ hematārātmakaṃ tathā
vraṇajantujvaraghnaṃ ca śūlodāvartagulmahṛt
mahāgiriṣu cāllova pāṣāṇāntasthito rasaḥ
śuṣkaḥ śoṇaḥ sa nirdiṣṭo girisindūrasaṃjñayā
tridoṣaśamanaṃ bhedi rasabandhanakārakam
dehalohakaraṃ netryaṃ girisindūramīritam
ṭaṅkaṇaṃ ṭaṅkaṇakṣāro rasakṣāro rasādhikaḥ
lohadrāvī rasaghnaśca subhago raṅgadaśca saḥ
mālatītīrasambhūtaḥ kṣāraśreṣṭho navāhvayaḥ
aśmarīmatisāraṃ ca nihanyātsthāvaraṃ viṣam
rasasiddhikaraḥ prokto nāgārjunapuraḥsaraiḥ
iṣṭacūrṇasya saṅkāśaścandrikāḍhyo'tirekaḥ
saurāṣṭradeśakhanijaḥ sa hi kampillako mataḥ
pittavraṇādhmānavibandhanaghnaḥ śleṣmodarārtikrimigulmahārī
mūlāmaśūlajvaraśophahārī kaṃpillako ricya malāpahārī
utpatyādi viṣasyādau kathitaṃ hi rasāyanam
amṛtaṃ syādvatsanābho viṣam ugraṃ mahauṣadham
garalaṃ maraṇaṃ nāgaḥ stokakaṃ prāṇahārakam
sarvakuṣṭhaharaṃ proktaṃ sarvavyādhivināśanam
sannipātādirogāṇāṃ vinivṛttikaraṃ priye
kāsīsaṃ dhātukāsīsaṃ kesaraṃ haṃsalomaśam
śodhanaṃ pāṃśukāsīsaṃ śubhraṃ sattvāhvayaṃ matam
kāsīsaṃ trividhaṃ śubhraṃ kṛṣṇaṃ pītamiti smṛtam
kāsīsaṃ puṣpakāsīsaṃ hīrakāsīsamityatha
pītaṃ kṛṣṇaṃ sitaṃ raktaṃ caturdheti pare jaguḥ
kāsīsamuṣṇaṃ sakṣārakaṣāyāmlaṃ satiktakam
vātaśleṣmapraśamanaṃ cakṣuṣyaṃ rañjakaṃ param
mūtrakṛcchrāśmarīkuṣṭhakaṇḍūvraṇaviṣāpaham
gaurīpāṣāṇakaḥ pīto vyaktadehaśca cūrṇakaḥ
rasabandhakaraḥ snigdho doṣaghno rasavīryakṛt
bhūmistuvarikā phullatuvarī rañjikā kṣitiḥ
citrabhūś cīnakāraśca mañjiṣṭhārāgadāyinī
khagastu phaṭakī dugdhapāṣāṇo netrarogahā
karpūrākhyaśilādhātur mañjiṣṭhārāgarañjakaḥ
sadalaṃ pītavarṇaṃ ca bhavedgurjaramaṇḍale
arjunasya gireḥ pārśve jātaṃ podāraśṛṅgikam
sīsasattvaṃ marucchleṣmaśamanaṃ puṅgadāpaham
rasabandhanam utkṛṣṭaṃ keśarañjanamuttamam
sindūranāgagarbhe saimantikavīrapāṃsu nāgabhavam
raktaṃ ca nāgareṇuḥ gaṇapatibhūṣā suraṅga ityākhyā
saubhāgyaṃ caiva śṛṅgāraṃ maṅgalyam aruṇaṃ rajaḥ
sindūraṃ kaṭukaṃ tiktamuṣṇaṃ vraṇaviropaṇam
kilāsaviṣakaṇḍūtivisarpaśamanaṃ param
hiṅgule ye guṇāḥ santi te guṇāstimurau priye
rasāñjanaṃ rasodbhūtaṃ rasagarbhaṃ rasāgrajam
rītyāṃ tu dhāmyamānāyāṃ tatkiṭṭaṃ tu rasāñjanam
tadabhāve tu kartavyaṃ dārvīkvāthasamudbhavam
kṛtakaṃ bālabhaiṣajyaṃ dārvīkvāthodbhavaṃ tathā
dārvīkvāthabhavaṃ kaṇṭhavikāsi kṣiptam akṣṇi yat
tad rasāñjanamuddiṣṭaṃ kaṣāyaṃ kaṭu tiktakam
kiṃcid uṣṇaṃ kaphaharaṃ chedanaṃ lekhanaṃ laghu
raktapittapraśamanaṃ netrarogavināśanam
rasāñjanaṃ tārkṣyaśailaṃ jñeyaṃ varyañjanaṃ tathā
rasanābhaṃ cāgnisāraṃ dvādaśāhvayakīrtitam
nīlaṃ nīlāñjanaṃ caiva cakṣuṣyaṃ vārisambhavam
kapotakaṃ ca kāpotaṃ samproktaṃ śakrabhūmijam
śītaṃ nīlāñjanaṃ proktaṃ kaṭutiktakaṣāyakam
cakṣuṣyaṃ kaphavātaghnaṃ viṣaghnaṃ ca rasāyanam
sauvīramañjanaṃ snigdhamavaghṛṣṭaṃ śilātale
añjanābhaṃ śilārūpametacchreṣṭham akṛtrimam
sauvīramañjanaṃ caiva raktapittaharaṃ hitam
viṣahidhmākṣirogaghnaṃ vraṇaśodhanaropaṇam
srotodbhavaṃ srotanadībhavaṃ ca srotoñjanaṃ vāribhavaṃ tathānyam
sauvīrasāraṃ ca kapotasāraṃ valmīkaśīrṣaṃ munisaṃmitāhvam
valmīkaśikharākāraṃ bhaṅge nīlotpaladyutiḥ
gharṣaṇe gairikacchāyaṃ srotoñjanamidaṃ bhavet
sroto'ñjanaṃ śītakaṭukaṣāyaṃ krimināśanam
rasāyanaṃ rase yojyaṃ stanyavṛddhikaraṃ param
sroto'ñjanaṃ himaṃ snigdhaṃ tṛṣṇāhṛtsvādu lekhanam
netryaṃ hidhmāvamicchardikaphapittāsrakopanut
śrāntasya mathanākṣobhād vāsuker vadanotthitāḥ
dvīpāntare patanti sma saviṣāḥ svedabindavaḥ
yatra yatra patanti sma prarūḍhā gulmarūpataḥ
teṣu jātaṃ tu niryāsamaphenaṃ bruvate janāḥ
caturvidhamaphenaṃ syājjāraṇaṃ māraṇaṃ tathā
dhāraṇaṃ sāraṇaṃ caiva kramādvakṣyāmi lakṣaṇam
śvetaṃ tu jāraṇaṃ proktaṃ kṛṣṇavarṇaṃ tu māraṇam
dhāraṇaṃ pītavarṇaṃ ca karburaṃ sāraṇaṃ tathā
jāraṇaṃ jarayedannaṃ māraṇaṃ mṛtyudāyakam
dhāraṇaṃ ca vayaḥstambhaṃ sāraṇaṃ malasārakam
aphenaṃ sannipātaghnaṃ vṛṣyaṃ balyaṃ ca mohadam
grahaṇīmatisāraṃ ca nāśayetṣaṇḍatāmapi
puṣpāñjanaṃ puṣpaketuḥ kaustubhaḥ kusumāñjanam
rītikaṃ rītikusumaṃ rītipuṣpaṃ ca puṣpakam
puṣpāñjanaṃ hitaṃ proktaṃ pittahikkāpradāhanut
nāśayed viṣakāsārtisarvanetrāmayāpaham
śaṅkho'rṇavabhavaḥ kambur jalajaḥ pāvanadhvaniḥ
kuṭilo'ntarmahānādaḥ śvetapītaḥ sunādakaḥ
sasvano dīrghanādaśca bahunādo harapriyaḥ
kṣullakaḥ kṣudraśaṅkhaḥ syācchaṃbūko nakhaśaṅkhakaḥ
śaṅkhaḥ kaṭurasaḥ śītaḥ puṣṭivīryabalapradaḥ
gulmaśūlakaphaśvāsanāśano viṣadoṣahā
kṣullakaḥ kaṭukaḥ snigdhaḥ śūlahārī ca dīpanaḥ
śuktir muktāprasūścaiva mahāśuktiśca śuktikā
muktāsphoṭastautikastu mauktikaprasavā ca sā
jñeyā mauktikasūścaiva muktāmātā tathā smṛtā
muktāśuktiḥ kaṭuḥ snigdhā śvāsahṛdrogahāriṇī
śūlapraśamanī rucyā madhurā dīpanī parā
jalaśuktiḥ kṣudraśuktiḥ krimisusphuṭikā ca sā
jalaśuktiḥ kaṭuḥ snigdhā dīpanī gulmaśūlanut
tathā viṣaharā rucyā pācanī baladāyinī
kapardako varāṭaśca kapardaśca varāṭikā
carācaraścaro varyo bālakrīḍanakaśca sa
pītābhā granthilā pṛṣṭhe dīrghavṛttā varāṭikā
rasavaidyairvinirdiṣṭā sā carācarasaṃjñakā
sārdhaniṣkabharā śreṣṭhā niṣkabhārā ca madhyamā
pādonaniṣkabhārā ca kaniṣṭhā parikīrtitā
pariṇāmādiśūlaghnī grahaṇīkṣayanāśanī
kaṭūṣṇā dīpanī vṛṣyā netryā vātakaphāpahā
rasendrajāraṇe proktā biḍadravyeṣu śasyate
tadanye puṃvarāṭāḥ syur guravaḥ śleṣmapittalāḥ
kapardaḥ kaṭutiktoṣṇaḥ karṇaśūlavraṇāpahaḥ
gulmaśūlāmayaghnaśca netradoṣanikṛntanaḥ
sarvakṣāro bahukṣāraḥ samūhakṣārasābuṇiḥ
stomakṣāro mahākṣāro malāriḥ kṣāramelakaḥ
sarvakṣāram atikṣāraṃ cakṣuṣyaṃ bastiśodhanam
udāvartakrimighnaṃ ca biḍavadvastraśodhanam
karīrapīlukāṣṭheṣu pacyamāneṣṭakodbhavaḥ
kṣāro'sau navasāraḥ syāccūlikālavaṇābhidhaḥ
rasendrajāraṇaṃ lohadrāvaṇaṃ jaṭharāgnikṛt
gulmaplīhāsyaśoṣaghnaṃ bhuktamāṃsādijāraṇam
gopittena śataṃ vārānsaurāṣṭrīṃ bhāvayettataḥ
dhamitvā pātayetsatvaṃ krāmaṇaṃ cātiguhyakam
mūṣakasyābhidhā pūrvaṃ pāṣāṇasyābhidhā tataḥ
ākhupāṣāṇanāmāyaṃ lohasaṅkarakārakaḥ
ākhugrāvā saro rūkṣo vamiśītajvarāpahaḥ
tārakarmaṇi saṃpūjyo medodurmāṃsakṛntanaḥ
rālaḥ sarjarasaścaiva yakṣadhūpo 'gnivallabhaḥ
deveṣṭaḥ śālaniryāsaḥ surabhir dhūpavallabhaḥ
rālastu pañcadhā prokto raktaḥ pītaḥ sito'sitaḥ
nānāvarṇaśca vijñeyaḥ kṛṣṇasteṣu guṇottaraḥ
rālastu śiśiraḥ snigdhaḥ kaṣāyastiktako rase
vātapittaharaḥ sphoṭakaṇḍūtivraṇanāśanaḥ
dānavendravijitānpurā surān bhraṣṭakāntidhṛtidhairyatejasaḥ
vīkṣya viṣṇuramṛtaṃ kilāsṛjat gugguluṃ balavapurjayapradam
marubhūmiṣu jāyante prāyaśaḥ purapādapāḥ
bhānor mayūkhaiḥ saṃtaptā grīṣme muñcanti guggulum
gugguluḥ pañcadhā prokto mahiṣākṣaśca nīlakaḥ
padmastu kumudaścaiva suvarṇaḥ pañcamaḥ priye
mahiṣākṣaśca nīlaśca dantināṃ guṇadāyakau
vājināṃ kumudaḥ padmo narāṇāṃ svarṇavarṇakaḥ
eraṇḍabījataile vā tilataile'thavā ghṛte
pañcatiktaśṛtaiḥ kvāthaiḥ śuddhiṃ kuryātsuguggulum
dolāyantre pacettāvadyāvannirmalatā bhavet
evaṃ viśuddhaṃ saṃgrāhyaṃ tattadyogeṣu yojayet
piṭakāgaṇḍamālādyā naśyanti ca marudgadāḥ
yavakṣāro'mṛtaḥ pākyo yavajo yavaśūkajaḥ
yavaśūko yavāhvaśca yavapākyo yavārujaḥ
yavakṣāraḥ kaṭūṣṇaśca kaphavātodarārtinut
āmaśūlāśmarīkṛcchraviṣadoṣaharaḥ paraḥ
sadyaḥkṣāraḥ sarjikaśca kṣāraḥ sajjī suvarjikaḥ
sarjīkaḥ kaṭurūkṣaśca tīkṣṇo vātakaphārtinut
gulmānāhavamighnaśca mehajāṭhararogahṛt
loṇāraṃ lavaṇotthaṃ lavaṇāsuraṃ ca lavaṇamedaśca
jatujaṃ lavaṇakṣāraṃ lavaṇaṃ ca kṣāralavaṇaṃ ca
loṇakakṣāram atyuṣṇaṃ tīkṣṇaṃ pittapravṛddhidam
kṣāraṃ lavaṇam īṣacca vātagulmādiśūlanut
vajrakaṃ vajrakakṣāraṃ kṣāraśreṣṭhaṃ vidārakam
sāraṃ candanasāraṃ ca dhūmotthaṃ dhūmajaṃ gajāḥ
vajrakakṣāram atyuṣṇaṃ tīkṣṇaṃ kṣāraṃ ca rodhanam
gulmodarārtiviṣṭambhaśūlapraśamanaṃ param
sāmudrakaṃ tu sāmudraṃ sāmudralavaṇaṃ śivam
sāmudraṃ laghu hṛdyaṃ ca vāritāsṛjapittalam
vidāhi kaphavātaghnaṃ dīpanaṃ rucikṛt priyam
saindhavaṃ syācchītaśivaṃ nādeyaṃ sindhujaṃ śivam
śuddhaṃ śivātmakaṃ pathyaṃ māṇimanthaṃ navābhidham
saindhavaṃ lavaṇaṃ vṛṣyaṃ cakṣuṣyaṃ dīpanaṃ ruci
pūtaṃ nasyāttridoṣaghnaṃ vraṇadoṣavibandhajit
saindhavaṃ dvividhaṃ jñeyaṃ sitaṃ raktamiti kramāt
rasavīryavipākeṣu guṇāḍhyaṃ pūtanaṃ sitam
nīlakācodbhavaṃ kācatilakaṃ caiva kācasambhavam
kākasauvarcalaṃ kācalavaṇaṃ pākyajaṃ smṛtam
kācotthaṃ hṛdyagandhaṃ ca tatkālalavaṇaṃ tathā
kuruvindaṃ kācamalaṃ katimaṃ ca caturdaśa
kācākhyaṃ lavaṇaṃ rucyamīṣatkṣāraṃ sapittalam
dāhadaṃ kaphavātaghnaṃ dīpanaṃ gulmaśūlahṛt
biḍaṃ ca biḍakaṃ khaṇḍaṃ kṛtakṣāraṃ ca āsuram
supākyaṃ lavaṇaṃ khaṇḍaṃ dhūrtaṃ kṛtrimakaṃ daśa
biḍam uṣṇaṃ salavaṇaṃ dīpanaṃ vātanāśanam
rucyaṃ cājīrṇaśūlaghnaṃ gulmamehavināśanam
sauvarcalaṃ ca rucakaṃ tilakaṃ hṛdyagandhakam
akṣaṃ ca kṛṣṇalavaṇaṃ rucyaṃ kodravikaṃ tathā
sauvarcalaṃ laghu kṣāraṃ kaṭūṣṇaṃ gulmaśūlanut
ūrdhvavātāmaśūlārtivibandhārocakaṃ jayet
amlo'mlavetaso vedhī rasāmlo vītavetasaḥ
vetasāraś cāmlasāraḥ śaravedhī ca vedhakaḥ
nīlaśca bhedano bhedī rājāmlaścāmlabhedanaḥ
amlāṅkuśo raktasāraḥ phalāmlaścāmlanāyakaḥ
sahasravedhī vīrāmlo gulmaketur dharākṣidhā
śaṅkhamāṃsādidrāvī syād dvidhā caivāmlavetasaḥ
amlavetasamatyamlaṃ kaṣāyoṣṇāmavātajit
kaphārśaḥsamagulmāmam arocakaharaṃ param
kācas tuṣārasāraśca rasakhoṭamalāpahaḥ
śṛṅgārī cābhradhārī ca sarvanetrāmayāpahā
piṣṭakaṃ chagaṇaśchāṇamutpalaṃ ca vanotpalam
kariṇḍopalaśāṭhī ca varaṭī chagaṇābhidhā
rasalohadoṣahāri khyātaṃ tadbhasma duritasaṃhṛtaye
śikhitrāḥ pāvakocchiṣṭā aṅgārāḥ koliśā matāḥ
kokilāśceti cāṅgārā nirvāṇāḥ payasā vinā
sikatā pravāhajanitā siktā pānīyacūrṇakā sūkṣmā
sā vālukā śramaghnī saṃsekātsannipātaghnī
kāsīsaṃ bhāvayed gharme dinaṃ jambīrajairdravaiḥ
śudhyate ṭaṅkaṇaṃ gairī kaṅkuṣṭhaṃ ca varāṭikā
śaṅkhaṃ nīlāñjanaṃ caiva pṛthak śodhyaṃ dine dine
godugdhaistriphalākvāthair bhṛṅgadrāvaiḥ śilājatu
mardayedāyase pātre dinaikaṃ tacca śudhyati
meṣīkṣīreṇa daradamamlavargaiśca bhāvitam
saptavāraṃ prayatnena śuddhimāyāti niścayam
sūryāvartaṃ vajrakandaṃ kadalī devadālikā
śigruḥ kośātakī vandhyā kākamācī ca vālukā
āsāmekarasenaiva trikṣārair lavaṇaiḥ saha
bhāvayedamlavargaiśca dinamekaṃ prayatnataḥ
sauvīraṃ kāntapāṣāṇaḥ śuddhā bhūnāgamṛttikā
sarve uparasāścātha pṛthagbhāvyaṃ dinaṃ dinam
tataḥ pācyaṃ ca taddrāvairḍolāyantre dinaṃ sudhīḥ
śudhyante nātra sandehaḥ sarve uparasāḥ pṛthak
punarnavāmeghanādakapijambīratindukaiḥ
agastipuṣpakumudayavaciñcāmlavetasaiḥ
vanasūraṇabhūdhātrīmaṇḍūkīkaravīrakaiḥ
kāravallīkṣīrakandaraktotpalaśamīghanaiḥ
meṣaśṛṅgīśaśavasāśakravāruṇiṭaṅkaṇaiḥ
tailamatsyavasāvyoṣadravair etaiḥ sakāñjikaiḥ
etaiḥ samastair vyastairvā ḍolāyantre dinatrayam
abhrapatrādyuparasān śuddhihetoḥ prapācayet
śrībhairavaḥ
svarṇādisarvalohānāmutpattyādikramaṃ bruve
svarṇaṃ suvarṇakanakojjvalakāñcanāni kalyāṇahāṭakahiraṇyamanoharāṇi
gāṅgeyagairikamahārajatāgnivīryarukmāni hematapanīyakabhāsvarāṇi
jāmbūnadāṣṭāpadajātarūpapiñjānacāmīkarakarburāṇi
kārtasvarāpiñjaravarṇabhūritejāṃsi dīptāmaladīpipītakāni
maṅgalyasaumeravaśātakumbhaśṛṅgāracandrārajajāmbavāni
āgneyaniṣkāgniśikhāni ceti netrābdhinirdhāritahemanāma
prākṛtaṃ sahajaṃ vahnisambhūtaṃ khanisambhavam
rasendravedhasaṃjātaṃ svarṇaṃ pañcavidhaṃ smṛtam
brahmāṇḍaṃ saṃvṛtaṃ yena rajoguṇabhuvā khalu
tatprākṛtamiti proktaṃ devānāmapi durlabham
brahmā yenāvṛto jātaḥ suvarṇaṃ sahajaṃ hi tat
visṛṣṭamagninā śaivaṃ tejaḥ pītaṃ suduḥsaham
abhūtsvarṇaṃ taduddiṣṭaṃ suvarṇaṃ vahnisaṃbhavam
etatsvarṇatrayaṃ divyaṃ varṇaiḥ ṣoḍaśabhiryutam
dhāraṇādeva tatkuryāccharīramajarāmayam
girīṇāṃ khanisambhūtaṃ tatsvarṇaṃ khanijaṃ smṛtam
taccaturdaśavarṇāḍhyaṃ bhakṣitaṃ sarvarogahṛt
rasendravedhasambhūtaṃ tadvedhajamudāhṛtam
rasāyanaṃ mahāśreṣṭhaṃ pavitraṃ vedhajaṃ hi tat
raktābhaṃ pītavarṇaṃ ca dvividhaṃ kāñcanaṃ bhavet
dāhe raktaṃ sitaṃ chede nikaṣe kuṅkumaprabham
guru snigdhaṃ mṛdu svacchaṃ nirdalaṃ raktapītakam
hema ṣoḍaśavarṇāḍhyaṃ śasyate dehalohayoḥ
śvetāṅgaṃ kaṭhinaṃ rūkṣaṃ vivarṇaṃ samalaṃ dalam
dāhe śvetāsitaṃ śvetaṃ nikaṣe laghu ca vrajet
na śuddhaṃ na mṛtaṃ svarṇaṃ rogavargaṃ karoti ca
saukhyaṃ vīryaṃ balaṃ hanti tasmācchuddhirudīryate
valmīkamṛttikā dhūmaṃ gairikaṃ ceṣṭakā paṭu
ityete mṛttikāḥ pañca jambīrair vāranālakaiḥ
piṣṭvā limpetsvarṇapatraṃ bhasmacchannaṃ tu karpare
yāvaddravaṃ puṭaṃ tāvatkuryāttena viśudhyati
mṛttikāṃ mātuluṅgāmlaiḥ pañcavāsarabhāvitām
sabhasmalavaṇaṃ hema śodhayet puṭapākataḥ
bhāvayenmātuluṅgāmlaistridinaṃ pañcamṛttikām
saindhavaṃ bhūmibhasmābhiḥ svarṇaṃ śudhyati pūrvavat
taile takre gavāṃ mūtre hyāranāle kulutthake
kramānniṣecayet taptaṃ saptavāraṃ dravair dravaiḥ
svarṇādilohapatrāṇāṃ śuddhireṣā praśasyate
drāvitau nāgavaṅgau ca tadvatsiñcedviśuddhaye
suvarṇaṃ ḍhālayet pūrvaṃ kāñcanārodbhave rase
saptavāraṃ tataḥ karmayogyaṃ hema bhaved dhruvam
nāgacūrṇaṃ śilāyuktaṃ vajrīkṣīrasamanvitam
lepanātpuṭayogācca hemapatrāṇi lepayet
mṛtaṃ nāgaṃ snuhīkṣīrair athavāmlena kenacit
piṣṭvā lepyaṃ svarṇapatraṃ ruddhvā gajapuṭe pacet
ādāya peṣayedamle mṛtanāgaṃ cāṣṭamāṃśakam
pacedgajapuṭe ruddhvā pūrvavannāgasaṃyutam
evaṃ punaḥ punaḥ pākādaṣṭadhā mriyate dhruvam
śuddhasūtasamaṃ gandhaṃ mākṣikaṃ ca sahāmlakaiḥ
aṣṭabhiśca puṭairhema mriyate pūrvavatkriyā
śuddhasūtasamaṃ svarṇaṃ khalve kuryācca golakam
ūrdhvādho gandhakaṃ dattvā sarvatulyaṃ nirudhya ca
triṃśadvanotpalair dadyāt puṭānevaṃ caturdaśa
nirutthaṃ jāyate bhasma gandhaṃ deyaṃ punaḥ punaḥ
svarṇamāvartya tolaikaṃ māṣaikaṃ śuddhanāgakam
kṣiptvādāya tu taccūrṇaṃ tattulye gandhamākṣike
amlena mardayedyāmaṃ ruddhvā laghupuṭe pacet
gandhaṃ punaḥ punardeyaṃ mriyate daśabhiḥ puṭaiḥ
hemapatrāṇi kurvīta vilimpedrasabhasmanā
amlapiṣṭena puṭayeddhema nirjīvatāṃ vrajet
athavā tāpyapuṭitaṃ svarṇaṃ gacchati bhasmatām
yadvā mṛtena kariṇā śilāyogena bhasmayet
athavā mṛtavajreṇa yoginyaṃśavilepitam
bhasmatāṃ yātyuparasai rasaiścaiva mahārasaiḥ
amlapiṣṭair viliptaṃ ca puṭitaṃ yāti bhasmatām
svarṇasya dviguṇaṃ sūtaṃ yāmamamlena mardayet
āroṭaṃ mākṣikaṃ kṣiptvā mūṣāyāṃ svarṇatulyakam
tatpṛṣṭhe marditaṃ hema tatpṛṣṭhe śuddhamākṣikam
deyaṃ svarṇasamaṃ tacca pṛṣṭhe gandhaṃ ca tatsamam
sarvaṃ ca cūrṇitaṃ dadyād ruddhvā mūṣāṃ dhameddṛḍham
svabhāvaśītalaṃ grāhyaṃ bhasma tadbhāgapañcakam
ṭaṅkaṇaṃ śvetakācaṃ ca bhāgaikaikaṃ prapeṣayet
tritayaṃ madhunājyena melakaṃ golakīkṛtam
dhānyābhrasya ca bhāgaikamadhaścordhvaṃ ca dāpayet
nirudhya taddhamedgāḍhaṃ mūṣāyāṃ ghaṭikādvayam
nirutthaṃ jāyate bhasma tattadyogeṣu yojayet
hemnaḥ pādaṃ mṛtaṃ sūtaṃ piṣṭamamlena kenacit
patre liptvā puṭe pacyādaṣṭabhirmriyate dhruvam
śuddhānāṃ sarvalohānāṃ māraṇe rītirīdṛśī
śuddhamākṣīkabhāgaikaṃ bhāgaṃ cāroṭamākṣikam
dvibhāgaṃ sūtakaṃ kṣiptvā trayamamlena mardayet
bhāgaikaṃ hemapatraṃ ca liptvā cāmlena mardayet
tadgolaṃ pātanāyantre haṭhād yāmatrayaṃ pacet
ityevaṃ mriyate svarṇaṃ nirutthaṃ nātra saṃśayaḥ
yavaciñcārajovṛkṣabhallātaiṣṭaṅkaṇena ca
liptvā svarṇasya patrāṇi ruddhvā gajapuṭe pacet
tair dravaiḥ piṣṭyā mriyate saptadhā puṭaiḥ
pīlukaṅkuṣṭhabukkāṇasauvarcalam apeṣitam
liptvā svarṇasya patrāṇi mriyate saptabhiḥ puṭaiḥ
suvarṇaṃ bṛṃhaṇaṃ snigdhaṃ madhuraṃ rasapākayoḥ
viṣadoṣaharaṃ śītaṃ sakaṣāyaṃ satiktakam
hṛdyaṃ kāntipradaṃ balyaṃ saṃrasanaṃ guru lekhanam
buddhimedhāsmṛtikaraṃ vraṇaghnaṃ vāgviśuddhidam
kṣayonmādapraśamanaṃ cakṣuṣyaṃ ca rasāyanam
tridoṣaśamanaṃ saumyamāyuṣyaṃ ruciraṃ śuci
prajñāvīryasvarakaram aiśvaryaṃ dhāraṇādbhavet
śrībhairavaḥ
raupyaṃ śubhraṃ vasuśreṣṭhaṃ ruciraṃ candralohakam
rajataṃ taptarūpyaṃ ca candrabhūtistu raupyakam
kaladhautaṃ ca saudhaṃ ca candrahāsaṃ ca tārakam
sahajaṃ khanisaṃjātaṃ kṛtrimaṃ ca tridhā matam
rajataṃ pūrvapūrvaṃ hi svaguṇairuttarottaram
kailāsādyadrisambhūtaṃ sahajaṃ rajataṃ bhavet
tatspṛṣṭaṃ hi mahāvyādhināśanaṃ dehināṃ bhavet
himācalādikūṭeṣu yadrūpyaṃ jāyate hi tat
khanijaṃ kathyate tajjñaiḥ paramaṃ hi rasāyanam
śrīrāmapādukānyastaṃ vaṅgaṃ yadrūpyatāṃ gatam
tatpādarūpyamityuktaṃ kṛtrimaṃ sarvaroganut
ghanaṃ snigdhaṃ guru snigdhaṃ dāhe chede sitaṃ mṛdu
varṇāḍhyaṃ candravatsvacchaṃ dāhe chede samaprabham
śaṅkhābhaṃ masṛṇaṃ sphoṭarahitaṃ rajataṃ śubham
dāhe raktaṃ ca pītaṃ ca kṛṣṇaṃ rūkṣaṃ sphuṭaṃ laghu
sthūlāṅgaṃ karkaśāṅgaṃ ca rajataṃ tyājyamaṣṭadhā
kaṭhinaṃ kṛtrimaṃ rūkṣaṃ vivarṇaṃ samalaṃ dalam
dāhe chede ghane naṣṭaṃ madhyamaṃ rajataṃ matam
karoti tāpaṃ viḍbhedaṃ kṣayaṃ śuklabalāyuṣām
na śuddhaṃ na mṛtaṃ tāraṃ tasmācchuddhaṃ ca mārayet
nāgena ṭaṅkaṇenaiva drāvitaṃ śuddhimṛcchati
tāraṃ trivāraṃ nikṣiptaṃ taile jyotiṣmatībhave
taptaṃ taptaṃ tārapatraṃ secayecchuddhim āpnuyāt
piśācasaṃbhave yadvā prakṣiptaṃ śuddhimāpnuyāt
rajataṃ doṣanirmuktaṃ nāgottīrṇaṃ samāharet
śvetakumbhodbhave nīre ḍhālayetsaptavārakān
kuraṇḍamunipuṣpotthasalilaiḥ saṃpramardayet
tārapatrāṇi liptāni puṭayecca vanotpalaiḥ
mriyate nātra sandehaḥ liptaṃ vā rasabhasmanā
amlavargapraliptena pūrvavatpuṭayogataḥ
mriyate tālakaṃ sūtaṃ vaṅgamamlena peṣayet
tārapatrāṇi saṃlipya puṭitvā bhasmatāṃ nayet
mriyate gandhayogādyair vaiṣṇavena vipadyate
snuhīkṣīraiḥ pacettāpyaṃ tārapatrāṇi lepayet
ruddhvā gajapuṭe paktvā pūrvoktaiḥ pācayetpunaḥ
catvāriṃśatpuṭairevaṃ pacettāraṃ mṛtaṃ bhavet
bhūdhātrīṃ mākṣikaṃ tulyaṃ pippalīṃ saindhavāmlakaiḥ
liptvā tārasya patrāṇi ruddhvā saptapuṭaiḥ pacet
dravaiḥ punaḥ punaḥ piṣṭvā mriyate nātra saṃśayaḥ
likucadravasūtābhyāṃ tārapiṣṭīṃ prakalpayet
ruddhvādho gandhakaṃ dattvā mūṣāgarbhe nirudhya ca
svedayed vālukāyantre dinamekaṃ dṛḍhāgninā
svāṅgaśītalatāṃ piṣṭiṃ sāmlatālena marditam
puṭeddvādaśavārāṇi bhasmībhavati rūpyakam
mākṣikaṃ cūrṇaluṅgāmlamarditaṃ puṭitaṃ śanaiḥ
triṃśadvāreṇa tattāraṃ nirutthaṃ bhasma jāyate
rāgaḥ syāt sarvalohānāṃ puṭādhikye na saṃśayaḥ
tārapattraṃ caturbhāgā bhāgaikaṃ śuddhatālakam
mardyaṃ jambīrajairdrāvaistārapatrāṇi lepayet
śoṣayedandhayettaṃ ca triṃśadvanotpalaiḥ puṭet
caturdaśapuṭairevaṃ nirutthaṃ mriyate dhruvam
raupyapatraṃ caturbhāgā bhāgaikaṃ mṛtavaṅgakam
athavā gandhabhāgaikaṃ lepyaṃ jambīrapeṣitaiḥ
ruddhvā tribhiḥ puṭaiḥ pācyaṃ pañcaviṃśadvanotpalaiḥ
mriyate nātra sandeho gandho deyaḥ punaḥ punaḥ
rasagandhau samaṃ kṛtvā kākatuṇḍasya mūlakam
mardayenmahiṣīkṣīraiḥ piṣṭiṃ tāṃ kṣālayejjalaiḥ
haridrāgolake kṣiptvā golaṃ hayapurīṣake
kṣiptvā dinaikaviṃśacca tadgarbhād uddharetpunaḥ
tatpiṣṭvā tārapatrāṇi lepyamamlena kenacit
puṭair viṃśatibhir bhasma jāyate nātra saṃśayaḥ
bhasmanā hyamlapiṣṭena limpettāmramayaṃ kṣuram
jāyate taṃ mṛtaṃ vidyādbhasma hāṭakatārayoḥ
raupyaṃ snigdhaṃ kaṣāyāmlaṃ vipāke madhuraṃ rasam
vayasaḥ sthāpanaṃ śītaṃ lekhanaṃ vātapittajit
vṛṣyaṃ rucikaraṃ balyaṃ jaṭharāgnipradīpanam
śrībhairavaḥ
tāmraṃ mlecchamukhaṃ śulbaṃ tapaneṣṭamudumbaram
tryambakaṃ cāravindaṃ ca ravilohaṃ ravipriyam
raktaṃ naipālakaṃ caiva raktadhātuḥ karendudhā
mlecchaṃ nepālakaṃ ceti tayornepālamuttamam
nepālād anyakhanyutthaṃ mlecchamityabhidhīyate
susnigdhaṃ mṛdulaṃ śoṇaṃ ghanaghātakṣayaṃ guru
nirvikāraṃ guru śreṣṭhaṃ tāmraṃ nepālamucyate
sitakṛṣṇāruṇacchāyaṃ vāmabhedi kaṭhorakam
kṣālitaṃ ca punaḥ kṛṣṇam etanmlecchakatāmrakam
pāṇḍuraṃ kṛṣṇaśoṇaṃ ca laghu sphuṭanasaṃyutam
rūkṣāṅgaṃ sadalaṃ tāmraṃ neṣyate rasakarmaṇi
utkledamohabhramadāhabhedāḥ tāmrasya doṣāḥ khalu durdharāste
viśodhanāt tadvigatasvadoṣaṃ sudhāsamaṃ syādrasavīryapāke
vāntimūrcchābhramonmādanānārukkuṣṭhaśūlakṛt
āyuḥkāntibalabhraṃśakaraṃ dhātupradūṣaṇam
nu śuddhaṃ na mṛtaṃ tāmraṃ tena saṃśodhya mārayet
tāmraṃ kṣārāmlasaṃyuktaṃ drāvitaṃ taptagairikam
nikṣiptaṃ mahiṣītakrachagaṇe saptavārakam
pañcadoṣavinirmuktaṃ saptavāreṇa jāyate
tāmranirdalapattrāṇi liptvā nimbavasindhunā
dhmātvā sauvīrake kṣepādviśudhyatyaṣṭavārataḥ
nimbvambupaṭuliptāni tāpitānyaṣṭavārakam
viśudhyantyarkapatrāṇi nirguṇḍīrasamardanāt
kumārīpatramadhye tu śulvapatraṃ niveśitam
puṭitaṃ doṣanirmuktaṃ pāṇḍuraṃ ca prajāyate
itthaṃ viśodhitaṃ tāmraṃ sarvadoṣavivarjitam
bhavedrasāyanakaraṃ dehalohakaraṃ param
imāṃ śuddhiṃ vijānīyācchivo vā nandikeśvaraḥ
balinā nihataṃ tāmraṃ saptavāraṃ samutthitam
sarvadoṣavinirmuktaṃ bhavedamṛtasannibham
snuhyarkakṣīralavaṇakāñjikais tāmrapatrakam
liptvā pratāpya nirguṇḍīrasaiḥ siñcyāt punaḥ punaḥ
vārān dvādaśataḥ śuddhaṃ lepāttāpācca secanāt
khaṭikāṃ lavaṇaṃ takrairāranālaiśca peṣayet
tena liptaṃ tāmrapatraṃ taptaṃ taptaṃ niṣecayet
ṣaḍvāram amlatakrāntar nirguṇḍyāśca viśuddhaye
taptāni tāmrapatrāṇi secayettiktakārasaiḥ
liptvāmlatakralavaṇakāñjikena punaḥ punaḥ
taptaṃ taptaṃ tridhā siñcyācchuddhimāyāti niścayam
gomūtreṇa pacedyāmaṃ tāmrapātraṃ dṛḍhāgninā
śudhyate nātra sandeho māraṇaṃ cāpyathocyate
gandhena tāmratulyena hyamlapiṣṭena lepayet
kaṇṭavedhīkṛtaṃ patramandhayitvā puṭe pacet
uddhṛtya cūrṇayettasminpādāṃśaṃ gandhakaṃ kṣipet
jambīrair āranālair vā mṛgadūrvāthavā dravaiḥ
piṣṭvā piṣṭvā pacedruddhaṃ sagandhaṃ ca catuṣpuṭaiḥ
mātuluṅgadravaiḥ piṣṭvā puṭamekaṃ pradāpayet
sitaśarkarayāpyekaṃ puṭaṃ deyaṃ mṛtaṃ bhavet
pāṣāṇabhedimatsyākṣīdravair dviguṇagandhakam
tāmrasya lepayet piṣṭiṃ ruddhvā gajapuṭe pacet
samāṃśena punargandhaṃ dattvā drāvaiśca lolayet
evaṃ saptapuṭaiḥ pakvaṃ tāmrabhasma bhaved dhruvam
tāmrasya triguṇaṃ sūtaṃ jambīrāmlena mardayet
ādau mūṣāntare kṣiptvā dhuttūrasya tu patrakam
tatpṛṣṭhe tāmratulyaṃ ca gandhakaṃ cūrṇitaṃ kṣipet
tatpṛṣṭhe marditaṃ tāmraṃ pūrvatulyaṃ ca gandhakam
ācchādya dhūrtapatraistu ruddhvā gajapuṭe pacet
svāṅgaśītaṃ tataścūrṇaṃ mṛtaṃ bhavati niścitam
kiṃcidgandhena vāmlena kṣālayettāmrapatrakam
tāmrapādena sūtena sārdraṃ patraṃ pralepayet
tāmradviguṇagandhena cāmlapiṣṭena tatpunaḥ
liptvā hyadhordhvagaṃ deyā supiṣṭā cāmlaparṇikā
tatpiṇḍaṃ bhāṇḍagarbhe tu ruddhvā cullyāṃ vipācayet
yāmaikaṃ tāmrapākena bhasmībhavati niścitam
sūtamekaṃ dvidhā gandhaṃ yāmaṃ kanyā vimardayet
dvayos tulye tāmrapatre sthālyā garbhe nirodhayet
samyaṅmṛllavaṇaiḥ sandhiṃ pārśve bhasma nidhāpayet
caturyāmaṃ paceccullyāṃ pātrapṛṣṭhe sagomayam
jalaṃ punaḥ punardeyaṃ svāṅgaśītaṃ vicūrṇayet
mriyate nātra sandehaḥ sarvayogeṣu yojayet
jīrṇaṃ tāmraṃ samādāya tatra caitānvinikṣipet
vaṅgaṃ ghoṣaṃ gajaṃ tīkṣṇasāraṃ kāntaṃ ca ṣaṭ samān
pratyekaṃ tāmramānena sarvānekatra dhāmayet
vaṅkanālena tāvattadyāvadarko'vaśiṣyate
tamarkaṃ ḍhālayetpūrvaṃ nirguṇḍīsalilāntare
saptavārāṃśca tanmūlacūrṇamarke pravāpayet
tena tāmreṇa kurvīta vaṭikāmavraṇāṃ śubhām
dviguṇaṃ gandhakaṃ liptvā balestryaṃśaṃ ca pāradam
śuddhaṃ hiṅgulajaṃ vāpi mardayedbījapūrakaiḥ
jambīrajairvā likucanīraiḥ samyak pramardayet
tridinaṃ tadviśoṣyātha bhāṇḍāntastanniveśayet
upariṣṭāttāmraghaṭīm adhovaktrāṃ nidhāya ca
dṛḍhaṃ vilepayetpaścāt kaṭorīṃ mṛṇmayīṃ kṣipet
atiprayatnāllimpet tāṃ yathā vārā na bhidyate
adhiculli tato dattvā pūrayitvā jalairadhaḥ
prajvālayedvītihotraṃ mṛdumadhyottamakramāt
dināni ṣaṭ samādāya svāṅgaśītaṃ tu pātrakam
nirbhidya śulvaṃ gṛhṇīta mṛtaṃ sūtena yatnataḥ
tataḥ khalve vicūrṇyaitad yatheṣṭaṃ viniyojayet
nānāvidhaṃ mṛtaṃ tāmraṃ śuddhyarthaṃ bhāgapañcakam
bhāgaikaṃ śvetakācaṃ ca bhāgaṃ śvetaṃ ca ṭaṅkaṇam
mūṣāyāṃ miśritaṃ kṣiptvā bhāgaikaṃ cābhrapatrakam
ūrdhvaṃ dattvā nirudhyātha dhmāte grāhyaṃ suśītalam
nirdoṣaṃ tu bhavettāmraṃ sarvarogaharaṃ bhavet
athavā māritaṃ tāmram amlenaikena mardayet
tadgolaṃ sūraṇasyāntaḥ ruddhvā sarvatra lepayet
śuṣkaṃ gajapuṭe pacyātsarvadoṣaharaṃ bhavet
vāntiṃ bhrāntiṃ virekaṃ ca na karoti kadācana
vilipya likucadrāvapiṣṭagandhāśmapaṅkataḥ
tāmrapatrāṇi saṃchādya sthālīmadhye nirudhya ca
yāmamātraṃ pacetsamyak śītānyākṛṣya cūrṇayet
tadbhasma vallamātraṃ hi tāmbūlīdalaveṣṭitam
bhakṣitaṃ vāmayitvātha recayitvā dviyāmataḥ
jvaraṃ vināśayennṝṇāṃ śūlādhmānasamanvitam
viṣaṃ garaṃ ca vegena vāmayatyeva niścitam
pathyamatra pradātavyaṃ gavyaṃ takraṃ ca bhaktakam
atireke'tivāntau ca samohe cātimātrake
tattadaucityayogena kuryācchītāṃ pratikriyām
ativāntau bhajed bhraṣṭam ikṣudaṇḍaṃ suśītalam
yadvā bilvabhavaṃ kvāthaṃ sitayā saha pācayet
barbūratvagrasaḥ peyo vireke takrasaṃyutaḥ
śulbatulyena sūtena balinā tatsamena ca
tadardhāṃśena tālena śilayā ca tadardhayā
vidhāya kajjalīṃ ślakṣṇāṃ bhinnakajjalasannibhām
yantrādhyāyavinirdiṣṭagarbhayantrodarāntare
kajjalīṃ tāmrapatrāṇi paryāyeṇa vinikṣipet
prapacedyāmaparyantaṃ svāṅgaśītaṃ vicūrṇayet
tattadrogaharānupānasahitaṃ tāmraṃ dvivallonmitaṃ sallīḍhaṃ pariṇāmaśūlamudaraṃ śūlaṃ ca pāṇḍujvaram
gulmaplīhayakṛtkṣayāgnisadanaṃ mehaṃ ca mūlāmayaṃ duṣṭāṃ ca grahaṇīṃ hareddhruvamidaṃ sarvāmayadhvaṃsanam
tāmraṃ tiktakaṣāyakaṃ ca madhuraṃ pāke'tha vīryoṣṇakaṃ koṣṇaṃ pittakaphāpahaṃ jaṭhararukkuṣṭhāmajūrtyantakṛt
ūrdhvādhaḥpariśodhanaṃ ca viṣahṛtsthaulyāpahaṃ kṣutkaraṃ durnāmakṣayapāṇḍurogaśamanaṃ netryaṃ paraṃ lekhanam
śrībhairavaḥ
kāntāyastīkṣṇamuṇḍākhyalohotpattir athocyate
devāsurasamūhena mathyamāne mahodadhau
samutpannaṃ purā tasminnamṛtaṃ devajīvanam
pīyamānātsuraistasmānnipetuḥ kṣudrabindavaḥ
jñātvā tān bhūgatān yantā gopayāmāsa dhūrjaṭiḥ
lohapāṣāṇarūpeṇa kṛtvā tānvasudhātale
pāparogābhibhūtā ye mānavā na bhajantvamūn
ityevaṃ śivaguptā ye sudhāyā bindavaḥ purā
teṣāṃ mayā samāsena kathyate sādhanaṃ sphuṭam
kuṣṭhādiroganāśārthaṃ yathābuddhyanusārataḥ
kāntāyastīkṣṇamuṇḍākhyaṃ lohamevamapi tridhā
rasāyanebhyaḥ sarvebhyo vidyācchataguṇādhikam
ayaskāntaṃ kāntalohaṃ kāntaṃ syāt kṛṣṇalohakam
kāntāyasaṃ mahālohaṃ kālalohaṃ ca saptadhā
hṛtpīḍāṃ vahnidaurbalyaṃ mahārogānmṛtiṃ tathā
karoti sevanālloham aśodhitam amāritam
tasmātkāntasya saṃśuddhir māraṇaṃ ca vidhīyate
madonmattagajaḥ sūtaḥ kāntamaṅkuśamucyate
kṣetraṃ jñātvā gṛhītavyaṃ tatprayatnena bhūyasā
mārutātapanikṣiptaṃ varjayetsurasundari
bhūmisthitaṃ ca yatkāntaṃ chāgaraktena bhāvayet
chāgaraktapraliptena carmaṇā tatpraveṣṭayet
chāgacarma parīveṣṭya vinyasetpūrvavatkṣitau
uddhṛtaṃ saptabhirmāsaistoyakumbhe vinikṣipet
raktapuṣpaiḥ sadā pūjyaṃ raktagandhānulepanaiḥ
pūritaṃ madyamāṃsaiśca yojyaṃ rasarasāyane
saṃskṛtaṃ chāgaraktena bhrāmakaṃ cumbakaṃ bhavet
anena kramayogena drāvakaṃ bhavati priye
kāntalohaṃ vinā sūto dehe na krāmati kvacit
na kāntena vinā sūtaḥ kāntaḥ sūtavivarjitaḥ
kāntasūtasamāyuktaḥ prayogo dehadhārakaḥ
purā proktaṃ mayā sarvaṃ kāntasatvaṃ yathāvidhi
adhunā sampravakṣyāmi kāntasaṃskāratadguṇān
śaśaraktena saṃliptaṃ kāntapatraṃ sudhāmitam
trivāraṃ cāgninā devi doṣaṃ naisargikaṃ tyajet
triphalāṣṭaguṇe toye triphalā ṣoḍaśaṃ palam
tatkvāthapādaśeṣaṃ ca kāntasya palapañcakam
kṛtvā patrāṇi taptāni saptavāraṃ niṣecayet
eva pralīyate doṣo girijo lohasaṃbhavaḥ
kāntalohamayaṃ cūrṇaṃ gomūtre'ṣṭaguṇe pacet
dhānyāmlaiḥ kṣālitaṃ bhūyaḥ śoṣitaṃ śuddhimāpnuyāt
ratnamālā haṃsapādī gojihvā triphalāmṛtā
gopālī tumbururdantī gomūtre peṣayedimāḥ
tatkalke kāntapatraṃ tu taptaṃ taptaṃ dvisaptadhā
secayetkāntalohaṃ tu sarvadoṣanivṛttaye
kramaḥ kāntasya siddhyarthaṃ kartavyo mantrapūrvakam
udbhavodbhavaśabdaḥ syāccaturthyanto 'mṛtātparam
svāhāntaḥ praṇavaścādau mantro'yaṃ mardane sthitaḥ
rakṣāyai loharasayorayamevaikamudbhavam
vinā svāheti tasyānte phaḍantaṃ yojayetpriye
praṇavordhvaṃ namaścaṇḍaṃ vajrapāṣāṇa ityapi
tataḥ paraṃ mahāvajrasenādhipataye namaḥ
dviruktasaruśabdaḥ syān mahāvidyābalāya ca
tatastvāheti mantro'yaṃ balikarmaṇi pūjitaḥ
anenaiva baliṃ kṛtvā yathoktāmācaretkriyām
stanyena hiṅgulasyātha peṣayetpalapañcakam
tenaiva patraṃ kāntasya limpetpañcapalonmitam
ruddhvā gajapuṭe pācyaṃ kaṣāyaistraiphalaiḥ punaḥ
jambīrair āranalairvā viṃśatyaṃśena hiṅgulam
piṣṭvālipya puṭe ruddhvā tallohe pācayetpunaḥ
ruddhaṃ puṭetpacedrātrau prātar drāvaiśca bhāvayet
evamaṣṭadinaṃ kuryāttrividhaṃ mriyate hyayaḥ
ciñcāpatranibhaṃ kuryātkāntaṃ tīkṣṇaṃ ca muṇḍakam
mṛtpātrasthaṃ kṣiped gharme dantīdrāvaiḥ prapūrayet
patraṃ punaḥ punastāvadyāvattarati tatsvayam
mriyate tīvragharmeṇa taccūrṇīkṛtya yojayet
kāntāyastīkṣṇamuṇḍānāṃ cūrṇaṃ matsyākṣijairdravaiḥ
ātape tridinaṃ bhāvyaṃ tridinaṃ citrakadravaiḥ
tryahaṃ trikaṇṭakarasaiḥ sahadevīdravair dinam
gomūtraistriphalākvāthairbhāvayecca tryahaṃ tryaham
uktadrāvaistato mardyaṃ kramāddeyaṃ puṭaṃ puṭam
ruddhvā gajapuṭairevaṃ mṛtaṃ yogeṣu yojayet
sthālyāṃ vā lohapātre vā lohadarvyā vicālayan
pācayettriphalākvāthair dinaṃ lohacūrṇakam
tatpiṇḍaṃ triphalātoyaiḥ piṣṭvā ruddhvā puṭe pacet
ṣoḍaśāṅgulagartāntar nirvāte 'harniśaṃ pacet
evaṃ tridhā prakartavyaṃ sthālīpākaṃ puṭāntakam
bhṛṅgārdrakaṃ tālamūlaṃ hastikarṇyāśca mūlakam
śatāvarīvidāryośca mūlaṃ tattriphalāmbhasi
saṃpeṣya pūrvavatsthālyāṃ pācyaṃ peṣyaṃ tridhā puṭaiḥ
pācyaṃ tataḥ punarnavyāḥ kvāthaiśca daśamūlataḥ
bṛhatyāśca kaṣāyeṇa bījapūrasya ca dravaiḥ
brahmabījarasaiḥ śigrukvāthair gopayasāpi ca
pratyekaṃ saṃprapeṣyādau pūrvagarte puṭe pacet
bhāvayettaddraveṇaiva puṭānte yāmamātrakam
pratyekamevaṃ saṃpeṣya puṭayed bhāvayetkramāt
mriyate nātra sandehaḥ kāntaṃ tīkṣṇaṃ ca muṇḍakam
śuddhasūtaṃ dvidhā gandhaṃ khalve kṛtvā tu kajjalīm
dvayoḥ samaṃ kāntacūrṇaṃ mardayetkanyakādravaiḥ
yāmadvayātsamuddhṛtya tadgolaṃ tāmrapātrake
ācchādyairaṇḍapatraiśca yāmārdhe 'tyuṣṇatāṃ gatam
dhānyarāśau nyasetpaścāttridinānte samuddharet
saṃpeṣya gālayedvastre satyaṃ vāritaraṃ bhavet
kāntaṃ tīkṣṇaṃ ca muṇḍaṃ ca nirutthaṃ jāyate mṛtam
svarṇādīnmārayedevaṃ cūrṇīkuryācca lohavat
siddhayogam athākhyātaṃ siddhānāṃ saṃmukhāgatam
anubhūtaṃ mayā devi sarvarogāpahārakam
nāyaḥ pacetpañcapalapramāṇād adho na cordhvaṃ tridaśapramāṇāt
arjunasya tvacaḥ peṣyāḥ kāñjikenātilolitāḥ
tanmadhye kāntacūrṇaṃ ca kāṃsyapātre vinikṣipet
dinaikaṃ dhārayedgharme dravaiḥ pūryaṃ punaḥ punaḥ
arjunaiḥ sāranālairvā trividhaṃ mārayedayaḥ
dravaiḥ kukkuṭapatrotthaiḥ kāntacūrṇaṃ vimardayet
dinaṃ ca hyātape tīvre dravairmardyaṃ trikaṇṭajaiḥ
vandhyābhṛṅgapunarnavyāḥ sagomūtrair dinaṃ punaḥ
gomūtrais triphalā kvāthyā tatkaṣāyeṇa bhāvayet
trisaptāhaṃ prayatnena dinaikaṃ mardayettataḥ
ruddhvā gajapuṭe pacyāddinaṃ kvāthena mardayet
divā mardyaṃ puṭed rātrāvekaviṃśaddināvadhi
ekaviṃśatpuṭairevaṃ mriyate trividhaṃ hyayaḥ
mākṣikaṃ ca śilā hyamlairharidrā maricāṅghri ca
piṣṭvā lepyaṃ kāntapatraṃ taptaṃ taptaṃ niṣecayet
saptadhā traiphale kvāthe jalena kṣālayetpunaḥ
kuṭṭayellohadaṇḍena peṣayettraiphale jale
ṣoḍaśāṃśena lohasya dātavyaṃ mākṣikaṃ śilā
amlena marditaṃ ruddhvā gajākhyaikapuṭe pacet
nirutthaṃ jāyate bhasma kāntaṃ tīkṣṇaṃ ca muṇḍakam
tindūphalasya majjāyāṃ khaḍgaṃ liptvātape khare
dhārayetkāṃsyapātrāntardinaikena sphuṭatyalam
lepaṃ punaḥ punaḥ kuryāddinānte taṃ prapeṣayet
triphalākvāthasaṃyuktaṃ dinaikena mṛto bhavet
toyāṣṭabhāgaśeṣeṇa triphalā palapañcakam
ghṛtaṃ kvāthasya tulyaṃ syādghṛtatulyaṃ mṛtāyasam
pācayettāmrapātre tu lohadarvyā vicālayan
mṛdvagninā pacedyāvattāvajjīryati taddravam
lohatulyā sitā yojyā supakvāmavatārayet
yogavāham idaṃ khyātaṃ mṛtalohaṃ mahāmṛtam
itthaṃ kāntasya tīkṣṇasya muṇḍasyāpi hyayaṃ vidhiḥ
ghṛtatulyaṃ mṛtaṃ lohaṃ lohapātragataṃ pacet
jīrṇe ghṛte samādāya sarvayogeṣu yojayet
oṃ oṃ amṛtendra bhakṣayāmi namaḥ
pātre yasminpraviśati jale tailabindurna sarpet hiṅgurgandhaṃ visṛjati nijāṃ tiktatāṃ nimbakalkaḥ
pāke dugdhaṃ bhavati śikharākāratā naiva bhūmau kāntaṃ lohaṃ tadidamuditaṃ lakṣaṇoktaṃ na cānyat
lohapākastridhā prokto mṛdumadhyakharātmakaḥ
paṅkotkarasamaḥ pūrvaḥ piṇḍapākastu madhyamaḥ
tṛtīyaḥ kharapākaḥ syād vālukāsadṛśaḥ priye
pākaṃ varṇaṃ tathā gandhaṃ jñātvā lohasya vahnitaḥ
uttāryātha tataḥ śuddhaṃ lohapātrāntare nyaset
lohamātaṅgapañcāsyā gandhamākṣīkahiṅgulāḥ
sarvametanmṛtaṃ lohaṃ dhmātavyaṃ mitrapañcakaiḥ
yadyevaṃ syānnirutthānaṃ sevyaṃ vāritaraṃ hitam
madhvājyena samāyuktaṃ lohaṃ tāreṇa saṃyutam
andhamūṣāgataṃ dhmātaṃ gṛhṇīyāt svāṅgaśītalam
lohamadhyagataṃ tāraṃ pūrvamānaṃ bhavedyadi
tadā lohaṃ nirutthaṃ syādanyathā sādhayetpunaḥ
gandhakaṃ cotthitaṃ lohaṃ tulyaṃ khalve vimardayet
dinaikaṃ kanyakādrāvai ruddhvā gajapuṭe pacet
ityevaṃ sarvalohānāṃ kartavyetthaṃ nirutthitiḥ
kāntasindūramāyuṣyamārogyaṃ balavīryadam
dehadārḍhyakaraṃ śreṣṭhaṃ kuryādindriyapāṭavam
tridoṣaśamanaṃ rājayakṣmarogavināśanam
jvarāsṛkpittapāṇḍvādīn hanyād aṣṭamahāgadān
yadyadrogaharair yogais tattadrogaharaṃ bhavet
tīkṣṇaṃ śastrāyasaṃ śastraṃ piṇḍaṃ piṇḍāyasaṃ śaṭham
āyasaṃ niśitaṃ tīvraṃ lohakhaḍgaṃ ca muṇḍajam
ayaścitrāyasaṃ proktaṃ cīnajaṃ ca tripañcadhā
muṇḍaṃ muṇḍāyasaṃ lohaṃ kṛṣṇalauhaṃ śilodbhavam
kāntalohaprakāreṇa māraṇaṃ tīkṣṇamuṇḍayoḥ
tīkṣṇalohaṃ kaṣāyāmlaṃ tiktakaṃ kaṭukaṃ laghu
śītalaṃ lekhanaṃ rūkṣaṃ kaphapittāsrapāṇḍujit
pramehasarvaśūlaghnaṃ tīkṣṇaṃ muṇḍādhikaṃ guṇaiḥ
cakṣuṣyaṃ muṇḍalohaṃ tu kaṣāyaṃ svādu tiktakam
lekhanaṃ vātahṛcchītaṃ kṛmipittakaphapraṇut
śvayathūdaraśūlārśaḥkuṣṭhapāṇḍupramehajit
śrībhairavaḥ
khurakaṃ miśrakaṃ ceti dvividhaṃ vaṅgamucyate
khuraṃ tatra guṇaiḥ śreṣṭhaṃ guṇahīnaṃ tu miśrakam
dhavalaṃ mṛdulaṃ snigdhaṃ drutadrāvaṃ sagauravam
niḥśabdaṃ khuravaṅgaṃ syānmiśrakaṃ śyāmaśubhrakam
trapu trapusamārūpaṃ vaṅgaṃ ca kuṭilaṃ himam
kurūpyaṃ viccaṭaṃ raṅgaṃ pūtigandhaṃ rasāhvayam
svaccham uṣṇāsahaṃ śītaṃ sūkṣmapatrakaraṃ laghu
ruṅnāśe rūpyakaraṇe tadvaṅgaṃ śreṣṭhamucyate
drāvayitvā niśāyukte kṣiptaṃ nirguṇḍikārasaiḥ
viśudhyati trivāreṇa khuravaṅgaṃ na saṃśayaḥ
amlatakravinipiṣṭavarṣābhūvṛṣasindhubhiḥ
kaṭvalābugataṃ vaṅgaṃ dvitayaṃ pariśudhyati
satālenārkadugdhena liptvā vaṅgadalānyatha
bodhiciñcātvacaḥ kṣārair dadyāllaghupuṭāni ca
mardayitvā caredbhasma tadrasādiṣu kīrtitam
nāgavacchodhayed vaṅgaṃ tadvadaśvatthaciñcayoḥ
tadbhasma haritālaṃ ca tulyamamlena mardayet
palāśotthadravair vātha lolayitvāndhrayetpuṭe
uddhṛtya daśamāṃśena tālena saha mardayet
pūrvadrāvaiḥ sahāloḍya ruddhvā gajapuṭe pacet
ekaviṃśatpuṭairvaṅgo mṛto bhavati rogahā
śirīṣarajanīcūrṇaiḥ kumāryā yutagolakam
sūtaliptaṃ vaṅgapatraṃ golakaṃ samamarditam
ruddhvā laghupuṭaiḥ pakvaṃ mṛtaṃ syātpūrvasaṃkhyayā
akṣabhallātakītoyaiḥ piṣṭvā patrāṇi lepayet
tatastilakharīmadhye kṣiptvā ruddhvā puṭaiḥ pacet
catvāriṃśadgajapuṭair vaṅgakaṃ bhasma jāyate
vaṅgaṃ tīkṣṇoṣṇakaṭukamīṣadvātaprakopanam
medaḥśleṣmāmayaghnaṃ ca krimighnaṃ mehanāśanam
himaṃ kaṣāyalavaṇaṃ pāṇḍudāhaharaṃ saram
lekhanaṃ pittalaṃ kiṃcit trapu sīsaṃ ca tadguṇam
sīsakaṃ tu jaḍaṃ śītaṃ yavaneṣṭaṃ bhujaṅgamam
yogīṣṭaṃ nāgam uragaṃ kuvaṅgaṃ paripiṣṭakam
mṛdu kṛṣṇāyasaṃ pakṣmatāraśuddhikaraṃ smṛtam
sirāvṛttaṃ ca vaṅgaṃ syāccīnapiṣṭaṃ ca ṣoḍaśa
sīsaṃ tu vaṅgasāmyaṃ syādrasavīryavipākataḥ
pākahīnau nāgavaṅgau kuṣṭhagulmarujākarau
mehapāṇḍujvaraśleṣmavātapittapradau smṛtau
drutadrāvaṃ mahābhāraṃ chede kṛṣṇaṃ samujjvalam
pūtigandhaṃ bahiḥ kṛṣṇaṃ śuddhaṃ sīsamato'nyathā
nirguṇḍīmūlacūrṇena sārkadugdhena lepayet
nāgapatraṃ tataḥ śuṣkaṃ drāvayitvā niṣecayet
liptvā drāvyaṃ punaḥ secyaṃ saptavāraṃ viśuddhaye
niśātumburubījāni kokilākṣīkuberakam
gaurīphalaṃ mallikā ca mokṣo brahmā mayūrakam
yathālābhaṃ tu bhasmaiṣāṃ vajrīkṣīreṇa bhāvayet
tanmadhye drāvitaṃ nāgaṃ śuddhaṃ secyaṃ tu saptadhā
mahiṣasyāsthicūrṇena supākaṃ mūtrasecanāt
vaṅgaṃ śuddhaṃ bhavettadvannāgo nāgāsthimūtrataḥ
aśvatthaciñcātvagbhasma nāgasya caturaṃśataḥ
kṣiptvā cullyāṃ pacedagnau cālayellohacaṭṭunā
yāvadbhasma tamuddhṛtya bhasmatulyāṃ manaḥśilām
jambīrair āranālair vā piṣṭvā ruddhvā puṭe pacet
svāṅgaśītaṃ punaḥ piṣṭvā viṃśatyaṃśe śilāmlake
evaṃ ṣaṣṭipuṭaiḥ paktvā nāgaḥ syāttu nirutthitaḥ
athavā nāgapatrāṇi cūrṇaliptāni kharpare
alpāgnau pācayedyāmaṃ bhasma taccitrakadravaiḥ
bharjayellohapātre tatpārthadaṇḍena cālayan
yāmaṣoḍaśaparyantaṃ dravaṃ deyaṃ punaḥ punaḥ
daṇḍena mardayedgāḍhamuddhṛtaṃ citrakadavaiḥ
lolayitvā nirudhyātha ṣaṭpuṭair mriyate laghu
ciñcākṣamikṣubhallātavāśāvajralatābhavaiḥ
apāmārgārjunāśvatthasamudbhūtaiśca bhasmabhiḥ
dṛḍhaṃ pālāśadaṇḍena lohapātre tu bharjayet
saptabhirdivasaireva mriyate nātra saṃśaya
piṣṭvāgastyaṃ ca bhūnāgaṃ liptvā bhāṇḍaṃ viśodhayet
tadbhāṇḍe drāvayennāgaṃ drute nāge vinikṣipet
vāśāciñcaṭayoḥ kṣāraṃ vāśākāṣṭhena ghaṭṭayet
yāmaikaṃ pācayeccullyāṃ samuddhṛtya vimiśrayet
saṃcūrṇya ca śilātāpye vāśakakṣārasaṃyutam
catustulyaṃ pūrvanāgaṃ viṃśatyekapuṭaiḥ pacet
dvipuṭaṃ ciñcikakṣārair deyaṃ vāśārasānvitaiḥ
nāgaḥ sindūravarṇābho mriyate sarvakāryakṛt
atyuṣṇaṃ sīsakaṃ snigdhaṃ tiktaṃ vātakaphāpaham
pramehatoyadoṣaghnaṃ dīpanaṃ cāmavātanut
śrībhairavaḥ
rītiḥ kṣudrasuvarṇaṃ sitakanakaṃ piṅgalaṃ ca pittalakam
lohitakamārakūṭaṃ piṅgalalohaṃ ca pītakaṃ navadhā
rītikā kākatuṇḍīti dvividhaṃ pittalaṃ bhavet
saṃtaptā kāñjike kṣiptā tāmrābhā rītikā matā
evaṃ yā jāyate kṛṣṇā kākatuṇḍīti sā matā
gurvī mṛdvī ca pītākapotābhā sārāṅgī tāḍanakṣamā
susnigdhā masṛṇāṅgī ca rītiretādṛśī śubhā
śuddhā snigdhā mṛduḥ śītā suraṅgā sūtrapattriṇī
hemopamā śubhāśvatthā jātyā rītiḥ prakīrtitā
pāṇḍuḥ pītā kharā rūkṣā barbarā ghaṭṭanākṣamā
pūtigandhā tathā laghvī rītirneṣṭā rasādiṣu
rītistiktarasā rūkṣā jantughnī sāsrapittanut
kṛṣṇā kuṣṭhaharā yogāduṣṇavīryā ca śītalā
kākatuṇḍī kṛtasnehā rājarītiguṇānugā
rājarītistu nirdiṣṭā rītikāsadṛśī guṇaiḥ
rītikāyugalaṃ rūkṣaṃ satiktaṃ lavaṇaṃ saram
śobhanaṃ pāṇḍuvātaghnaṃ balavīryāyurvardhanam
rītikā kaṭutiktoṣṇā plīhānāhanibarhaṇī
rūkṣā kaphāsrapittaṃ ca hanyātsvādu prayojitā
rājarītiḥ kākatuṇḍī rājaputrī maheśvarī
brāhmaṇī brahmarītiśca kapilā piṅgalāpi ca
kāṃsyaṃ saurāṣṭrikaṃ ghoṣaṃ kaṃsīyaṃ vahnilohakam
dīptalohaṃ ghoṣayuṣyaṃ dīptakaṃ ca navāhvayam
aṣṭabhāgena tāmreṇa dvibhāgakuṭilena ca
vidrutena bhavetkāṃsyaṃ tatsaurāṣṭrabhavaṃ śubham
tīkṣṇaśabdaṃ mṛdu snigdham īṣacchyāmalaśubhrakam
nirmalaṃ dāharaktaṃ ca ṣoḍhā kāṃsyaṃ praśasyate
śvetadīptaṃ mṛdujyoti śabdāḍhyaṃ snigdhanirmalam
ghanāgnisahasūtrāṅgaṃ kāṃsyamuttamamīritam
tatpītaṃ dahane tāmraṃ ghanaṃ rūkṣaṃ ghanāsaham
mandanādaṃ gatajyoti saptadhā kāṃsyam utsṛjet
ghṛtamekaṃ vinā cānyatsarvaṃ kāṃsyagataṃ nṛṇām
bhuktamārogyasukhadaṃ hitaṃ sātmyakaraṃ tathā
kāṃsyaṃ tu laghutiktoṣṇaṃ lekhanaṃ dṛkprasādanam
kṛmikoṣṭhaharaṃ vātapittaghnaṃ bhojane hitam
vartalohaṃ vartatīkṣṇaṃ vartakaṃ lohasaṃkaraḥ
nīlikā nīlalohaṃ ca lohakaṃ vaṭṭalohakam
kāṃsyārkarītilohāhijātaṃ tadvartalohakam
tadeva pañcalohākhyaṃ lohavidbhirudāhṛtam
tadbhāṇḍasādhitaṃ sarvamanyavyañjanapūrvakam
amlena varjitaṃ cātidīpanaṃ pācanaṃ śubham
drutamaśvajale kṣiptaṃ vartalohaṃ viśudhyati
mriyate gandhatālābhyāṃ puṭitaṃ vartalohakam
teṣu teṣu vibhāgeṣu yojanīyaṃ yathāvidhi
vartalohaṃ kaṭūṣṇaṃ ca tiktaṃ ca śiśiraṃ tathā
kaphajitpittaśamanaṃ madhuraṃ dāhamehanut
rūkṣaṃ rucyaṃ kṛmighnaṃ ca netryaṃ malaviśodhanam
trikṣāraṃ pañcalavaṇaṃ saptadhāmlena bhāvayet
kāṃsyāraghoṣapatrāṇi tena kalkena lepayet
ruddhvā puṭedgajapuṭe śuddhimāyāti nānyathā
tāmravanmāraṇaṃ teṣāṃ kṛtvā sarvatra yojayet
mṛtāni lohānyamṛtībhavanti nighnanti yuktāni mahāmayāṃśca
abhyāsayogāddṛḍhadehasiddhiṃ kurvanti rugjanmajarāvināśam
nāgena svarṇaṃ rajataṃ ca tāpyaiḥ gandhena tāmraṃ śilayā ca nāgam
tālena vaṅgaṃ trividhaṃ tu lohaṃ nārīpayo ghnanti ca hiṅgulena
tathābhrasatvaṃ balinopalohaṃ vajreṇa sūtaṃ vinihanti sadyaḥ
vajrābhrakasya satsatvaṃ vakṣyāmi śṛṇu bhairavi
caturdhābhrakasatvaṃ syātkaṭhinaṃ mṛdulaṃ drutiḥ
bījaṃ ca guṇavajjñeyaṃ tatkramād uttarottaram
dhānyābhrakaṃ ravikṣīre gharme sthāpyaṃ dināvadhi
tacchlakṣṇaṃ peṣayetpaṭṭe śarāve taṃ nirodhayet
samyak pacedgajapuṭe ravikṣīre pacetpunaḥ
mardanaṃ puṭapākaṃ ca kuryādevaṃ tu saptadhā
tathā jambīranīre ca niculasya rase tathā
etat siddhaghanaṃ śreṣṭhaṃ niścandraṃ sattvapātane
ghanamārakasārair vā vyastair vātha samastakaiḥ
piṣṭvā dhānyābhrakaṃ ślakṣṇaṃ ruddhvā gajapuṭe pacet
lākṣāgugguludagdhorṇāsarjasarjarasaṃ paṭu
śaśāsthi kṣudramatsyāśca haridrā mitrapañcakam
pañcamāhiṣakaṃ cāpi bhallātaṃ ca samaṃ samam
sarvatulyaṃ siddhaghanaṃ niścandraṃ peṣayeddinam
tatsarvaṃ tena vaṭakāḥ kāryāste karṣamātrakāḥ
koṣṭhīyantre dhamedgāḍhamaṅgāraiḥ khadirodbhavaiḥ
triyāmadhamanād eva sattvaṃ patati nirmalam
kaṭhinaṃ sūkṣmaravakaṃ kācaṭaṅkaṇavarjitam
trivāramevaṃ kurvīta tatkiṭṭaiḥ sattvapātane
punaranyaṃ pravakṣyāmi mṛdusattvaṃ sureśvari
gugguluṃ ṭaṅkaṇaṃ guñjāṃ sarjasarjarasaṃ guḍam
kṣudramīnaṃ yavakṣāraṃ kācapiṇyākasūraṇam
bhūlatā triphalā vahniḥ kṣīrakandaṃ punarnavam
dhuttūraṃ lāṅgalī pārā balā gandhakasevakam
gokṣīraṃ pañcalavaṇaṃ sarvaṃ ca dviguṇaṃ madhu
ṣaḍbindu kṣudraśaṃbūkamasthīni śaśakasya ca
pārāvatamalaṃ tryūṣamindragopaṃ saśigrukam
godhūmasarṣapaṃ tāpyaṃ chāgakṣīreṇa mardayet
evaṃ vyastaṃ samastaṃ vā yāmamātreṇa marditam
asya piṇḍasya bhāgaikaṃ dvibhāgaṃ siddham abhrakam
pañcamāhiṣabhāgaikaṃ sarvamekatra loḍayet
karṣābhā vaṭikāḥ kāryāḥ kiṃcicchāyāviśoṣitāḥ
khadirāṅgārasaṃtapte koṣṭhīyantre kṣipetkṣipet
ghuṭīpañcakapañcaiva vaṅkanāle dhameddṛḍham
mṛdusattvaṃ bhavecchubhraṃ rugjarāmṛtyunāśanam
trivāramevaṃ kurvīta tatkiṭṭaṃ sattvapātanam
anena kramayogena kāntasasyakamākṣikam
kaṭhinoparasāścānyaiḥ śuddhā bhūnāgamṛttikā
muñcanti drutisaṅghātaṃ gṛhṇantīmaṃ pṛthakpṛthak
abhrasatvaṃ samādāya samāṃśaṃ kācaṭaṅkaṇam
dattvā dattvā trivāraṃ tadvajramūṣāgataṃ dhamet
amlavargaṃ snuhīpatraṃ bimbībījaṃ savalkalam
kalkayettatra saṃtaptaṃ saptavāraṃ niṣecayet
mṛdu śubhraṃ bhavet tasya rugjarāmṛtyunāśanam
siddhābhraṃ daśabhāgaṃ syācchuddhabhāgaṃ tribhāgakam
ṭaṅkaṇaṃ mākṣikaṃ sūtaṃ bhāgaikaṃ ca suśodhitam
ūrṇāsarjayavakṣāraṃ bhāgaṃ bhāgaṃ vimiśrayet
mardyaṃ mūtrāmlavargābhyāṃ yathā proktaṃ dināvadhi
ajāpañcāṅgasaṃyuktaṃ pūrvavat sattvapātanam
kṛtvādāya mṛtaṃ sākṣānnirmalaṃ mṛdu jāyate
bījapākaṃ pravakṣyāmi ghanasyaitatparaṃ hitam
siddhābhrakaṃ śatapalaṃ svarṇarūpyārkakāntakam
rasatrigandhamākṣīkaṃ vimalābhūlatādrijam
nīlāñjanaṃ ca kaṅkuṣṭhaṃ kāsīsaṃ daradaṃ tathā
pratyekaṃ daśaniṣkaṃ syāttato gairikaṭaṅkaṇam
indragopaṃ guḍaṃ guñjā madhu sarpiśca gugguluḥ
sarjakṣāro yavakṣāro matkuṇā navapañcakam
kṣudramīnaśaśāsthīni māhiṣaṃ śṛṅgamālakam
pṛthakpṛthakpañcamūlaṃ pañcamāhiṣaṃ mardayet
teṣāṃ ca vaṭikā kāryā kiṃcicchāyāviśoṣitā
pūrvavat pātayet sattvaṃ rugjarādainyamṛtyuhṛt
bījasatvamidaṃ śreṣṭhaṃ vaidye vāde rasāyane
nirmalīkaraṇaṃ vakṣye ghanasatvasya pārvati
tatsatvaṃ kaṇaśaḥ kṛtvā mitrapañcakasaṃyutam
mūṣāyāṃ tadvinikṣipya kācaṃ tadadharottaram
ruddhvā haṭhāgnau dhamayetkhadirāṅgārayogataḥ
evaṃ krameṇa dhamayetsaptadhā nirmalaṃ bhavet
sasatvaṃ nirmalībhūtaṃ lohakhalve vicūrṇayet
mardayet triphalākvāthair yāmaṃ gharme viśoṣayet
pākaṃ puṭaṃ ca vidhivatkuryādevaṃ punaḥ punaḥ
catvāriṃśatpuṭaṃ kuryādevaṃ mārkavajairdravaiḥ
pṛthakpañcāmṛtaiḥ pañcapuṭaṃ cekṣurasais tridhā
udayādityasaṅkāśaṃ ghanasatvaṃ susiddhidam
cūrṇīkuryāllohakhalve nirmalīkṛtamabhrakam
niṣkāṇāṃ śatakaṃ tasmin niṣkaikaṃ gandhakaṃ kṣipet
peṣayeddinamekaṃ tu kumārīrasayogataḥ
yāmaṃ tattāpayed gharme tato gajapuṭe pacet
evaṃ śatapuṭaṃ kuryādgandhaṃ dadyātpunaḥ punaḥ
sindūrapāṭalacchāyam abhrasatvaṃ bhavecchive
ghanasatvaṃ suvimalaṃ lohakhalve vicūrṇayet
śataniṣkaṃ tatastasmin niṣkārdhaṃ mākṣikaṃ kṣipet
arkakṣīrairdinaṃ mardya ruddhvā gajapuṭe pacet
evaṃ śatapuṭaṃ kuryānmākṣīkaṃ ca puṭe puṭe
etatsyāt sattvasindūraṃ rugjarāmṛtyunāśanam
tatsatvaṃ ravakānhitvā lohakhalve subuddhimān
mardayellohadaṇḍena varākvāthasamanvitam
yāmamātraṃ khare gharme sthāpayellohapātragam
sthālīpākaṃ kharaṃ kṛtvā rātrau gajapuṭe pacet
evaṃ saptapuṭaṃ kuryānmārkavasvarasaistathā
kumārīsvarasaistadvaccitramūlarasaistathā
nīlīpatrarasaistadvatpunarnavarasaistathā
meghanādadravaiḥ sapta kvāthairvaṭajaṭodbhavaiḥ
evaṃ susūkṣmacūrṇaṃ tu śatāṃśaṃ gandhakaṃ kṣipet
mardayedāranālena gharme sthālyāṃ puṭe pacet
evaṃ daśadinaṃ kuryāt punastāpyaṃ śatāṃśataḥ
kṣiptvāranālaiḥ saṃmardya gharme sthālyāṃ puṭe pacet
evaṃ daśadinaṃ kuryātpunaḥ pañcāmṛtaiḥ pacet
pañcapañcekṣujarasaiḥ pañcadhā puṭamācaret
sindūrābhe'bhrabhasite nikṣipecchuddhahiṅgulam
viṃśatyaṃśaṃ ghanasyātha stanyaiḥ saṃmardya saṃpuṭe
ruddhvātha bhūdhare yantre kṣiptvā laghupuṭaṃ vidhet
evaṃ viṃśatpuṭaṃ kuryād dattvā dattvātha hiṅgulam
anena kramayogena satvaṃ sindūrasannibham
ayaṃ sāmānyasaṃskāro viśeṣastu nigadyate
yadyadrogaharair dravyais tattadrogaharaṃ bhavet
ghanasatvaṃ suvimalaṃ lohakhalve vicūrṇayet
muṇḍīpatrarasair mardyaṃ dinaṃ gajapuṭe pacet
evaṃ daśapuṭaṃ kāryaṃ nirguṇḍīsvarasaistathā
tathā vaṭajaṭākvāthaiḥ peṭārīmūlajai rasaiḥ
kakubhasya rasaistadvajjambūtvaksvarasaistathā
evaṃ ṣaṣṭipuṭaṃ kāryaṃ tatastasminvinikṣipet
viṃśatyaṃśena daradaṃ stanyaiḥ saṃmardayed dinam
tatastatsampuṭe ruddhvā bhūdhare tu puṭaṃ laghu
evaṃ viṃśatidhā kuryātsindūrābhaṃ bhaveddhruvam
sthālīpākastridhā prokto mṛdur madhyaḥ kharātmakaḥ
paṅkotkarasamaḥ pūrvaḥ piṇḍapākastu madhyamaḥ
tṛtīyaḥ kharapākaḥ syād vālukāsadṛśaḥ priye
sthālīpāko rase yuktaḥ saṃyukto daradena vā
mṛdumadhyamapākābhyāṃ kartavyo bhūdhare tataḥ
kṣiptvā laghupuṭe deyaṃ rasahiṅgulavarjitaḥ
kharapākaḥ prakartavyo vidhirgajapuṭe pacet
sarveṣāṃ māritānāṃ ca lohānāmabhrakasya ca
vakṣyāmi paramaṃ guhyamamṛtīkaraṇaṃ śṛṇu
triphalotthakaṣāyasya bhāgānādāya ṣoḍaśa
goghṛtasya palānyaṣṭau mṛtābhrakapalāndaśa
ekīkṛtvā lohapātre pācayenmṛduvahninā
drave jīrṇe samādāya sarvayogeṣu yojayet
anupānaṃ vinā hyabhraṃ jarāmṛtyurujāpaham
yojayedanupānairvā tattadrogaharaṃ bhavet
kaṭhinasyābhrasatvasya sindūraṃ palitaṃ valim
indriyāṇāṃ paṭutvaṃ ca patrābhrakaguṇā api
mṛdusatvasya sindūraṃ sarvāmayanibarhaṇam
valīpalitadāridryamṛtyughnaṃ surasāyanam
tridoṣaśamanaṃ saumyaṃ dīpanaṃ pācanaṃ śubham
nihanti jvarajālaṃ ca grahaṇīmatisārakam
aśmarīṃ mūtrakṛcchraṃ ca kṣayaṃ pāṇḍuhalīmakam
durnāmamehakuṣṭhāni vātajān pittajānapi
kaphajāndustarānrogān vidradhyādivraṇānapi
nānāvidhāni śūlāni puṃstrīvandhyatvabhañjanam
yadyadrogaharair yogais tattadroganibarhaṇam
pārade ye guṇāḥ santi bījasatve'pi te guṇāḥ
akṣāṅgārairdhamet kiṭṭaṃ lohajaṃ tadgavāṃ jalaiḥ
secayedakṣapātrāntaḥ ṣaḍvāraṃ ca punaḥ punaḥ
maṇḍūro'yaṃ samākhyātaḥ śuddhaṃ ślakṣṇaṃ niyojayet
gomūtre triphalā kvāthyā tatkvāthe secayecchanaiḥ
lohakiṭṭaṃ sutaptaṃ ca yāvacchīryati tatsvayam
tacchīrṇaṃ grāhayetpeṣyaṃ maṇḍūraṃ yaṃ prayojayet
ye guṇā mārite muṇḍe te guṇā muṇḍakiṭṭake
tasmātsarvatra maṇḍūraṃ rogaśāntyai prayojayet
kiṭṭāddaśaguṇaṃ muṇḍaṃ muṇḍāttīkṣṇaṃ śatonmitam
tīkṣṇāllakṣaguṇaṃ kāntaṃ bhakṣaṇāt kurute guṇam
maṇḍūraṃ pāṇḍuśoṣārśograhaṇīkāmalāpaham
sarvaśūlapramehaghnaṃ dīpanaṃ paramaṃ hitam
śītaṃ tiktaṃ kaṣāyāmlaṃ hṛdrogaplīhanāśanam
rasendraṃ śodhayeddevi palānāṃ dvisahasrakam
sahasraṃ vā śataṃ vāpi pañcāśadvā tadardhakam
na kuryādrasakarmāṇi hīnaṃ vai pañcaviṃśateḥ
lohasya pacanaṃ triṃśatpalādūrdhvaṃ na kārayet
arvāk pañcapalāddevi ghanasatvaṃ tathā pacet
svarṇaṃ pañcapalād ūrdhvaṃ palādarvāṅna śodhayet
tathā rūpyaṃ ca tāmraṃ ca śodhayenmārayet priye
lohavadghanasatvaṃ ca ghanapatraṃ tathaiva ca
hīnaṃ pañcapalādūrdhvaṃ na kuryātpalaviṃśateḥ
drāvaṇaṃ śodhanaṃ devi māraṇaṃ nāgavaṅgayoḥ
vajraṃ niṣkādadhaścordhvaṃ na kuryācchodhanaṃ mṛtim
padmarāgādiratnāni tathā kuryātsureśvari
śrībhairavaḥ
mahāmburāśau sariti parvate kānane'pi vā
ratnānāmākaraṃ devi sthānamādheyagauravāt
teṣu rakṣoviṣavyālavyādhidoṣaharāṇi ca
prādurbhavanti ratnāni tathaiva viguṇāni ca
praduṣṭenopajātāni jantunopahatāni ca
doṣaistānyupacīyante hīyante guṇasaṃpadā
māṇikyaṃ śoṇaratnaṃ ca ratnarāṭ raviratnakam
śṛṅgāri raṅgamāṇikyaṃ taralo ratnanāyakaḥ
rāgadṛk padmarāgaśca ratnaṃ śoṇopalastathā
saugandhikaṃ lohitakaṃ kuruvindaṃ śarendukam
māṇikyaṃ padmarāgākhyaṃ dvitīyaṃ nīlagandhi ca
kuśeśayadalacchāyaṃ svacchaṃ snigdhaṃ guru sphuṭam
vṛttāyataṃ samaṃ gātraṃ māṇikyaṃ śreṣṭham ucyate
parīkṣāpariśuddhānāṃ ratnānāṃ pṛthivībhṛtā
dhāraṇaṃ sarvadā kāryaṃ śreyaḥśrīkīrtikāṅkṣiṇā
tatastu śāstratasteṣāṃ parīkṣādikamucyate
yat siṃhalaṃ kālapuram andhraṃ tumburusaṃsthitam
kṣetraṃ caturvidhaṃ tasya māṇikyasya samudbhave
siṃhale tu bhavedraktaṃ padmarāgam anuttamam
pītaṃ kālapurodbhūtaṃ kuruvindamiti smṛtam
aśokapallavacchāyam andhraṃ saugandhikaṃ priye
tumburau chāyamānīlaṃ nīlagandhi ca kīrtitam
madhyame madhyamaṃ jñeyaṃ māṇikyaṃ kṣetrabhedataḥ
māṇikyasya guṇāḥ proktāścatvāro munipuṅgavaiḥ
snigdhacchāyā gurutvaṃ ca nairmalyam atiraktatā
māṇikyaṃ dīpanaṃ vṛṣyaṃ kaphavātakṣayārtihṛt
bhūtavetālapāpaghnaṃ karmajavyādhināśanam
māṇikyaṃ ca mahāpuṇyaṃ mahābhāgyakaraṃ param
sarvabhūtagrahonmādaviṣaghnaṃ doṣajitparam
muktā saumyā mauktikaṃ śauktikeyaṃ tāraṃ tārā śauktikaṃ tārakā ca
ambhaḥsāraṃ śītalaṃ nīrajaṃ ca nakṣatraṃ syād induratnaṃ valakṣam
muktāphalaṃ binduphalaṃ ca muktā śaukteyakaṃ śuktimaṇiḥ śaśipriyam
svacchaṃ himaṃ haimavataṃ ca śubhraṃ sudhāṃśuratnaṃ ca bhasaṃkhyakāhvam
mātaṅgoragamīnapotriśirasastvaksāraśaṅkhāmbubhṛcchuktīnām udarācca mauktikamaṇiḥ spaṣṭaṃ bhavedaṣṭadhā
chāyāḥ pāṭalanīlapītadhavalāstatrāpi sāmānyataḥ saptānāṃ bahuśo na labdhir itaracchaukteyakaṃ tūlvaṇam
nakṣatrābhaṃ śuddhamatyantamuktaṃ snigdhaṃ sthūlaṃ nirmalaṃ nirvraṇaṃ ca
yastaṃ dhatte gauravaṃ yattulāyāṃ tannirmaulyaṃ mauktikaṃ saukhyadāyi
mauktikaṃ ca madhuraṃ suśītalaṃ dṛṣṭirogaśamanaṃ viṣāpaham
rājayakṣaparikopanāśanaṃ kṣīṇavīryabalapuṣṭivardhakam
mauktikaṃ śiśiraṃ snigdhaṃ viśadaṃ kāntivardhanam
dāhatṛḍbhramamūrcchāsṛkpittajvaraviṣāpaham
cakṣuṣyaṃ pavanāsrapittaviṣajit sarvendriyāhlādanaṃ tṛḍdāhajvaraśokamohaśamanaṃ śītaṃ śramaghnaṃ hitam
dhanyaṃ maṅgalamāyuṣaḥ sthitikaraṃ saubhāgyakāntipradaṃ muktā hāravibhūṣaṇaṃ tad akhilaṃ mūlaṃ śaśī prīyate
pravālo'ṅgārakamaṇirvidrumo 'mbhodhipallavaḥ
bhaumaratnaṃ ca raktāṅgo raktāṅkuralatāmaṇiḥ
setau sāgaramadhye yā jāyate vallarī śubhā
vidrumākhyā suraktā sā durlabhā dīptarūpiṇī
pāṣāṇatvaṃ bhajatyeṣā pākataḥ kaṭhinā satī
pravālanāma tadraktaṃ varṇasaubhāgyakāntidam
siddhaṃ svacchaṃ snigdharūpaṃ vṛttaṃ kāntaṃ samaṃ guru
raṅgagātraṃ dṛḍhaṃ piṇḍaṃ pravālaṃ śreṣṭhamucyate
pakvabiṃbaphalābhāsaṃ japākusumasaṃnibham
śukatuṇḍasamacchāyaṃ pravālam atiśobhanam
śāradābhaṃ dalaṃ sūkṣmaṃ vakraṃ rūkṣaṃ sakoṭaram
viddhaṃ kṛṣṇaṃ laghutamaṃ pravālaṃ doṣakṛd bhavet
gauraraṅgaṃ jalākrāntaṃ pravālamaśubhaṃ tyajet
pravālaṃ komalaṃ snigdhaṃ surāgaṃ vidrumaṃ hitam
dhanadhānyakaraṃ medhyaṃ viṣāhibhayanāśanam
pravālo madhurāmlaśca kaphapittādidoṣanut
vīryakāntikaraḥ strīṇāṃ dhṛto maṅgaladāyakaḥ
marakataṃ rauhiṇeyaṃ gārutmantaṃ harinmaṇiḥ
sauparṇaṃ garuḍodgīrṇaṃ budharatnāśmagarbhaje
garalārir vāyavīryaṃ gāruḍaṃ rudrasaṃmitam
turuṣkaviṣayāṃbhodhau samīrārohaṇācale
tacchāyāśyāmalo deśaḥ so 'bhūnmarakatākaraḥ
tadviśeṣānmarakataṃ jātaṃ doṣaguṇānvitam
doṣāḥ saptavidhāstasya guṇāḥ pañcavidhāḥ smṛtāḥ
bhavedaṣṭavidhā chāyā maṇermarakatasya ca
asnigdhaṃ rūkṣamityuktaṃ visphoṭaṃ piṭakaṃ tathā
jaṭharaṃ kāntihīnaṃ ca vicchāyaṃ malinaṃ tathā
saśarkaraṃ sapāṣāṇaṃ karkaśaṃ sūtrasaṃyutam
kalmāṣavarṇaṃ śabalaṃ samastabhayadāyakam
nirmalaṃ kathitaṃ svacchaṃ guru syād gurudāyutam
snigdhaṃ rūkṣaṃ vinirmuktam arajaskam areṇukam
surāgaṃ rāgabahulamiti pañca guṇāḥ smṛtāḥ
etairyuktaṃ marakataṃ sarvapāpaharaṃ param
marakataṃ viṣaghnaṃ ca śītalaṃ madhuraṃ rase
āmapittaharaṃ rucyaṃ puṣṭidaṃ bhūtanāśanam
snigdhaṃ marakataṃ svacchaṃ sarvadoṣaharaṃ śubham
kāntisaubhāgyadaṃ medhyaṃ bhūtagrahaviṣāpaham
pītastu puṣparāgaḥ pītasphuṭikaṃ ca pītaratnaṃ ca
pītāśmā gururatnaṃ pītamaṇiḥ puṣyarāgaśca
īṣat pītaṃ pavicchāyaṃ svacchaṃ kāntyā manoharam
puṣyarāga iti khyātaṃ ratnaṃ ratnaparīkṣakaiḥ
hemacchāyaṃ śirovṛttaṃ jyotiraṅgāranirmalam
pītagātraṃ guru snigdhaṃ puṣyarāgaṃ praśasyate
rūkṣaṃ kṣatalaghu śvetaṃ kṛṣṇaṃ gauraṃ saśarkaram
malinaṃ bindumadratnaṃ puṣyarāgaṃ na śasyate
puṣyarāgo'mlaśītaśca vātajiddīpanaḥ param
āyuḥ śriyaṃ ca prajñāṃ ca dhāraṇātkurute nṛṇām
puṣyarāgaṃ śubhaṃ medhyaṃ vastusaubhāgyakīrtidam
vākpaṭutvakaraṃ hṛdyaṃ viṣaghnaṃ doṣajitparam
vajramindrāyudhaṃ vīraṃ bhiduraṃ kuliśaṃ paviḥ
abhedyam asiraṃ ratnaṃ dṛḍhaṃ bhārgavakaṃ smṛtam
svacchaṃ vidyutprabhaṃ snigdhaṃ sundaraṃ laghu lekhanam
ṣaḍāraṃ tīkṣṇadhāraṃ ca susaumyāraṃ śriyaṃ diśet
pauṇḍramataṅgahimācalasaurāṣṭrasupārakosalakaliṅgāḥ
peṇṇānadītaṭaś cetyaṣṭau vajrākarā vinirdiṣṭāḥ
śyāmaṃ prapauṇḍraprabhavaṃ kiṃcit pītaṃ mataṅgagirijātam
himavatsurāṣṭrasaṃbhavam ātāmraṃ kṛṣṇakānti saupāram
phullaśirīṣacchāyaṃ kosalajaṃ kanakakānti kāliṅgam
peṇṇānadītaṭodbhavam āhur vajraṃ sudhāṃśunibham
kaliṅgakosalau deśau mataṅgādrihimālayau
saurāṣṭrapauṇḍrakauverākarasūpārakau tathā
kṛtādiṣu yugeṣvetau vajrāṇāmākarau smṛtau
ākareṣveva vajrāṇāṃ khaniḥ srotaḥ prakīrṇakam
samutpattisthalaṃ tredhā nirdiṣṭaṃ suranāyike
koṭyaḥ pārśvāni dhārāśca ṣaḍaṣṭau dvādaśaiva ca
ityacchatīkṣṇadhārāgrā vajrasyāhuratho guṇān
malo binduśca rekhā ca trāsaḥ kākapadaṃ tathā
ete doṣāḥ samākhyātāḥ pañca vajreṣu saṃsthitāḥ
kuryādaśodhitaṃ vajraṃ kuṣṭhadāhāṅgagauravam
hṛtpārśvapīḍāṃ pāṇḍuṃ ca tatastacchuddhirucyate
gṛhītvātha śubhraṃ vajraṃ vyāghrīkandodare kṣipet
mahiṣīśakṛdālipya karīṣāgnau vipācayet
ahorātrātsamuddhṛtya hayamūtreṇa secayet
evaṃ punaḥ punaḥ pakvaṃ saptarātrādviśudhyati
meghanādāśamīśyāmāśṛṅgīmadanakodbhavaiḥ
kulutthavetasāgastyasindhuvārākhukarṇikāḥ
eteṣāṃ hayamūtreṇa kaṣāyaṃ sādhitaṃ punaḥ
jambīre kuliśaṃ kṣiptvā hayamūtraistryahaṃ pacet
ḍolāyantravidhānena tataḥ śuddhimavāpnuyāt
kulutthakodravakvāthairḍolāyantre vipācayet
vyāghrīkandagataṃ vajraṃ saptāhācchuddhimāpnuyāt
kulatthakodravakvāthaṃ hayamūtraṃ snuhīpayaḥ
kṣiptvā bhāṇḍe pacettasmin vyāghrīkandagataṃ pavim
ḍolāyantre divārātraṃ samuddhṛtya punaḥ kṣipet
vajrakande mṛdā kandaṃ liptvā gajapuṭe pacet
tatpakvaṃ pācanadrāvaiḥ secitaṃ śuddhimāpnuyāt
vyāghrīkandagataṃ vajraṃ mṛdā liptaṃ puṭe pacet
ahorātrātsamuddhṛtya hayamūtreṇa secayet
vajrīkṣīreṇa vā siñcyādevaṃ śuddhaṃ tu mārayet
vakṣyate viprajātyādeḥ śuddhavajrasya māraṇam
aśvatthabadarībhaṇḍīmākṣikaṃ karkaṭāsthi ca
samaṃ snukpayasā piṣṭvā mūṣāmadhye pralepayet
tanmadhye prakṣipedvajramauṣadhaistaistataḥ param
vajramācchādya yatnena tato mūṣāṃ nirodhayet
kuñjarākhyena puṭayetpuṭena mahatā punaḥ
viprajātīyakaṃ vajraṃ puṭenaikena sidhyati
karavīraṃ meṣaśṛṅgī daradaṃ ca hyudumbaram
arkadugdhaiḥ samaṃ piṣṭvā tatkṛte golake kṣipet
vajraṃ kṣatriyajātīyaṃ pūrvavanmārayed dhruvam
sūraṇaṃ laśunaṃ śaṃkhaṃ śilāyāṃ peṣayetsamam
balāmatibalāṃ gandhaṃ kacchapāsthi ca peṣayet
uttarāvāruṇīdugdhaistatkṛte golake kṣipet
vajraṃ tu vaiśyajātīyaṃ pūrvavattanmṛtaṃ bhavet
sūraṇaṃ laśunaṃ śaṅkhaṃ śilāṃ saṃpeṣayetsamam
vaṭakṣīreṇa tatkﾱpte golake pūrvavatpacet
vajraṃ tacchūdrajātīyaṃ tena samyagbhavenmṛtam
strīpuṃvajraṃ tu pūrvoktairmriyate tattadauṣadhaiḥ
caturjātyauṣadhaireva mṛtirvajre napuṃsake
sāmānyaḥ sarvavajrāṇāṃ vakṣyate māraṇakramaḥ
śuddhaṃ vajraṃ matkuṇānāṃ raktairliptvā dhametpunaḥ
agnivarṇaṃ kṣipenmūtre gardabhasya punaḥ punaḥ
lepitaṃ dhmāpitaṃ tadvadevaṃ kuryāttrisaptadhā
tālakaṃ matkuṇaiḥ piṣṭvā tasmingole kṣipettu tam
ruddhvā mūṣāṃ dhamedgāḍhaṃ hayamūtre vinikṣipet
samuddhṛtya punastadvatsaptavārairmṛto bhavet
meṣaśṛṅgaṃ bhujaṅgāsthi kūrmapṛṣṭhaṃ śilājatu
gandhakaṃ kāntapāṣāṇaṃ munipuṣpaṃ satālakam
trikṣāraṃ pañcalavaṇaṃ meṣaśṛṅgīndravāruṇī
vajravallī mūṣakarṇī badarī kuḍmalāni ca
mūṣakasya malaṃ stanyaṃ snuhyarkakṣīramatkuṇam
pañcāṅgaṃ śarapuṃkhasya hyasthinī kharameṣayoḥ
peṭāribījaṃ strīpuṣpaṃ pārāvatamalaṃ śilā
puṣpāṇi caiva vākucyāḥ pañcāṅgaṃ timirasya ca
dhātrīvṛkṣasya pañcāṅgaṃ gorambhā vājimūtrakam
haṃsapādī vajrakandaṃ bṛhatīphalasūraṇam
gojihvā karkaṭaṃ māṃsaṃ mūtravargaṃ ca miśrayet
etatsamastaṃ vyastaṃ vā yathālābhaṃ supiṇḍitam
tatpiṇḍe nikṣipedvajramandhamūṣāgataṃ puṭet
kulutthakodravaṃ piṣṭvā hayamūtre vilolayet
tanmadhye secayettaptāṃ mūṣāpuṭavinirgatām
evaṃ punaḥ punaḥ kuryādekaviṃśativārakam
ādāya tatpunarvajraṃ tāle matkuṇapeṣite
golake nikṣiped ruddhvā mūṣāṃ tīvrānale dhamet
ityevaṃ saptadhā dhmātaṃ hayamūtre niṣecayet
anena kramayogena mṛto bhavati niścitam
tanmṛtaṃ cūrṇayet khalve siddhayoga udāhṛtaḥ
bhrāmakaṃ ca mṛtaṃ tāpyaṃ peṭālībījaṭaṅkaṇam
kṣīraṃ cottaravāruṇyā gandhakaṃ tālakaṃ śilā
ciñcābījaṃ meṣaśṛṅgī strīpuṣpaṃ cāmlavetasaḥ
pañcāṅgaṃ śarapuṃkhāyāḥ śaśadantaṃ śilājatu
etatsamastaṃ vyastaṃ vā yathālābhaṃ sucūrṇayet
snuhyarkottaravāruṇyāḥ kṣīraiḥ stanyairvimardayet
tadgolake kṣiped vajraṃ ruddhvā caitāndhameddṛḍham
guḍūcī saindhavaṃ hiṅgu samustottaravāruṇī
kvāthaiḥ kaulutthakaiḥ piṣṭvā tasminkvāthe vinikṣipet
taṃ vajraṃ pūrvavadgole kṛtvā ruddhvā dhamettathā
secanāntaṃ tataḥ kuryādekaviṃśativārakam
tālakaṃ matkuṇāyoge saptavāraṃ punardhamet
secayedaśvamūtreṇa tad vajraṃ mriyate dhruvam
trivarṣīyotthakārpāsamūlamādāya peṣayet
trivarṣanāgavallyā vā nijadrāvaiḥ prapeṣayet
tadgolake kṣipedvajraṃ ruddhvā gajapuṭe pacet
evaṃ saptapuṭaiḥ pakvamekaikena kṛtaṃ bhavet
tālakāsīsasaurāṣṭrīmapāmārgasya bhasma ca
piṣṭvā kaulutthakaiḥ kvāthaistasminvajraṃ sutāpitam
kṣipettrisaptavārāṇi mriyate nātra saṃśayaḥ
vaikrāntabhasmanā sārdhaṃ peṣayedamlavetasam
tadgole nikṣipedvajramandhamūṣāgataṃ dhamet
secayedaśvamūtreṇa pūrvagole punaḥ kṣipet
ruddhvā dhmātaḥ punaḥ secyamevaṃ kuryāt trisaptadhā
mriyate nātra sandehaḥ sarvayogeṣu yojayet
uttarāvāruṇīkṣīraiḥ kāntapāṣāṇajaṃ mukham
kṣaṇaṃ piṣṭvā tu tadgolaṃ kṣiptvā tasminpaceddinam
nṛtaile gandhatailena mriyate nātra saṃśayaḥ
bhūnāgaṃ gandhakaṃ cātha nārīstanyena peṣayet
tadgolasthaṃ pacedvajraṃ pūrvataile mṛtaṃ bhavet
snuhīkṣīreṇa vimalāṃ piṣṭvā tadgolake kṣipet
vajraṃ nirudhya mūṣāṃ tu śuṣkāṃ tīvrāgninā dhamet
kṣiptāmaśvasya mūtre tu kṣiptvā vajraṃ samāharet
ityevaṃ saptadhā kuryāttatastālakamatkuṇaiḥ
piṣṭvā golaṃ kṣipettasminvajramūṣāṃ nirudhya ca
dhmāpitaṃ pūrvavatsecyaṃ saptavārairmṛtaṃ bhavet
vajraṃ matkuṇaraktena liptvā liptvātape kṣipet
śuṣkaṃ lepyaṃ punaḥ śoṣyaṃ yāvatsaptadināvadhi
viṣṇukrāntāpeṭakāryor dravaiḥ siñcetpunaḥ punaḥ
taptaṃ taptaṃ ca tadvajraṃ śatavārairmṛtaṃ bhavet
gandhakaṃ cūrṇitaṃ bhāvyaṃ strīpuṣpeṇa tu saptadhā
punaḥ strīrajasāloḍyaṃ tasmin vajraṃ sutāpitam
secayettāpayedekaviṃśadvārānmṛtaṃ bhavet
vajraṃ nadīmahāśuktau kṣiptvā bhāvyaṃ muhurmuhuḥ
snuhyarkottamakanyānāṃ draveṇaikena cātape
kṛṣṇakakaṭamāṃsena peṣitaṃ veṣṭayetpunaḥ
bhūnāgasya mṛdā samyagdhṛtaṃ bhasmatvamāpnuyāt
raktamūlasya mūlaiśca meghanādasya kuḍmalaiḥ
peṣitairveṣṭitaṃ dhmātaṃ vajraṃ bhasma bhavatyalam
mātuluṅgagataṃ vajraṃ ruddhvā limpenmṛdā bahiḥ
puṭe pacetsamuddhṛtya tadvacchatapuṭe pacet
nāgaparṇīdravairliptaṃ tatpatreṇaiva veṣṭitam
jānumadhye sthitaṃ yāmaṃ tad vajraṃ mṛdutāṃ vrajet
mātṛvāhakabījasya madhye vajraṃ vinikṣipet
jambīrodaragaṃ vātha dolāyantre dinaṃ pacet
kulutthakodravakvāthe traiphale vā kaṣāyake
ahorātrātsamuddhṛtya jambīrāntaḥ punaḥ kṣipet
mātṛvāhakabīje vā pacetprakṣipya pūrvavat
punaḥ kṣepyaṃ punaḥ pācyaṃ tridinānte samuddharet
badarīvaṭanimbānāmaṅkurāṇi samāharet
piṣṭvā tadgolake vajraṃ pūrvapakvaṃ vinikṣipet
aśvatthapatrake veṣṭya tadgolaṃ jānumadhyagam
dinaṃ vā dhārayetkakṣe mṛdurbhavati niścitam
pāradaṃ tīkṣṇacūrṇaṃ ca dinamamlena mardayet
tadgole nikṣipedvajraṃ sūtreṇāveṣṭayedbahiḥ
nāgavallīdalaiścaiva veṣṭitaṃ dhānyarāśigam
māsānte tatsamuddhṛtya limpennāgalatādravaiḥ
taddalairveṣṭitaṃ jānumadhyasthaṃ mṛdutāṃ vrajet
kāntapāṣāṇavaktraṃ vā cūrṇaṃ vā kāntalohajam
sasūtamamlayogena dinamekaṃ vimardayet
tadgole nikṣipedvajraṃ nimbakārpāsakodravaiḥ
patraiḥ piṣṭaiḥ susaṃpeṣya nāgavallīdalaistataḥ
veṣṭitaṃ jānumadhyasthaṃ dinānte mṛdutāṃ vrajet
eraṇḍavṛkṣamadhye tu tatphale vā kṣipetpavim
māsamātrātsamuddhṛtya jānumadhye ca pūrvavat
komalaṃ jāyate vajraṃ dinānte nātra saṃśayaḥ
vajraṃ tittirimāṃsena veṣṭitaṃ nikṣipenmukhe
atisthūlasya bhekasya mukhaṃ sūtreṇa veṣṭayet
nikhaneddhastamātrāyāṃ kṣoṇyāṃ māsātsamuddharet
maṇḍūkaṃ sampuṭe ruddhvā samyaggajapuṭe pacet
tadvajraṃ pūrvagolasthaṃ jānumadhyagataṃ dinam
bhavedvajraudanaṃ sākṣātpaścādāhārya yojayet
sarvavajraudanānāṃ tu māraṇaṃ pūrvavadbhavet
kṣāratrayaṃ rāmaṭhaṃ ca caṇakāmlāmlavetasam
jvālāmukhīṃ cekṣurakaṃ sthalakumbhīphalāni ca
snuhyarkapayasā ślakṣṇaṃ piṣṭvā tadgolake kṣipet
vajraṃ viśodhitaṃ samyagvastre baddhvā haṭhātpacet
ḍolāyantreṇa dhānyāmle drutaṃ māsāṣṭakādbhavet
vajravallyantarasthaṃ vā kṛtvā vajraṃ nirodhitam
amlabhāṇḍagataṃ secyaṃ saptāhād dravatāṃ vrajet
bhasmaudanaṃ drutiśceti trividhaṃ vajramāraṇam
rasabandhakaraṃ proktaṃ nāgārjunapuraḥsaraiḥ
vajraṃ ca ṣaḍrasopetaṃ sarvarogāpahārakam
sarvāghaśamanaṃ saukhyaṃ dehadārḍhyaṃ rasāyanam
vajraṃ ratnottamaṃ puṇyaṃ śrīsaubhāgyavivardhanam
āyuṣyaṃ dhanyamojasyaṃ yaśasyaṃ sarvapāpmajit
āyurbalaṃ dehasaukhyaṃ rūpaṃ kāntiṃ karoti ca
sevitaṃ hanti rogāṃśca mṛtaṃ vajraṃ na saṃśayaḥ
nīlastu sauriratnaṃ syānnīlāśmā nīlaratnakaḥ
nīlopalastṛṇagrāhī mahānīlaḥ sunīlakaḥ
indranīlamaṇistatra caturdhā jātibhedataḥ
sitacchāyo bhavedvipro raktaḥ kṣatriyajātikaḥ
pītastu vaiśyajātiryo vṛṣalaḥ kṛṣṇadīdhitiḥ
nīlīrasasamābhāsā vaiṣṇavīpuṣpasaṃnibhā
lavalīpuṣpasaṅkāśā nīlendīvarasaprabhā
atasīpuṣpasaṅkāśā cāṣapakṣasamadyutiḥ
kṛṣṇatrikarṇikāpuṣpasamānadyutidhāriṇī
mayūrakaṇṭhasacchāyā śambhoḥ kaṇṭhanibhā tathā
viṣṇudehasamābhāsā bhṛṅgapatrasamaprabhā
etāśchāyāḥ śubhakarā indranīlamahāmaṇeḥ
gurutvaṃ snigdhakāntitvaṃ surāgaṃ pārśvarañjanam
tṛṇagrāhitvamityete guṇāḥ pañca prakīrtitāḥ
na vimlo nirmalo gātro masṛṇo gurudīptikaḥ
tṛṇagrāhī mṛdurnīlo durlabho lakṣaṇānvitaḥ
indranīlaṃ śubhaṃ varṇyaṃ sarvapāpanibarhaṇam
āyuryaśo balaṃ lakṣmīmārogyaṃ ca prayacchati
nīlaḥ satiktakoṣṇaśca kaphapittānilāpahaḥ
yo dadhāti śarīre'sya saurir maṅgalado bhavet
gomedakastu gomedo rāhuratnaṃ tamomaṇiḥ
svarbhānavaḥ ṣaḍāhvo'yaṃ piṅgasphaṭika ityapi
gomūtrābhaṃ yanmṛdu snigdhamuṣṇaṃ śuddhacchāyaṃ gauravaṃ yacca dhatte
hemāraktaṃ śrīmatāṃ yogyametat gomedākhyaṃ ratnam ākhyāti santaḥ
madhubindusamacchāyaṃ gomūtrājyasamaprabham
hemaraktaṃ guru svacchaṃ snigdhaṃ gomedakaṃ śubham
śvetaṃ kṛṣṇaṃ raṅgahīnaṃ trāsarekhādidūṣitam
karkaśaṃ pāṭalākāraṃ duṣṭaṃ gomedakaṃ tyajet
medhyaṃ gomedakaṃ ratnaṃ yaśasyaṃ śrīvivardhanam
maṅgalyaṃ kāntijananaṃ snigdhaṃ sarvaviṣāpaham
gomedako'mlamuṣṇaṃ ca vātakopavikārajit
dīpanaṃ pācanaṃ caiva dhṛto'yaṃ pāpanāśanaḥ
vaiḍūryaṃ keturatnaṃ ca khaśabdāṅkurajaṃ tathā
viḍūrabhūmijaṃ ratnaṃ prāvṛṣyaṃ pañcanāma ca
kalpāntakālakṣubhitāmburāśinidāhakalpād ditijendranādāt
vaiḍūryamutpannamanekavarṇaṃ śobhābhirāmadyutiratnavaryam
avidūre viḍūrasya girer uttuṅgarodhasaḥ
koṅkacolakasīmānte maṇestasyākaraḥ smṛtaḥ
tatra daityendraninadaṃ prati meghasugarjitaiḥ
samudbhavanti vaiḍūryamaṇayaḥ prāvṛḍāgame
sitābhradhūmasaṅkāśamīṣatkṛṣṇaṃ sitaṃ tu yat
vaiḍūryaṃ nāma tatproktaṃ ratnavarṇaparīkṣakaiḥ
veṇupatrabiḍālākṣiśikhikaṇṭhasamadyuti
snigdhagātraṃ guru svacchaṃ vaiḍūryaṃ guṇavanmatam
rekhābhinnaṃ laghu spaṣṭaṃ śilāṅgārakakardamam
vivarṇaṃ paruṣaṃ kṛṣṇaṃ vaiḍūryaṃ doṣavattyajet
vaiḍūryaṃ viśadaṃ snigdhaṃ prītyāyurbalavardhanam
maṅgalyaṃ dhāraṇāttaddhi sarvagrahaviṣāpaham
vaiḍūryamamlamuṣṇaṃ ca kaphamārutanāśanam
gulmaśūlapraśamanaṃ bhūṣitaṃ ca śubhāvaham
māṇikyaṃ mauktikaṃ vajraṃ nīlaṃ marakataṃ tathā
pañcaratnam iti proktaṃ pāpmālakṣmīviṣāpaham
gomedakaṃ puṣparāgaṃ vaiḍūryamapi vidrumam
pañcaratnaiḥ sahaitāni navaratnāni nirdiśet
atha bhavati sūryakāntaḥ tapanamaṇistāpanaśca ravikāntaḥ
dīptopalo'gnigarbho jvalanāśmārkopalaśca vasunāmā
śvetābhrakasamaṃ varṇairhimādrau candrasannibham
nirmalaṃ ca prabhāyuktaṃ sphaṭikaṃ śreṣṭhamucyate
himālaye siṃhale ca vindhye revātaṭe tathā
padmarāgodbhave sthāne vividhaṃ sphaṭikaṃ bhavet
sūryakāntaṃ ca tatraikaṃ candrakāntaṃ tathāparam
sūryāṃśusparśamātreṇa vahniṃ vamati tatkṣaṇāt
sūryakāntaṃ tadākhyātaṃ sphaṭikaṃ ratnavedhitam
sūryakānto bhaveduṣṇo nirmalaśca rasāyanam
vātaśleṣmaharo medhyaḥ pūjanādravituṣṭidaḥ
indukāntaścandrakāntaścandrāśmā saṃsravopalaḥ
śītāśmā candrikādrāvaḥ śaśikāntaśca saptadhā
snigdhaṃ śvetaṃ pītam atrāsamantād dhatte cittaṃ svasthatāṃ yanmunīnām
yacca drāvaṃ yāti candrāṃśusaṅge jātyaṃ ratnaṃ candrakāntākhyametat
candrakāntas tu śiśiraḥ snigdhaḥ pittāsradāhanut
śivaprītikaraḥ svaccho grahālakṣmīviṣāpahaḥ
sphaṭikaḥ sitopalaḥ syād amalamaṇis tārakopalaḥ svacchaḥ
śītoṣṇavīryam akṣṇaḥ pittaṃ vātaṃ nihanti śophaghnam
purā proktaṃ hi kāntasya mayā te lakṣaṇādikam
vaikrāntaṃ caiva vikrāntaṃ nīlavajraṃ kuvajrakam
gonāsaṃ kṣudrakuliśaṃ cūrṇavajraṃ ca gonasam
śveto raktaśca pītaśca nīlaḥ pārāvatacchaviḥ
śyāmalaḥ kṛṣṇavarṇaśca karburaścāṣṭadhā hi sa
vajrābhāve tu vaikrāntaṃ rasavīryādike samam
aṣṭāsraś cāṣṭaphalakaḥ ṣaṭkoṇo masṛṇo guruḥ
śuddhamiśritavarṇaiśca yukto vaikrānta ucyate
kulutthakvāthasaṃsvinno vaikrāntaḥ pariśudhyati
trikṣāraiḥ pañcalavaṇairvasāmūtrāmlakodravaiḥ
matsyatailaghṛtaistulyaiḥ kulutthaiḥ kāñjikānvitaiḥ
saptāhaṃ dolikāyantre vyāghrīkandagataṃ pacet
taptavarṇaṃ tu vaikrāntaṃ śuddhimāyāti niścitam
hayamūtreṇa tatsecyaṃ taptaṃ taptaṃ dvisaptadhā
tataścottaravāruṇyāḥ pañcāṅgair golake kṣipet
ruddhvā mūṣāṃ puṭe paktvā punaruddhṛtya golake
kṣiptvā ruddhvā puṭedevaṃ saptadhā bhasmatāṃ vrajet
vaikrāntasya palaikaṃ tu palaikaṃ ṭaṅkaṇasya ca
ravikṣīre dinaṃ bhāvyaṃ mardyaṃ śigrudravairdinam
guñjāpiṇyākavahnīnāṃ pratikarṣaṃ viyojayet
anena gulikā kṛtvā koṣṭhīyantre dhameddṛḍham
śaṅkhakundendusaṅkāśaṃ satvaṃ vaikrāntajaṃ bhavet
vaikrāntaṃ vajrakandaṃ ca samaṃ snukpayasā saha
mahiṣīnavanītaṃ ca sakṣaudraṃ mardayeddinam
pūrvavaddhamanātsatvamindragopanibhaṃ bhavet
vandhyācūrṇaṃ savaikrāntaṃ chāyāyāṃ mardayetsamam
ajāmūtrairdinaikaṃ tu sattvaṃ rajatavadbhavet
mriyate 'ṣṭapuṭairgandhanimbukadravasaṃyutaḥ
sattvapātanayogena marditaśca vaṭīkṛtaḥ
mūṣāyāṃ ghaṭikāṃ dhmāto vaikrāntaḥ sattvamutsṛjet
śvetavarṇaṃ tu vaikrāntamamlavetasabhāvitam
saptāhānnātra sandehaḥ khare gharme dravatyalam
ketakīsvarasaṃ tutthaṃ saindhavaṃ svarṇapuṣpikam
indragopasamaṃ yuktaṃ sarvaṃ bhāṇḍe vinikṣipet
saptāhaṃ svedayettasminvaikrāntaṃ dravatāṃ vrajet
āyuḥpradaśca balavarṇakaro'tivṛṣyaḥ prajñāpradaḥ sakaladoṣamadāpahārī
dīptāgnikṛt pavisamānaguṇastarasvī vaikrāntakaḥ khalu vapurbalalohakārī
āvartamaṇirāvarto rājāvarto'nalāhvayaḥ
rājāvartarasasyātha lakṣaṇaṃ kathayāmyaham
varṇena bhramarābhaḥ syād dviḥprakāraḥ prakarmataḥ
ekaścūrṇākṛtirjñeyo dvitīyo golakātmakaḥ
svarṇabindusamāyuktaḥ sthirarāgaḥ sthiratvadaḥ
rasadodbhavarāgasya varṇotkarṣe'tidakṣiṇaḥ
nāgasya rañjane śreṣṭhastāre rañjanakarmaṇi
sarveṣāṃ calarāgāṇāṃ rāgabandhanakṛnmataḥ
rājāvarto 'lparaktorunīlikāmiśritaprabhaḥ
guruśca masṛṇaḥ śreṣṭhastadanyo madhyamaḥ smṛtaḥ
nimbudravaiḥ sagomūtraiḥ sakṣāraiḥ sveditāḥ khalu
dvitrivāreṇa śudhyanti rājāvartādidhātavaḥ
luṅgāmbugandhakopeto rājāvarto vicūrṇitaḥ
puṭanāt saptavāreṇa rājāvarto mṛto bhavet
rājāvartam ayaḥpātre pācayenmāhiṣairghṛtaiḥ
payobhiśca dinaṃ caikaṃ mitrapañcakamiśritam
rajanyā pañcarātreṇa piṇḍībhūtaṃ tu kārayet
khādirāṅgārayogena koṣṭhyāṃ satvaṃ vimuñcati
pramehakṣayadurnāmapāṇḍuśleṣmānilāpahaḥ
dīpanaḥ pācano vṛṣyo rājāvarto rasāyanaḥ
sasyako garuḍodgāraḥ kālajid viṣasārakaḥ
kālakūṭaviṣaṃ pītvā garuḍaḥ soḍhumakṣamaḥ
tadā nirgatya taccañcor bahudhā sasyako'bhavat
mahārasaḥ sasyakaḥ syātprabhābhiḥ pañcabhiryutaḥ
dhavalo mecakaḥ pīto haritaś cātilohitaḥ
atisthito vītihotraḥ sarvataḥ sarvarūpabhāk
dhavalo haritaścaiva śasyate tārakarmaṇi
lohito mecakaḥ pītaḥ śasyate hemakarmaṇi
sasyakaḥ sarvarogaghno viṣamṛtyubhayāpahaḥ
vimalo nirmalaḥ svaccho vimalaḥ svacchadhātukaḥ
bāṇasaṃkhyābhidhaṃ śastaṃ tārahema dvidhākṛtaḥ
vimalastrividhaḥ prokto hemādyastārapūrvikaḥ
tṛtīyaḥ kāṃsyavimalastatra kāntyā sa lakṣyate
vartulaḥ koṇasaṃyuktaḥ snigdhaśca phalakānvitaḥ
marutpittaharo vṛṣyo vimalo'tirasāyanaḥ
pūrvo hemakriyāsūkto dvitīyo vṛṣyakarmaṇi
tṛtīyo bheṣaje teṣu pūrvapūrvo guṇottaraḥ
āṭarūṣarase svinno vimalo vimalo bhavet
kadalīkandatoyena vimalaṃ prathamaṃ pacet
amlavetasadhānyāmlameṣīmūtre tataḥ pacet
ḍolāyantre caturyāmaṃ śuddhireṣāṃ mahottamā
kārkoṭīmeṣaśṛṅgyutthair dravair jaṃbīrajair dinam
bhāvayedātape tīvre vimalā śudhyati dhruvam
vimalaṃ śigrutoyena kāṃkṣīkāsīsaṭaṅkaṇaiḥ
vajrakandasamāyuktairbhāvayetkadalīrasaiḥ
mokṣakakṣārasaṃyuktamandhamūṣāgataṃ dhamet
satvaṃ candrārkasaṅkāśaṃ patatyasya na saṃśayaḥ
haritāśmā ca perojo viṣārātirharinmaṇiḥ
rasavīryavipākeṣu sasyakasya guṇānugaḥ
śrībhairavī
kīdṛśī oṣadhī nātha rasakarmakarī śubhā
kena vā bhasma sūtaśca kena vā khoṭabandhanam
nirjīvatvaṃ gataḥ sūtaḥ kathaṃ jīvaṃ dadāti saḥ
nirjīvena tu jīvatvaṃ kathaṃ jīvati śaṅkara
etanme saṃśayaṃ brūhi yathā jānāmyahaṃ śiva
śrībhairavaḥ
śṛṇu bhairavi tatsarvamapūrvaṃ kathayāmi te
brahmaviṣṇusurendrādyairna jñātaṃ vīravandite
valīpalitarogaghnā mṛtyudāridryabhañjanāḥ
rasakarmakarā divyāḥ kulauṣadhyaḥ susiddhidāḥ
bhramanti paśavo mūḍhāḥ kulauṣadhivivarjitāḥ
tṛṇauṣadhirasānāṃ ca naiva siddhiḥ prajāyate
tasmātsarvaprayatnena jñātavyā tu kulauṣadhiḥ
divyauṣadhyaścatuḥṣaṣṭiḥ kulamadhye vyavasthitāḥ
naiva jānanti mūḍhāstāḥ śivamohena mohitāḥ
adivyāstu tṛṇauṣadhyo jāyante girigahvare
tṛṇauṣadhyā rase sūtaṃ naiva bandhaṃ kadācana
akṣayaṃ naiva tiṣṭhettu kulauṣadhivivarjitam
kulauṣadhyā vihīnāstu gaganaṃ ca na hanti te
sa rasastu varārohe vahnimadhye na tiṣṭhati
na khoṭo na ca vā bhasma naiva dravyaṃ karoti saḥ
kiṃciddravyaṃ prakurvanti dhāmyamānaṃ na tiṣṭhati
patre pāke kaṣe chede naiva tiṣṭhati kāñcanam
naiva vedhaṃ śatādūrdhvaṃ karoti sa rasaḥ priye
yāvanna cābdamekaṃ tu vikrītaṃ tattu kāñcanam
dharmārthakāmamokṣeṣu naiva dadyāttu tatpriye
divyauṣadhyā yadā devi rasendro mardito bhavet
kālikārahitaḥ sūtaḥ sadā bhavati pārvati
parasya harate kālaṃ kālikārahito rasaḥ
aṣṭānāṃ caiva lohānāṃ malaṃ śamayati kṣaṇāt
mahāmūrcchāgataṃ sūtaṃ ko vāpi kathayenmṛtam
divyauṣadhyā rasenaiva jāyate naṣṭacetanaḥ
pañcabhūtātmakaḥ sūtastiṣṭhate ca sadāśivaḥ
rasauṣadhyo mahauṣadhyaḥ siddhauṣadhyastathāparāḥ
divyauṣadhya iti proktā mayā proktāścaturvidhāḥ
divyauṣadhyo nigadyante tāsu tā guṇavattarāḥ
vṛkṣavallīlatāgulmatṛṇavandānikā iti
rasabandhakarauṣadhyaḥ ṣaḍvidhāḥ parikīrtitāḥ
somavallī mahāgulmā yakṣaśreṣṭhā dhanurlatā
somāhvā gulmavallī ca yajñavallī dvijapriyā
somakṣīrā ca somā ca yajñā divyalatā smṛtā
somavallī kaṭuḥ śītā madhurā pittadāhanut
tṛṣṇāviśeṣaśamanī pācanī ca rasāyanī
pañcāṅgakā pañcadaśacchadāḍhyā sarpākṛtiḥ śoṇitaparvadeśā
sā somavallī rasabandhakarma karoti rākādivasopanītā
kṛṣṇe pakṣe pragalati dalaṃ pratyahaṃ caikamekaṃ śukle pakṣe prabhavati punar lambamānā latā syāt
tasyāḥ kandaḥ kalayatitarāṃ pūrṇimāyāṃ gṛhīto baddhvā sūtaṃ kanakasahitaṃ dehalohaṃ vidhatte
iyaṃ somalatā nāma vallī paramadurlabhā
anayā baddhasūtendro lakṣavedhī prajāyate
caturviṃśatisomānāṃ lakṣma vyaktaṃ rasāyane
karoti somavṛkṣo'pi rasabandhavadhādikam
pūrṇimādivasānītastayorvallī guṇādhikā
proktā mahiṣavallī ca pratisomāntravallikā
apattravallikā proktā kāṇḍaśākhā payasvinī
rasavīryavipākeṣu somavallīsamā smṛtā
athātaḥ sthalapadminyā divyauṣadhyā vidhiṃ śṛṇu
padminīsadṛśā patraiḥ puṣpairapi ca tādṛśī
bhaṅge caiva sravetkṣīraṃ raktavarṇaṃ suśobhanam
ākramya vāmapādena paśyedgaganamaṇḍalam
paśyecca tārakāyuktaṃ grahanakṣatramaṇḍalam
lakṣayojanato devi sā jñeyā sthalapadminī
gonasākāravallī syāccitramaṇḍalamaṇḍitā
jarāruṅmṛtyuśamanī rasabandhavadhakṣamā
athoccaṭāṃ pravakṣyāmi rasabandhakarīṃ priye
ekameva bhavennālaṃ tasyā romapraveṣṭanam
tasyāgre ca bhavetpuṣpaṃ śukatuṇḍasya sannibham
tatpatrāṇi ca deveśi śukapicchanibhāni ca
tatkandaṃ kūrmasaṃsthānaṃ kṣīraṃ sindūrasannibham
jalaṃ sravenmadhūcchiṣṭe tatsamādāya pārvati
vedhayetsarvalohāni kāñcanāni bhavanti ca
īśvarītyucyate kācidīśvarītulyarūpiṇī
bhūrikṣīraparisrāvā sabījarasabandhinī
nimbapatrasadṛkpatrā bhūtakeśīti kathyate
na vadhyate yayā sūtaḥ sūto'sau hi nibandhakaḥ
bhinnakajjalasaṅkāśā latā kṛṣṇalatetyasau
nirbījamapi badhnāti rasaṃ sarvaviṣāpahā
nāmnā laśunavallī ca taddalaiḥ sadṛśacchadā
kṣaratkṣīrā sukandā ca rasaṃ badhnāti vegataḥ
caṇapatropamaiḥ patraiḥ puṣpairapi ca tādṛśī
rudantī nāma vikhyātā hyadhastājjalavarṣiṇī
rudantīva janāndṛṣṭvā mṛtyudainyajarākulān
caturvidhā tu sā jñeyā pītā raktā sitāsitā
jāritābhraṃ rasaṃ hanyādbadhnāti ca rasāyanī
musalīkandavatkandā taddalākāravaddalā
sukṣīrā romaśā soktā vārāhī rasabandhanī
saptapallavasampūrṇāṃ saptapattrītyasau matā
rasāyanī jarāghnī ca badhyate pāradastayā
nāginītyuditā vallī nāgabhogasamāṅgikā
sarpādikaviṣaghnī ca sā svaccharasabandhinī
sarpiṇī latikā cānyā sarpavadvakrayaṣṭikā
sakṣīrā snigdhapatrā ca bālapāradabandhinī
chatravaddaṇḍapatrā yā nātinīcā na connatā
sukṣīrā chattriṇī nāma rasabandhakarī matā
parvate'śmasamudbhūtā gokandākṛtikandayuk
kṣatā muñcati sā kṣīraṃ gośṛṅgī rasabandhinī
jyotirnāmnī tridhā proktā vṛkṣakandatṛṇātmikā
girau jvalati sā rātrau latāpāradabandhinī
raktakṣīradalāṅgā yā nātivistaravallikā
raktavallītyasau divyā nirdiṣṭā rasabandhinī
yā padmapatrākṛtipatravallī sā patravallītyuditā rasajñaiḥ
sakṣīrakandā salilodbhavā ca kṣitau na tiṣṭhedrasabandhanī sā
sthūlakaṇṭakavarṇāḍhyā sā proktā kākinī latā
rasabandhakarī saiṣā jarāmṛtyuvināśinī
cāṇḍālīti vinirdiṣṭā tricatuḥpatradhāriṇī
sā ca raktā kṣīrakandā tayā sūto nibadhyate
proktaś caṇḍālakandaḥ syād ekapatro dvipattrakaḥ
tripattro'tha catuṣpattraḥ pañcapattraśca bhedataḥ
tāmravarṇalatāpatrapuṣpakṣīrasamanvitā
sā tāmravallikā proktā rasalohādisādhanī
pītapatralatāpuṣparasayuktātidurlabhā
sā pītavalliketyuktā rasabandhavidhau hitā
sitakṣīrāḍhakīpatrachadanā nātivistṛtā
vikhyātā vijayetyeṣā rasabandhavidhau hitā
trikoṇakandasaṃyuktā citrakacchadanacchadā
mahauṣadhīti sā proktā rasabandhe paraṃ hitā
śikhikaṇṭhābhapatrāḍhyā candanāmodamedurā
devadālītyasau divyā rasaṃ badhnāti sā kṣaṇāt
navanītakagandhīti tiktā mrakṣaṇagandhinī
sakṣīrā raktapuṣpā ca rasendro badhyate tayā
sakṣīrā raktapuṣpā ca badarīdalavaddalā
uktā gāruḍavallīti śīghraṃ badhnāti pāradam
tumbinītyuditā vallī tatpatrakusumānvitā
tiktaraktapayoyuktā tatphalā rasabandhinī
yā tumbinīpatrasamānapatrā bhūtumbinī nātivisarpiṇī sā
nimbūsamānaiśca phalairupetā sarvāmayaghnī rasabandhanī ca
eraṇḍapatravatpatrā sakṣīrā nātivistṛtā
gandharvetyuditā sā hi tayā bandhaṃ raso vrajet
vyāghrāṅghrisamapatrā yā raktapuṣpā payasvinī
vyāghrapādīti nirdiṣṭā rasaṃ badhnāti niścitam
saptacchadasadṛkpatrā kṛśāṅgī nātivistṛtā
mahauṣadhītyasau proktā rasaṃ badhnāti hanti ca
gomārīnāmikā vallī veṇupatrasamacchadā
tasyā mūlaṃ samāsādya śastaḥ sūto nibadhyate
triśūlākārapatrā yā śamyākaphalavatphalā
triśūlīti samākhyātā vikhyātā rasabandhane
rutasīpatravatpatraphalā sā kṣīrakandayuk
rutasī valliketyuktā girijā rasabandhanī
supuṣpā tilakopetā raktatyatriphalānvitā
rasabandhavidhau proktā tridaṇḍīti kṛtābhidhā
bhṛṅgavadvarṇapatrāḍhyā kṣīriṇī pītapuṣpikā
bhṛṅgavallīti sā proktā prayuktā rasabandhane
camarākārapatrāḍhyā kṣīrayukcandradhāriṇī
latā camarikā nāma sā ca badhnāti pāradam
hayamārasamākāradalapuṣpavatī latā
karavīralatetyuktā nitarāṃ sūtabandhinī
koraṇḍapatrachadanopamānaprasūnapatrā ca sadugdhakandā
sā vajravallī kaṭutiktasārā vajrāṅkapatrā rasabandhinī ca
raktakṣīravatī bilvadalopamadalānvitā
vāravallīti sā sūtabandhanī roganāśinī
śaṇapuṣpadalākāradaśapuṣpā ca dugdhayuk
sā rohiṇīti nirdiṣṭā rasarājasya bandhanī
jyotiṣmatīdalākāravarṇaparṇā yaśasvinī
rasabandhavidhau proktā bilvinīti nigadyate
gorocanaprabhāyuktadalavallīsamanvitā
gorocanalatā bhūtamocanī rasabandhanī
śrīśailaśikharodbhūtā mārkaṇḍīsadṛśauṣadhī
raktaṃ kṣīraṃ kṣatā muñcetkarīrī rasabandhinī
pattrasīsā pattravatpatrā trivarṣātphaladāyinī
akṣareti samākhyātā rasasyātinibandhinī
somavallīva niṣpatrā kajjalābharasānvitā
apattrāsau bhaved vindhye nātyuccā rasabandhinī
ādye varṣe bhavedamlā bhavettiktā dvitīyake
tṛtīye'bde ca madhuraiḥ phalairyuktā prajāyate
pittajvaraharā sadyaḥ supatraphalasaṃyutā
latā kuṭajavallīti tatphalā taddalānvitā
madhurā rudhiragranthiḥ sūtarājanibandhinī
mūlakandeti vikhyātā mūlavatphalapattriṇī
latā kṣīrānvitā sūtabandhanaṃ kurute dhruvam
pārijātādrijā vallī śatapuṣpadalacchadā
kṛṣṇakṣīraphalā proktā brāhmaṇī rasabandhinī
agastipatratatpatrā tadrūpāruṇapuṣpiṇī
ghṛtagandhā rasaghnī sā munivallīti kathyate
dalaiḥ puṣpaiḥ phalairvallī niṃbavṛkṣasya sannibhā
tanmūlairbadhyate sūtaḥ sā proktā nimbakā latā
tilakandeti vikhyātā mūlavatphalapattriṇī
latā kṣīravatī sūtaṃ nibadhnātyātape khare
atasya iva puṣpāṇi phalāni ca dalāni ca
atasīvallikā sā hi pāradasya nibandhinī
uktā bodhilatā bodhipattradugdhena saṃyutā
badhnāti rasarājaṃ sā dānavendramivācyutaḥ
madyagandheti vikhyātā niṣpatrā phalapatrayuk
tasyāḥ kando rasaṃ śīghraṃ bandhanaṃ nayati dhruvam
uktā kūrmalatā kūrmarūpakandā payo'nvitā
mallikopamatatpatraprasavā rasabandhinī
mādhavīmūlavanmūlā nāgavallīdalānvitā
mādhavītyuditā vallī tanmūlairbadhyate rasaḥ
śvetapatratayā vallī śvetapuṣpaphalā tathā
viśāleti vinirdiṣṭā sāpi pāradabandhinī
nāgakuṇḍalavatkandā tatphaṇāsadṛśacchadā
mahānāgetyasau vallī vinibadhnāti pāradam
maṇḍūkākāravatkandā maṇḍūkīdalavaddalā
maṇḍūkalatiketyeṣā tanmūlairbadhyate rasaḥ
udumbaraphalākāraphalavaddalavaddalā
sodumbaralatetyuktā sūtarājasya bandhinī
yā dugdhakandā vaṭapatrapatrā vicitraparṇoruphalā sudīrghā
sā citravallītyuditā rasendro nibadhyate tatphalamadhyasaṃsthaḥ
catuḥṣaṣṭiriti proktā divyauṣadhyo mahābalāḥ
ābhirbaddho raso nṝṇāṃ dehalohārthasādhakaḥ
somavallī somavṛkṣaḥ sthalapadminikā tataḥ
gonasā kāravallī ca uccaṭā īśvarī tataḥ
bhūtakeśī kṛṣṇalatā jñeyā laśunavallarī
rudantī caiva vārāhī saptapattrī ca nāginī
sarpiṇī chattriṇī caiva gośṛṅgī sarvasiddhidā
jyotirnāmnī tridhā raktavallarī patravallarī
kākinī caiva cāṇḍālī vallarī tāmravallarī
pītavallī ca vijayā vijñeyā ca mahauṣadhī
jñātavyā devadālī ca syānnavānītagandhinī
jñeyā garuḍavallī ca tumbinī bhūmituṃbinī
gandharvā vyāghrapādī ca vijñeyā ca mahauṣadhī
gomārī ca triśūlī ca rutasī ca tridaṇḍikā
bhṛṅgavallī camarikā karavīralatā tataḥ
vajravallī vāravallī rohiṇī bilvinī tathā
gorocanalatā caiva karīrī cākṣarā tathā
apattrī kuṭajā vallī mūlakandā ca brāhmaṇī
ghṛtagandhā nimbavallī tilakandātasī tathā
bodhivallī madyagandhā kūrmavallī ca mādhavī
viśālā ca mahānāgā jñeyā maṇḍūkavallī
udumbaralatā citravallī caiva surārcite
catuḥṣaṣṭiriti proktā divyauṣadhyo mahābalāḥ
śrībhairavaḥ
himajā kāñcanakṣīrī yavaciñcā mahādrijā
himāvatī pītadugdhā recanī paṭuparṇikā
taddugdhaṃ hemakaṅkuṣṭhaṃ pulakaṃ recanaṃ tathā
tejovatī bahurasā kanakaprabhānyā tīkṣṇāgnigarbhā suravallarī ca
himajā kaṭukā tiktā recanī sarvavātanut
kṛmiśoṣodaraghnī ca pittajvaraharā tu sā
kāravī kāravallī ca kaṣāyoṣṇā kaphāpahā
kāsaśvāsaharā balyā jñeyā rasaniyāmikā
kaṭutumbī kaṭuphalā rājaputrī mahatphalā
kaṭutumbī kaṭustiktā vāntikṛcchvāsavāntijit
kāsaghnī śodhanī śophavraṇaśūlaviṣāpahā
tiktatumbī tu tiktā syātkaṭukā kaṭutumbikā
tumbī ca kaṭutiktāditumbīparyāyagā smṛtā
jyotiṣmatī nāma latānalaprabhā jyotirlatā sā kaṭabhī supiṅgalā
dīpyā ca medhyā matidā ca durjarā sārasvatī syādamṛtārkasaṃkhyā
liṅginī bahuputrī syādīśvarī śaivavallarī
svayambhūr liṅgasambhūtā laiṅgī citraphalānvitā
ayaḥstambhakarī liṅgabījā ca śivavallarī
liṅginī kaṭurūkṣā ca durgandhā ca rasāyanī
sarvasiddhikarī divyā rasarājaniyāmikā
pātālagaruḍī tārkṣī sauvarṇī garuḍī tathā
vatsādanī dīrghakāṇḍā dṛḍhakāṇḍā mahābalā
dīrghavallī dṛḍhalatā darśanāmāni pārvati
sarvavaśyakarī saiṣā sarpādiviṣanāśanī
girikarṇī ca kaṭabhī gardabhī dadhipuṣpikā
sitapuṣpī viṣaghnī ca śvetāśvakhurapuṣpikā
girikarṇī himā tiktā pittopadravanāśinī
cakṣuṣyā viṣadoṣaghnī tridoṣaśamanī ca sā
nīlapuṣpā mahānīlā syānnīlagirikarṇikā
nīlādrikarṇī śiśirā satiktā raktātisārajvaradāhahantrī
pratardikonmādamadaśramārtiśvāsārtihā syādviṣahāriṇī ca
ākhukarṇī bhūmicarā dravantī bahupādikā
sutaśreṇī dravantī ca nyagrodhā mākṣikāhvayā
citrā mūṣakapucchī ca pratyakśreṇī ca śabarī
sutaśreṇī ca cakṣuṣyā kaṭukākhuviṣāpahā
vraṇadoṣaharā caiva netrāmayavināśinī
kṛṣṇikā bahuparṇī ca pratyakśoṇī ca śabarī
pūtiparṇī śivā cākhukarṇavat parvaśālinī
ākhukarṇī kaṭūṣṇā ca kaphapittaharā sarā
ānāhaśūlajūrtyartināśanī pācanī parā
vārāhī syāt sūkarī kroḍakanyā gṛṣṭirviṣvaksenakāntā kumārī
kaumārī syād brahmapattrī trinetrā krauḍīkanyā gṛṣṭikā mādhaveṣṭā
vārāhī tiktakaṭukā viṣapittakaphāpahā
kuṣṭhamehakṛmiharā vṛṣyā balyā rasāyanī
devadālī tridhā proktā śvetā kṛṣṇā ca pītalā
sā śvetā vyādhiśamanī kṛṣṇā pītā rasāyane
devadālī kośaphalā dālī lomaśapattrikā
kṛṣṇabījā kaṭuphalā vṛttakośāmlavallarī
jīmūtaṃ kaṇṭakaphalā veṇī cākhuviṣāpahā
turaṅgikā jālaphalā garāriḥ sāramūṣikā
devadālī tu tīkṣṇoṣṇā kaṭuḥ pāṇḍukaphāpahā
durnāmaśvāsakāsaghnī kāmilālūtikāpahā
sarvalohadrutikarā pīnasāhiviṣāpahā
aindrīndravāruṇyaruṇā mṛgādinī gavādanī kṣudrasahendracidbhaṭā
sūryā viṣaghnī ruṇakarṇikāmarā suparṇikā syāt phalatārakā ca
vṛṣabhākṣī gavākṣī ca pītapuṣpendravallarī
hemapuṣpī kṣudraphalā vāruṇī bālakapriyā
raktorvārurviṣalatā cakravallī viṣāpahā
amṛtā ca viśālā ca jñeyonatriṃśadāhvayā
indravāruṇikā tiktā kaṭuḥ śītā ca recanī
gulmapittodaraśleṣmakṛmikuṣṭhajvarāpahā
mahendravāruṇī ramyā cakravallī mahāphalā
sā mahendrī vṛttaphalā trapusī trapusā tathā
ātmarakṣā viśālā ca dīrghavallī mahāphalā
syādbṛhadvāruṇī saumyā nāmānyasyāścaturdaśa
māhendravāruṇī jñeyā pūrvoktā guṇavāhinī
rase vīrye vipāke ca kiṃcideṣā guṇādhikā
gojihvā kṣurapattrī syād adhaḥpuṣpā tvadhomukhī
gojihvā kaṭukā tīvrā śītalā pittanāśinī
vraṇapraśamanī caiva saptadantaviṣāpanut
kākatuṇḍī kākanāsā kākasiṃhī ca raktalā
kākadantī kākapīlur vṛttaraktaphalā tathā
kākaprāṇā valkaśalyā kṛṣṇabījā ca rañjakī
kākatuṇḍī ca madhurā śiśirā pittahāriṇī
rasāyanī dārḍhyakarī viśeṣāt palitāpahā
raktapādī śamīpattrapattrā khadirapattrikā
saṃkocanī samaṅgā ca namaskārī prasāraṇī
lajjāluḥ saptaparṇī syātkhadirī maṇḍamālikā
raktamūlā tāmramūlā svaguptāñjalikārikā
lajjāluśca kaṭuḥ śītā pittātīsāranāśinī
śophadāhajvaraśvāsavraṇakuṣṭhakaphārtinut
lajjālurvaiparītyāhvaḥ kaṭuruṣṇaḥ kaphāmanut
rase niyāmake 'tyantaṃ nānāvijñānakārakaḥ
punarnavā tridhā proktā śvetā raktā ca mecakā
punarnavā viṣaharā kaṭhillā netrarogahā
pṛthvīkā sitavarṣābhūr dīrghapattrā sitāṅgakā
śvetā punarnavā soṣṇā tiktā kaphaviṣāpahā
kāsahṛdrogaśūlāsrapāṇḍuśophānilārtinut
punarnavānyā raktākhyā kṛtamaṇḍalapattrikā
vaiśākhī raktasarvāṅgā śophaghnī viṣahā parā
punarnavo navo navyā prāvṛṣeṇyā ca sāriṇī
raktā punarnavā tiktā sāraṇī śophanāśinī
raktapradaradoṣaghnī pāṇḍupittapramardanī
śyāmākhyā nīlavarṣābhūr dīrghapattrā punarnavā
nīlā punarnavā tiktā kaṭūṣṇā ca rasāyanī
hṛdrogapāṇḍuśvayathuśvāsavātakaphāpahā
atyamlaparṇī tīkṣṇāmlā kaṇḍūlā vallisārasā
vanasthāraṇyavāsī ca kandāḍhyā karkaśacchadā
atyamlaparṇī tīkṣṇāmlā plīhaśūlavināśinī
vātahṛddīpanī rucyā gulmaśleṣmāmayāpahā
kārkoṭakī dvidhā vandhyā śreṣṭhānyā phalamāriṇī
mṛdukaṇṭakinī vṛttaphalā sā vanavāsinī
vandhyā devī vandhyakārkoṭakī syānnāgārātir nāgahantrī manojñā
pathyā divyā putradātrī trikandā śrīkandā sā kandavallī viṣaghnī
yogīśvarī vyāghrapādī kanyā syātṣoḍaśāhvayā
vandhyā karkoṭakī tiktā kaṭūṣṇā ca kaphāpahā
sthāvarādiviṣaghnī syādrasabandhe rasāyane
śarābhidhānapuṅkhā syāccharapuṅkhīti kathyate
śarapuṅkhī tridhā śvetā raktā kṛṣṇā ca kaṇṭakā
śvetāpyeṣā guṇāḍhyā syātprayoge ca rasāyane
anyā tu kaṇṭapuṅkhā syāt kaṇṭasāyakapuṅkhikā
kaṇṭaspṛśeva kuṇḍī kaṇṭakaśarapuṅkhamūlaniryūhaḥ
tūrṇam ajīrṇaviṣūcīmahāparatikṛśānukārśyaṃ ca
sarvāśca śarapuṅkhāstu kaṭūṣṇāḥ kaphavātahāḥ
ajīrṇaśūlakṛmihā grahaṇīśamanāḥ param
mārkavo bhṛṅgarājaḥ syād bhṛṅgāhvaḥ keśarañjakaḥ
pitṛpriyo brahmapattrī keśyaḥ kuntalavardhanaḥ
pīto'nyaḥ svarṇabhṛṅgāro harivāso harapriyaḥ
