athāto darśapūrṇamāsau vyākhyāsyāmaḥ
prātar agnihotraṃ hutvānyam āhavanīyaṃ praṇīyāgnīn anvādadhāti
na gataśriyo 'nyam agniṃ praṇayati
devā gātuvido gātuṃ yajñāya vindata
manasaspatinā devena vātād yajñaḥ prayujyatām iti japitvā mamāgne varco vihaveṣv astv ity āhavanīyam upasaminddhe
uttarayā gārhapatyam uttarayānvāhāryapacanam
tisṛbhistisṛbhir vā
uttamāṃ tu japed āhavanīye vādadhyāt
vyāhṛtībhir anvādhānam eke samāmananti
saṃnayataḥ palāśaśākhāṃ śamīśākhāṃ vāharati bahuparṇāṃ bahuśākhām apratiśuṣkāgrām asuṣirām
yaṃ kāmayetāpaśuḥ syād ity aparṇāṃ tasmai śuṣkāgrām āhared apaśur eva bhavati
yaṃ kāmayeta paśumān syād iti bahuparṇāṃ tasmai bahuśākhām āharet paśumantam evainaṃ karotīti vijñāyate
sā yā prācy udīcī prāgudīcī vā bhavatīṣe tvorje tveti tām ācchinatti
api veṣe tvety ācchinatty ūrje tveti saṃnamayaty anumārṣṭi vā
imāṃ prācīm udīcīm iṣam ūrjam abhisaṃskṛtāṃ bahuparṇām aśuṣkāgrāṃ harāmi paśupām aham ity āharati
vāyava sthopāyava stheti tayā ṣaḍavarārdhyān vatsān apākaroti
darbhair darbhapuñjīlair vā
devo vaḥ savitā prārpayatv iti śākhayā gocarāya gāḥ prasthāpayati
prasthitānām ekāṃ śākhayopaspṛśati darbhair darbhapuñjīlair vā
āpyāyadhvam aghniyā indrāya devabhāgam ity eke samāmananti
mahendrāyety eke
indraṃ nigameṣūpalakṣayed indrayājino mahendraṃ mahendrayājinaḥ
śuddhā apaḥ suprapāṇe pibantīḥ śatam indrāya śarado duhānāḥ
rudrasya hetiḥ pari vo vṛṇaktv iti prasthitā anumantrayate
dhruvā asmin gopatau syāta bahvīr iti yajamānasya gṛhān abhiparyāvartate
yajamānasya paśūn pāhīty agniṣṭhe 'nasy agnyagāre vā purastātpratīcīṃ śākhām upagūhati paścātprācīṃ vā
yo vā adhvaryor gṛhān veda gṛhavān bhavati
ā caturthāt karmaṇo 'bhisamīkṣetedaṃ kariṣyāmīdaṃ kariṣyāmīty ete vā adhvaryor gṛhāḥ
ya evaṃ veda gṛhavān bhavatīti vijñāyate
uttareṇa gārhapatyam asido 'śvaparśur anaḍutparśur vā nihitā
devasya tvā savituḥ prasava ity asidam aśvaparśuṃ vādatte tūṣṇīm anaḍutparśum
yajñasya ghoṣad asīti gārhapatyam abhimantrya pratyuṣṭaṃ rakṣaḥ pratyuṣṭā arātaya ity āhavanīye gārhapatye vāsidaṃ pratitapati
na parśum
preyam agād ity uktvorv antarikṣam anvihīti prācīm udīcīṃ vā diśam abhipravrajya yataḥ kutaścid darbhamayaṃ barhir āharati
devānāṃ pariṣūtam asīti darbhān pariṣauti
viṣṇo stūpo 'sīty abhipretānām ekaṃ stambam utsṛjati
ekaṃ vā stambaṃ pariṣūya taṃ sarvaṃ dāti
atisṛṣṭo gavāṃ bhāga iti vaikāṃ dve tisro vā nāḍīr utsṛjati
idaṃ devānām iti pariṣūtān abhimṛśati
idaṃ paśūnām ity atisṛṣṭān
devasya tvā savituḥ prasave 'śvinor bāhubhyāṃ pūṣṇo hastābhyāṃ barhir devasadanam ārabha iti viśākheṣu darbhān ārabhate
devabarhir mā tvānvaṅ mā tiryag iti saṃyacchati
parva te rādhyāsam ity asidam adhinidadhāti
ācchettā te mā riṣam ity ācchinatti
saṃnakhaṃ muṣṭiṃ lunoti
sa prastaraḥ
kulmimātro 'ratniḥ prādeśa ūrvasthi jānvasthi srugdaṇḍa iti vā tiryakpramāṇāni
pṛthivyāḥ saṃpṛcaḥ pāhīty anadho nidadhāti
ayujo muṣṭīṃl lunoti
tathā nidhanāni
teṣāṃ prastaro 'yugartha ity eke
prastare yāthākāmī
yad anyat pariṣavaṇād utsarjanāc ca tat sarvatrāvartate
prastaram eva mantreṇa dāti tūṣṇīm itarad iti vājasaneyakam
sarvaṃ lutvā devabarhiḥ śatavalśaṃ virohety ālavān abhimṛśati
sahasravalśā vi vayaṃ ruhemety ātmānam
adityai rāsnāsīti tridhātu pañcadhātu vā śulbaṃ karoti
ayupitā yonir iti pratidadhāti
adityai rāsnāsīty udagagraṃ vitatya susaṃbhṛtā tvā saṃbharāmīti tasmin nidhanāni saṃbhṛtyālubhitā yonir ity uttame nidhane prastaram atyādhāyendrāṇyai saṃnahanam iti saṃnahyati
pūṣā te granthiṃ grathnātv iti granthiṃ karoti
sa te māsthād iti purastātpratyañcaṃ granthim upagūhati paścāt prāñcaṃ vā
āpas tvām aśvinau tvām ṛṣayaḥ sapta māmṛjuḥ
barhiḥ sūryasya raśmibhir uṣasāṃ ketum ārabha iti barhir ārabhate
indrasya tvā bāhubhyām udyaccha ity udyacchate
bṛhaspater mūrdhnā harāmīti śīrṣann adhinidhatte
agnihotraṃ vyākhyāsyāmaḥ
adhivṛkṣasūrya āviḥsūrye vā dhṛṣṭir asi brahma yacchety upaveṣam ādāya gārhapatyam abhimantrayate sugārhapatya iti
athainaṃ bodhayaty udbudhyasvāgne prati jāgṛhy enam iṣṭāpūrte saṃsṛjethām ayaṃ ca
asmin sadhasthe adhy uttarasmin viśve devā yajamānaś ca sīdateti
uddharety eva sāyam āha yajamānaḥ
uddhareti prātaḥ
sahasraṃ tena kāmadugho 'varunddhe
vācā tvā hotrā prāṇenodgātrā cakṣuṣādhvaryuṇā manasā brahmaṇā śrotreṇāgnīdhaitais tvā pañcabhir daivyair ṛtvigbhir uddharāmīti gārhapatyād āhavanīyaṃ jvalantam uddharati
bhūr bhuvaḥ suvar uddhriyamāṇa uddhara pāpmano mā yad avidvān yac ca vidvāṃś cakāra
ahnā yad enaḥ kṛtam asti pāpaṃ sarvasmān moddhṛto muñca tasmād ity uddhriyamāṇam abhimantrayate yajamānaḥ sāyam
rātryā yad enaḥ kṛtam asti pāpaṃ sarvasmān moddhṛto muñca tasmād iti prātaḥ
agnipataye 'gnaye me viddhy agnipataye 'gnaye me mṛḍa
amṛtāhutim amṛtāyāṃ juhomy agniṃ pṛthivyām amṛtasya jityai
tayānantaṃ kāmam ahaṃ jayāni prajāpatir yaṃ prathamo jigāyāgnim agnau svāhā
agne samrāḍ ajaikapād āhavanīya divaḥ pṛthivyāḥ paryantarikṣāllokaṃ vinda yajamānāya
pṛthivyās tvā mūrdhan sādayāmi yajñiye loke
yo no agne niṣṭyo yo 'niṣṭyo 'bhidāsatīdam ahaṃ taṃ tvayābhinidadhāmīti purastāt parikramyodaṅmukhaḥ pratyaṅmukho vā sāyam āyatane 'gniṃ pratiṣṭhāpayati
prāṅmukhaḥ prātaḥ
svayaṃ yajamāna idhmān āharati viśvadānīm ābharanto nātureṇa manasā
agne mā te prativeśā riṣāmety etayā
yad agne yāni kāni cety etābhiḥ pañcabhiḥ pratimantram agniṣu mahata idhmān ādadhāti
āhavanīye varṣiṣṭham
yathāhitās tenānupūrvyeṇāhavanīyād vā prakramya
tathāgnir ādheyo yathāhutir na vyaveyāt
nāntarāgnī saṃcarati
yadi pūrvo 'nugataḥ saṃcaryam
paścāddhi sa tarhi gataḥ
kāmaṃ hute saṃcaryam ity eke
naktam āhavanīyaṃ dhārayati
nityo gataśriyo dhriyate
nityaṃ gārhapatyam
tathānvāhāryapacanaṃ yadi mathitvāhito bhavati
yady āhāryo 'harahar enaṃ dakṣiṇata āharanti
upavasatha evainam āhareyur navāvasāna evainam āhareyur iti vājasaneyakam
parisamūhanenāgnīn alaṃkurvanti
purastād alaṃkārāḥ sāyam upariṣṭād alaṃkārāḥ prātaḥ
etad vā viparītam
ubhayato 'laṃkārāḥ sāyaṃ tathā prātar ity eke
agne gṛhapate śundhasveti gārhapatyam agne vahne śundhasveti dakṣiṇāgnim agne samrāṭ śundhasvety āhavanīyam agne sabhya śundhasveti sabhyam agne pariṣadya śundhasvety āvasathyam
udagagraiḥ prāgagraiś ca darbhais tṛṇair vāgnīn paristṛṇāty agnim agnī vā
khādiraḥ sruvo vaikaṅkaty agnihotrahavaṇī bāhumātry aratnimātrī vā
prasṛtākṛtir āryakṛtāgnihotrasthāly ūrdhvakapālācakravartā bhavati
dakṣiṇena vihāram agnihotrī tiṣṭhati tāṃ yajamāno 'bhimantrayata iḍāsi vratabhṛd ahaṃ nāv ubhayor vrataṃ cariṣyāmi surohiṇy ahaṃ nāv ubhayor vrataṃ cariṣyāmīḍa ehi mayi śrayasvera ehy adita ehi gaur ehi śraddha ehi satyena tvāhvayāmīti
atha vedideśam abhimṛśatīyam asi tasyās te 'gnir vatsaḥ sā me svargaṃ ca lokam amṛtaṃ ca dhukṣveti
pūṣāsīti dakṣiṇato vatsam upasṛjya prācīm āvṛtya dogdhy udīcīṃ prācīm udīcīṃ vā
na śūdro duhyāt
asato vā eṣa sambhūto yacchūdraḥ
duhyād vā
yad eva gārhapatye 'dhiśrayati pavayaty evainat
agnihotrasthālyā dohanena ca dogdhi
pūrvau duhyāj jyeṣṭhasya jyaiṣṭhineyasya yo vā gataśrīḥ syāt
aparau duhyāt kaniṣṭhasya kāniṣṭhineyasya yo vānujāvaro yo vā bubhūṣet
na stanān saṃmṛśati
yathopalambhaṃ nitye kalpe dogdhi
pūrvavad upasṛṣṭāṃ duhyamānāṃ dhārāghoṣaṃ ca yajamāno 'numantrayate
astamite dogdhi
amnar astamite hotavyam
samudro vā eṣa yad ahorātras tasyaite gādhe tīrthe yat saṃdhī tasmāt saṃdhau hotavyam iti śailālibrāhmaṇaṃ bhavati
nakṣatraṃ dṛṣṭvā pradoṣe niśāyāṃ vā sāyam
uṣasy upodayaṃ samayāviṣita udite vā prātaḥ
yad udite juhoty agniṣṭomaṃ tenāvarunddhe yan madhyaṃdine juhoty ukthyaṃ tenāvarunddhe yad aparāhṇe juhoti ṣoḍaśinaṃ tenāvarunddhe yat pūrvarātre juhoti prathamaṃ tena rātriparyāyam āpnoti yan madhyarātre juhoti madhyamaṃ tena rātriparyāyam āpnoti yad apararātre juhoti jaghanyaṃ tena rātriparyāyam āpnoti
sa na manyeta sarveṣv eteṣu kāleṣu hotavyam āpadi hutam ity eva pratīyād iti vijñāyate
yo homakālaḥ so 'ṅgānām
patnīvad asyāgnihotraṃ bhavati
sva āyatane patny upaviśati
apareṇāhavanīyaṃ dakṣiṇātikramyopaviśya yajamāno vidyud asi vidya me pāpmānam ṛtāt satyam upaimi mayi śraddhety apa ācāmati
ṛtaṃ tvā satyena pariṣiñcāmīti sāyaṃ pariṣiñcati
satyaṃ tvartena pariṣiñcāmīti prātaḥ
āhavanīyam agre 'tha gārhapatyam atha dakṣiṇāgnim api vā gārhapatyam āhavanīyaṃ dakṣiṇāgniṃ yathā vāhitāḥ
yajñasya saṃtatir asi yajñasya tvā saṃtatim anusaṃtanomīti gārhapatyāt prakramya saṃtatām udakadhārāṃ srāvayaty āhavanīyāt
dhṛṣṭir asi brahma yacchety upaveṣam ādāya bhūtakṛta sthāpoḍhaṃ janyaṃ bhayam apoḍhāḥ senā abhītvarīr iti gārhapatyād udīco 'ṅgārān nirūhya vyantān gārhapatyena kṛtvā sagarā sthety abhimantrya japaty agnaya ādityaṃ gṛhṇāmy ahne rātrim iti sāyam
ādityāyāgniṃ gṛhṇāmi rātryā ahar iti prātaḥ
iḍāyāḥ padaṃ ghṛtavac carācaraṃ jātavedo havir idaṃ juṣasva
ye grāmyāḥ paśavo viśvarūpā virūpās teṣāṃ saptānām iha rantir astu
rāyaspoṣāya suprajāstvāya suvīryāyeti teṣv agnihotram adhiśrayati
reto vā agnihotram
na suśṛtaṃ kuryād retaḥ kūlayen no 'śṛtam antarevaiva syāt
samudantaṃ hotavyam
udantīkṛtya pratiṣicyam
apratiṣekyaṃ syāt tejaskāmasya brahmavarcasakāmasya pāpmānaṃ tustūrṣamāṇasyātho sarvebhyaḥ kāmebhyo 'tho yaḥ kāmayeta vīro ma ājāyeteti
amnar adhiśritaṃ vā
adabdhena tvā cakṣuṣāvekṣa iti tṛṇena jvalatāvekṣate
dohanasaṃkṣālanaṃ sruva ānīya haras te mā vinaiṣam iti tena pratiṣiñcaty apāṃ vā stokena
udbhava sthodahaṃ prajayā pra paśubhir bhūyāsaṃ haras te mā vigād udyan suvargo lokas triṣu lokeṣu rocayeti punar evāvekṣyāntaritaṃ rakṣo 'ntaritā arātayo 'pahatā vyṛddhir apahataṃ pāpaṃ karmāpahataṃ pāpasya pāpakṛtaḥ pāpaṃ karma yo naḥ pāpaṃ karma cikīrṣati pratyag enam ṛccheti triḥ paryagnikṛtvā gharmo 'si rāyaspoṣavanir ihorjaṃ dṛṃheti vartma kurvan prāg udvāsayaty udak prāgudag vā
na vartma karotīty eke
iha prajāṃ paśūn dṛṃheti trir bhūmau pratiṣṭhāpya subhūtakṛta stha pratyūḍhaṃ janyaṃ bhayaṃ pratyūḍhāḥ senā abhītvarīr iti gārhapatye 'ṅgārān pratyūhya
devasya tvā savituḥ prasava iti sruksruvam ādāya pratyuṣṭaṃ rakṣaḥ pratyuṣṭā arātaya ity āhavanīye gārhapatye vā pratitapyāriṣṭo yajamānaḥ patnī ceti saṃmṛśya hiraṇyayaṣṭir asy amṛtapalāśā sroto yajñānām ity agnihotrahavaṇīm abhimantryom unneṣyāmi havyaṃ devebhyaḥ pāpmano yajamānam iti sāyam āha
om unnayāmīti prātaḥ
havir devānām asi mṛtyor me 'bhayaṃ svasti me 'stv abhayaṃ me astv ity upāṃśūktvom unnayety uccair anujānāti
apacāre yajamānasya svayam ātmānam anujānīyāt
unnīyamāna ubhau vācaṃ yacchata ā homāt
na cābhimīlate tiṣṭhati ca yajamānaḥ
unnīta upaviśati
catur unnayati
yaṃ kāmayeta putrāṇām ayam ṛdhnuyād iti taṃ prati pūrṇam unnayet
yadi kāmayeta jyeṣṭhato 'sya prajārdhukā syād iti pūrṇaṃ prathamam unnayet tata ūnataramūnataram
kaniṣṭhata ity etad viparītam
sarve samāvadvīryā iti samam
yathopalambhaṃ nitye kalpa unnayati
agnaye ca tvā pṛthivyai connayāmīti prathamaṃ vāyave ca tvāntarikṣāya ceti dvitīyaṃ sūryāya ca tvā dive ceti tṛtīyaṃ candramase ca tvā nakṣatrebhyaś ceti caturtham
adbhyaś ca tvauṣadhībhyaś ceti pañcamaṃ jamadagnīnām
bhūr iḍā bhuva iḍā suvar iḍā karad iḍā pṛthag iḍeti vā pratimantram
paśūn me yacchety apareṇa gārhapatyam unnayanadeśe 'bhitarāṃ vā sādayitvā gārhapatye hastaṃ pratāpya saṃmṛśati sajūr devaiḥ sāyaṃyāvabhiḥ sāyaṃyāvāno devāḥ svasti saṃpārayantu paśubhiḥ saṃpṛcīya prajāṃ dṛṃheti sāyam
sajūr devaiḥ prātaryāvabhiḥ prātaryāvāṇo devāḥ svasti saṃpārayantu paśubhiḥ saṃpṛcīya prajāṃ dṛṃheti prātaḥ
daśahotrā cābhimṛśya pālāśīṃ samidhaṃ prādeśamātrīm upari dhārayan gārhapatyasya samayārcir harati
urv antarikṣaṃ vīhīty uddravati
uddravan daśahotāraṃ vyācaṣṭe
samaṃ prāṇair harati
svāhāgnaye vaiśvānarāyeti madhyadeśe niyacchati
vātāya tvety udgṛhṇāti
upa preta saṃyatadhvaṃ māntargāta bhāginaṃ bhāgadheyāt saptarṣīṇāṃ sukṛtāṃ yatra lokas tatremaṃ yajñaṃ yajamānaṃ ca dhehy upa pratnam upa bhūr bhuvaḥ suvar āyur me yacchety apareṇāhavanīyaṃ darbheṣu sādayati
yasyāgnāv uddhriyamāṇe hūyate vasuṣu hutaṃ bhavati
nihito dhūpāyañchete rudreṣu
prathamam idhmam arcir ālabhata ādityeṣu
sarva eva sarvaśa idhma ādīpto bhavati viśveṣu deveṣu
nitarām arcir upāvaiti lohinīkeva bhavatīndre hutaṃ bhavati
aṅgārā bhavanti tebhyo 'ṅgārebhyo 'rcir udeti prajāpatāv eva
śaro 'ṅgārā adhyūhante tato nīlopakāśo 'rcir udeti brahmaṇi hutaṃ bhavati
yad aṅgāreṣu vyavaśānteṣu lelāyad vīva bhāti tad devānām āsyaṃ tasmāt tathā hotavyaṃ yathāsye 'pidadhāty evaṃ tad iti vijñāyate
vidyud asi vidya me pāpmānam ṛtāt satyam upaimīti hoṣyann apa upaspṛśya pālāśīṃ samidham ādadhāty ekāṃ dve tisro vā
eṣā te agne samid iti
hiraṇyayaṃ tvā vaṃśaṃ svargasya lokasya saṃkramaṇaṃ dadhāmīti dvitīyām
rajatāṃ tvā haritagarbhām agnijyotiṣam akṣitiṃ kāmadughāṃ svargyāṃ svargāya lokāya rātrim iṣṭakām upadadhe tayā devatayāṅgirasvad dhruvā sīdeti sāyaṃ tṛtīyām
hariṇīṃ tvā rajatagarbhāṃ sūryajyotiṣam akṣitiṃ kāmadughāṃ svargyāṃ svargāya lokāyāhar iṣṭakām upadadha iti prātaḥ
samidham ādhāya prāṇyāpānya nimīlya vīkṣya hutvā dhyāyed yat kāmaḥ syāt
hutvā mahad abhivīkṣate
ādīptāyāṃ juhoti śyāvāyāṃ vā yadā vā samatītārcir lelāyatīva
dhūpāyatyāṃ grāmakāmasya jvalatyāṃ brahmavarcasakāmasyāṅgāreṣu tejaskāmasya
dvyaṅgule mūlāt samidham abhijuhoti
abhikrāmaṃ sāyaṃ juhoty avakrāmaṃ prātaḥ
ubhayatra vābhikrāmam
bhūr bhuvaḥ suvar iti hoṣyañ japati
agnir jyotir jyotir agniḥ svāheti sāyam agnihotraṃ juhoti
sūryo jyotir jyotiḥ sūryaḥ svāheti prātaḥ
saṃsṛṣṭahomaṃ vāgnir jyotir jyotiḥ sūryaḥ svāheti sāyaṃ
sūryo jyotir jyotir agniḥ svāheti prātaḥ
iṣe tveti sruṅmukhād avācīnaṃ sāyaṃ lepam avamārṣṭy ūrje tveti
ūrdhvaṃ prātaḥ
oṣadhībhyas tvauṣadhīr jinveti barhiṣi lepaṃ nimṛjya varco me yaccheti srucaṃ sādayitvāgne gṛhapate mā mā saṃtāpsīr ātmann amṛtam adhiṣi prajā jyotir adabdhena tvā cakṣuṣā pratīkṣa iti gārhapatyaṃ pratīkṣya bhūr bhuvaḥ suvar ity uttarām āhutiṃ pūrvārdhe samidhi juhoti tūṣṇīṃ vā
na samid abhihotavā ity eke
varṣīyasīm uttarām āhutiṃ hutvā bhūyo bhakṣāyāvaśinaṣṭi
yaṃ kāmayeta pāpīyān syād iti bhūyas tasya pūrvaṃ hutvottaraṃ kanīyo juhuyāt
hutvā srucam udgṛhya rudra mṛḍānārbhava mṛḍa dhūrta namas te astu paśupate trāyasvainam iti triḥ srucāgnim udañcam ativalgayati
pūrvaval lepam avamṛjya prācīnāvītī svadhā pitṛbhyaḥ pitṝñ jinveti dakṣiṇena vediṃ bhūmyāṃ lepaṃ nimṛjya prajāṃ me yaccheti srucaṃ sādayitvā vṛṣṭir asi vṛśca me pāpmānam ṛtāt satyam upāgām iti hutvāpa upaspṛśyāntarvedi sruk
athāṅgulyāpādāya pūṣāsīti lepaṃ prāśnāty aśabdaṃ kurvann atihāya dataḥ
apa ācamyaivaṃ punaḥ prāśyācamya barhiṣopayamyodaṅṅ āvṛtyotsṛpya garbhebhyas tvā garbhān prīṇīhy āgneyaṃ haviḥ prajananaṃ me astu daśavīraṃ sarvagaṇaṃ svastaye
ātmasani prajāsani paśusany abhayasani lokasani vṛṣṭisani
agniḥ prajāṃ bahulāṃ me karotv annaṃ payo reto asmāsu dhehi
rāyaspoṣam iṣam ūrjam asmāsu dīdharat svāhety udagdaṇḍayā prāgdaṇḍayā vā srucācāmati
sauryaṃ havir iti prātarmantraṃ saṃnamati
dviḥ srucaṃ nirlihyādbhiḥ pūrayitvocchiṣṭabhājo jinveti parācīnaṃ ninīyācamyāgreṇāhavanīyaṃ darbhair agnihotrahavaṇīṃ prakṣālayati
na māṃsadhautasya devā bhuñjata iti vijñāyate
adbhiḥ srucaṃ pūrayitvā sarpebhyas tvā sarpāñ jinveti pratidiśaṃ vyutsicya sarpān pipīlikā jinva sarpetarajanāñ jinva sarpadevajanāñ jinveti tisraḥ sruca utsicya caturthīṃ pūrayitvā pṛthivyām amṛtaṃ juhomi svāhety apareṇāhavanīyaṃ ninīya śeṣaṃ patnyā añjalau gṛhebhyas tvā gṛhāñ jinveti
yadi patnī nānuṣyād devānāṃ patnībhyo 'mṛtaṃ juhomi svāheti patnyāyatane ninayet
aparaṃ srucy ānīya vipruṣāṃ śāntir asīty unnayanadeśe ninīyāhavanīye srucaṃ pratāpya hasto 'vadheyo hasto vā pratāpya srucy avadheyaḥ
tayodag uddiśati saptarṣibhyas tvā saptarṣīñ jinveti
agne gṛhapate pariṣadya juṣasva svāheti sruveṇa gārhapatye juhoty ekāṃ dve tisraś catasro vā
agnaye gṛhapataye rayipataye puṣṭipataye kāmāyānnādyāya svāhety etām eke samāmananti
samabhyuccayavad eke
agne 'dābhya pariṣadya juṣasva svāheti sruveṇānvāhāryapacane juhoty ekāṃ dve tisraś catasro vā
annapate annasya no dehīti dvitīyām
aprāśya vāparayor juhuyāt
āhavanīye homo nāparayoḥ
yad āhavanīye hutvāparayor juhuyād yathā svargāl lokāt pratyavarohet tādṛk tad iti vijñāyate
sarve vā ete homārthā ādhīyante
daśa sampadyante
daśākṣarā virāḍ virājā yajñaḥ saṃmita iti bahvṛcabrāhmaṇaṃ bhavati
dīdihi dīdidāsi dīdāyety eṣo 'gnyupasamindhana āmnātaḥ
dīdihi dīdidāsi dīdāya dīdyāsaṃ dīdyasveti vā pratimantram
yathāhitās tenānupūrvyeṇāhavanīyād vā prakramya
antarvedy apo ninīya
pūrvavad agnīn pariṣiñcati
na dhārām
apiprer agne svāṃ tanvam ayāḍ dyāvāpṛthivī ūrjam asmāsu dhehīty agnihotrasthālyāṃ tṛṇam aṅktvānupraharati
sā hy agnihotrasya saṃsthitiḥ
na barhir anupraharet
asaṃsthito vā eṣa yajño yad agnihotram ity uktam
agnihotrasthālīṃ prakṣālyākṣitam akṣityai juhomi svāhety unnayanadeśe ninayati
antarvedi vā
vṛṣṭir asi vṛśca me pāpmānam ṛtāt satyam upāgām apsu śraddhety apa ācamya yajamāno 'ntarvedi mārjayate 'nnādāḥ sthānnādo bhūyāsaṃ yaśaḥ stha yaśasvī bhūyāsaṃ śraddhā stha śraddhiṣīyeti
āpo ha śleṣma prathamaṃ saṃbabhūva yena dhṛto varuṇo yena mitraḥ
yenendraṃ devā abhyaṣiñcanta rājyāya tenāhaṃ mām abhiṣiñcāmi varcasa iti śirasy apa ānayate
dvayoḥ payasā paśukāmasya juhuyāt
agnihotrasthālyā pūrvāṃ dogdhi
dohanenottarām
adhiśritya pūrvam uttaram ānayati
yasya rudraḥ paśūñchamāyetaitayaivāvṛtā dvayoḥ payasā sāyaṃ prātar juhuyāt
tac ced atihanyāt sajūr jātavedo diva ā pṛthivyā asya haviṣo ghṛtasya vīhi svāheti sāyaṃ prātar ājyena juhuyāt
anāramaty agne duḥśīrtatano juṣasva svāheti dvādaśāham ājyena hutvā tata ūrdhvaṃ na sūrkṣet
payasā paśukāmasya juhuyād dadhnendriyakāmasya yavāgvā grāmakāmasyaudanenānnādyakāmasya taṇḍulair ojaskāmasya
balakāmasyety eke
māṃsena yaśaskāmasya somena brahmavarcasakāmasyājyena tejaskāmasya
pratiṣekaṃ yavāgūṃ śrapayati
śṛtāṃ yajuṣā pratiṣiñcati
evaṃ māṃsam
nājyaṃ pratiṣiñcati haras te mā vinaiṣam iti
dve darbhāgre pratyasyaty ekaṃ vā
na dadhy adhiśrayati
śṛtaṃ hi tan na pratiṣiñcati pratiṣiktaṃ hi tad ātañcaneneti vijñāyate
evaṃ taṇḍulān odanaṃ somaṃ ca
ājyena taṇḍulair odanena somena vā juhuyād yasyāpratiṣekyaṃ syāt
ājyena tejaskāmaḥ saṃvatsaraṃ juhuyād dvādaśāhaṃ vā
na rājanyasya juhuyāt
homakāle gṛhebhyo brāhmaṇāyānnaṃ prahiṇuyāt teno haivāsya hutaṃ bhavati
nityam agnyupasthānaṃ vācayitavyaḥ
yo vā somayājī satyavādī tasya juhuyāt
ahar ahar yajamānaḥ svayam agnihotraṃ juhuyāt
parvaṇi vā
brahmacārī vā juhuyād brahmaṇā hi sa parikrīto bhavati
kṣīrahotā vā juhuyād dhanena hi sa parikrīto bhavatīti bahvṛcabrāhmaṇam
agnyupasthānaṃ vyākhyāsyāmaḥ
upatiṣṭhata iti codyamāna āhavanīyam evopatiṣṭheta
vacanād anyam
uttarām āhutim upotthāya kavātiryaṅṅ ivopatiṣṭheta
upaprayanto adhvaram iti ṣaḍbhiḥ
agnīṣomāv imaṃ su ma iti saptamyā pūrvapakṣe
aindrāgnyā saptamyāparapakṣe
dadhikrāvṇo akāriṣam ity ubhayatrāṣṭamyā
mamāgne varco vihaveṣv astv iti catasraḥ purastād agnīṣomīyāyāḥ pūrvapakṣe
tathaindrāgnyā aparapakṣe
agna āyūṃṣi pavasa iti ṣaḍbhiḥ saṃvatsare saṃvatsare sadā vā
pavamānahavīṃṣi vā saṃvatsare saṃvatsare nirvaped etāsāṃ sthāne
āyurdā agna iti siddham ā citrāvasoḥ
triś citrāvasunā sāyam upatiṣṭhate
trir arvāg vasunā prātar arvāg vaso svasti te pāram aśīya
indhānās tvā śataṃ himā ity upasthāyendhānās tvā śataṃ himāḥ
agneḥ samid asy abhiśastyā mā pāhi somasya samid asi paraspā ma edhi yamasya samid asi mṛtyor mā pāhīti catasraḥ samidha ekaikasminn ādhāya saṃ tvam agne sūryasya varcasāgathā ity anuvākaśeṣeṇopasthāya vayaṃ soma vrate tava manas tanūṣu bibhrataḥ prajāvanto aśīmahīti mukhaṃ vimṛṣṭe
saṃpaśyāmi prajā aham iti gṛhān prekṣate
ambhaḥ sthāmbho vo bhakṣīyeti goṣṭham upatiṣṭhate
revatī ramadhvam ity antarāgnī tiṣṭhañ japati
saṃhitāsi viśvarūpīr iti vatsam abhimṛśati
saṃhitāsi viśvarūpeti vatsām
bhuvanam asi sahasrapoṣaṃ puṣeti vā vatsam
upa tvāgne dive diva iti tisṛbhir gāyatrībhir gārhapatyam upatiṣṭhate 'gne tvaṃ no antama iti catasṛbhiś ca dvipadābhiḥ
sa no bodhi śrudhī havam uruṣyā ṇo aghāyataḥ samasmād ity eṣā caturthī bhavati
ūrjā vaḥ paśyāmy ūrjā mā paśyateti gṛhān prekṣate paśūn vā
mahi trīṇām avo 'stu dyukṣaṃ mitrasyāryamṇaḥ
durādharṣaṃ varuṇasya
nahi teṣām amā cana nādhvasu vāraṇeṣv ā
īśe ripur aghaśaṃsaḥ
te hi putrāso aditeś chardir yacchanty ajasram
vi dāśuṣe vāryāṇīti prājāpatyena tṛcenopatiṣṭhate
yaṃ kāmayeta svasti punar āgacched iti tam etābhir anvīkṣeta
svasty eva punar āgacchatīty ayajñasaṃyuktaḥ kalpaḥ
mā naḥ śaṃso araruṣo dhūrtiḥ praṇaṅ martyasya
rakṣā ṇo brahmaṇaspate
yo revān yo amīvahā vasuvit puṣṭivardhanaḥ
sa naḥ siṣaktu yas turaḥ
pari te dūḍabho ratho 'smāṁ aśnotu viśvataḥ
yena rakṣasi dāśuṣaḥ
tat savitur vareṇyaṃ somānaṃ svaraṇaṃ mitrasya carṣaṇīdhṛtaḥ pra sa mitra kadā cana starīr asi kadā cana prayucchasi pari tvāgne puraṃ vayam ity upasthāya
nimṛdo 'si ny ahaṃ taṃ mṛdyāsaṃ yo 'smān dveṣṭi yaṃ ca vayaṃ dviṣma iti dakṣiṇasya padaḥ pārṣṇyā nimṛdnīyād yadi pāpīyasā spardheta
prabhūr asi prāhaṃ tam abhibhūyāsaṃ yo 'smān dveṣṭi yaṃ ca vayaṃ dviṣma iti dakṣiṇataḥ pado nigṛhṇīyād yadi sadṛśena
abhibhūr asy abhy ahaṃ taṃ bhūyāsaṃ yo 'smān dveṣṭi yaṃ ca vayaṃ dviṣma iti prapadena yadi śreyasā
pūṣā mā paśupāḥ pātu pūṣā mā pathipāḥ pātu pūṣā mādhipāḥ pātu pūṣā mādhipatiḥ pātv iti lokān upasthāya prācī dig agnir devatāgniṃ sa ṛcchatu yo maitasyai diśo 'bhidāsati
dakṣiṇā dig indro devatendraṃ sa ṛcchatu yo maitasyai diśo 'bhidāsati
pratīcī dik somo devatā somaṃ sa ṛcchatu yo maitasyai diśo 'bhidāsati
udīcī diṅ mitrāvaruṇau devatā mitrāvaruṇau sa ṛcchatu yo maitasyai diśo 'bhidāsati
ūrdhvā dig bṛhaspatir devatā bṛhaspatiṃ sa ṛcchatu yo maitasyai diśo 'bhidāsati
iyaṃ dig aditir devatāditiṃ sa ṛcchatu yo maitasyai diśo 'bhidāsatīti yathāliṅgaṃ diśa upasthāya
agnīn upasamādhāya dharmo mā dharmaṇaḥ pātu vidharmo mā vidharmaṇaḥ pātv āyuś ca prāyuś ca cakṣuś ca vicakṣuś ca prāṅ cāvāṅ coruga urugasya te vācā vayaṃ saṃ bhaktena gamemahīty upasthāyāgna āyūṃṣi pavasa ity āgnipāvamānībhyāṃ gārhapatyam upatiṣṭhate
agne gṛhapata iti ca
putrasya nāma gṛhṇāti tām āśiṣam āśāse tantava ity ajātasya
amuṣmā iti jātasya
yat kiṃcāgnihotrī kāmayeta tad agnīn yāceta
upainaṃ tan namatīti vijñāyate
upastheyo 'gnī3r nopastheyā3 ity uktam
naktam upatiṣṭhate na prātaḥ
na prātar agnim upa canāvarohen na prātar āhitāgniś cana manyeteti vājasaneyakam
bhūr bhuvaḥ suvaḥ suprajāḥ prajayā bhūyāsaṃ suvīro vīraiḥ suvarcā varcasā supoṣaḥ poṣair ity evopatiṣṭheteti vājasaneyakam
bhartuṃ vaḥ śakeyaṃ śraddhā me mā vyāgād iti vā
vātsapreṇaiva sāyaṃ prātar upatiṣṭhetety eke
goṣūktenāśvasūktena vā
prātaravanekena prātar upastheyaḥ
adhiśrita unnīyamāne vā mamāgne varco vihaveṣv astv iti catasro japitvāpāṃ pate yo 'pāṃ bhāgaḥ sa ta eṣa pratiṣiktā arātayaḥ pratiṣiktā arātayaḥ pratiṣiktā arātaya iti trir bhūmau pratiṣicya kālāya vāṃ jaitriyāya vām audbhettriyāya vām avanenije sukṛtāya vām
idam ahaṃ duradmanyāṃ niṣplāvayāmi bhrātṛvyāṇāṃ sapatnānām ahaṃ bhūyāsam uttamaḥ
apāṃ maitrād ivodakam iti hastau prakṣālya śriyaṃ dhātar mayi dhehi śriyo mādhipatiṃ kuru
viśām īśāno maghavendro mā yaśasā nayad iti japitvātharvyuṣṭā devajūtā vīḍu chapathajambhanīḥ
āpo malam iva prāṇijann asmatsu śapathāṁ adhīty ācamyendriyāvatīm adyāhaṃ vācam udyāsaṃ dīrghaprāṇo 'cchinno 'dabdho gopāḥ
ajasraṃ daivyaṃ jyotiḥ sauparṇaṃ cakṣuḥ suśrutau karṇau devaśrutau karṇau keśā barhiḥ śikhā prastaro yathāsthānaṃ kalpayadhvaṃ śaṃ hṛdayāyādo mā mā hāsiṣṭeti yathāliṅgam aṅgāni saṃmṛśya
varco 'si varco mayi dhehy āyukṛd āyuḥpatnī svadhā vo goptryo me stha gopāyata mā rakṣata mātmasado me stha
mā naḥ kaścit praghān mā prameṣmahy upa pratnam upa bhūr bhuvaḥ suvar āyur me yacchateti sarvān upasthāyottareṇānuvākenāhavanīyaṃ gharmā jaṭharānnādaṃ mām adyāsmiñ jane kurutam annādo 'ham adyāsmiñ jane bhūyāsam anannādaḥ sa yo 'smān dveṣṭi
kavī mātariśvānā paśumantaṃ mām adyāsmiñ jane kurutaṃ paśumān aham adyāsmiñ jane bhūyāsam apaśuḥ sa yo 'smān dveṣṭi
yamāṅgirasā yaśasvinaṃ mām adyāsmiñ jane kurutaṃ yaśasvy aham adyāsmiñ jane bhūyāsam ayaśāḥ sa yo 'smān dveṣṭi
agne yo no anti śapati yaś ca dūre samāno agne araṇo durasyuḥ
vaiśvānareṇa sayujā sajoṣās taṃ pratyañcaṃ saṃdaha jātavedaḥ
agne yat te 'rcis tena taṃ pratyarca yo 'smān dveṣṭi yaṃ ca vayaṃ dviṣmo 'gne yat te śocis tena taṃ pratiśoca yo 'smān dveṣṭi yaṃ ca vayaṃ dviṣmo 'gne yat te tapas tena taṃ pratitapa yo 'smān dveṣṭi yaṃ ca vayaṃ dviṣmo 'gne yat te haras tena taṃ pratihara yo 'smān dveṣṭi yaṃ ca vayaṃ dviṣmo 'gne yat te tejas tena taṃ pratititigdhi yo 'smān dveṣṭi yaṃ ca vayaṃ dviṣmaḥ
agne rucāṃ pate namas te ruce rucaṃ mayi dhehi
arvāgvaso svasti te pāram aśīyārvāgvaso svasti te pāram aśīyārvāgvaso svasti te pāram aśīya
tantur asi tato mā chitthā asau svasti te 'stv asau svasti te 'stv asau svasti te 'stv iti putrāṇāṃ nāmāni gṛhṇāti tristrir ekaikasya
svasti vo 'stu ye mām anustha ṣaṇ morvīr aṃhasas pāntu dyauś ca pṛthivī cāpaś cauṣadhayaś cork ca sūnṛtā ca
yathā ha tyad vasavo gauryaṃ citpadi ṣitām amuñcatā yajatrāḥ
evo ṣv asman muñcatā vyaṃhaḥ pra tāry agne prataraṃ na āyuḥ
vayaḥ suparṇā upa sedur indraṃ priyamedhā ṛṣayo nādhamānāḥ
apa dhvāntam ūrṇuhi pūrdhi cakṣur mumugdhy asmān nidhayeva baddhān
agna āyūṃṣi pavase dadhikrāvṇo akāriṣam iti dve mamāgne varco vihaveṣv astv iti catasro 'gnīṣomāv imaṃ su ma ity eṣā
tat savitur vṛṇīmahe vayaṃ devasya bhojanam
śreṣṭhaṃ sarvadhātamaṃ turaṃ bhagasya dhīmahi
asya hi svayaśastaraṃ savituḥ kaccana priyam
na minanti svarājyam
adyā no deva savitaḥ prajāvat sāvīḥ saubhagaṃ
parā duḥṣvapniyaṃ suva
viśvāni deva savitar duritāni parā suva
yad bhadraṃ tan ma ā suva
anāgaso aditaye vayaṃ devasya savituḥ save
viśvā vāmāni dhīmahi
sa hi ratnāni dāśuṣe suvāti savitā bhagaḥ
taṃ citraṃ bhāgam īmahe
vāmam adya savitar vāmam u śvo dive dive vāmam asmabhyaṃ sāvīḥ saubhagam
vāmasya hi kṣayasya deva bhūrer ayā dhiyā vāmabhājaḥ syāma
dīkṣā tapo manaso mātariśvā bṛhaspatir vāco asyāḥ sa yoniḥ
vedāṃsi vidyā mayi santu cāravo 'gnīṣomā yaśo asmāsu dhattam
agnir yena virājati somo yena virājati sūryo yena virājati virāḍ yena virājati tenāhaṃ viśvatas pari virājyāsam ihaikavṛd ity upasthāyāgnes tṛṇāny apacinoti
tejasvīha brahmavarcasī bhavatīti vijñāyate
pravatsyan saṃpreṣyaty agnīn samādhehīti
jvalata upatiṣṭhate
paśūn naḥ śaṃsya pāhi tān no gopāyāsmākaṃ punarāgamād ity āhavanīyam
prajāṃ no narya pāhi tāṃ no gopāyāsmākaṃ punarāgamād iti gārhapatyam
annaṃ no budhnya pāhi tan no gopāyāsmākaṃ punarāgamād ity anvāhāryapacanam
antarāgnī tiṣṭhañ japatīmān no mitrāvaruṇā gṛhān gopāyataṃ yuvam
avinaṣṭān avihṛtān pūṣainān abhirakṣatv āsmākaṃ punarāgamād iti
pūrvavad virāṭkramair upasthāyāśitvā pravasatham eṣyann āhāgnīn samādhehīti
jvalata upatiṣṭhate prajāṃ me narya pāhi tāṃ me gopāyāsmākaṃ punarāgamād iti gārhapatyam
annaṃ me budhnya pāhi tan me gopāyāsmākaṃ punarāgamād ity anvāhāryapacanam
paśūn me śaṃsya pāhi tān me gopāyāsmākaṃ punarāgamād ity āhavanīyam
mama nāma prathamaṃ jātaveda iti ca
vāgyato 'bhipravrajati mā pragāma patho vayaṃ mā yajñād indra sominaḥ
māntaḥsthur no arātayaḥ
ud asmāṁ uttarān nayāgne ghṛtenāhuta
rāyaspoṣeṇa saṃsṛja prajayā ca bahūn kṛdhīti
ārād agnibhyo vācaṃ visṛjate
pravasan kāle vihāram abhimukho 'gnyupasthānaṃ japati
ihaiva san tatra sato vo agnayaḥ prāṇena vācā manasā bibharmi
tiro mā santam āyur mā prahāsīj jyotiṣā vo vaiśvānareṇopatiṣṭha iti yady anupasthāya pravased etayaivopatiṣṭhate
samidhaḥ kṛtvā pratyeti
yathā ha vā itaṃ pitaraṃ proṣivāṃsaṃ putrāḥ pratyādhāvanty evaṃ ha vā etam agnayaḥ pratyādhāvanti
sa śakalān dārūṇi vāharann eti yathaiva tat putrebhya āharann eti
tādṛk tad iti vijñāyate
ārād agnibhyo vācaṃ yacchati
yady enaṃ rājā pitācāryo vāntareṇāgnīn syāc chadirdarśe nainam ādriyeta
viśvadānīm ābharanto 'nātureṇa manasā
agne mā te prativeśā riṣāma
namas te astu mīḍhuṣe namas ta upasadvane
agne śumbhasva tanvaḥ saṃ mā rayyā sṛjety abhyaiti
agnīn samādhehīti
jvalata upatiṣṭhate
paśūn naḥ śaṃsyājūgupas tān naḥ punar dehīty āhavanīyam abhiprāṇyāgne sahasrākṣa śatamūrdhañchataṃ te prāṇāḥ sahasram apānāḥ
tvaṃ sāhasrasya rāya īśiṣe sahasradhārasya payasaḥ
tasya no rāsva tasya te bhakṣīya tasya te vayaṃ bhūyiṣṭhabhājo bhūyāsmety āhavanīyam
prajāṃ no naryājūgupas tāṃ naḥ punar dehīti gārhapatyam abhiprāṇyāgne gṛhapate sugṛhapatir ahaṃ tvayā gṛhapatinā bhūyāsaṃ sugṛhapatir mayā tvaṃ gṛhapatinā bhūyāḥ
śataṃ himā dvā yū rādhāṃsīt saṃpṛñcānāv asaṃpṛñcānau tanva iti gārhapatyam
annaṃ no budhnyājūgupas tan naḥ punar dehīty anvāhāryapacanam abhiprāṇyāntarāgnī tiṣṭhañ japati yathā pravatsyadupasthāne
ajūgupatam abhyarākṣīd iti mantraṃ saṃnamati
mama nāma tava ca jātaveda iti catasṛbhir āhavanīyam
prajāṃ me naryājūgupas tāṃ me punar dehīti gārhapatyam abhyapānyānnaṃ me budhnyājūgupas tan me punar dehīty anvāhāryapacanam abhyapānya paśūn me śaṃsyājūgupas tān me punar dehīty āhavanīyam abhyapānya pūrvavad virāṭkramair upatiṣṭhate
ajūgupa iti mantraṃ saṃnamati
agnyupasthānavad atra samidho diśāṃ copasthānam
navamīṃ ced ati pravasen mitro janān yātayati prajānann iti maitryopasthāya mano jyotir juṣatām ity āhutiṃ juhuyāt
samidha āhutim upasthānam ity evam anupūrvāṇy eke samāmananti
tad āhur nāgnir upastheyaḥ kaḥ śreyāṃsaṃ viṣuptaṃ bodhayiṣyatīti
abhayaṃkarābhayaṃ me kuru svasti me 'stv abhayaṃ me astv ity eva brūyāt
pravatsyadupasthānam āgatopasthānaṃ cādhikṛtya vājasaneyinaḥ samāmananti
namo vo 'stu pravatsyāmi namo vo 'stu prāvātsyam iti bahvṛcāḥ
gṛhā mā bibhīta mā vepiḍhvam ūrjaṃ bibhrata emasi
ūrjaṃ bibhrad vaḥ suvaniḥ sumedhā gṛhān aimi manasā modamānaḥ
yeṣām adhyeti pravasan yeṣu saumanaso bahuḥ
gṛhān upahvayāmahe te no jānantu jānataḥ
upahūtā bhūridhanāḥ sakhāyaḥ svādusaṃmudaḥ
ariṣṭāḥ sarvapūruṣā gṛhā naḥ santu sarvadā
upahūtā iha gāva upahūtā ajāvayaḥ
atho annasya kīlāla upahūto gṛheṣu na iti gṛhān abhyeti
kṣemāya vaḥ śāntyai prapadye śivaṃ śagmaṃ śaṃyoḥ śaṃyor iti praviśati
ūrjaṃ bibhrad vaḥ sumanāḥ sumedhā gṛhān āgāṃ manasā modamānaḥ
irāṃ vahanto ghṛtam ukṣamāṇās teṣv ahaṃ sumanāḥ saṃviśāmīti praviśya japati
saṃviśan vā
sagṛhaḥ prayāsyan vāstoṣpatīyaṃ juhoti
ahute yāneṣu bhaṇḍāny āropayanti
na hīnam anvāhareyuḥ
yady anovāhyaṃ syāt pūrvaṃ taṃ pravaheyur apa voddhareyuḥ
yatra saṃhitā rātrīr vaset pañca sapta nava daśa vā tat prayāsyañ juhuyāt
navarātravastau vā punar etyaikām uṣitvā prayāsyañ juhuyāt
dakṣiṇo yukto bhavati savyo 'yuktaḥ
api vāgniṣṭhasya dakṣiṇo yuktaḥ savyasya yoktraṃ parihṛtam
sarveṣu vā yukteṣu
vāstoṣpata ity anudrutyottarayā gārhapatye hutvāvakṣāṇāni saṃprakṣāpya pṛthag araṇīṣv agnīn samāropayate ye dhāryante
upary agnāv araṇī dhārayañ japaty ayaṃ te yonir ṛtviya iti
api vā yajamāna evātman samāropayate
yā te agne yajñiyā tanūs tayehy ārohātmātmānam acchā vasūni kṛṇvann asme naryā purūṇi
yajño bhūtvā yajñam āsīda svāṃ yoniṃ jātavedo bhuva ājāyamānaḥ sa kṣaya ehīti hastaṃ pratāpya mukhāyāharate
vāsa upāvaroha jātavedaḥ punas tvaṃ devebhyo havyaṃ vaha naḥ prajānan
āyuḥ prajāṃ rayim asmāsu dhehy ajasro dīdihi no duroṇa iti laukike 'gnāv upāvarohayati
araṇyor vopāvarohya manthet
yad araṇyoḥ samārūḍhaḥ syān nirvartamāna etaṃ mantraṃ japet
idaṃ śreyo 'vasānaṃ yad āgāṃ syone me dyāvāpṛthivī abhūtām
anamīvāḥ pradiśaḥ santu mahyam
gomad dhanavad aśvavat puruṣavaddhiraṇyavat suvīravat svāhety avasite juhoti
nāniṣṭvāgrayaṇenāhitāgnir navasyāśnīyāt
vrīhīṇāṃ yavānāṃ śyāmākānām ity agrapākasya yajeta
amāvāsyāyāṃ paurṇamāsyāṃ vā
āmāvāsyaṃ tantram
saptadaśa sāmidhenyaḥ
nirvapaṇakāla āgneyam aṣṭākapālaṃ nirvapati purāṇānāṃ vrīhīṇām
yathā dāntenādāntaṃ saṃyunakti tādṛk tad iti vijñāyate
yena yajñenertset kuryād eva tatrāgneyam aṣṭākapālam iti vijñāyate
navānām itarāṇy aindrāgnaṃ dvādaśakapālam āgnendraṃ vā vaiśvadevaṃ payasi caruṃ saumyaṃ śyāmākaṃ caruṃ dyāvāpṛthivyam ekakapālam
purastāt saumyād dyāvāpṛthivyam eke samāmananti
niruptaṃ havirupasannam aprokṣitaṃ bhavati
atha pañcājyānīr juhoti śatāyudhāya śatavīryāyeti
purastād vā sviṣṭakṛtaḥ
prokṣādi karma pratipadyate
ekam ulūkhalaṃ musalaṃ pratibījaṃ vā
sarveṣu haviṣkṛd avahananamantraḥ
tuṣopavapanam
uttamam opya vācaṃ visṛjate
eṣo 'nyeṣāṃ nānābījānāṃ samavetānāṃ kalpaḥ
alaṃkaraṇakāla ājyenaikakapālam abhipūrayati
āviḥpṛṣṭhaṃ vā kṛtvāsādayati
pracaraṇakāla uddhṛtya barhiṣadaṃ kṛtvā juhvām upastīryādhāyāśayam anvānīyābhighāryopāṃśu pracarati
sarvahutam aparyāvartayann ṛjuṃ pratiṣṭhitaṃ na hastena juhuyāt
yadi hutaḥ paryāvarteta sruco 'greṇa kalpayet
na pāṇinā
vare datte kalpayitavyaḥ
ādhāyābhighārya punarhotavya ity eke
api vā naikakapālaṃ kurvītājyena dyāvāpṛthivī yajeta
ye prācīnam ekāṣṭakāyā vatsā jāyante teṣāṃ prathamajaṃ dadāti
vāsaḥ śyāmāke
bhadrānnaḥ śreyaḥ samanaiṣṭa devā iti yajamānabhāgaṃ prāśnāti
sarveṣāṃ vā bhakṣāṇāṃ mantravatāṃ pratyāmnāyaḥ syāt
agniḥ prathamaḥ prāśnātu sa hi veda yathā haviḥ
śivā asmabhyam oṣadhīḥ kṛṇotu viśvacarṣaṇir iti śyāmākānām
siddham iṣṭiḥ saṃtiṣṭhate
api vāmāvāsyāyāṃ paurṇamāsyāṃ vāgrayaṇeṣṭim anvāyātayet
api vāmāvāsyāṃ paurṇamāsīṃ vā navair yajeta
api vāgnihotrīṃ vrīhistambaṃ yavastambaṃ vā grāsayitvā tasyāḥ payasā sāyaṃ prātar juhuyāt
api vā navānāṃ yavāgvā sāyaṃ prātar juhuyāt
api vā navānāṃ gārhapatye sthālīpākaṃ śrapayitvāhavanīye juhuyād āgrayaṇadevatābhyaḥ sviṣṭakṛccaturthābhyaḥ
api vā navānāṃ catuḥśarāvam odanaṃ paktvā caturo brāhmaṇān bhojayet
evaṃ yavair yajeta
tatrāgneyaśyāmākau na bhavataḥ
ya ūrdhvam ekāṣṭakāyā vatsā jāyante teṣāṃ prathamajaṃ dadāti
etam u tyaṃ madhunā saṃyutaṃ yavaṃ sarasvatyā adhi manāv acarkṛṣuḥ indra āsīt sīrapatiḥ śatakratuḥ kīnāśā āsan marutaḥ sudānava iti yajamānabhāgaṃ prāśnāti
sarveṣāṃ vā bhakṣāṇāṃ mantravatāṃ pratyāmnāyaḥ syāt
siddham iṣṭiḥ saṃtiṣṭhate
yadi nānātantrāṃ śyāmākeṣṭiṃ kurvīta śyāmākān uddhartavā iti saṃpreṣyati
tasyāḥ saptadaśa sāmidhenyaḥ
sadvantāv ājyabhāgau
virājau saṃyājye
tvam agne saprathā asi juṣṭo hotā vareṇyaḥ
tvayā yajñaṃ vitanvate
soma yās te mayobhuva iti sadvantau
preddho agna imo agna iti virājau
vāso dakṣiṇā dadhimantho madhumantho madhuparko madhugluntho babhrur vā piṅgalaḥ
siddham iṣṭiḥ saṃtiṣṭhate
haritayavaśākaśamīdhānyānāṃ navānāṃ phalānām aniṣṭe 'pi prāśane yāthākāmī
veṇuyavānām iṣṭim eke samāmananti
veṇuyaveṣu pakveṣu veṇuyavān uddhartavā iti saṃpreṣyati
tasyā etad eva tantram eṣā devatā
āgneyī maitrāvaruṇī prājāpatyā vā
sa pratnavad iti dve dhāyye catasra ājyabhāgayor daśa haviṣāṃ dve sviṣṭakṛtaḥ
vrīhibhir iṣṭvā vrīhibhir eva yajetā yavebhyo darśapūrṇamāsāv evaṃ yavair ā vrīhibhyo 'pi vā vrīhibhir evobhayatraite ha vai sūpacaratamā bhavantīti bahvṛcabrāhmaṇam
varṣāsu śyāmākair yajeta śaradi vrīhibhir vasante yavair yathartu veṇuyavair iti vijñāyate
sarvān lokān paśubandha yājī abhijayati
tena yakṣyamāṇaḥ amāvāsyāyām paurṇamāsyām vā ṣaḍḍhotāram manasā anudrutya āhavanīye sa graham juhoti sūryam te cakṣuḥ iti
āgnāvaiṣṇavam ekādaśa kapālam nirvapati
agni anvādhānasya pratyāmnāyaḥ bhavati
siddham iṣṭiḥ saṃtiṣṭhate
dhārayati āhavanīyam
uru viṣṇo vikramasva iti sruveṇa āhavanīye yūpāhutim juhoti srucā vā caturgṛhītena
na dīkṣitasya juhuyāt
vaiṣṇavīm ṛcam anūcya acchetyaḥ
juhuyāt vā
yūpa sakāśe vā agnim mathitvā tasmin juhuyāt
sruvam ājya śeṣam ca adhvaryuḥ ādatte takṣā śastram
yatra yūpaḥ tat yanti
yūpyāḥ vṛkṣāḥ palāśa khadira bilva rauhītakāḥ
pālāśam tejaskāmaḥ yajña kāmaḥ vā
khādiram svarga kāmaḥ vīrya kāmaḥ vā
bailvam annādya kāmaḥ brahmavarcasa kāmaḥ vā
rauhītakam prajā kāmaḥ cakṣuḥ kāmaḥ vā
same jātam a śākhā jam bahu parṇa śākham a pratiśuṣka agram a suṣiram a vyāvṛttam a ghūrṇam ṛjum ūrdhvam ūrdhva śakalam agre īṣat upāvanatam prāk udak pratyak
yam kāmayeta apratiṣṭhitaḥ syāt iti uktam
atikramya yūpyān yam joṣayate tam abhimantrayate
ati anyān agām iti
atha enam upaspṛśati tam tvā juṣe vaiṣṇavam deva yajyāyai iti
devaḥ tvā savitā madhvā anaktu iti sruveṇa sarvatas mūlam paryaṇakti
oṣadhe trāyasva enam iti ūrdhva agram darbham antardhāya svadhite mā enam hiṃsīḥ iti svadhitinā praharati
prathama parāpātinam śakalam āharati
gulpha daghne vṛścet jānu daghne an akṣa saṅgam vā
divam agreṇa mā lekhīḥ iti prāñcam pātayati udañcam prāñcam udañcam vā
vanaspate śata valśaḥ viroha iti āvraścane juhoti
sahasra valśāḥ vi vayam ruhema iti ātmānam pratyabhimṛśya yam tvā ayam svadhitiḥ iti anu agram adgān chinatti
acchinnaḥ rāyaḥ su vīraḥ iti agram parivāsayati
pañca aratnim iti kāmyāḥ
eka aratni prabhṛti ā trayastriṃśat aratneḥ avyavāyena eke samāmananti
yāvān yajamānaḥ ūrdhva bāhuḥ tāvān yāvān vā rathe tiṣṭhan ūrdhva bāhuḥ vā
puruṣa mātrī tu etasya avamā mātrā
atha tatas varṣīyān varṣīyān eva kāryaḥ iti eke
tri aratniḥ catur aratniḥ vā pālāśaḥ nirūḍhapaśubandhasya atas anyaḥ saumyasya adhvarasya iti vājasaneyakam
mūlataḥ a taṣṭam uparam
aṣṭa aśriḥ anupūrvaḥ agrataḥ aṇīyān prajñāta agniṣṭha aśriḥ a sthūlaḥ an aṇuḥ
avatakṣaṇānām svaruḥ adhimanthanaḥ ca śakalaḥ
agrāt caṣālam pṛtha mātram aṣṭa aśri madhye saṃnatam
yam kāmayeta anyaḥ asya lokam abhyārohet iti tasya anya vṛkṣasya svaru caṣāle kuryāt
yāvat uttamam aṅguli kāṇḍam tāvat ūrdhvam caṣālāt yūpasya atiriktam dvi aṅgulam tri aṅgulam catur aṅgulam vā
ratha mātrī nirūḍhapaśubandhasya vediḥ
akṣasaṃmitā paścāttiryag īṣayā prācī vipathayugena purastād yāvatā vā bāhye chidre
aratnibhir vā caturbhiḥ paścāt ṣaḍbhiḥ prācī tribhiḥ purastāt
tām vedam kṛtvā darśa pūrṇamāsa vat saṃnamana varjam prāk uttarāt parigrāhāt kṛtvā apareṇa yūpa avaṭa deśam saṃcaram avaśiṣya vedyām uttaravedim daśa padām some karoti
aṃhīyasīm purastāt iti eke
tām yugena yajamānasya vā padaiḥ vimāya śamyayā parimimīte
śamyā mātrī nirūḍhapaśubandhasya uttaravediḥ
śamyām purastāt udak agrām nidhāya sphyena udīcīm abhyantaram upalikhati vittāyanī me asi iti
evam dakṣiṇatas prācīm tiktāyanī me asi iti
paścāt udīcīm avatāt mā nāthitam iti
uttaratas prācīm avatāt mā vyathitam iti
uttarasmāt vedi aṃsāt udak prakrame cātvālaḥ
tam uttaravedi vat tūṣṇīm śamyayā parimitya devasya tvā savituḥ prasave iti abhrim ādāya parilikhitam rakṣaḥ parilikhitāḥ arātayaḥ iti tris pradakṣiṇam parilikhya tūṣṇīm jānu daghnam tri vitastam vā khātvā uttaravedi arthān pāṃsūn harati videḥ iti
siṃhīḥ asi iti uttaravedyām nivapati
etena eva yaḥ dvitīyasyām iti dvitīyam yaḥ tṛtīyasyām iti tṛtīyam
tūṣṇīm caturtham hṛtvā uru prathasva uru te yajñapatiḥ prathatām iti prathayitvā dhruvā asi iti śamyayā saṃhatya devebhyaḥ kalpasva iti abhimantrya devebhyaḥ śundhasva iti adbhiḥ avokṣya devebhyaḥ śumbhasva iti sikatābhiḥ avakīrya prokṣaṇī śeṣam uttaratas uttaravedyai ninīya āpaḥ ripram nirvahata iti sphyena udīcīm ekasphyām niḥsārya vibhrāj bṛhat pibatu somyam madhu āyuḥ dadhat yajñapatau a vihrutam vāta jūtaḥ yaḥ abhirakṣati tmanā prajāḥ piparti bahudhā virājati iti uttaravedyāḥ antān kalpayati
saṃmṛśati iti eke
atha asyāḥ madhye prādeśa mātrīm go pada mātrīm aśva śapha mātrīm vā uttaranābhim catur sraktim kṛtvā catur śikhaṇḍe yuvatī kanīne ghṛta pratīke bhuvanasya madhye tayoḥ devāḥ adhisaṃvasantaḥ uttame nāke iha mādayantām iti ubhe abhimantrya indraghoṣaḥ tvā vasubhiḥ purastāt pātu iti etaiḥ yathāliṅgam uttaravedim prokṣati tvaṣṭā tvā rūpaiḥ upariṣṭāt pātu iti madhyam
prokṣaṇī śeṣam dakṣiṇatas uttaravedyai ninayet śucā tvā arpayāmi iti dveṣyam manasā dhyāyan
pūrva vat ekasphyām dakṣiṇatas niḥsārya juhvām pañca gṛhītam gṛhītvā sarvatra hiraṇyam upāsyan uttaravedim uttaranābhim vā vyāghārayati dakṣiṇam aṃsam uttarām śroṇim dakṣiṇām uttaram aṃsam madhyam iti siṃhīḥ asi iti etaiḥ pratimantram
bhūtebhyaḥ tvā iti srucam udgṛhya pautudravaiḥ paridhibhiḥ uttaravedim paridadhāti viśvāyuḥ asi iti madhyamam dhruva kṣit asi iti dakṣiṇam acyuta kṣit asi iti uttaram
paridhi saṃdhinā sarva āhutīḥ juhoti
agneḥ bhasma asi iti uttaravedyām saṃbhārān nivapati gulgulu sugandhi tejanam śvetām ūrṇā stukām petvasya antarāśṛṅgīyām lūnasya a lūna pūrvasya vā
vyāghāraṇa prabhṛti saṃbhāra nivapana antam uttaravedyām upari agnau dhāryamāṇe eke samāmananti
prokṣa antām kṛtvā udumbara śākhābhiḥ plakṣa śākhābhiḥ vā pracchādya vasati yadi a sadyaskālaḥ paśuḥ bhavati
āhavanīye praṇayanīyam idhmam ādīpya sikatābhiḥ upayamya agnaye praṇīyamānāya anubrūhi iti saṃpreṣyati praṇīyamānāya anubrūhi iti vā
udyamya agnim āhavanīye udyata homam juhoti
prathamāyām tris anūktāyām upayamanībhiḥ upayamya harati
ūrṇāvantaṃ prathamaḥ sīda yonim iti hotur abhijñāyāgne bādhasva vi mṛdho nudasvāpāmīvā apa rakṣāṃsi sedha
asmāt samudrād bṛhato divo no 'pāṃ bhūmānam upa naḥ sṛjeha
yajña pratitiṣṭha sumatau suśevā ā tvā vasūni purudhā viśantu
dīrgham āyur yajamānāya kṛṇvann athāmṛtena jaritāram aṅgdhīha yajñaḥ pratyaṣṭhād iti saṃbhāreṣu pratiṣṭhāpya
agneḥ purīṣam asi iti uttaratas upayamanīḥ nyupya manuṣvat tvā nidhīmahi manuṣvat samidhīmahi agne manuṣvat aṅgiraḥ devān devāyate yaja iti upasamidhya dvādaśa gṛhītena srucam pūrayitvā sapta te agne samidhaḥ sapta jihvāḥ iti saptavatyā pūrṇāhutim juhoti
agniḥ vāyuḥ ādityaḥ viṣṇuḥ yajñam nayatu prajānan mā enam yajña hanaḥ vidan devebhyaḥ yajñam prabrūtāt pra pra yajñapatim tira svāhā iti catasraḥ atimuktīḥ juhoti
eṣa paśubandhasya āhavanīyaḥ
yatas praṇayati sa gārhapatyaḥ
praṇīte ced agnihotra kālaḥ etasmin eva agnihotram juhuyāt
evam anyatra viprakrānte tantre
idhmābarhiḥ āharati
trayoviṃśati dāruḥ idhmaḥ
āśvavālaḥ prastaraḥ
aikṣavī vidhṛtī
kārṣmarya mayāḥ paridhayaḥ
agnīn paristīrya pāṇi prakṣālana ādi karma pratipadyate
yathārtham pātrāṇi prayunakti sphyam agnihotrahavaṇīm vasā homa havanīm dvitīyām juhūm pṛṣadājya dhānīm dvitīyām upabhṛtam dve ājya sthālyau hṛdayaśūlam asim kumbhīm plakṣa śākhām śākhāpavitram kārṣmarya mayyau vapāśrapaṇyau dvi śūlām eka śūlām ca audumbaram maitrāvaruṇa daṇḍam āsya daghnam cubuka daghnam vā raśane ca
pavitre kṛtvā yajamāna vācam yaccha iti saṃpreṣyati
vāgyataḥ pātrāṇi saṃmṛśya prokṣaṇīḥ saṃskṛtya brāhmaṇam āmantrya pātrāṇi prokṣati
atra vācam visṛjate
sphyam ādāya uttaram parigrāham parigṛhya darśa pūrṇamāsa vat saṃpreṣyati
ājyena dadhnā udehi iti saṃpraiṣa antam namati
srucām saṃmārjana kāle sruvam saṃmṛjya tasya āvṛtā svadhitim juhū vat vasā homa havanīm upabhṛt vat pṛṣadājya dhānīm
ājyam nirupya dadhi nirvapati
adhiśrayaṇa varjam dadhani kriyate
na etasya dadhnaḥ saṃskāraḥ vidyate iti aparam
ājya grahaṇa kāle catur juhvām gṛhṇāti catuḥ upabhṛti
dadhani ājyam ānīya mahīnām payaḥ asi iti pṛṣadājya dhānyām pañca gṛhītam pṛṣadājyam jyotiḥ asi viśva rūpam viśveṣām devānām samidh iti vā
catuḥ dhruvāyām
sādana kāle ājyāni sādayati upabhṛt vat pṛṣadājya dhānīm
pūrvavat ājyāni abhimantrya agreṇa āhavanīyam yūpa avaṭam parilikhati ardham antarvedi ardham bahirvedi
pūrvavat abhreḥ ādānam parilekhanaḥ ca
atha khanati yathā na āvis uparam bhaviṣyati iti
agreṇa avaṭam prāñcam yūpam nidhāya yat te śikvaḥ parāvadhīt takṣā hastena vāsyā āpaḥ tat sarvam jīvalāḥ śundhantu śucayaḥ śucim iti yūpam prakṣālya atha enam yavamatībhiḥ prokṣati pṛthivyai tvā iti mūlam antarikṣāya tvā iti madhyam dive tvā iti agram
śundhatām lokaḥ pitṛṣadanaḥ iti prokṣaṇī śeṣam avaṭe avanīya yavaḥ asi iti yavam avāsya pitṝṇām sadanam asi iti barhiṣā avastīrya su āveśaḥ asi iti prathama parāpātinam śakalam avāsya ghṛtena dyāvāpṛthivī āpṛṇethām iti sruveṇa śakale hutvā
yūpāya ajyamānāya anubrūhi iti saṃpreṣyati ajyamānāya anubrūhi añjmaḥ yūpam anubrūhi iti vā
atha enam asaṃskṛtena ājyena yajamānaḥ agratas śakalena anakti
aindram asi iti caṣālam aktvā su pippalābhyaḥ tvā oṣadhībhyaḥ iti pratimucya devaḥ tvā savitā madhvā anaktu iti sruveṇa saṃtatam a vicchindan agniṣṭhām aśrim anakti ā uparāt
raśanā deśe tris sarvatas yūpam saṃmṛśati
añjana ādi yūpam yajamānaḥ na utsṛjati ā parivyayaṇāt
yūpāya ucchrīyamāṇāya anubrūhi iti saṃpreṣyati ucchrīyamāṇāya anubrūhi iti vā
ud divam stabhāna antarikṣam pṛṇa iti ucchrayati
te te dhāmāni iti avaṭe avadadhāti
viṣṇoḥ karmāṇi paśyata iti dvābhyām āhavanīyena agniṣṭhām saṃminoti
yam kāmayeta tejasā enam iti uktam
agram āhavanīyam upanatam yūpasya avanatam mūlam
an āvis uparam kṛtvā brahma vanim tvā kṣatra vanim iti pradakṣiṇam pāṃsubhiḥ paryūhya brahma dṛṃha kṣatram dṛṃha iti maitrāvaruṇa daṇḍena samam bhūmi paridṛṃhaṇam kṛtvā
unnambhaya pṛthivīm iti adbhiḥ pariṣiñcati
darbha mayyau raśane bhavataḥ dviguṇā dvi vyāyāmā paśu raśanā triguṇā tri vyāyāmā yūpasya
devasya tvā savituḥ prasave iti raśanām ādāya viṣṇoḥ karmāṇi paśyata iti sa raśanena pāṇinā yūpam unmārṣṭi
tat viṣṇoḥ paramam padam iti agram prekṣate
yūpāya parivīyamāṇāya anubrūhi iti saṃpreṣyati parivīyamāṇāya anubrūhi iti vā
parivīḥ asi iti nābhi daghne raśanayā tris pradakṣiṇam yūpam parivyayati madhya deśe vā
yam kāmayeta ūrjā enam iti uktam
adhas dūram parivyayet vṛṣṭi kāmasya upari dūram a vṛṣṭi kāmasya iti eke
yam kāmayeta strī asya jāyeta iti upānte tasya vyatiṣajya na praveṣṭayet
yam kāmayeta pumān asya jāyeta iti ā antam tasya praveṣṭya aṇimati sthavimat pravīya divaḥ sūnuḥ asi iti svarum ādāya antarikṣasya tvā sānau avagūhāmi iti uttareṇa agniṣṭhām madhyame raśanā guṇe avagūhati uttame sarveṣu vā
dvayoḥ adharayoḥ iti vājasaneyakam
paśum snapayanti kūṭa karṇa kāṇa khaṇḍa baṇḍa śloṇa sapta śapha varjam
yadi aṅga hīnaḥ syāt aṅgataḥ vā virujyeta atha ekeṣām vaiṣṇavīm āgnāvaiṣṇavīm sārasvatīm bārhaspatyām iti ca hutvā prayojayet
yaḥ a panna dat malam tat paśūnām iti vijñāyate
iṣe tvā iti barhiṣī ādatte upavīḥ asi iti plakṣa śākhām bahu parṇa śākhām a pratiśuṣka agrām a suṣirām
yam kāmayeta apaśuḥ syāt iti aparṇayā tasya śuṣka agrayā upākuryāt
tṛṇena upākaroti iti eke
barhirbhyām plakṣa śākhayā ca purastāt pratyañcam paśum upākaroti upa u devān daivīḥ viśaḥ prajāpateḥ jāyamānāḥ iti ca etābhyām upaspṛśan indra agnibhyām tvā juṣṭam upākaromi iti
pañca kṛtvas devatā upadeśanam upākaraṇe niyojane prokṣaṇe vapāyāḥ uddharaṇe hṛdayasya abhighāraṇe iti
prajānantaḥ pratigṛhṇanti pūrve iti pañca hutvā agnim manthati
api vā agnim mathitvā upākuryāt
agneḥ janitram asi iti adhimanthanam śakalam nidadhāti vṛṣaṇau sthaḥ iti prāñcau darbhau
urvaśī asi iti adhara araṇim ādatte purūravāḥ iti uttara araṇim
devaḥ vām savitā madhvā anaktu iti ājya sthālyāḥ bile aṅktvā ghṛtena akte vṛṣaṇam dadhāthām iti ubhe abhimantrya āyuḥ asi iti samavadhāya
agnaye mathyamānāya anubrūhi iti saṃpreṣyati mathyamānāya anubrūhi iti vā
prathamāyām tris anūktāyām tris pradakṣiṇam agnim manthati gāyatram chandaḥ anuprajāyasva iti prathamam traiṣṭubham iti dvitīyam jāgatam iti tṛtīyam
tatas yathāprāśu manthati
yadi mathyamānaḥ na jāyeta rākṣoghnīḥ anubrūyāt
jātāya anubrūhi iti jāte saṃpreṣyati prahriyamāṇāya iti praharan
bhavatam naḥ samanasau iti agreṇa uttaram paridhim āhavanīye praharati saṃdhinā vā
agnau agniḥ carati praviṣṭaḥ iti prahṛtya sruveṇa abhijuhoti
sāvitreṇa raśanām ādāya paśoḥ dakṣiṇe bāhau parivīya ūrdhvam utkṛṣya ṛtasya tvā deva haviḥ pāśena ārabhe iti dakṣiṇe ardha śirasi pāśena akṣṇayā pratimucya dharṣa mānuṣān iti uttaratas yūpasya niyunakti dakṣiṇatas aikādaśinān
adbhyaḥ tvā oṣadhībhyaḥ prokṣāmi iti prokṣati
apām peruḥ asi iti pāyayati
svāttam cit sa devam havyam āpaḥ devīḥ svadata enam iti upariṣṭāt adhastāt sarvatas ca prokṣya vedam nidhāya sāmidhenībhyaḥ pratipadyate
srucyam āghārya pratyākramya juhvā paśum samanakti sam te prāṇaḥ vāyunā gacchatām iti śirasi sam yajatraiḥ aṅgāni iti aṃsa uccalayoḥ sam yajñapatiḥ āśiṣā iti śroṇyām
dhruvā samañjana ādi karma pratipadyate
samānam ā pravarāt
ṣaṭ ṛtvijaḥ
daivam ca mānuṣam ca hotārau vṛtvā punar āśrāvya maitrāvaruṇam pravṛṇīte mitrāvaruṇau praśāstārau praśāstrāt iti
tiṣṭhati paśau ekādaśa prayājān yajati
samidbhyaḥ preṣya iti prathamam saṃpreṣyati preṣya preṣya iti itarān
caturtha aṣṭamayoḥ pratisamānīya daśa iṣṭvā ekādaśāya ājyam avaśinaṣṭi
tān yajamānaḥ prākṛtaiḥ āditas caturbhiḥ caturaḥ anumantrya caturthasya anumantraṇena duraḥprabhṛtīn trīn uttamena śeṣam pratyākramya juhvā svaru svadhitī anakti tris svarum sakṛt svadhiteḥ anyatarām dhārām
svarum antardhāya svadhitinā paśum samanakti ghṛtena aktau paśum trāyethām iti śirasi na vā svadhitinā svaruṇā eva
aktayā śṛtasya avadyati
paśum itarayā viśāsti
śamitre svadhitim prayacchan āha śamitar eṣā te aśriḥ spaṣṭā astu iti
paryagnaye kriyamāṇāya anubrūhi iti saṃpreṣyati paryagnaye anubrūhi iti vā
āhavanīyāt ulmukam ādāya āgnīdhraḥ pari vāja patiḥ kaviḥ iti tris pradakṣiṇam paryagnikaroti paśum yūpam āhavanīyam śāmitra deśam cātvālam
ājyāni ca iti eke
pratyapisṛjya ulmukam tris pratiparyeti
prajānantaḥ pratigṛhṇanti pūrve iti paryagnau kriyamāṇe apāvyāni juhoti ekam dve trīṇi catvāri vā
paśupateḥ paśavaḥ virūpāḥ sadṛśāḥ uta teṣām yam vavrire devāḥ tam svarāj anumanyatām iti dvitīyām
ye badhyamānam iti pramucyamāne pramuñcamānāḥ iti praṇīyamāne
revatīḥ yajñapatim priyadhā viśata iti vapāśrapaṇībhyām paśum anvārabhete adhvaryuḥ yajamānaḥ ca
āśrāvya pratyāśrāvite saṃpreṣyati upapreṣya hotar havyā devebhyaḥ iti
pra asmai agnim bharata stṛṇīta barhiḥ iti hotuḥ abhijñāya āhavanīyāt ulmukam ādāya āgnīdhraḥ pūrvaḥ pratipadyate
śamitā paśum nayati
uro antarikṣa iti antarā cātvāla utkarau udañcam paśum nayanti
nānā prāṇaḥ yajamānasya paśunā iti adhvaryuḥ japati
ūvadhya goham pārthivam khanatāt iti abhijñāya ūvadhya goham khanati
abhiparyagnikṛte deśe ulmukam nidadhāti
sa śāmitraḥ
tam dakṣiṇena pratyañcam paśum avasthāpya pṛthivyāḥ saṃpṛcaḥ pāhi iti tasya adhastāt barhiḥ upāsyati upākaraṇayoḥ anyatarat
tasmin saṃjñapayanti pratyak śirasam udīcīna pādam
a māyum kṛṇvantam saṃjñapayata iti uktvā parāṅ āvartate adhvaryuḥ
svar vid asi svar vittvā svar ihi svar mahyam svar paśubhyaḥ loka vid asi lokam vittvā lokam ihi lokam mahyam lokam paśubhyaḥ gātu vid asi gātum vittvā gātum ihi gātum mahyam gātum paśubhyaḥ nātha vid asi nātham vittvā nātham ihi nātham mahyam nātham paśubhyaḥ na vai u etat mriyase na riṣyasi devāṁ id eṣi pathibhiḥ su gebhiḥ yatra yanti su kṛtaḥ na api duṣkṛtaḥ tatra tvā devaḥ savitā dadhātu āśānām tvā āśā pālebhyaḥ iti eṣā
viśvā āśā madhunā saṃsṛjāmy anamīvā āpa oṣadhayo bhavantu
ayaṃ yajamāno mṛdho vyasyatām
a gṛbhītāḥ paśavaḥ santu sarve iti uktvā parāṅ āvartate yajamānaḥ
nānā prāṇaḥ yajamānasya paśunā iti adhvaryuḥ japati
yāsām ūdhar catur bilam madhoḥ pūrṇam ghṛtasya ca tāḥ naḥ santu payasvatīḥ asmin goṣṭhe vayaḥ vṛdhaḥ iha paśavaḥ viśva rūpāḥ ramantām asmin yajñe viśva vidaḥ ghṛtācīḥ agnim kulāyam abhisaṃvasānāḥ asmāṁ avantu payasā ghṛtena iti pṛṣadājyam avekṣamāṇau vāgyatau āsāte adhvaryuḥ yajamānaḥ ca
indrasya bhāgaḥ suvite dadhātanemaṃ yajñaṃ yajamānaṃ ca sūrau
yaḥ naḥ dveṣṭi anu tam ravasva anāgasaḥ yajamānasya vīrāḥ iti ca vāśyamāne avekṣete
yat paśuḥ māyum akṛta iti saṃjñapte saṃjñapta homam juhoti
śamitāraḥ upetana iti vapāśrapaṇībhyām paśum upaitaḥ adhvaryuḥ yajamānaḥ ca
paśoḥ pāśam pramuñcati aditiḥ pāśam pramumoktu etam iti
saṃveṣṭya raśanām grīvāsu nidhāya eka śūlayā upasajya cātvāle udasyati arātīyantam adharam karomi iti
yadi abhicaret arātīyantam adharam kṛṇomi yam dviṣmaḥ tasmin pratimuñcāmi pāśam iti tayā vṛkṣam sthāṇum stambham vā apidadhyāt
tatas pratiprasthātā patnīm udānayati
namaḥ te ātāna iti patnī ādityam upatiṣṭhate
anarvā prehi iti prācīm udānayati
anumantrayate iti eke
āpaḥ devīḥ śuddhāyuvaḥ iti cātvāle patnī apaḥ avamṛśati ṛtvijaḥ yajamānaḥ ca
na patnī iti eke
adbhiḥ paśoḥ sarvān prāṇān āpyāyayati
sarvāṇi aṅgāni adhvaryuḥ abhiṣiñcati patnī āpyāyayati
etat vā viparītam
vāc te āpyāyatām iti etaiḥ yathāliṅgam
yā te prāṇān śuc jagāma iti hṛdaya deśam
meḍhram te āpyāyatām iti meḍhram
śuddhāḥ caritrāḥ iti pādān
ekaikam āpyāyya japati śam adbhyaḥ iti purā stokānām bhūmeḥ prāpaṇāt
śam oṣadhībhyaḥ śam pṛthivyai iti bhūmyām śeṣam ninīya oṣadhe trāyasva enam iti upākaraṇayoḥ avaśiṣṭam dakṣiṇena nābhim antardhāya svadhite mā enam hiṃsīḥ iti svadhitinā pārśvataḥ tiryak āchyati
barhiṣaḥ agram savyena pāṇinā ādatte
atha madhyam yatas āchyati tat ubhayatas lohitena aṅktvā rakṣasām bhāgaḥ asi iti uttaram aparam avāntaradeśam nirasya atha enat savyena padā abhitiṣṭhati idam aham rakṣaḥ avabādhe idam aham rakṣaḥ adhamam tamaḥ nayāmi iti
iṣe tvā iti vapām utkhidya ghṛtena dyāvāpṛthivī prorṇvāthām iti vapayā dvi śūlām pracchādya ūrje tvā iti taniṣṭhe antataḥ eka śūlayā upatṛṇatti
devebhyaḥ kalpasva iti abhimantrya devebhyaḥ śundhasva iti adbhiḥ avokṣya devebhyaḥ śumbhasva iti svadhitinā vapām nimṛjya a chinnaḥ rāyaḥ su vīraḥ indra agnibhyām tvā juṣṭām utkṛntāmi iti utkṛntati
muṣṭinā śamitā vapoddharaṇam apidhāya āste ā vapāyāḥ homāt
pratyuṣṭam rakṣaḥ pratyuṣṭāḥ arātayaḥ iti śāmitre vapām pratitapya namaḥ sūryasya saṃdṛśe iti ādityam upasthāya uru antarikṣam anu ihi iti abhipravrajati
ulmuka eka deśam ādāya āgnīdhraḥ pūrvaḥ pratipadyate
vapāśrapaṇī punar anvārabhate yajamānaḥ
ulmuka eka deśam āhavanīye pratyapisṛjati
nirdagdham rakṣaḥ nirdagdhāḥ arātayaḥ iti āhavanīyasya antame aṅgāre vapām nikūḍya antarā yūpam āhavanīyam ca dakṣiṇā atihṛtya pratiprasthātre prayacchati
tām dakṣiṇatas āsīnaḥ pratiprasthātā āhavanīye śrapayati
vāyo vīhi stokānām iti barhiṣaḥ agram adhastāt vapāyāḥ upāsyati
tvām u te dadhire havya vāham iti sruveṇa vapām abhijuhoti
prādurbhūteṣu stokeṣu stokebhyaḥ anubrūhi iti saṃpreṣyati
a lohinīm su śṛtām kṛtvā su pippalāḥ oṣadhīḥ kṛdhī iti dakṣiṇasyām vedi śroṇyām barhiṣi plakṣa śākhāyām āsādya prayutā dveṣāṃsi iti vapāśrapaṇī pravṛhya nidhāya ghṛtavati śabde juhū upabhṛtau ādāya dakṣiṇā atikramya āśrāvya pratyāśrāvite saṃpreṣyati svāhākṛtībhyaḥ preṣya svāhākṛtibhyaḥ preṣya iti vā
vaṣaṭkṛte hutvā pratyākramya śeṣeṇa dhruvām abhighārya pṛṣadājyam abhighārayati atha vapām
etat vā viparītam
na upabhṛtam
ājyabhāgau yajati
tau na paśau karoti
na some iti eke
svāhā devebhyaḥ iti pūrvam parivapyam hutvā juhvām upastīrya hiraṇya śakalam avadhāya kṛtsnām vapām avadāya hiraṇya śakalam upariṣṭāt kṛtvā abhighārayati
evam pañca avattā bhavati
catur avattinaḥ api pañca avattā eva syāt
indra agnibhyām chāgasya vapāyāḥ medasaḥ anubrūhi indra agnibhyām chāgasya vapāyāḥ medasaḥ preṣya iti saṃpraiṣau
jātavedaḥ vapayā gaccha devān iti vaṣaṭkṛte hutvā pratyākramya devebhyaḥ svāhā iti uttaram parivapyam hutvā vapoddharaṇam abhighārayati uttaratas tiṣṭhan
pratiprasthātā āhavanīye vapāśrapaṇī praharati svāhā ūrdhva nabhasam mārutam gacchatam iti prācīm dvi śūlām pratīcīm eka śūlām
etat vā viparītam
atha ene adhvaryuḥ saṃsrāveṇa abhijuhoti
atra yajamānaḥ varam dadāti anaḍvāham tisraḥ vā dhenūḥ tisraḥ vā dakṣiṇāḥ
samutkramya saha patnīkāḥ pañcabhiḥ cātvāle mārjayante
tisraḥ
idam āpaḥ pravahatāvadyaṃ ca malaṃ ca yat
yad vābhidudrohānṛtaṃ yad vā śepe abhīruṇam
āpo mā tasmād enaso viśvān muñcatv aṃhasaḥ
nir mā muñcāmi śapathān nir mā varuṇād adhi
nir mā yamasya paḍbīśāt sarvasmād devakilbiṣād atho manuṣyakilbiṣād iti
paśu puroḍāśasya pātra saṃsādana ādi karma pratipadyate
yathārtham pātra yogaḥ
nirvapaṇa kāle vrīhi mayam paśu puroḍāśam nirvapati ekādaśa kapālam dvādaśa kapālam vā
yad devataḥ paśuḥ tad devataḥ bhavati
haviṣkṛtā vācam visṛjya paśum viśāsti
hṛdayam jihvā vakṣaḥ yakṛt vṛkyau savyam dos ubhe pārśve dakṣiṇā śroṇiḥ guda tṛtīyam iti daivatāni
dakṣiṇam dos savyā śroṇiḥ guda tṛtīyam iti sauviṣṭakṛtāni
klomānam plīhānam purītatam vaniṣṭhum adhyūdhnīm medaḥ jāghanīm iti uddharati
gudam mā nirvleṣīḥ iti saṃpreṣyati
mā viparyāsta ity artho bhavati
udak pavitre kumbhyām paśum avadhāya śūle praṇīkṣya hṛdayam śāmitre śrapayati
avahanana ādi karma pratipadyate
vapayā pracarya puroḍāśena pracarati śṛte vā paśau
indra agnibhyām puroḍāśasya anubrūhi indra agnibhyām puroḍāśasya preṣya iti saṃpraiṣau indra agnibhyām puroḍāśasya avadīyamānasya anubrūhi indra agnibhyām puroḍāśasya preṣya iti vā
agnaye anubrūhi agnaye preṣya iti sviṣṭakṛtaḥ saṃpraiṣau
prāśitram avadāya iḍām na yajamāna bhāgam
haviḥ āhuti prabhṛti iḍā antaḥ saṃtiṣṭhate
upahutām maitrāvaruṇa ṣaṣṭhāḥ bhakṣayitvā pūrvavat prastare mārjayitvā sruveṇa pṛṣadājyasya upahatya vedena upayamya tris pṛcchati śṛtam haviḥ śamitar iti
śṛtam iti itaraḥ pratyāha ardha adhve dvitīyam prāpya tṛtīyam
pūṣā mā paśu pāḥ pātu iti prathame abhipravrajati pūṣā mā pathipāḥ pātu iti dvitīye pūṣā mā adhipāḥ pātu iti tṛtīye
śūlāt pravṛhya hṛdayam kumbhyām avadhāya sam te manasā manaḥ iti pṛṣadājyena hṛdayam abhighārayati uttaratas parikramya
ājyena paśum yaḥ te ātmā paśuṣu praviṣṭaḥ iti
svāhā ūṣmaṇaḥ avyathiṣyai iti udyantam ūṣmāṇam anumantrayate
paśum haran pārśvatas hṛdayaśūlam dhārayati an upaspṛśan ātmānam itarān ca
antarā yūpam āhavanīyam ca dakṣiṇā atihṛtya pañcahotrā ṣaḍḍhotrā vā dakṣiṇasyām vedi śroṇyām āsādya catasṛṣu upastṛṇīte juhū upabhṛtoḥ vasā homa havanyām samavatta dhānyām iti
juhū upabhṛtoḥ hiraṇya śakalau avadhāya barhiṣi plakṣa śākhāyām avadānāni avadyan saṃpreṣyati
manotāyai haviṣo 'vadīyamānasyānubrūhīti
hṛdayasyāgre 'vadyati
atha jihvāyā atha vakṣaso yāthākāmītareṣām
madhyato gudasyāvadyatīty uktam
yathoddhṛtaṃ vā
daivatānāṃ dvir dvir avadāya juhvām avadadhāti
upabhṛti sauviṣṭakṛtānāṃ sakṛtsakṛt
gudaṃ traidhaṃ vibhajya sthavimad upayaḍbhyo nidhāya madhyamaṃ dvaidhaṃ vibhajya daivateṣv avadadhāti
aṇimat sauviṣṭakṛteṣu
api vā dvaidhaṃ vibhajya sthavimad upayaḍbhyo nidhāyetarat traidhaṃ vibhajya madhyaṃ dvaidhaṃ vibhajya daivateṣv avadadhāti
aṇimat sauviṣṭakṛteṣu sthaviṣṭham iḍāyām
tredhā medo 'vadyati dvibhāgaṃ srucos tṛtīyaṃ samavattadhānyām
yūṣe medo 'vadhāya medasā srucau prāvṛtya hiraṇyaśakalāv upariṣṭātkṛtvābhighārayati
samavattadhānyāṃ ṣaḍ ādyānīḍām avadyati vaniṣṭhuṃ saptamam
ṣaḍbhyo vā vaniṣṭhoḥ saptamāt
anasthibhir iḍāṃ vardhayati
klomānaṃ plīhānaṃ purītatam ity anvavadhāya yūṣṇopasicyābhighārayati
apāṃ tvauṣadhīnāṃ rasaṃ gṛhṇāmīti vasāhomahavanyāṃ vasāhomaṃ gṛhṇāti
svadhitinā dhārāṃ chinatti
dviḥ pañcāvattinaḥ
śrīr asīti pārśvena vasāhomaṃ prayauti
vātasya tvā dhrajyā iti tenaivāpidadhāti
svadhitinā vā prayauti
svadhitināpidadhātīty eke
atha yan na śīrṣṇo 'vadyati nāṃsayor nāṇūkasya nāparasakthyor anavadānīyāni
tāni śṛtaiḥ saṃnidhāya saṃmṛśaty aindraḥ prāṇo aṅge aṅga iti
atha haviṣā pracarati
indrāgnibhyāṃ chāgasya haviṣo 'nubrūhīndrāgnibhyāṃ chāgasya haviṣaḥ preṣyeti saṃpraiṣau
yājyāyā ardharce pratiprasthātā vasāhomaṃ juhoti ghṛtaṃ ghṛtapāvānaḥ pibateti
udrekeṇa diśaḥ pradiśa iti pratidiśaṃ juhoti
madhye pañcamena
prāñcam uttamaṃ saṃsthāpya namo digbhya ity upatiṣṭhate
vaṣaṭkṛte juhoti
atra vā diśaḥ pratiyajet
upariṣṭād vā vanaspateḥ sviṣṭakṛto vā
pratyākramya juhvām upastīrya sakṛt pṛṣadājyasyopahatya dvir abhighārya vanaspataye 'nubrūhi vanaspataye preṣyeti saṃpraiṣau
vaṣaṭkṛte juhoti
sviṣṭakṛdvad yajamāno 'numantrayate
upary āhavanīye juhvām aupabhṛtāni viparyasyann āhāgnaye sviṣṭakṛte 'nubrūhy agnaye sviṣṭakṛte preṣyeti saṃpraiṣau
vaṣaṭkṛte hutvā pratyākramyāyatane srucau sādayati
atreḍāyā niravadānam eke samāmananti
avāntareḍām avadyati
meda upastīrya medasābhighārayati
yaṃ kāmayetāpaśuḥ syād ity amedaskaṃ tasmā ity uktam
upahūtāṃ maitrāvaruṇaṣaṣṭhā bhakṣayanti
pratiprasthātā saptamaḥ
vaniṣṭhum agnīdhe ṣaḍavattaṃ sampādayati
adhyūdhnīṃ hotre harati
agnīd aupayajān aṅgārān āharopayaṣṭar upasīda brahman prasthāsyāmaḥ samidham ādhāyāgnīt paridhīṃś cāgniṃ ca sakṛt sakṛt saṃmṛḍḍhīti saṃpreṣyati
āgnīdhrād aupayajān aṅgārān āharati
hotrīya upayajati
śāmitrān nirūḍhapaśubandha uttarasyāṃ vediśroṇyām
gudakāṇḍam ekādaśadhā tiryak chittvāsaṃbhindann aparyāvartayann anūyājānāṃ vaṣaṭkṛte vaṣaṭkṛta ekaikaṃ gudakāṇḍaṃ pratiprasthātā hastena juhoti samudraṃ gaccha svāhety etaiḥ pratimantram
sarvāṇi hutvādbhyas tvauṣadhībhya iti barhiṣi lepaṃ nimṛjya mano me hārdi yaccheti japati
pṛṣadājyaṃ juhvām ānīya pṛṣadājyadhānīm upabhṛtaṃ kṛtvā tenaikādaśānūyājān yajati
devebhyaḥ preṣyeti prathamaṃ saṃpreṣyati
preṣya preṣyetītarān
tān yajamānaḥ prākṛtair anumantrayate
prathamenādyāṃś caturo daśamaṃ ca
dvitīyena prāg vanaspateḥ
uttamena śeṣam
uttarayor vikāreṣūbhau hotāraṃ codayato 'dhvaryur maitrāvaruṇaś ca yajeti
atra svaror añjanam eke samāmananti
pratyākramya juhvāṃ svarum avadhāyānūyājānte juhoti dyām te dhūmo gacchatv antarikṣam arciḥ pṛthivīṃ bhasmanā pṛṇasva svāheti
samānam ā pratyāśrāvaṇāt
sūktavākapraiṣo vikriyate
taṃ maitrāvaruṇo brūyād agnim adya hotāram avṛṇīteti
dhruvāvarjaṃ catasṛbhiḥ paridhīn abhijuhoti
dakṣiṇena vihāraṃ jāghanīṃ hṛtvā tayā patnīḥ saṃyājayanti
ājyena somatvaṣṭārāv iṣṭvottānāyai jāghanyai devānāṃ patnībhyo 'vadyati
nīcyā agnaye gṛhapataye
uttānāyai hotra iḍām avadyati nīcyā agnīdhe
tāṃ patnyai prayacchati tāṃ sādhvaryave 'nyasmai vā brāhmaṇāya
bāhuṃ śamitre
taṃ sa brāhmaṇāya yady abrāhmaṇo bhavati
yajña yajñaṃ gaccheti trīṇi samiṣṭayajūṃṣi hutvānupaspṛśan hṛdayaśūlam udaṅ paretyāsaṃcare 'pa upaninīya śuṣkārdrayoḥ saṃdhāv udvāsayati śug asīti dveṣyaṃ manasā dhyāyan
sumitrā na āpa oṣadhaya iti tasmiṃś cātvāle vā sahapatnīkā mārjayitvā dhāmno dhāmno rājann ud uttamam ity ādityam upasthāyaidho 'sy edhiṣīmahīty āhavanīye samidha ādhāyāpo anvacāriṣam ity upatiṣṭhante
iṣṭividho vā anyaḥ paśubandhaḥ somavidho 'nyaḥ
sa yatraitad apaḥ praṇayati pūrṇapātraṃ ninayati viṣṇukramān krāmati sa iṣṭividho 'to 'nyaḥ somavidha iti vājasaneyakam
yūpaṃ yajamāna upatiṣṭhate namaḥ svarubhyaḥ sannān māvagātāpaścāddaghvānnam bhūyāsam
śṛṅgāṇīvecchṛṅgiṇāṃ saṃdadṛśrire caṣālavantaḥ svaravaḥ pṛthivyām
te devāsaḥ svaravas tasthivāṃso namaḥ sakhibhyaḥ sannān māvagāta
āśāsānaḥ suvīryam iti ca
upasthāya yajña śaṃ ca ma iti japati
āhutyai vā etaṃ vanaspatibhyaḥ pracyāvayanty upayajya manuṣyāḥ prayānti
yūpo vai yajñasya duriṣṭam āmuñcate
yad yūpam upaspṛśed duriṣṭaṃ yajñasyāmuñcet tam abhimantrayeta vāyav eṣa te vāyav ity ekam
vāyav etau te vāyav iti dvau
vāyav ete te vāyav iti bahūn
aindrāgno nirūḍhapaśubandhaḥ sauryaḥ prājāpatyo vā
tena saṃvatsare saṃvatsare yajeta
ṣaṭsu ṣaṭsu māseṣv ity eke
ṛtuvyāvṛttau sūyavasa āvṛttimukha āvṛttimukhe vā
māṃsīyanti ha vā agnayo 'juhvato yajamānasya
te yajamānam eva dhyāyanti
yajamānaṃ saṃkalpayanti
pacanti ha vā anyeṣv agniṣu vṛthāmāṃsam
athaiteṣāṃ nānyā māṃsāśā vidyate
yasyo caite bhavanti taṃ tato nānījānaṃ paśunā saṃvatsaro 'tīyāt
āyuṣyo ha vā asyaiṣa ātmaniṣkrayaṇa iti vājasaneyakaṃ bhavati bhavati
prāyaṇīyāvad udayanīyā
tasyām eva sthālyām aniṣkasitāyāṃ śrapayati tad barhis tan mekṣaṇam
śālāmukhīye pracaranti
teṣv eva deśeṣv agnim ājyabhāgānāṃ prathamaṃ yajati pathyāṃ svastim uttamām
yāḥ prāyaṇīyasya yājyā ity uktam
maitrāvaruṇīṃ gāṃ vaśām anūbandhyām ālabhate
tasyā nirūḍhapaśubandhavatkalpaḥ
mitrāvaruṇābhyāṃ gor vapāyā medaso 'nubrūhi mitrāvaruṇābhyāṃ gor vapāyā medasaḥ preṣyeti saṃpraiṣau
evam avadāneṣu haviṣa ityantau namati
tisro 'nūbandhyā eke samāmananti
maitrāvaruṇīṃ vaiśvadevīṃ bārhaspatyām iti
dvirūpā maitrāvaruṇī bahurūpā vaiśvadevī rohiṇī bārhaspatyā
upāṃśu vaiśvadevyā madhyataś caranti
tā na sarvatrālabheta vājapeye rājasūye sattre sahasre sarvavedase vā
yaḥ kāmayeta sarvo me yajñaḥ syāt sarasa iti sa etās tisro 'nūbandhyā ālabheta
anūbandhyāvapāyāṃ hutāyāṃ dakṣiṇe vedyante yajamānaḥ keśaśmaśru vāpayate
anūbandhyāyāḥ paśupuroḍāśam
agnim ceṣyamāṇaḥ amāvāsyāyām paurṇamāsyām ekāṣṭakāyām vā ukhām saṃbharati
aṣāḍhām adhikṛtya eke samāmananti
bṛhaspati purohitāḥ devāḥ devānām devāḥ devāḥ prathama jāḥ devāḥ deveṣu parākramadhvam prathamāḥ dvitīyeṣu dvitīyāḥ tṛtīyeṣu tris ekādaśāḥ tris trayastriṃśāḥ anu vaḥ ārabhe idam śakeyam yat idam karomi te mā avata te mā jinvata asmin brahman asmin kṣatre asyām āśiṣi asyām purodhāyām asmin karman asyām deva hūtyām iti caturgṛhītam juhoti
juhūm sruvam ca saṃmṛjya juhvām aṣṭa gṛhītam gṛhītvā yuñjānaḥ prathamam manaḥ iti yajuḥ aṣṭamābhiḥ ṛgbhiḥ ekām āhutim juhoti antarvedi ūrdhvaḥ tiṣṭhan
yam kāmayeta pāpīyān syāt iti ekaikam tasya juhuyāt jihmaḥ tiṣṭhan
yadi kāmayeta chandāṃsi yajña yaśasena arpayeyam iti uktam
ṛcā stomam samardhaya iti aparam caturgṛhītam gṛhītvā devasya tvā savituḥ prasave iti caturbhiḥ abhrim ādatte vaiṇavīm kalmāṣīm suṣirām asuṣirām vā ubhayataḥkṣṇūm anyatarataḥkṣṇūm vā prādeśa mātrīm aratni mātrīm vyāyāma mātrīm aparimitām vā khādirīm pālāśīm audumbarīm arka mayīm kārṣmarya mayīm vaikaṅkatīm śamī mayīm vā yaḥ vā yajñiyaḥ vṛkṣaḥ phalagrahiḥ
imām agṛbhṇan raśanām ṛtasya iti aśvābhidhānīm raśanām ādāya pratūrtam vājin ā drava iti aśvam abhidadhāti tūṣṇīm gardabhasya ādāya yuñjāthām rāsabham yuvam iti gardabham
yoge yoge tavastaram iti tisṛbhiḥ aśva prathamāḥ abhipravrajanti yatra mṛdam khaniṣyantaḥ syuḥ
yadi kāmayeta pāpavasyasam syāt iti gardabha prathamāḥ gaccheyuḥ
agnim purīṣyam aṅgirasvat acchehi iti japati
agnim purīṣyam aṅgirasvat acchemaḥ iti yena dveṣyeṇa saṃgacchate tam abhimantrayate
a paśyan nirdiśati
agnim purīṣyam aṅgirasvat bhariṣyāmaḥ iti valmīka vapām ā sūryasya udetoḥ tām uddhatya upatiṣṭhate
anu agniḥ uṣasām agram akhyat iti valmīka vapāyāḥ prakrāmati
āgatya vājī adhvanaḥ ākramya vājin pṛthivīm iti dvābhyām mṛtkhanam aśvam ākramayya dyauḥ te pṛṣṭham iti aśvasya pṛṣṭham saṃmārṣṭi
abhi tiṣṭha pṛtanyataḥ adhare santu śatravaḥ indraḥ iva vṛtrahā tiṣṭha apaḥ kṣetrāṇi saṃjayan abhiṣṭhitaḥ asi iti yam dveṣṭi tam adhaspadam aśvasya manasā dhyāyati
utkrāma udakramīt iti dvābhyām mṛtkhanāt udañcam aśvam utkramayya apaḥ devīḥ upasṛja iti aśvasya pade apaḥ upasṛjya pade hiraṇyam nidhāya
jigharmi agnim ā tvā jigharmi iti manasvatībhyām ekām āhutim hiraṇye hutvā apādāya hiraṇyam pari vāja patiḥ kaviḥ agniḥ iti tisṛbhiḥ abhryā mṛtkhanam parilikhati bāhyām bāhyām varṣīyasīm
devasya tvā savituḥ prasave iti dvābhyām khanati
apām pṛṣṭham asi iti puṣkara parṇam āhṛtya etayā eva viveṣṭya śarma ca sthaḥ varma ca stha iti dvābhyām uttareṇa mṛtkhanam kṛṣṇājinam prācīna grīvam uttara loma āstṛṇāti upariṣṭāt puṣkara parṇam uttānam
purīṣyaḥ asi viśva bharāḥ iti mṛtkhanam abhimantrya tvām agne puṣkarāt adhi iti kṛṣṇājine puṣkara parṇe ca saṃbharati catasṛbhiḥ tisṛbhiḥ vā gāyatrībhiḥ brāhmaṇasya triṣṭubbhiḥ rājanyasya jagatībhiḥ vaiśyasya
yam kāmayeta vasīyān syāt iti ubhayībhiḥ tasya saṃbharet
aṣṭābhiḥ saṃbharati
janiṣva hi jenya iti mṛdam abhimṛśya mṛtkhanam saṃlobhya sam te vāyuḥ iti mṛtkhane apaḥ ānīya samudyamya kṛṣṇājinasya antān su jātaḥ jyotiṣā saha iti kṣaumeṇa mauñjena arka mayeṇa vā dāmnā upanahyati
ud u tiṣṭha su adhvara ūrdhvaḥ u su naḥ ūtaye iti sāvitrībhyām uttiṣṭhati
sa jātaḥ garbhaḥ asi iti harati
sthiraḥ bhava vīḍu aṅgaḥ iti gardabhasya pṛṣṭhe ādadhāti
śivaḥ bhava prajābhyaḥ iti āhitam abhimantrayate
praitu vājī kanikradat iti tisṛbhiḥ a tvaramāṇāḥ pratyāyanti
agnim purīṣyam aṅgirasvat bharāmaḥ iti yena dveṣyeṇa saṃgacchate tam abhimantrayate
a paśyan nirdiśati
uttareṇa vihāram pariśrite oṣadhayaḥ prati gṛhṇīta agnim etam iti dvābhyām oṣadhīṣu puṣpavatīṣu phalavatīṣu upāvaharati
vi pājasā iti visrasya āpaḥ hi ṣṭhā mayobhuvaḥ iti tisṛbhiḥ apaḥ upasṛjya mitraḥ saṃsṛjya pṛthivīm iti dvābhyām saṃsarjanīyaiḥ saṃsṛjati arma kapālaiḥ piṣṭaiḥ veṇu aṅgāraiḥ vrīhi tuṣaiḥ palāśa kaṣāyeṇa śarkarābhiḥ piṣṭābhiḥ kṛṣṇājina lomabhiḥ aja lomabhiḥ iti yat ca anyat dṛḍha arthe upa ardham manyate
rudrāḥ saṃbhṛtya pṛthivīm iti mṛdam saṃkṣipya saṃsṛṣṭām vasubhiḥ iti tisṛbhiḥ kartre prayacchati
makhasya śiraḥ asi iti piṇḍam kṛtvā yajñasya pade stha iti kṛṣṇājinam puṣkara parṇam ca abhimṛśati mṛdi vā aṅguṣṭhābhyām nigṛhṇāti
vasavaḥ tvā kṛṇvantu gāyatreṇa chandasā iti caturbhiḥ mahiṣī ukhām karoti bahu bhāryasya adhvaryuḥ eka bhāryasya
kriyamāṇām etaiḥ eva yajamānaḥ anumantrayate tri uddhim pañca uddhim aparimita uddhim vā catur aśrām parimaṇḍalām vā prādeśa mātrīm ūrdhva pramāṇena aratni mātrīm tiryak pramāṇena vyāyāma mātrīm samanta parimāṇena aparimitām vā
pañca prādeśām iṣu mātrīm vā yadi pañca paśavaḥ bhavanti iti vājasaneyakam
kurvan catasraḥ aśrīḥ pratidiśam unnayati aṣṭa aśrim vā
nava aśrim abhicarataḥ kuryāt
adityai rāsnā asi iti rāsnām karoti
aśrīṇām rāsnāyāḥ ca saṃdhau dvau caturaḥ ṣaṭ aṣṭau vā stanān karoti
aditiḥ te bilam gṛhṇātu iti bilam kṛtvā kṛtvāya sā mahīm ukhām iti uttaratas sikatāsu pratiṣṭhāpya mitra etām tam ukhām paridadāmi abhittyai eṣā mā bhedi iti mitrāya paridadāti
yaḥ ukhām karoti saḥ aṣāḍhām etasyāḥ eva mṛdaḥ tūṣṇīm catur aśrām tri ālikhitām iṣṭakām
vasavaḥ tvā dhūpayantu gāyatreṇa chandasā iti saptabhiḥ aśva śakena ukhām dhūpayati
vṛṣṇaḥ aśvasya śakena iti eke
gārhapatyāt dhūpana pacane bhavataḥ
aditiḥ tvā devī iti agreṇa gārhapatyam avaṭam khātvā lohita pacanīyaiḥ saṃbhāraiḥ avastīrya devānām tvā patnīḥ iti tasmin ukhām avadadhāti
tūṣṇīm aṣāḍhām anvavadhāya lohita pacanīyaiḥ saṃbhāraiḥ pracchādya dhiṣaṇāḥ tvā devīḥ iti caturbhiḥ ukhāyām agnim abhyādadhāti
mitra etām ukhām paca iti pacyamānām tisṛbhiḥ maitrībhiḥ upacarati
pakvām devaḥ tvā savitā udvapatu iti udvāsya a padyamānā pṛthivī āśāḥ diśaḥ ā pṛṇa iti uttaratas sikatāsu pratiṣṭhāpya mitra etām te ukhām paridadāmi abhittyai eṣā mā bhedi iti mitrāya paridadāti
tūṣṇīm aṣāḍhām udvāsya
vasavaḥ tvā chṛndantu gāyatreṇa chandasā iti caturbhiḥ ajā kṣīreṇa ukhām ācchṛṇatti
sapta ekaviṃśatim vā māṣān ādāya puruṣa śiraḥ acchaiti vaiśyasya rājanyasya vā iṣu hatasya aśani hatasya vā
māṣān upanyupya ayam yaḥ asi yasya te idam śiraḥ iti puruṣa śiraḥ pracchidya etena tvam atra śīrṣaṇvān edhi iti saptadhā vitṛṇṇām valmīka vapām śirasaḥ sthāne pratinidadhāti
tisṛbhiḥ yama gāthābhiḥ parigāyati
āharan japati iti eke
idam asmākam bhuje bhogāya bhūyāt iti puruṣa śiraḥ ādāya udehi agne adhi mātuḥ pṛthivyāḥ iti āharati
pari triviṣṭi adhvaram yāti agniḥ rathīḥ iva ā deveṣu prayaḥ dadhat pari vāja patiḥ kaviḥ iti eṣā pari prāgāt devaḥ agniḥ rakṣaḥ hā amīva cātanaḥ sedhan viśvāḥ apa dviṣaḥ dahan rakṣāṃsi viśvahā iti tisṛbhiḥ paryagnikṛtvā mṛdā pralipya nidadhāti
agnibhyaḥ kāmāya paśūn ālabhate muṣkarān
prājāpatyam ajam tūparam upākṛtya aśva ṛṣabha vṛṣṇi bastān ekaviṃśatim caturviṃśatim vā parācīḥ sāmidhenīḥ anvāha ekādaśa prākṛtīḥ samāḥ tvā agne iti daśa āgnikīḥ
rāyaḥ agne mahe tvā dānāya samidhīmahi īḍiṣva hi mahī vṛṣan dyāvā hotrāya pṛthivīm iti yadi ekaviṃśatiḥ
upem asṛkṣi vājayur vacasyāṃ cano dadhīta nādyo giro me apāṃ napād āśuhemā kuvit sa supeśasas karati joṣiṣaddhi sam anyā yantīty eṣā apāṃ napād ā hy asthād upasthaṃ jihmānām ūrdhvaḥ svayaśā upasthe ubhe abhi priyatame sadhasthe ā ca parā ca carati prajānann iti tisro 'psumatīr yadi caturviṃśatiḥ
amutrabhūyāt iti āmayāvinaḥ kuryāt
bṛhaspate savitar bodhaya enam iti an āmayāvinaḥ
ud vayam tamasaḥ pari iti jyotiṣmatyā paridadhāti
hiraṇya garbhaḥ samavartata agre iti srucyam āghārayati
ūrdhvāḥ asya samidhaḥ bhavanti iti prayājānām āpriyaḥ bhavanti
āgneyīḥ triṣṭubhaḥ āgneyānām yājyā anuvākyāḥ
yaḥ prāṇataḥ yaḥ ātma dāḥ iti prājāpatyasya
api vā saṃjñaptānām śirāṃsi pracchidya mṛdā pralipya nidadhāti
apaḥ kabandhāni abhyavaharanti
prājāpatyena saṃsthāpayati iti vijñāyate
api vā sarveṣām eteṣām sthāne vāyave niyutvate śvetam ajam tūparam ālabhate
vāyumatī śvetavatī vapāyāḥ yājyā anuvākye vāyumatī niyutvatī daivatasya
tasya śiraḥ pracchidya mṛdā pralipya nidadhāti
vāyavyaḥ kāryaḥ iti uktam
tasya agnaye vaiśvānarāya dvādaśa kapālam paśu puroḍāśam nirvapati
yaḥ kaścana agnau paśuḥ ālabhyate vaiśvānaraḥ eva asya dvādaśa kapālaḥ paśu puroḍāśaḥ bhavati iti eke
tena iṣṭvā saṃvatsaram na māṃsam aśnīyāt na striyam upeyāt na upari śayīta
api vā māṃsam aśnīyāt upari śayīta striyam tu eva na upeyāt iti vājasaneyakam
yat prāk dīkṣaṇīyāyāḥ tat kṛtvā tri haviṣam dīkṣaṇīyām nirvapati vaiśvānaram dvādaśa kapālam tṛtīyam purastāt a saṃvatsara bhṛtaḥ
yat prāk dīkṣā āhutībhyaḥ tat kṛtvā ākūtyai prayuje agnaye svāhā iti pañca ādhvarikīḥ hutvā ākūtim agnim iti ṣaḍ āgnikīḥ viśve devasya netuḥ iti pūrṇāhutim saptamīm
yam kāmayeta pramāyukaḥ syāt iti tasya sakṛt anudrutya juhuyāt
prāṇān asya sambhinatti
badhiraḥ ha bhavati iti vijñāyate
saṃvatsaram dīkṣitaḥ ukhyam bibharti tri aham ṣaṣ aham dvādaśa aham vā
yaḥ arvāk saṃvatsarāt aruḥ cit eva saḥ iti eke
agneḥ vai dīkṣayā iti uktam
yat prāk muṣṭikarmaṇaḥ tat kṛtvā śaṇa kulāyena muñja kulāyena vā ukhām pracchādya mā su bhitthāḥ iti dvābhyām āhavanīye pravṛṇakti
mitra etām ukhām tapa iti pradakṣiṇam aṅgāraiḥ parīnddhe
dru annaḥ sarpiḥ āsutiḥ iti tasyām krumukam ullikhitam ghṛtena aktvā avadadhāti muñjān ca
yaḥ gata śrīḥ syāt iti uktam
pradāvyāt āharet yam kāmayeta prasyandinyām asya rāṣṭram jāyukam syāt iti vṛkṣa agrāt jvalataḥ brahmavarcasa kāmasya bharjanāt anna kāmasya
na kāmyam agnim kurvāṇaḥ āhavanīye pravṛñjyāt
jāte ukhye anugamayati āhavanīyam
parasyāḥ adhi saṃvataḥ iti vaikaṅkatīm samidham ādadhāti paramasyāḥ parāvataḥ iti śamī mayīm
etat vā viparītam
sīda tvam mātuḥ asyāḥ upasthe iti tisṛbhiḥ jātam ukhyam upatiṣṭhate
yat agne yāni kāni ca iti pañcabhiḥ audumbaram a paraśu vṛkṇam ukhye idhmam abhyādadhāti tailvakam abhicarataḥ
daṃṣṭrābhyām malimlūn iti āśvatthīm samidham ādadhāti ye janeṣu malimlavaḥ iti vaikaṅkatīm yaḥ asmabhyam arātīyāt iti śamī mayīm
tasmāt agni citaḥ pāpam na kīrtayet na u agnim bibhrataḥ na u agni vidaḥ
saṃśitam me brahma ud eṣām bāhū atiram iti uttame yajamānam vācayan tūṣṇīm audumbaryau samidhau ādadhāti
mātā iva putram pṛthivī purīṣyam agnim sve yonau bhariṣyati ukhā tām viśvaiḥ devaiḥ ṛtubhiḥ saṃvidānaḥ prajāpatiḥ viśvakarmā yunaktu iti mauñje śikye ṣaṣ udyāme dvādaśa udyāme vā ukhām avadadhāti
ekaviṃśati nirbādhaḥ yaḥ rukmaḥ sūtra ūtaḥ dṛśānaḥ rukmaḥ iti tam āsīnaḥ yajamānaḥ antar nirbādham pratimucya bahis nirbādhān kurute
viśvā rūpāṇi iti śikya pāśam pratimuñcate naktoṣāsā iti kṛṣṇājinam uttaram
su parṇaḥ asi garutmān iti ukhyam avekṣya suparṇaḥ asi garutmān iti ādāya utthāya upari nābheḥ dhārayamāṇaḥ viṣṇoḥ kramaḥ asi iti caturaḥ viṣṇukramān prācaḥ krāmati
akrandat agniḥ iti etām anūcya agne abhyāvartin iti catasṛbhiḥ pradakṣiṇam āvartate
ud uttamam iti śikya pāśam unmucya ā tvā ahārṣam iti āhṛtya upatiṣṭhate agre bṛhan uṣasām ūrdhvaḥ asthāt iti
yam kāmayeta rāṣṭram syāt iti tam manasā dhyāyet
audumbarī āsandī aratni mātra śīrṣaṇya anūcyā prādeśa mātra pādā mauñja vivānā phalaka āstīrṇā vā mṛdā pradigdhā
sīda tvam mātuḥ asyāḥ upasthe iti tasyām catasṛbhiḥ ukhyam sādayati
śarkarāyām vā tisṛbhiḥ sādayati
haṃsavatyā upatiṣṭhate iti eke
yena devāḥ jyotiṣā ūrdhvāḥ udāyan iti prādeśa mātraiḥ kāṣṭhaiḥ ukhyam upasaminddhe
nityaḥ jvalati
vrata kāle anna pate annasya naḥ dehi iti audumbarīm samidham vrate aktvā abhyādadhāti
devasya tvā savituḥ prasave aśvinoḥ bāhubhyām pūṣṇaḥ hastābhyām gāyatreṇa chandasā rātrim iṣṭakām upadadhe tayā devatayā aṅgirasvat dhruvā sīda iti sāyam samidham ādadhāti etena eva traiṣṭubhena chandasā ahar iṣṭakām upadadhe iti prātar
prātar
divaḥ pari iti ekādaśabhiḥ dvādaśabhiḥ trayodaśabhiḥ vā vātsapreṇa upatiṣṭhate
pūrvedyus viṣṇukramān krāmati
uttaredyus upatiṣṭhate
evam sadā ā krayāt
yat ahar somam krīṇīyāt tat ahar ubhayam samasyet
pra ca krāmet upa ca tiṣṭheta
muṣṭi karaṇa prabhṛti karma pratipadyate
yadi ukhye bhriyamāṇe ayam devaḥ prajāḥ abhimanyet āgneyībhiḥ bhiṣagvatībhiḥ tisṛbhiḥ tisraḥ samidhaḥ ādadhyāt
bhiṣaj naḥ agne āvaha sva rūpam kṛṣṇa vartane asi hotā naḥ īḍyaḥ tvam naḥ agne bhiṣaj bhava deveṣu havya vāhanaḥ devebhyaḥ havyavāṭ asi bhiṣajaḥ tvā havāmahe bhiṣajaḥ samidhīmahi bhiṣaj deveṣu naḥ bhava iti
yadi kāmayeta varṣet iti yāḥ saurīḥ raśmivatīḥ tābhiḥ tisṛbhiḥ tisraḥ samidhaḥ ādadhyāt
sūryaḥ apaḥ vi gāhate raśmibhiḥ vāja sātamaḥ bodha stotre vayaḥ vṛdhaḥ pari yaḥ raśminā divaḥ antān mame pṛthivyāḥ ubhe ā paprau rodasī mahi tvā vahiṣṭhebhiḥ viharan yāsi tantum avavyayan asitam deva vasvaḥ davidhvataḥ raśmayaḥ sūryasya carma iva avādhuḥ tamaḥ apsu antar iti
yadi kāmayeta na varṣet iti yāḥ saurīḥ bhrājasvatīḥ tābhiḥ tisṛbhiḥ tisraḥ samidhaḥ ādadhyāt
adṛśram asya ketavaḥ vi raśmayaḥ janāṁ anu bhrājantaḥ agnayaḥ yathā taraṇiḥ viśva darśataḥ iti eṣā
divaḥ rukmaḥ uru cakṣāḥ udeti dūrearthaḥ taraṇiḥ bhrājamānaḥ
nūnam janāḥ sūryeṇa prasūtāḥ āyan arthāni kṛṇavan apāṃsi iti
yadi ukhye bhriyamāṇe yajamānasya naśyet agne abhyāvartin agne aṅgiraḥ punar ūrjā saha rayyā iti etābhiḥ catasṛbhiḥ upatiṣṭheta
vindati eva iti vijñāyate
yat ahar prayāyāt ud u tvā viśve devāḥ iti ukhyam udyamya sīda tvam mātuḥ asyāḥ upasthe iti catasṛbhiḥ dvi īṣe śakaṭe prauge ukhyam āsādayati
tisṛbhiḥ āsādayati
haṃsavatyā upatiṣṭhate iti eke
samopya itarau agnī anvāropya pra id agne jyotiṣmān yāhi iti prayāti
akrandat agniḥ iti akṣa śabdam anumantrayate
adhyavasāya samidhā agnim duvasyata iti ghṛta anuṣiktām avasite samidham ādadhāti uttarayā triṣṭubhā rājanyasya jagatyā vaiśyasya
indhana vratana adhyavasāna saṃnipāte ghṛta anuṣiktām pūrvām ādadhāti
yadi ukhām bhasma abhiniṣīdet ukhyam ādāya udaka antam gatvā imam su yonim suvṛtam hiraṇmayam sahasra bhṛṣṭim mahiṣa avaroha utsam juṣasva madhumantam ūrva samudriyam sadanam āviśasva imam stanam madhumantam dhaya apām prapyātam agne sarirasya madhye utsam juṣasva madhumantam ūrva samudriyam sadanam āviśasva iti etābhyām ukhāyāḥ agnim uddhṛtya a nirūhan śikyāt ukhām āpaḥ devīḥ prati gṛhṇīta bhasma etat iti tisṛbhiḥ apsu bhasma praveśayati
bhasmanaḥ apādāya prapīḍya prasadya bhasmanā iti dvābhyām ukhāyām pratyavadhāya punar ūrjā saha rayyā iti punar udaiti
punar tvā ādityāḥ rudrāḥ vasavaḥ samindhatām iti punar ukhyam upasaminddhe
bodha sa bodhi iti bodhavatībhyām upatiṣṭhate
nityam apsu bhasma praveśanam dīkṣitasya kṛtāsu iṣṭakāsu
a kṛtāsu saṃsarga artham bhavati
purīṣe paśu kāmaḥ kurvīta
apsu yāyāvaraḥ pravapet
dīkṣitasya iṣṭakāḥ karoti māsa prabhṛtiṣu dīkṣā kalpeṣu purastāt a dīkṣitasya itareṣu upariṣṭāt prājāpatyāt paśoḥ
mṛd mayīḥ iṣṭakāḥ karoti pāda mātryaḥ aratni mātryaḥ ūru asthi mātryaḥ aṇūka mātryaḥ ṛju lekhāḥ dakṣiṇa āvṛtaḥ savya āvṛtaḥ tri ālikhitāḥ ca
nirmanthyena lohinīḥ pacanti
a bhinnāḥ bhavanti
khaṇḍām kṛṣṇām lakṣmaṇām ca na upadadhyāt
puṣkaraparṇam rukmaḥ hiraṇmayaḥ puruṣaḥ srucau sapta svayam ātṛṇṇāḥ śarkarāḥ hiraṇyeṣṭakāḥ pañca ghṛteṣṭakāḥ dūrvā stambaḥ kūrmaḥ ulūkhalam musalam śūrpam aśmānaḥ paśu śirāṃsi sarpa śiraḥ ca a mṛd mayīḥ iṣṭakāḥ
jānu daghnam sāhasram cinvīta prathamam cinvānaḥ nābhi daghnam dviṣāhasram dvitīyam āsya daghnam triṣāhasram tṛtīyam uttaram uttaram jyāyāṃsam
mahāntam bṛhantam aparimitam svarga kāmaḥ cinvīta iti vājasaneyakam
apavṛtte dīkṣā parimāṇe apeta vīta iti gārhapatya citeḥ āyatanam vyāyāma mātram caturasram parimaṇḍalam vā uddhatya hariṇyā palāśa śākhayā śamī śākhayā vā saṃmṛjya prācīm udīcīm vā śākhām udasitvā śam naḥ devīḥ abhiṣṭaye iti adbhiḥ avokṣya agneḥ bhasma asi iti sikatāḥ nivapati saṃjñānam iti ūṣān
tān nivapan yat adaḥ candramasi kṛṣṇam tat iha astu iti manasā dhyāyati
sam yāḥ vaḥ priyāḥ tanuvaḥ iti ūṣān sikatāḥ ca saṃsṛjya citaḥ stha paricitaḥ iti ekaviṃśatyā śarkarābhiḥ gārhapatya citeḥ āyatanam pariśrayati
tisraḥ tisraḥ saṃhitāḥ
vrajam kṛṇudhvam sa hi vaḥ nṛpāṇaḥ varma sīvyadhvam bahulā pṛthūni puraḥ kṛṇudhvam āyasīḥ adhṛṣṭāḥ mā vaḥ susrot camasaḥ dṛṃhata tam iti śarkarāḥ abhimantrya ayam saḥ agniḥ iti catasraḥ madhye prācīḥ iṣṭakāḥ gārhapatya citau upadadhāti iḍām agne ayam te yoniḥ ṛtviyaḥ iti dve purastāt samīcī tiraścī vā
evam paścāt cit asi paricit asi iti
avaśiṣṭam trayodaśabhiḥ lokaṃpṛṇābhiḥ pracchādayati
lokam pṛṇa tāḥ asya sūdadohasaḥ iti dvābhyām dvābhyām mantrābhyām ekaikām lokaṃpṛṇām upadadhāti
sarvāsu iṣṭakāsu tayādevatam antatas dadhāti
cātvālasthānāt purīṣam āhṛtya pṛṣṭo divīti vaiśvānaryarcā citāv anuvyūhati
sā citir bhavati
pañcacitīkaṃ cinvīta prathamaṃ cinvānaḥ
tricitīkaṃ dvitīyam
ekacitīkaṃ tṛtīyam
ekacitīkān evāta ūrdhvaṃ cinvīta
ajījanann amṛtaṃ martyāsa iti gārhapatyacitim abhimṛśya samitam iti tasyāṃ catasṛbhir ukhyaṃ saṃnivapati
vijñāyate ca vi vā etau dviṣāte yaś cokhāyāṃ yaś ca cīyate
brahma yajuḥ
yat saṃnyupya viharati brahmaṇaivainau saṃśāstīti
sākaṃ hi śucinā śuciḥ praśāstā kratunājani
vidvāṁ asya vratā dhruvā vayā ivānurohata iti saṃnyuptāv abhimantrya māteva putram iti śikyād ukhāṃ nirūhya yad asya pāre rajasa iti vaiśvānaryā śikyam ādatte
nairṛtīr iṣṭakāḥ kṛṣṇās tisras tuṣapakvās tāḥ śikyaṃ rukmasūtram āsandīṃ cādāya dakṣiṇam aparam avāntaradeśaṃ gatvā namaḥ su te nirṛta iti svakṛta iriṇe pradare vā śikyaṃ nidhāya tasyeṣṭakābhiḥ pāśam abhyupadadhāti
yasyās te asyāḥ krūra āsañ juhomīty etābhis tisṛbhiḥ parācīr asaṃspṛṣṭā dakṣiṇāpavargam
na tayādevataṃ karoti
yat te devī nirṛtir ābabandheti śikyajālenaināḥ pracchādya rukmasūtram āsandīṃ ca parastān nidhāyāpāsmad etu nirṛtir nehāsyā api kiṃcana
agotāṃ nāṣṭrāṃ pāpmānaṃ sarvaṃ tad apahanmahe
apāsman nairṛtān pāśān mṛtyūn ekaśataṃ caye
apāsya ye sināḥ pāśā mṛtyūn ekaśataṃ suve
ye te pāśā ekaśataṃ mṛtyo martyāya hantave
tān yajñasya māyayā sarvān avayajāmahe
devīm ahaṃ nirṛtiṃ bādhamānaḥ piteva putraṃ dasaye vacobhiḥ
viśvasya yā jāyamānasya veda śiraḥ śiraḥ prati sūrī vicaṣṭa ity etābhiś catasṛbhir upahitā abhimantrya yad asya pāre rajasa iti vaiśvānaryā pariṣicya bhūtyai nama ity upasthāyāpratīkṣam āyanti
nirṛtyā antarhityā iti vijñāyate
śaṃ no devīr abhiṣṭaya ity adbhir mārjayante
ūrjaṃ bibhrad vasumanāḥ sumedhā gṛhān aimi manasā modamānaḥ suvarcāḥ
aghoreṇa cakṣuṣāhaṃ śivena gṛhāṇāṃ paśyan vaya uttirāṇi
gṛhāṇām āyuḥ pra vayaṃ tirāmo gṛhā asmākaṃ pra tirantv āyuḥ
gṛhān ahaṃ sumanasaḥ prapadye 'vīraghno vīravataḥ suvīrān iti gṛhān abhyeti
niveśanaḥ saṃgamano vasūnām ity āhavanīyaṃ gārhapatyaṃ vopatiṣṭhante
rājño nivapanādi karma pratipadyate
prāyaṇīyayā pracarya vediṃ vimimīte
haviṣkṛtā vācaṃ visṛjyeti vājasaneyakam
prāyaṇīyāyā dhrauvād ity etadādi karma pratipadyate
ātithyayā pracaryāgniṃ vimimīte
haviṣkṛtā vācaṃ visṛjyeti vājasaneyakam
samūlaṃ haritaṃ darbhastambam āhṛtya madhye 'gner nikhāya juhvāṃ pañcagṛhītaṃ gṛhītvā sajūr abdo 'yāvabhir iti darbhastambe pañcāhutīr juhoti
yāvān yajamāna ūrdhvabāhus tāvatā veṇunāgniṃ vimimīte
trīn prācaś catura udīcaḥ
puruṣamātrāṇi pakṣapucchāni
ātmā catuḥpuruṣaḥ
aratninā dakṣiṇato dakṣiṇaṃ pakṣaṃ pravardhayati
evam uttarata uttaram
prādeśena vitastyā vā paścāt puccham
ekavidhaḥ prathamo 'gniḥ
dvividho dvitīyaḥ
trividhas tṛtīyaḥ
ta evam evodyanty aikaśatavidhāt
tad u ha vai saptavidham eva cinvīta saptavidho vāva prākṛto 'gnis tata ūrdhvam ekottarān iti vājasaneyakam
syonā pṛthivi bhavānṛkṣarā niveśanī
yacchā naḥ śarma saprathāḥ
baḍitthā parvatānām ity etābhyāṃ vimitam agnim ākramante
saṃ varatrā dadhātaneti saṃpreṣyati
niṣkṛtāhāvam avaṭam ity avaṭād udakam āhāveṣūtsiñcati
teṣu balīvardān pāyayanti
ud yojanam antaryāmam īṣāṃ khagalyaṃ śapham
aṣṭrāṃ tālaṃ pratīnāham ubhe maṇḍūkyau yujāv iti yugalāṅgalaṃ samprasārayati
sīrā yuñjantīti dvābhyāṃ sīraṃ yunakti ṣaḍgavaṃ dvādaśagavaṃ caturviṃśatigavaṃ vā
uṣṭārayoḥ pilvayor atho ābandhanīyayoḥ
sarveṣāṃ vidma vo nāma vāhāḥ kīlālapeśasa iti yuktān abhimantryodasthād gojid dhanajid aśvajiddhiraṇyajit sūnṛtayā parīvṛtaḥ
ekacakreṇa savitā rathenorjo bhāgaṃ pṛthivīm etv āpṛṇann iti lāṅgalam ucchrayati
brahma jajñānam ity eṣā
anāptā yā vaḥ prathamā yasyāṃ karmāṇi kṛṇvate
vīrān no atra mā dabhaṃs tad va etat purodadhe
pary ū ṣu pra dhanva vājasātaye pari vṛtrāṇi sakṣaṇiḥ
dviṣas taradhyai ṛṇayā na īyase
sahasradhāre 'va te samasvaran divo nāke madhujihvā asaścataḥ
asya spaśo na nimiṣanti bhūrṇayaḥ pade pade pāśinaḥ santi setava iti brahmavarmāṇi juhoti
malimluco nāmāsi trayodaśo māsa indrasya varmāsīndrasya śarmāsīndrasya varūtham asi taṃ tvā prapadye
gāyatrīṃ lomabhiḥ praviśāmi
triṣṭubhaṃ tvacā praviśāmi
jagatīṃ māṃsena praviśāmi
anuṣṭubham asthnā praviśāmi
paṅktiṃ majjñā praviśāmi
aindrāgnaṃ varma bahulaṃ yad ugraṃ viśve devā nātividhyanti sūrāḥ
tan nas trāyatāṃ tan no viśvato mahad āyuṣmanto jarām upagacchema devā iti vimitam agnim ākramante
lāṅgalaṃ pavīravam iti dvābhyāṃ kṛṣati
kīnāśā balīvardān ajanti
pucchācchiro 'dhi kṛṣati
kāmaṃ kāmadughe dhukṣveti pradakṣiṇam āvartayaṃs tisras tisraḥ sītāḥ saṃhitāḥ kṛṣati
madhye saṃbhinnā bhavanti
dakṣiṇāt pakṣād uttaram
uttarasmād dakṣiṇam
dakṣiṇāyai śroṇer uttaram aṃsam
uttarāyai dakṣiṇam
etad vā viparītam
vimucyadhvam aghniyā devayānā atāriṣma tamasas pāram asya
jyotir āpāma suvar aganmeti dakṣiṇe 'ṃsa uttare vā balīvardān vimucya tān udīcaḥ prāco votsṛjyādhvaryave dadāti
caturaśram asaṃbhinnaṃ ṣoḍaśasītaṃ vājasaneyinaḥ samāmananti
pañcadaśodapātrān ninayati
dvādaśa kṛṣṭe trīn akṛṣṭe
yā jātā oṣadhaya iti caturdaśabhir oṣadhīr vapati
anusītam ity uktam
tilamāṣā vrīhiyavāḥ priyaṅgvaṇavo godhūmā veṇuśyāmākanīvārā jartilaś ca gavīdhukā āraṇyajā markaṭakā vijñeyāḥ
gārmutasaptamāḥ kulatthasaptamā vā sapta grāmyāḥ kṛṣṭe
saptāraṇyā akṛṣṭe
yām oṣadhīnāṃ nādhigacchet tasyāḥ sthāne sthāne yavān madhumiśrān vapet
uptā me 'sīti vā manasā dhyāyet
adhigatāyāṃ yaḥ prathama idhma āgacchet tasminn enām upasaṃnahyet
ye vanaspatīnāṃ phalagrahayas tān idhma upasaṃnahya prokṣet
mā no hiṃsīj janitā yaḥ pṛthivyā iti catasṛbhir digbhyo loṣṭān samasyati ye 'ntarvidhād bahirvidham āpannā bhavanti
yaṃ dviṣyād yatra sa syāt tasyai diśo jaghanyaṃ loṣṭam āhared iṣam ūrjam aham ita ādada iti
ghṛtena sīteti sītāntarālāny abhimṛśati
uttaravediṃ vā
uttaravedim upavapati yāvān agniḥ
vyāghāraṇāntāṃ kṛtvāgne tava śravo vaya iti ṣaḍbhiḥ sikatā nyupya cita stha paricita ity aparimitābhiḥ śarkarābhir āhavanīyaciter āyatanaṃ pariśrayati yathā gārhapatyasyaivam
trisaptābhiḥ paśukāmasya
triṇavābhir bhrātṛvyavataḥ
daśabhirdaśabhir annādyakāmasya
aparimitābhir aparimitakāmasya
yaṃ kāmayetāpaśuḥ syād ity aparimitya tasyety uktam
āpyāyasva sametu ta iti sikatā vyūhati
uttarayā triṣṭubhā rājanyasya
asāvi somo aruṣo vṛṣā harī rājeva dasmo abhi gā acikradat
punāno vāraṃ paryety avyayaṃ śyeno na yoniṃ ghṛtavantam āsadam iti jagatyā vaiśyasya
ātithyāyā dhrauvād ity etadādi karma pratipadyate
paurvāhṇikībhyāṃ pracaryāgreṇa prāgvaṃśaṃ lohite carmaṇy ānaḍuhe prācīnagrīva uttaralomni prathamasyāś citer iṣṭakāḥ saṃsādayati
api vā tisraḥ svayamātṛṇṇās tisraś ca viśvajyotiṣaḥ
tā darbhāgramuṣṭinājyena vyavokṣya samudyamya cityagnibhyaḥ praṇīyamānebhyo 'nubrūhīti saṃpreṣyati
praṇīyamānebhyo 'nubrūhīti vā
prathamāyāṃ trir anūktāyāṃ hiraṇyagarbhaḥ samavartatāgra iti prāñco 'śvaprathamā abhipravrajanti
śvetam aśvaṃ purastān nayanti
prajāpatis tvā sādayatu tayā devatayāṅgirasvad dhruvā sīdety uttaravedim abhimṛśya mayi gṛhṇāmy agre agniṃ yo no agniḥ pitara iti dvābhyām ātmann agniṃ gṛhītvā yās te agne samidha iti svayaṃcityābhimṛśati
iṣṭakābhir agniṃ cinoty adhvaryur yajamāno vā
svayaṃ cinvann ātmann agniṃ gṛhṇīte na svayaṃcityābhimṛśati
prācīr upadadhāti pratīcīr upadadhātīti gaṇeṣu rītivādaḥ
prācīm upadadhāti pratīcīm upadadhātīti kartur mukhavādaḥ
dakṣiṇataḥ śveto 'śvas tiṣṭhati
tam ālabhyendraṃ viśvā avīvṛdhann ity uttareṇa pucchāpyayam antarvidha ākramaṇaṃ pratīṣṭakām upadadhyāt
uttarataḥ paścād vopacāro 'gniḥ
vāṅ ma āsann iti sarvatrārohan pratyavarohaṃś ca japati
sakṛd vāntataḥ
tat tvā yāmi brahmaṇā vandamāna iti śālāmukhīye hutvā prāñcam aśvam abhy asthād viśvā iti dakṣiṇena padā darbhastambam ākramayya pradakṣiṇam āvartayitvā yad akranda iti punar evākramayati
apāṃ pṛṣṭham asīty aśvasya pade puṣkaraparṇam uttānam upadhāyāpāṃ nidhiṃ gāyeti saṃpreṣyati
brahma jajñānam iti puṣkaraparṇa upariṣṭān nirbādhaṃ rukmam upadhāya hiraṇyagarbhaḥ samavartatāgra iti tasmin hiraṇmayaṃ puruṣaṃ prācīnam uttānaṃ dakṣiṇenātṛṇṇaṃ prāṅmukha upadhāya puruṣasāma gāyeti saṃpreṣyati
drapsaś caskandeti puruṣam abhimṛśya namo astu sarpebhya iti tisṛbhir abhimantrya kṛṇuṣva pāja iti pañcabhir uttaravedivat puruṣaṃ vyāghārya srucāv upadadhātīty uktam
api vāgnes tvā tejasā sādayāmīty ājyasya pūrṇāṃ kārṣmaryamayīṃ dakṣiṇena puruṣam
indrasya tvaujasā sādayāmīti dadhnaḥ pūrṇām audumbarīm uttareṇa puruṣam
agnir mūrdheti kārṣmaryamayīm upatiṣṭhate
bhuvo yajñasyety audumbarīm
etad vā viparītam
mūrdhanvatībhyām upadadhāti yajurbhyām upatiṣṭhata ity eke
atra puruṣavad rukmaṃ vyāghārya
dhruvāsi dharuṇāstṛteti svayamātṛṇṇām abhimṛśyāśvenopaghrāpya prajāpatis tvā sādayatu pṛthivyāḥ pṛṣṭha ity aviduṣā brāhmaṇena saha madhye 'gner upadadhāti
bhūr iti caitayā vyāhṛtyā
cittiṃ juhomīti svayamātṛṇṇāyāṃ hutvānuprāṇiti
avidvān brāhmaṇo varaṃ dadāty ekaṃ dvau trīn vā
āsīnaḥ prathamāṃ svayamātṛṇṇām upadadhāti
ūrdhvajñur dvitīyām
tiṣṭhaṃs tṛtīyām
svayamātṛṇṇāyāṃ sāma gāyeti saṃpreṣyati
evaṃ dvitīyāṃ tṛtīyāṃ copadhāya saṃpreṣyati
yadi manyeta yajamānaḥ pūrvo mātikrānto bhrātṛvya iti pratho 'sīty upahitāṃ prācīm udūhet
yadi vāparaḥ pṛthivy asīti pratīcīm
sadṛṅ yadi bhūr asi bhuvanam asīti vicālayet
tejo 'si tejo me yaccheti hiraṇyeṣṭakām
pṛthivy udapuram anneneti maṇḍaleṣṭakām
bhūr asi bhuvanasya retaḥ
iṣṭakā svargo lokaḥ
vācā tvānvārohāmi
agnir jyotir jyotir agniḥ
tayā devatayāṅgirasvad dhruvā sīda
sūr asi suvanasya retaḥ
iṣṭakā svargo lokaḥ
manasā tvānvārohāmi
sūryo jyotir jyotiḥ sūryaḥ
tayā devatayāṅgirasvad dhruvā sīdety anvārohe dve
kāṇḍāt kāṇḍāt prarohantīti dvābhyāṃ dūrveṣṭakāṃ saloṣṭaṃ haritaṃ dūrvāstambam apracchinnāgraṃ yathāsyopahitasya svayamātṛṇṇāyām agraṃ prāpnuyād iti
prabāhug iṣṭakāyāṃ hiraṇyaśakalāv adhyūhya yās te agne sūrye ruca iti dvābhyāṃ vāmabhṛtam
virāḍ jyotir iti tisro retaḥsicaḥ
tāsāṃ dve prathamāyāṃ cityāṃ yūna upadadhyāt
sarvā madhyamāyām vivayasaḥ
ekāṃ prathamāyām ekām uttamāyāṃ sthavirasya
anyatarām upadadhyād dveṣyasya
yajuṣemāṃ cāmūṃ copadadhāti
manasā madhyamām
bṛhaspatis tvā sādayatu pṛthivyāḥ pṛṣṭhe jyotiṣmatīm iti viśvajyotiṣam
agner yāny asīti dve saṃyānyau
madhuś ca mādhavaś ceti dve ṛtavye samānatayādevate
sarvāsv ṛtavyāsv avakām anūpadadhāti
avakāsu sādayatīty eke
aṣāḍhāsīti dvābhyām aṣāḍhām upariṣṭāllakṣmāṇam
yaṃ kāmayeta vasīyānt syād ity uttaralakṣmāṇaṃ tasyety uktam
gharmeṣṭakām upadhāya kulāyinīm
tayoḥ pravargye mantrau
madhu vātā ṛtāyata iti tisṛbhir dadhnā madhumiśreṇa kūrmam abhyajya mahī dyauḥ pṛthivī ca na iti purastāt svayamātṛṇṇāyāḥ pratyañcaṃ jīvantaṃ prāṅmukha upadadhāti
catasra āśāḥ pracarantv agnaya iti vopadhāyāvakābhiḥ parītasya jālena pracchādya śaṅkubhiḥ pariṇihatyāpāṃ gambhīraṃ gaccha mā tvā sūryaḥ parītāpsīn mo agnir vaiśvānaraḥ
aghoraḥ prajā abhivipaśyānu tvā divyā vṛṣṭiḥ sacatām
saṃsarpa trīn samudrān svargāṃllokān apāṃpatir vṛṣabha iṣṭakānām
tatra gaccha yatra pūrve paretāḥ purīṣaṃ vasānaḥ svāṃ yoniṃ yathāyatham ity upahitam abhimantrayate
yacciddhi tvaṃ gṛhe gṛha ulūkhalaka yujyase
iha dyumattamaṃ vada jayatām iva dundubhir iti prādeśamātraṃ catuḥsrakty audumbaram ulūkhalam uttare 'ṃse prayunakti
aparimitaṃ musalam
uta sma te vanaspate vāto vi vāty agram it
atho indrāya pātave sunu somam ulūkhaleti sarvauṣadhasya pūrayitvāvahaty edaṃ viṣṇur vicakrama iti madhye 'gner upadadhāti
tad viṣṇoḥ paramaṃ padam iti musalam
divo vā viṣṇav iti śūrpam
syūtā devebhir amṛtenāgā ukhāṃ svasāram adhi vedim asthāt
satyaṃ pūrvair ṛṣibhiś cākupāno 'gniḥ pravidvān iha tat karotv iti ghṛtenokhāṃ pūrayati
dadhnā madhunā sikatābhir vā sarvair vā
saṃsṛjya na riktām avekṣeta
śugviddhā bhavati
athāsyāṃ paya ānayati
saṃnyupya pūraṇam eke samāmananti
yaṃ kāmayeta kṣodhukaḥ syād ity ūnāṃ tasyety uktam
dhruvāsi pṛthivīti madhye 'gner upadadhāti
pṛthivi pṛthivyāṃ sīda mātā mātari mātā syonā syonāyām ukhāṃ svasāram adhi vedim asthāt
satyaṃ pūrvair ṛṣibhiś cākupāno 'gniḥ pravidvān iha tad dadhātv iti volūkhalam upadadhātīti vājasaneyakam
agne yukṣvā hi ye tava yukṣvā hi devahūtamān iti dvābhyām ukhāyāṃ hutvā puruṣaśirasi hiraṇyaśalkān pratyasyati
drapsaś caskandety āsye
abhūd idaṃ viśvasya bhuvanasyeti vā
ṛce tveti dakṣiṇe 'kṣikaṭe
ruce tveti savye
dyute tveti karṇayoḥ
bhāse tveti dakṣiṇasyāṃ nāsikāyām
jyotiṣe tvety uttarasyām
sam it sravantīti śṛtātaṅkyena dadhnā madhumiśreṇa puruṣaśiraḥ pūrayati
sarveṣāṃ paśuśirasāṃ hiraṇyaśalkapratyasanaṃ pūraṇaṃ ca vājasaneyinaḥ samāmananti
tasmint suparṇo madhukṛt kulāyīti puruṣaśira ādāyādityaṃ garbham ity ukhāyāṃ purastāccubukaṃ prācīnam uttānaṃ prāṅmukha upadhāya citraṃ devānām ity ardharcābhyām akṣikaṭayor hutvā paśuśīrṣāṇy upadadhāti
yaṃ kāmayetāpaśuḥ syād iti viṣūcīnāni tasyety uktam
vātasya dhrājim iti purastāt pratīcīnam aśvasya
ajasram indum iti paścāt prācīnam ṛṣabhasya
varūtriṃ tvaṣṭur iti dakṣiṇata udīcīnaṃ vṛṣṇeḥ
yo agnir agner ity uttarato dakṣiṇā bastasya
tāny avyavāyenotsargair upatiṣṭhate
imaṃ mā hiṃsīr dvipādam iti puruṣasya
imaṃ mā hiṃsīr ekaśapham ity aśvasya
imaṃ samudram ity ṛṣabhasya
imām ūrṇāyum iti vṛṣṇeḥ
ajā hy agner iti bastasya
yadi vāyavyasya syān mukhyasya sthāne sarveṣām upadhānair upadhāya sarveṣām utsargair upatiṣṭheta
api vā tasya tasya sthāna upadhāya tasya tasyotsargeṇopatiṣṭhate
yaṃ kāmayeta kanīyo 'syānnaṃ syād iti saṃtarāṃ tasyety uktam
namo astu sarpebhya iti dakṣiṇe 'ṃse sarpaśira upadadhyād viṣūcīnaṃ paśuśīrṣaiḥ
api vā yajur eva vaden nopadadhyāt
mā chandas tat pṛthivy agnir devatā tenarṣiṇā tena brahmaṇā tayā devatayāṅgirasvad dhruvā sīda
pramā chandas tad antarikṣaṃ vāto devatā
pratimā chandas tad dyauḥ sūryo devatā
asrīviś chandas tad diśaḥ somo devatā
virāṭ chandas tad vāg varuṇo devatā
gāyatrī chandas tad ajā bṛhaspatir devatā
triṣṭup chandas taddhiraṇyam indro devatā
jagatī chandas tad gauḥ prajāpatir devatā
anuṣṭup chandas tad vāyur mitro devatā
uṣṇihā chandas tac cakṣuḥ pūṣā devatā
paṅktiś chandas tat kṛṣiḥ parjanyo devatā
bṛhatī chandas tad aśvaḥ parameṣṭhī devatā tenarṣiṇā tena brahmaṇā tayā devatayāṅgirasvad dhruvā sīdety etābhir dvādaśabhis trir abhyāsaṃ purastāt pratīcīṃ puruṣākṛtiṃ cinoti
puruṣaśiro 'syāḥ śiro bhavati
sahasraśīrṣā puruṣa ity upahitāṃ puruṣeṇa nārāyaṇena yajamāna upatiṣṭhate
apasyā upadadhāti
apāṃ tvemant sādayāmīti pañca purastāt pratīcīḥ
arṇave sadane sīdeti pañca dakṣiṇata udīcīḥ
apāṃ tvā sadane sādayāmīti pañca paścāt prācīḥ
gāyatrī chanda iti pañcottarato dakṣiṇāḥ
ye yajñaṃ samagṛbhṇan devā devebhyas pari
tān gāyatrī nayatu prajānatī svarge loke amṛtaṃ duhānā
ye jyotīṃṣi saṃdadhati svar ārohanto amṛtasya lokam
te yantu prajānanto yajñaṃ vidānāḥ sukṛtasya loke
ye paśavo medhyāso yajñasya yonim abhisaṃbabhūvuḥ
tān dadante kavayo vipaścito yajñaṃ vidānāḥ sukṛtasya loke
yaḥ panthā vitato devayānaś chandobhir vigṛhīta eti
tenātiṣṭhad divam antarikṣaṃ yajñaṃ gṛhītvā sukṛtasya lokam
yo yajñaḥ sahasradhāro dyāvāpṛthivyor adhi nirmitaḥ
tenaitu yajamānaḥ svastyā divo 'dhi pṛṣṭham asthād iti pañca hiraṇyeṣṭakāḥ pratidiśam
ekāṃ madhye
āyave svāhāyoṣkṛte svāhāyoṣpatvane svāhā viṣṇave svāhā bṛhaspataye svāheti pañcopadhāyādbhyaḥ sambhūtaḥ pṛthivyai rasāc ca viśvakarmaṇaḥ samavartatādhi
tasya tvaṣṭā vidadhad rūpam eti tat puruṣasya viśvam ājānam agra ity etām upadhāyartasad asi satyasad asi tejaḥsad asi varcaḥsad asi yaśaḥsad asi gṛṇānāsi
dhāmāsi dhāmyai tvā dhāmabhyas tvā dhāmasu sīda
sanir asi sanyai tvā saneyam
vittir asi vittyai tvā videyam
śaktir asi śaktyai tvā śakeyam
bhūtir asi bhūtyai tvā bhūyāsam
karmāsi karmaṇe tvā kriyāsam
gūrdo 'si gūrdāya tvā gūrdebhyas tvā gūrde sīda
kṣatraṃ pāhi kṣatraṃ pinva kṣatraṃ jinva kṣatraṃ yaccha kṣatraṃ dṛṃha kṣatram asi kṣatrāya tvā kṣatrebhyas tvā kṣatre sīda
viśveṣu tvā pārthiveṣu sādayāmi
viśveṣu tvāntarikṣeṣu sādayāmi
viśveṣu tvā divyeṣu sādayāmi
viśveṣu tvā deveṣu sādayāmi
viśvāsu tvāpsu sādayāmi
viśvāsu tvauṣadhīṣu sādayāmi
viśveṣu tvā vanaspatiṣu sādayāmi
viśvāsu tvā dikṣu sādayāmi
divi sīda
svarjid asi pṛtanājid asi bhūrijid asy abhijid asi viśvajid asi sarvajid asi satrājid asi dhanajid asi bhrāḍ asi vibhrāḍ asi prabhrāḍ asi
sapatnahanaṃ tvā vajraṃ sādayāmi
abhimātihanaṃ tvā vajraṃ sādayāmi
arātihanaṃ tvā vajraṃ sādayāmi
yātuhanaṃ tvā vajraṃ sādayāmi
piśācahanaṃ tvā vajraṃ sādayāmi
rakṣohaṇaṃ tvā vajraṃ sādayāmi
śatruhaṇam amitrahaṇaṃ bhrātṛvyahaṇam asurahaṇaṃ tvendraṃ vajraṃ sādayāmi
udvad asy uditir asy udyaty asy ākramamāṇāsy ākrāmanty asy ākrāntir asi saṃkramamāṇāsi saṃkrāmanty asi saṃkrāntir asi svargyāsi svar asi
iṣi sīdorji sīda bhage sīda draviṇe sīda subhūte sīda pṛthivyā yajñiye sīda viṣṇoḥ pṛṣṭhe sīdeḍāyāḥ pade sīda ghṛtavati sīda pinvamāne sīda
saṃvatsare sīda parivatsare sīdedāvatsare sīdeduvatsare sīdedvatsare sīda vatsare sīda
ekasyāṃ sīda daśasu sīda śate sīda sahasre sīdāyute sīda niyute sīda prayute sīdārbude sīda nyarbude sīda samudre sīda madhye sīda padme sīdānte sīda parārdhe sīda
pinvamānāsi pinvamānāya tvā pinvamānebhyas tvā pinvamāne sīda
ṛtam asy ṛtāya tvartebhyas tvarte sīda
satyam asi satyāya tvā satyebhyas tvā satye sīda
saṃdhir asi saṃdhaye tvā saṃdhibhyas tvā saṃdhiṣu sīda
saṃśliḍ asi saṃśliṣe tvā saṃśliḍbhyas tvā saṃśliṭsu sīda
saṃpad asi saṃpade tvā saṃpadbhyas tvā saṃpatsu sīdety etābhyām anuvākābhyāṃ pratimantram ṛṣīṣṭakāḥ sādanapravādaiś ca paryāyaiḥ
ayaṃ puro bhuva iti pañcāśataṃ prāṇabhṛtaḥ
daśa daśa pratidiśam akṣṇayā daśa
madhye 'ntarām upadhāya bāhyāṃ bāhyām
prācī diśām iti pañcāśatam apānabhṛto yathā prāṇabhṛtaḥ
bāhyām upadhāyāntarāmantarām
āyuṣaḥ prāṇaṃ saṃtanu
prāṇād apānaṃ saṃtanu
apānād vyānaṃ saṃtanu
vyānāc cakṣuḥ saṃtanu
cakṣuṣaḥ śrotraṃ saṃtanu
śrotrān manaḥ saṃtanu
manaso vācaṃ saṃtanu
vāca ātmānaṃ saṃtanu
ātmanaḥ pṛthivīṃ saṃtanu
pṛthivyā antarikṣaṃ saṃtanu
antarikṣād divaṃ saṃtanu
divaḥ suvaḥ saṃtanv iti dvādaśa saṃtatīḥ
pṛthivī vaśāmāvāsyā garbho vanaspatayo jarāyv agnir vatso 'gnihotraṃ pīyūṣaḥ
antarikṣaṃ vaśā dhātā garbho rudro jarāyu vāyur vatso gharmaḥ pīyūṣaḥ
dyaur vaśā stanayitnur garbho nakṣatrāṇi jarāyu sūryo vatso vṛṣṭiḥ pīyūṣaḥ
ṛg vaśā bṛhadrathaṃtare garbhaḥ praiṣanivido jarāyu yajño vatso dakṣiṇāḥ pīyūṣaḥ
viḍ vaśā rājanyo garbhaḥ paśavo jarāyu rājā vatso baliḥ pīyūṣa iti pañca vaśāḥ
artheta sthādhvagato 'gnir vas tejiṣṭhena tejasā devatābhir gṛhṇāmīti kumbhaṃ kumbhīṃ cādbhiḥ pūrayitvā śarma ca stha varma ca stha devasya vaḥ savituḥ prasave madhumatīḥ sādayāmīti purastād anusītam upadhāya jyotiṣe vām iti hiraṇyaśalkau pratyasyati
evam uttarā uttarair mantraiḥ pratidiśam anusītam
catasro madhye
śukrā stha vīryāvatīr indrasya va indriyāvato devatābhir gṛhṇāmi
ṛtaṃ ca stha satyaṃ ca stha devasya vaḥ savituḥ prasave madhumatīḥ sādayāmi
cakṣuṣe vām
mandarā sthābhibhuvo viśveṣāṃ vo devānāṃ devatābhir gṛhṇāmi
sapatnaghnīś ca sthābhimātighnīś ca stha devasya vaḥ savituḥ prasave madhumatīḥ sādayāmi
retase vām
adhipati sthaujasvān ādityānāṃ vo devānāṃ devatābhir gṛhṇāmi
rakṣoghnīś ca sthārātighnīś ca stha devasya vaḥ savituḥ prasave madhumatīḥ sādayāmi
prajābhyo vām
kṣatrabhṛta sthaujasvinīr mitrāvaruṇayor vo brahmaṇā devatābhir gṛhṇāmi
vasu ca stha vāmaṃ ca stha devasya vaḥ savituḥ prasave madhumatīḥ sādayāmi
tejase vām
vrajakṣita sthordhvaśrito bṛhaspater vo brahmaṇā devatābhir gṛhṇāmi
bhūtaṃ ca stha bhavyaṃ ca stha devasya vaḥ savituḥ prasave madhumatīḥ sādayāmi
varcase vām iti kumbheṣṭakānāṃ grahaṇasādanapratyasanāḥ
hiraṇyavarṇā ity upahitā abhimantrayate
divi śrayasveti bārhaspatyaṃ naivāraṃ payasi caruṃ madhye kumbheṣṭakānām upadadhāti
sam anyā yantīty eṣā
hiraṇyavarṇaḥ sa hiraṇyasaṃdṛg apāṃ patiḥ sed u hiraṇyavarṇaḥ
hiraṇyayāt pari yoner niṣadyā hiraṇyadā dadaty annam asmā ity etābhyāṃ ca naivāram
trivṛt te agne śiras tan me agne śiraḥ
pañcadaśau te agne bāhū tau me agne bāhū
saptadaśas te agna ātmā sa me agna ātmā
ekaviṃśau te agne ūrū tau me agne ūrū
triṇavau te agne aṣṭhīvantau tau me agne aṣṭhīvantau
trayastriṃśaṃ te agne pratiṣṭhānaṃ tan me agne pratiṣṭhānam ity etāḥ śirasi pakṣayor madhye pucche vopadadhāti
trivṛt te agne śiras tena mā pāhīti saṃnamayaṃs tāṃ tām upatiṣṭhate yajamānaḥ
tvām agne vṛṣabham ity ṛṣabham upadhāya lokaṃ pṛṇa tā asya sūdadohasa ity aviśiṣṭam aparimitābhir lokaṃpṛṇābhiḥ pracchādayati
sarvān varṇān iṣṭakānāṃ kuryād iti
lekhādhikāro bhavati vijñāyate ca
yā dakṣiṇāvṛtas tā dakṣiṇata upadadhyāt
savyāvṛta uttarataḥ
ṛjulekhāḥ paścāt purastāc ca
tryālikhitā madhye
citau hiraṇyaṃ nidhāya cittim acittim iti citikﾱptyābhimṛśati
yat te 'citaṃ yad u citaṃ te agne yad ūnaṃ yad vātrātiriktam
viśve devā aṅgirasaś cinavann ādityās te citim āpūrayantu
yās te agne samidhaḥ
cittim acittim
vayam agne dhanavantaḥ syāmālaṃ yajñāyota dakṣiṇāyai
grāvā vaded abhi somasyāṃśunendraṃ śikṣemendunā sutena
rāyaspoṣaṃ no dhehi jātaveda ūrjo bhāgaṃ madhumat sūnṛtāvat
dadhāma yajñaṃ sunavāma somaṃ yajñena tvām upaśikṣema śakra
īśānaṃ tvā śuśrumo vayaṃ dhanānāṃ dhanapate gomad agne
aśvāvad bhūri puṣṭaṃ hiraṇyavad annam adhyehi mahyam
duhāṃ te dyauḥ pṛthivī payo 'jagaras tvā sodako visarpatu
prajāpatinātmānam āprīṇe rikto ma ātmā
yo rudro agnau yo apsu ya oṣadhīṣu yo rudro viśvā bhuvanāviveśa
tasmai rudrāya namo astu devā ity etābhiḥ svayaṃcityābhimṛśati
uttarataḥ kṛṣṇo 'śvas tiṣṭhati
śyāvo vā
tam ālabhya cātvālāt purīṣam āhṛtya pṛṣṭo divīti vaiśvānaryarcā citāv anuvyūhati
sā citir bhavati
yo apsv antar agnir yo vṛtre yaḥ puruṣe yo aśmani
ya āviveśa bhuvanāni viśvā tebhyo agnibhyo hutam astv etat
yaḥ some antar yo goṣv antar vayāṃsi ya āviveśa yo mṛgeṣu
ya āviveśa dvipado yaś catuṣpadas tebhyo agnibhyo hutam astv etat
pṛṣṭo divīty eṣā
yenendrasya rathaṃ saṃbabhūvur yo vaiśvānara uta vaiśvadevyaḥ
dhīro yaḥ śakraḥ paribhūr adābhyas tebhyo agnibhyo hutam astv etat
yaṃ hutādam agniṃ yam u kāmam āhur yaṃ dātāraṃ pratigrahītāram āhuḥ
yo devānāṃ devatamas tapojās tebhyo agnibhyo hutam astv etat
ukṣānnāya vaśānnāyety etābhiḥ ṣaḍbhiś citiṃ citim upadhāyābhijuhoti
agne bhūrīṇīty āgneyyā dhāmacchadā citiṃ citim upadhāyābhijuhoti
upatiṣṭhata ity eke
āgneyyā gāyatryā prathamāṃ citim abhimṛśed ity uktam
agne devāṁ ihā vaha jajñāno vṛktabarhiṣe
asi hotā na īḍyaḥ
aganma mahā manasā yaviṣṭhaṃ yo dīdāya samiddhaḥ sve duroṇe
citrabhānū rodasī antarurvī svāhutaṃ viśvataḥ pratyañcam
medhākāraṃ vidathasya prasādhanam agniṃ hotāraṃ paribhūtamaṃ matim
tvām arbhasya haviṣaḥ samānam it tvāṃ maho vṛṇate naro nānyaṃ tvat
manuṣvat tvā nidhīmahi manuṣvat samidhīmahi
agne manuṣvad aṅgiro devān devāyate yaja
agnir hi vājinaṃ viśe dadāti viśvacarṣaṇiḥ
agnī rāye svābhuvaṃ sa prīto yāti vāryam iṣaṃ stotṛbhya ā bharety etā āmnātā bhavanti
ṣaḍ upasadaḥ
dvyahaṃ dvyaham ekaikenopasanmantreṇa juhoti
anūpasadam agniṃ cinoti dvyaham
uttamā citiḥ
trīṇi catustanāni vratāni
trīṇi tristanāni
trīṇi dvistanāni
ekam ekastanam
āparāhṇikībhyāṃ pracarya śvetam aśvaṃ pariṇīya vasanti vasanti
yo rudro agnāv iti raudraṃ gāvīdhukaṃ carum
etena yajuṣā yasyām iṣṭakāyāṃ śatarudrīyaṃ juhoti tasyāṃ pratiṣṭhāpayati
tisṛdhanvam ayācitaṃ yajamāno brāhmaṇāya dattvā yat te rudra puro dhanur ity etair yathāliṅgam upatiṣṭhate
udakumbham ādāyādhvaryur aśmann ūrjam iti triḥ pradakṣiṇam agniṃ pariṣiñcan paryeti
nidhāya kumbham aśmaṃs te kṣud amuṃ te śug ṛcchatu yaṃ dviṣma iti trir apariṣiñcan pratiparyeti
yady abhicared idam aham amuṣyāmuṣyāyaṇasyāyuḥ prakṣiṇomīti dakṣiṇasyām uttarasyāṃ vā sraktyāṃ kumbhaṃ prakṣiṇuyāt
avakā vetasaśākhāṃ maṇḍūkaṃ ca dīrghavaṃśe prabadhya samudrasya tvāvakayeti saptabhir aṣṭābhir vāgniṃ vikarṣati
vikarṣann evānugamayitvā maṇḍūkasya prāṇān sarvān saṃlobhyotkara udasyati
yaṃ dviṣyāt tam etair upaspṛśet
pṛṣṭhair upatiṣṭhate gāyatreṇa purastāt bṛhadrathaṃtarābhyāṃ pakṣau ṛtusthāyajñāyajñiyena puccham dakṣiṇasyāṃ śroṇyāṃ vāravantīyena uttarasyāṃ vāmadevyena
apipakṣe prajāpateḥ sāmānṛcaṃ gāyati
pitā mātariśveti saṃcitokthyena hotānuśaṃsati
hotary akāmayamāne 'dhvaryuḥ stutaśastrayor dohe yajamānaṃ vācayati
stutasya stutam asīty atra pravargyam udvāsayati
śaradi vājapeyena yajeta brāhmaṇo rājanyo varddhikāmaḥ
nityavad eke samāmananti
prajāpatim āpnoti
tasya ṣoḍaśivatkalpaḥ
sarvaḥ saptadaśo bhavati
saptadaśa dīkṣāḥ
tisra upasadaḥ
ekaviṃśīṃ prasutaḥ
trayodaśa vā dīkṣāḥ
tisra upasadaḥ
saptadaśīṃ prasutaḥ
saptadaśāratnir bailvo yūpaḥ khādiro vā tūparaś caturaśro godhūmapiṣṭacaṣālo godhūmakalāpī vā
yat prāg upasadbhyas tasmin kṛte pratiprasthātā surāyāḥ kalpena surāṃ saṃdadhāti
parisrud bhavati
kharakāle pratiprasthātā dakṣiṇasya havirdhānasyādhastāt paścād akṣaṃ surāgrahārthaṃ dvitīyaṃ kharaṃ karoti
raśanākāle saptadaśabhir vāsobhir yūpaṃ veṣṭayati
pātrasaṃsādanakāle aindram atigrāhyapātraṃ prayujya tatsamīpe pañcaindrāṇy atigrāhyapātrāṇi prayunakti
teṣāṃ pūrveṇa kalpo vyākhyātaḥ
ṣoḍaśipātraṃ prayujya tatsamīpe saptadaśa prājāpatyāṇi somagrahapātrāṇi prayunakti
teṣāṃ ṣoḍaśipātravatkalpaḥ
aparasmin khare pratiprasthātā saptadaśopayāmān mṛnmayāni surāgrahapātrāṇi prayunakti
grahakāla aindram atigrāhyaṃ gṛhītvopayāmagṛhīto 'si nṛṣadaṃ tveti pañcaindrān atigrāhyān gṛhṇāti
teṣāṃ pūrvavat kalpaḥ
ṣoḍaśinaṃ gṛhītvāyā viṣṭhā janayan karvarāṇīti saptadaśa prājāpatyān somagrahān gṛhṇāti
teṣāṃ pūrvavat kalpaḥ
kuvid aṅgety aparasmin khare pratiprasthātā saptadaśabhir upayāmaiḥ surāgrahān gṛhṇāti
viparīte grahaṇyāv eke samāmananti
vyatiṣaṅgaṃ somagrahaiḥ surāgrahān gṛhṇāti
pūrvo 'dhvaryur gṛhṇāti
jaghanyaḥ pratiprasthātā
puro 'kṣaṃ somagrahān sādayati
paścād akṣaṃ surāgrahān
deva savitaḥ prasuveti savanādau savanādau juhoti
karmaṇaḥ karmaṇo vā purastāt
hiraṇyamālina ṛtvijaḥ sutye 'hani pracaranti
paśukāle trīn kratupaśūn upākṛtya mārutīṃ vaśām upākaroti
sārasvatīṃ ca meṣīm apannadatīm
sārasvataṃ meṣam upākṛtya saptadaśa prājāpatyān paśūn upākaroti śyāmāṃs tūparān ekarūpān
paryagnikṛtānāṃ sārasvatyantān pūrvān ālabhante
sārasvataprabhṛtīn uttarān dhārayanti
pratipaśu barhiṣīty uktam
prāṅ māhendrāt kṛtvā mādhyaṃdinīyān vā puroḍāśān nirupya sārasvatasya paśupuroḍāśaṃ nirupya bārhaspatyaṃ naivāraṃ saptadaśaśarāvaṃ caruṃ nirvapati
dvādaśa mantreṇa
tūṣṇīm itarāṇi
payasi śrapayati
dākṣiṇau homau hutvā
indrasya vajro 'sīti ratham upāvahṛtyāpsv antar ity aśvān apsu snāpayanti
apāṃ napād iti rarāṭāni pratimārṣṭi
vāyur vā tvā manur vā tveti praṣṭivāhinaṃ rathaṃ yunakti
tūṣṇīm itarān ṣoḍaśa rathān
dakṣiṇākāle saptadaśa rathān dadāti
saptadaśānāṃsi saptadaśāśvān saptadaśa hastinaḥ saptadaśa niṣkān saptadaśa dāsyaḥ saptadaśājāḥ saptadaśāvīḥ saptadaśa vāsāṃsi saptadaśa gavāṃ śatāni
athaikeṣām
saptadaśa gavāṃ śatāni dadāti
saptadaśānāṃsi yuktāni saptadaśāśvarathān saptadaśa hastinaḥ saptadaśa niṣkān saptadaśa dāsyaḥ saptadaśa dundubhīn
eṣa āpto vājapeyaḥ
atha kuruvājapeyaḥ
vayaso vayasaḥ saptadaśa saptadaśāni dadāti
ekahāyanaprabhṛty ā pañcahāyanebhyo vayāṃsi
anudiṣṭāsu dakṣiṇāsu yajuryuktam adhvaryave dadāti
śeṣaḥ sādhāraṇaḥ
agreṇāhavanīyam udīcaḥ prāco vā rathān avasthāpayanti
teṣāṃ dakṣiṇo yajuryuktaḥ
agreṇāgnīdhraṃ rājaputro 'vasthāya saptadaśa pravyādhān iṣum asyati
yatra jaghanyaṃ nipatati tatraudumbarīṃ kāṣṭhāṃ lakṣaṇaṃ minoti
prāṅ māhendrāt kṛtvā naivāre sarpir ānīya cātvāle 'vadadhāti
taṃ rājaputro gopāyati
cātvāle rathākṣākṛti kāṣṭhaṃ nikhāya tasminn audumbaraṃ rathacakraṃ saptadaśāraṃ pratimuñcati
uttarasyāṃ vediśroṇyāṃ saptadaśa dundubhīn prabadhnanti
viṣṇoḥ kramo 'sīti rathaṃ yajamāno 'bhyaiti
aṅkau nyaṅkāv iti rathacakre abhimṛśati pakṣasī vā
indrāya vācaṃ vadateti dundubhīn saṃhrādayanti
devasyāhaṃ savituḥ prasave bṛhaspatinā vājajitā vājaṃ jeṣam ity audumbaraṃ rathacakraṃ brahmārohati
tam āha vājināṃ sāma gāyeti
tasya cakraṃ triḥ pradakṣiṇam āvartayati
vartamāne brahmā gāyati
devasyāhaṃ savituḥ prasave bṛhaspatinā vājajitā varṣiṣṭhaṃ nākaṃ ruheyam iti yajuryuktaṃ yajamāna ārohati
vājasṛta itarān rathān
vājino vājajito vājaṃ sariṣyanto vājaṃ jeṣyanto bṛhaspater bhāgam avajighrateti naivāram aśvau dhuryāv avaghrāpayati sarvān vā
bṛhaspater bhāge ni mṛḍḍhvam iti praprotheṣu ca lepān nimārṣṭi
aśvājanīty aśvājanīm ādāyādhvaryur yajuryuktam adhiruhyārvāsi saptir asīti tayāśvān samavakṣiṇoti
anabhyāsādayanta itare rathāḥ paścād anuyānti
vājino vājaṃ dhāvateti catasṛbhir dhāvato 'numantrayate
agnir ekākṣareṇeti dhāvatsūjjitīr yajamānaṃ vācayati
lakṣaṇaṃ prāpyodañca āvṛtya pradakṣiṇam āvartayante
mitadrava iti catasṛbhiḥ pratyādhāvato 'numantrayate
ā mā vājasya prasavo jagamyād iti pratyāsṛteṣu hutvā punar naivāram avaghrāpayati
sasṛvāṃsa iti lepāṃś ca nimārṣṭi
iyaṃ vaḥ sā satyā saṃdhābhūd iti dundubhivimocanīyaṃ homaṃ juhoti
sevān vopaspṛśati
kṛṣṇalaṃ kṛṣṇalaṃ vājasṛdbhyaḥ prayacchati
tāni pratyādāya brahmaṇe dadāti
madhuṣṭhālaṃ ca sauvarṇaṃ śatamānasya kṛtam
atra māhendrasya stotram upākaroti
aprastute kṣatrasyolbam asīti tārpyaṃ yajamānaḥ paridhatte
kṣatrasya yonir asīti darbhamayaṃ patnī
jāya ehīti yajamānaḥ patnīm āmantrayate
rohāva hītītarā pratyāha
trir āmantrayate
triḥ pratyāha
ahaṃ nāv ubhayoḥ suvo rokṣyāmīti yajamāno 'ntataḥ
vājaś ca prasavaś ceti dvādaśa vājaprasavīyān homān hutvāyur yajñena kalpatām iti daśabhiḥ kalpaiḥ sarajase niśrayaṇyā yūpaṃ yajamāna ārohati
suvar devāṁ aganmety agraṃ prāpya japati
sam ahaṃ prajayā saṃ mayā prajeti gṛhān prekṣate
tam āśvatthair āsapuṭair ūṣapuṭair ubhayair vā vaiśyāḥ pratidiśam arpayanti
mahartvijo vā dīrghavaṃśeṣu prabadhya
annāya tveti purastād adhvaryuḥ
annādyāya tveti dakṣiṇato brahmā
vājāya tveti paścāddhotā
vājajityāyai tvety uttarata udgātā
mukhato 'bhighnanti
hantāraṃ hantāram abhiparyāvartate
iyaṃ te rāṇ mitrāya yantrāya dhartrāya kṛṣyai kṣemāya rayyai poṣāyeti pratyavarohati
agreṇa yūpaṃ bastājinaṃ prācīnagrīvam uttaralomāstīrya
tasmiñchatamānaṃ hiraṇyaṃ nidhāyāmṛtaṃ asīti hiraṇye dakṣiṇaṃ pādaṃ yajamānaḥ pratiṣṭhāpayate
puṣṭir asi prajananam asīti bastājine savyam
tasmād āsandīm ārohati
divaṃ proṣṭhinīm āroha tām āruhya prapaśyaikarāṇ manuṣyāṇām ity ārohantam abhimantrayate
saptabhiḥ sapta pūrvān annahomāñ juhoti
māhendrasya stotraṃ pratyabhiṣicyate yathāgnicityāyām
mādhyaṃdinasya savanasya madhyama ukthyaparyāye brahmasāmny upākṛte 'tra sārasvataprabhṛtīn uttarān ālabhante
teṣām anabhighāritābhir vapābhiḥ pracarati
sārasvatasya vapayā pracarya samavadāyetareṣāṃ vapābhiḥ pracarati
sārasvatasya paśupuroḍāśena pracarya naivāreṇa pracarati
samānaṃ tu sviṣṭakṛdiḍam
mahartvijo havirucchiṣṭāśā bhavanti
āgnīdhre haviḥśeṣān bhakṣayanti
atra sārasvatyantānāṃ daivatena pracarati saṃvādādy eḍāyāḥ
kāle vā
ṣoḍaśinā pracarya hotṛcamasamukhyāṃś camasān unnīya bṛhataḥ stotram upākaroti
pracaraṇakāle hotṛcamasam adhvaryur ādatte
camasāṃś camasādhvaryavaḥ
ṛtvija itarān somagrahān
surāgrahāṇāṃ mukhyaṃ pratiprasthātādatte
vājasṛta itarān surāgrahān
saṃpṛca stha saṃ mā bhadreṇa pṛṅkteti prāṅ adhvaryuḥ somagrahair uddravati
vipṛca stha vi mā pāpmanā pṛṅkteti pratyaṅ pratiprasthātā surāgrahaiḥ
āhavanīyanyante somagrahair avatiṣṭhante
mārjālīyanyante surāgrahaiḥ
pracarati somagrahaiḥ
vaṣaṭkārānuvaṣaṭkārau surāgrahān anuprakampayanti
vyākhyātaḥ somasya bhakṣaḥ
virāṭchandasa iti bhakṣamantraṃ namati
mārutyā avadānīyāni somagrahāṃś cartvigbhya upaharanti
anavadānīyāni surāgrahāṃś ca vājasṛdbhyaḥ
tāni dakṣiṇasyāṃ vediśroṇyāṃ vimāthīkṛtya bhakṣayanti
kakudo rājaputro dhruvagopo naivāragopo vā prāśnīyāt
sarvaṃ vā kakudam upariṣṭāt sarvasomebhyaḥ
atra sārasvataprabhṛtīnāṃ daivatena pracarati
yajñāraṇye pracarantīti vijñāyate
tad yatreṣṭā anūyājā bhavanty avyūḍhāḥ srucaḥ
tad etaiḥ pracareyuḥ
tad u tathā na kuryāt
hvalati vā etad yajño yad evaṃ kurvantīti
tasmād yatraiva pūrveṣāṃ vapābhiś careyus tad itareṣām
yatro haiva havirbhis taddhavirbhiḥ
saṃtiṣṭhate vājapeyaḥ
teneṣṭvā sautrāmaṇyā yajeta
maitrāvaruṇyā vāmikṣayā
yāvajjīvaṃ na kaṃcana pratyavarohet
bṛhaspatisavena vā pratyavarohaṇīyena yajeta
śvetacchattrī ha bhavatīti vijñāyate
rājā svargakāmo rājasūyena yajeta
śatasahasraṃ dakṣiṇā
agniṣṭomaḥ pañcāpavargaḥ prathamam ahaḥ
pañca sahasrāṇi pavitre dadāti
triṃśatam abhiṣecanīye
triṃśataṃ daśapeye
daśa keśavapanīye
viṃśatiṃ vyuṣṭidvirātre
pañca kṣatrasya dhṛtau
api vā catvāry abhiṣecanīye
pratisāhasrāṇītarāṇy ahāni
ṣaṣṭitrīṇi śatāni sahasrāṇāṃ dadātīti bahvṛcabrāhmaṇaṃ bhavati
tathā dakṣiṇā atinayed yathāsyāhāni svakālāni syuḥ
śeṣam anudiśati
śvo bhūta ānumatādibhir aṣṭābhir anvahaṃ yajate
piṃṣann ānumataṃ paścād uttarataś ca vyavaśātayati
ye pratyañcaḥ śamyāyā avaśīyante tan nairṛtam ekakapālam
ya udañcas tān udaṅ paretya valmīkavapām uddhatyedam aham amuṣyāmuṣyāyaṇasya kṣetriyam avayaja iti śuktyā valmīkavapāyāṃ hutvedam aham amuṣyāmuṣyāyaṇasya kṣetriyam apidadhāmīti tayaiva śuktyā valmīkavapām apidadhyāt
valmīkavapayā juhoti valmīkavapayāpidadhātīty eke
ānumatam āsādya nairṛtena pracarati
vīhi svāheti gārhapatye hutvā dakṣiṇāgner ekolmukaṃ dhūpāyaddharati
dakṣiṇam aparam avāntaradeśaṃ gatvā svakṛta iriṇe pradare vopasamādhāyaiṣa te nirṛte bhāga ity aṅguṣṭhābhyāṃ visraṃsikākāṇḍābhyāṃ vā nairṛtaṃ sarvahutaṃ juhoti
kṛṣṇaṃ vāsaḥ kṛṣṇatūṣaṃ dakṣiṇā
kṛṣṇaṃ vāso bhinnāntam ity eke
apratīkṣam āyanti nirṛtyā antarhityā iti vijñāyate
svāhā namo ya idaṃ cakāreti punar etya gārhapatye hutvānumatena pracarati
dhenur dakṣiṇā
ādityaṃ carum ity etābhir anvaham iṣṭvā cāturmāsyāny ālabhate
taiḥ saṃvatsaraṃ yajate
na śunāsīrīyaṃ pratisamasyati
tataś caturhaviṣendraturīyeṇa yajate
āgneyam aṣṭākapālam iti
vahinī dhenur dakṣiṇā
tayā bhrātṛvyavantaṃ priyaṃ vā yājayet
etasyā eva rātrer niśāyāṃ pañcedhmīyena yajate
caturdhāhavanīyaṃ pratidiśaṃ vyuddhṛtya madhye pañcamaṃ kṛtvā pṛthag idhmān upasamādhāya juhvāṃ pañcagṛhītaṃ gṛhītvā ye devāḥ puraḥsada ity etair yathāliṅgaṃ juhoti
madhye pañcamena
samūḍhaṃ rakṣa iti madhya idhmān upasamūhyaikadhopasamādhāyāparaṃ pañcagṛhītaṃ gṛhītvāgnaye rakṣoghne svāhety uttarāḥ pañcāhutīr juhoti
praṣṭivāhī ratho dakṣiṇā
pañcavāhī vā
tena yajeta yo rakṣobhyo bibhīyāt piśācebhyo vā
vyuṣṭāyāṃ purāgnihotrād apāmārgahomena caranti
apāṃ nyayanād apāmārgān āhṛtya tān saktūn kṛtvā dakṣiṇāgner ekolmukaṃ dhūpāyaddharati
uttaram aparam avāntaradeśaṃ gatvā svakṛta iriṇe pradare vopasamādhāya devasya tvety anudrutya rakṣaso vadhaṃ juhomīti parṇamayena sruveṇa juhoti
hataṃ rakṣa iti sruvam anuprahṛtyāvadhiṣma rakṣa ity upatiṣṭhate
yad vaste tad dakṣiṇā
varo vā
apratīkṣam āyanti rakṣasām antarhityā iti vijñāyate
agnihotraṃ hutvā devikāhavīṃṣi nirvapati
dhātre puroḍāśaṃ dvādaśakapālam iti pañca
mithunau gāvau dakṣiṇā
paśur apy atropālambhyo dhātre
na vā
āgnāvaiṣṇavam ekādaśakapālam iti trīṇi havīṃṣi
teṣāṃ prathamena grāmakāmo yajeta
dvitīyena brahmavarcasakāmaḥ
tṛtīyena paśukāmaḥ
vīrajananam ity eke
vaiśvānaraṃ dvādaśakapālaṃ nirvapati
hiraṇyaṃ dakṣiṇā
vāruṇaṃ yavamayaṃ sarvataḥ prādeśamātraṃ carum
aśvo 'vyuptavaho dakṣiṇā
bārhaspatyaṃ carum iti dvādaśānvahaṃ ratnināṃ havīṃṣi
yasya gṛhe nirvapati tata iṣṭipariveṣaṇaṃ dakṣiṇā ca
bhagāya caruś caturtho vāvātāyai gṛhe
vicittagarbhā paṣṭhauhī dakṣiṇā
nairṛtaḥ sarvato 'ṅguṣṭhaparvamātraś carur ity eke
vaiṣṇavaṃ trikapālaṃ trayodaśaṃ takṣarathakārayor gṛhe
sarvāyasāni dakṣiṇā
takṣṇo rathakārasya vety eke
raudraṃ gāvīdhukaṃ carum akṣāvāpasya gṛhe
govikartasya vā
kesarapāśābhidhānī dakṣiṇā
kṛpāṇo vālābhivītaḥ śabalo vā
trivatsa iti vijñāyate
asir vālāvṛto vārdhrīvālapratigrathitā govyacchinī barāsī dāmatūṣā śabalo vā vatsataraḥ
aśvaḥ śoṇakarṇa ity eke
adhvane svāheti pālākalasya gṛhe juhoti
anṛtadūtaṃ bruvate
trayaś carmamayā bāṇavanto dakṣiṇā
dhanur vā vetraveṣṭitam
yajamānasya gṛha indrāya sutrāmṇe puroḍāśam ekādaśakapālaṃ pratinirvapati
indrāyāṃhomuca ekādaśakapālam
ṛṣabho dakṣiṇā
niṣkaḥ kavacam ity eke
ayaṃ no rājā vṛtrahā rājā bhūtvā vṛtraṃ vadhyād iti purastāt sviṣṭakṛto 'dhvaryur japati
svayamavapannāyā aśvatthaśākhāyai maitraṃ pātraṃ catuḥsraktiṃ karoti
śvetāṃ śvetavatsām āmastye dṛtau duhanti
tat svayaṃmūrtaṃ saṃyogena parivahanti
tat svayaṃmathitam ātape viṣajanti
tat svayaṃvilīnam ājyaṃ bhavati
śvo bhūte 'bhiṣecanīyasyokthyasya dīkṣāḥ prakramayati
maitrābārhaspatyā dīkṣaṇīyā
svayaṃkṛtā vedir bhavati
svayaṃdinaṃ barhiḥ
svayaṃkṛta idhmaḥ
athaikeṣām
ardhaṃ vedyāḥ kurvanti
ardhaṃ svayaṃkṛtam
ardhaṃ barhir dāti
ardhaṃ svayaṃdinam upasaṃnahyati
ardham idhmasya vṛścati
ardhaṃ svayaṃvṛkṇam
saṃlobhyaṃ barhiḥ
saṃcārya idhma ity eke
pātrasaṃsādanakāle bārhaspatyaṃ caruṃ maitraṃ ca pātraṃ kapālānāṃ sthāne prayunakti
triṣphalīkṛtāṃs taṇḍulān vibhāgamantreṇa vivinakti karṇāṃś cākarṇāṃś ca
kṣodiṣṭhāṃś ca sthaviṣṭhāṃś cety eke
ye karṇāḥ sa payasi bārhaspatyaḥ
yadā śṛto bhavaty athainaṃ maitreṇa pātreṇāpidadhāti
tasmin svayaṃvilīnam ānayati
pavitravaty ājye 'karṇān āvapati
tāv uttarādharau karoti
evaṃ sahaśṛtau bhavataḥ
bārhaspatyam āsādya maitram āsādayati
evaṃ pracarati
śitipṛṣṭho bārhaspatyasya dakṣiṇā
aśvo maitrasya
sā caiva śvetā śvetavatsā
tathābhiṣecanīyasyokthyasya dīkṣāḥ pravardhayati yathā saṃvatsarasya daśarātre śiṣṭe daśapeyo bhaviṣyatīti
saha somau krīṇāty abhiṣecanīyāya daśapeyāya ca
saha parivahati
ardhaṃ rājñaḥ purohitasya gṛhe daśapeyārthaṃ nidadhāti
agnīṣomīyasya paśupuroḍāśam aṣṭau devasuvāṃ havīṃṣy anunirvapati
samānaṃ tu sviṣṭakṛdiḍam
purastāt sviṣṭakṛtaḥ savitā tvā prasavānāṃ suvatām iti brahmā yajamānasya hastaṃ gṛhṇāti
athainaṃ ratnibhya āvedayaty eṣa vo bharatā rājeti
eṣa vaḥ kuravo rājeti kauravyam
eṣa vaḥ pañcālā rājeti pāñcālam
eṣa vaḥ kurupañcālā rājeti vā kurupāñcālān
eṣa vo janatā rājety anyān rājñaḥ
somo 'smākaṃ brāhmaṇānāṃ rājeti brahmā japati
prati tyan nāma rājyam adhāyīti vāruṇībhyāṃ yajamāno mukhaṃ vimṛṣṭe
viṣṇoḥ kramo 'sīti trīn viṣṇukramān prācaḥ krāmati
prāṅ māhendrāt kṛtvā mādhyaṃdinīyān puroḍāśān nirupya mārutam ekaviṃśatikapālaṃ nirvapati
vaiśvadevīṃ cāmikṣām
tasyāraṇye'nuvākyatṛtīyair gaṇaiḥ kapālāny upadadhāti
īdṛṅ cānyādṛṅ cety etābhyām
madhye 'raṇye'nuvākyena
abhivāsyāpāṃ grahān gṛhṇāti
āgnīdhre vāyavyair gṛhyante
ṣoḍaśa saptadaśa vā homā hūyante
tāvanta eva grahā gṛhyante
artheta stheti sārasvatīṣv apsu hutvaitenaiva mantreṇa gṛhṇāti
evam uttaraiḥ
yena juhoti tena gṛhṇāti
apāṃ patir iti samudriyāḥ saindhavīr vā yo vānyaḥ puṃnadaḥ syāt
puruṣe paśau vābhyavete pratīpam anya ūrmir yudhyati
anvīpam anyaḥ
vṛṣāsīti yaḥ pratīpam
vṛṣaseno 'sīti yo 'nvīpam
vrajakṣita stheti kūpyānām
marutām oja stheti yāḥ pratīpaṃ gacchanti
hrādunīnāṃ vā
prahāvarī stheti yā utsyanditvā tatraiva pratyavasicyante
parivāhiṇī stheti parinadīnām
sūryavarcasa ity ātapati varṣyāṇām
sūryatvacasa iti yāsu rūpāṇi paridṛśyante
māndā iti sthāvarāṇām
vāśā iti pruṣvāṇām
śakvarīr iti gor ulbyānām
viśvabhṛta iti payasaḥ
janabhṛta iti dadhnaḥ
agnes tejasyā iti ghṛtasya
apām oṣadhīnāṃ rasa iti madhunaḥ
apo devīr madhumatīr agṛhṇann iti sarvatra home grahaṇe cānuṣajati
rāṣṭradā stha rāṣṭraṃ datta svāheti homasaṃyukte
rāṣṭradā stha rāṣṭram amuṣmai datteti grahaṇasaṃyukte
devīr āpa iti vaitase sate grahān samavanīyānādhṛṣṭāḥ sīdatety antarā hotur dhiṣṇiyaṃ brāhmaṇācchaṃsinaś ca sādayitvānibhṛṣṭam asīti tasmiñchatamānaṃ hiraṇyam avadhāya śukrā vaḥ śukreṇotpunāmīti tenotpūya sadhamādo dyumninīr ūrja etā iti caturṣu pātreṣu vyānayati
pālāśa audumbara āśvatthe naiyagrodhe ca
yaḥ sate prarekas tam udaṅ paretya rudra yat te krayī paraṃ nāmety āgnīdhrīye juhoti
kṣatrasyolbam asīti tārpyaṃ yajamānaḥ paridhatte
kṣatrasya yonir asīti pāṇḍaram uṣṇīṣaṃ dvitīyam
śvetaṃ pāṇḍaram ity ācakṣate
trīṇy eke pāṇḍaratārpyoṣṇīṣāṇi
śirasi voṣṇīṣam
athainam ekaśatena darbhapuñjīlaiḥ pavayati
ekaśatenāṅkte
pañcāśatā dakṣiṇam akṣi
ekapañcāśatottaram
athainaṃ dadhy āśayati
audumbaraṃ śaṣpāṇi ca
aṅkte 'bhyaṅkte 'śnāti vāsaḥ paridhatta ity evam anupūrvāṇy eke samāmananti
āgnīdhra etāni karmāṇi kriyante
apa upasparśayitvāvinno agnir ity āvido yajamānaṃ vācayan bahir udānīyaiṣa vo bharatā rājety uktvendrasya vajro 'sīti dhanur yajamānāya prayacchati
śatrubādhanā stheti trīn bāṇavataḥ
pāta mā pratyañcam iti pradīyamānān anumantrayate
pāta prāñcaṃ pāta pratyañcaṃ pātodañcam iti prayacchann adhvaryur japati
mitro 'sīti dakṣiṇaṃ bāhuṃ yajamāna udyacchate
varuṇo 'sīti savyam
etad vā viparītam
hiraṇyavarṇāv ity udyatāv abhimantrayate
athainaṃ pañcabhir diśo vyāsthāpayati
samidham ā tiṣṭheti
manasā cānuprakrāmati
atra vā mārutaṃ nirvapet
taṃ barhiṣadaṃ kṛtvainā vyāghraṃ pariṣasvajānāḥ siṃhaṃ hinvanti mahate saubhagāya
samudraṃ na suhavaṃ tasthivāṃsaṃ marmṛjyante dvīpinam apsv antar iti sphyena puroḍāśam abhicaran nihanti
yat sphya āśliṣyati yac ca pratiśīryate tad viṣṇave śipiviṣṭāya juhoti
agreṇa praśāstur dhiṣṇiyaṃ khādirīm audumbarīṃ vāsandīṃ pratiṣṭhāpya somasya tviṣir asīti tasyāṃ śārdūlacarma prācīnagrīvam uttaralomāstīryāmṛtam asīti tasmiñchatamānaṃ hiraṇyaṃ nidhāya didyon mā pāhīti sauvarṇena śatamānena śatakṣareṇa śatakṛṣṇalena vā yajamānasya śīrṣann adhi nidhatte
tam ārohan yajamāno 'veṣṭā dandaśūkā iti dakṣiṇena padā sīsaṃ paṇḍakāya pratyasyati
nirastaṃ namuceḥ śira iti savyena lohitāyasaṃ keśavāpāya
tau bahirvedi nirasyataḥ
agnaye svāheti ṣaṭ pārthāni purastād abhiṣekasya juhoti
pṛthivyai svāheti ṣaḍ bhūtānām aveṣṭīḥ
ūrdhvabāhuṃ tiṣṭhantaṃ māhendrasya stotraṃ praty abhiṣiñcati
somo rājety abhimantrya somasya tvā dyumnenābhiṣiñcāmīti
pālāśena purastād adhvaryuḥ
evam itare
audumbareṇa dakṣiṇato brahmā
rājanyo vā
āśvatthena paścād vaiśyaḥ
naiyagrodhenottarato janyamitram
kṣatrāṇāṃ kṣatrapatir asīty abhiṣicyamānam abhimantrayate
samāvavṛtrann iti ye 'bhiṣicyamānasya lepā vyavasravanti
tān pātrair unmārṣṭi
indrasya yonir asi janadhā iti kṛṣṇaviṣāṇayā vāsāṃsi vicacṛte
ekaṃ dve sarvāṇi vā
tāny utkara udasyaty ati divas pāhīti
indrāya svāheti ṣaṭ pārthāny upariṣṭād abhiṣekasya juhoti
adbhyaḥ svāheti ṣaḍ bhūtānām aveṣṭīḥ
atra vā prarekaṃ juhuyāt
yāṃ bhāryāṃ kāmayeta rāṣṭram asyai prajā syād iti tasyā aupāsane pratihitam ārambhayitvā ye pātreṣu lepā vyavasṛtās tebhyo nāmavyatiṣañjanīyau homau juhuyāt prajāpate na tvad etānīti
asāv amuṣya putro 'muṣyā asau putra iti nāmanī vyatiṣajati
nāmānīty eke
indrasya vajro 'sīti ratham upāvahṛtya mitrāvaruṇayos tvā praśāstroḥ praśiṣā yunajmīti praṣṭivāhinaṃ rathaṃ yunakti
viṣṇoḥ kramo 'sīti rathaṃ yajamāno 'bhyeti
yaḥ kṣatriyaḥ pratihitaḥ so 'nvārabhate
pra sasāhiṣe puruhūtety etayaiva dakṣiṇato brahmānveti
marutāṃ prasave jeṣam iti prayāti
sadhanū rājanyaḥ purastād uttarato vāvasthito bhavati
tasmā etān iṣūn asyaty āptaṃ mana iti
ekaikam utsṛjya taṃ jitvā sam aham indriyeṇa vīryeṇeti pradakṣiṇam āvartate
yataḥ prayāti tad avatiṣṭhate
indrasya vajro 'sīti dhanurārtnyā patnīm aśvāṃś copanudati
eṣa vajro vājasās tena nau putro vājaṃ sed iti dhanuḥ patnyai prayacchati
paśūnāṃ manyur asīti vārāhī upānahāv upamucya namo mātra ity avarokṣyan pṛthivīm abhimantryāvaruhya maṇīn pratimuñcate
iyad asīti rājatam
ūrg asīty audumbaram
yuṅṅ asīti sauvarṇam
madhye sauvarṇam eke samāmananti
agnaye gṛhapataye svāheti rathavimocanīyān homān hutvā haṃsaḥ śuciṣad iti saha saṃgrahītrā rathavāhane ratham atyādadhāti
āhite saṃgrahītāvarohati
mitro 'sīti dakṣiṇaṃ bāhuṃ yajamāna upāvaharate
varuṇo 'sīti savyam
etad vā viparītam
sam ahaṃ viśvair devair iti vaiśvadevyām āmikṣāyāṃ hastāv upāvaharate
sad asi san me bhūyā iti vā maitrāvaruṇīm āmikṣām eke samāmananti
agreṇāgnīdhraṃ caturapasrāvaṃ vimitaṃ viminvanti purastādunnataṃ paścānninatam
syonāsi suṣadeti tasmin khādirīm āsandīṃ pratiṣṭhāpya kṣatrasya nābhir asīti tasyāṃ kṛttyadhīvāsam āstīryāvanahani viśi mā dṛṃhety avanahyati
syonām ā sīda suṣadām ā sīdeti tām āsādya yajamāno mā tvā hiṃsīn mā mā hiṃsīd ity upaviśati
niṣasāda dhṛtavrata ity āsīnam abhimantrayate
tam ṛtvijo ratninaś ca sarvataḥ paryupaviśanti
purastād adhvaryuḥ
dakṣiṇato brahmā
paścāddhotā
uttarata udgātā
upaviṣṭeṣu brahmā3n ity adhvaryuṃ rājāmantrayate
tvaṃ rājan brahmāsītītaraḥ pratyāha
evaṃ brahmāṇaṃ hotāram udgātāraṃ ca
uttareṇottareṇa mantreṇetare pratyāhuḥ
indrasya vajro 'sīti sphyaṃ brahmā rājñe prayacchati
rājā pratihitāya pratihitaḥ purohitāya
purohito ratnibhyaḥ
tam avaraparaṃ samprayacchanti
antato 'kṣāvāpāya
tenākṣāvāpo 'dhidevanam uddhatyokṣyākṣān nivapet
sauvarṇān paraḥśatān paraḥsahasrān vā
brāhmaṇarājanyavaiśyaśūdrāś catvāras tadyogāḥ paṣṭhauhīṃ vidīvyanta odanam udbruvate
tad etasya karmaṇaḥ pūrvāv agnivāhau dakṣiṇā
tau brahmaṇe deyau
audbhidyaṃ rājña iti tebhyaś catuḥśatān sauvarṇān akṣān udupya vijitya diśo 'bhy ayaṃ rājābhūd iti pañcākṣān rājñe prayacchati
maṅgalyanāmno rājāhvayati
suślokā3ṃ iti saṃgrahītāram
sumaṅgalā3ṃ iti bhāgadugham
satyarājā3n iti kṣattāram
tān āhūya catuṣpatkṣetraṃ brahmaṇe dadāti
ta upadraṣṭāro bhavanti
atra vā nāmavyatiṣañjanīyau homau juhuyāt
śaunaḥśepam ākhyāpayate
ṛco gāthāmiśrāḥ paraḥśatāḥ paraḥsahasrā vā
hiraṇyakaśipāv āsīno hotā śaṃsati
hiraṇyakūrcayos tiṣṭhann adhvaryuḥ pratigṛṇāti
om ity ṛcaḥ pratigaraḥ
tatheti gāthāyāḥ
apavṛtte śaunaḥśepe hiraṇyakaśipu hotre dadāti
hiraṇyakūrcāv adhvaryave
abhiṣecanīyau ca rukmau
atra mārutena vaiśvadevyā ca pracarati
samānaṃ tu sviṣṭakṛdiḍam
upahūtāyām iḍāyām unmucya maṇīn brahmaṇe dadāti
māhendrasya pracaraṇādi karma pratipadyate
samānam āvabhṛthāt
avabhṛthena pracaryāpāṃ naptre svāhety apsu juhoti
ūrjo naptre svāhety antarā darbhastambe sthāṇau valmīkavapāyāṃ vā hutvāgnaye gṛhapataye svāheti pratyetya gārhapatye hutvaindrīṃ sūtavaśām anūbandhyām ālabhate
tasyāḥ paśupuroḍāśaṃ naivāraṃ catuṣpadyāḥ sūnāyā nirvapati
śakaṭapratyāmnāyo bhavatīti vijñāyate
śvo bhūte 'pareṇa saumikaṃ devayajanaṃ daśabhiḥ saptabhir vā saṃsṛpāṃ havirbhir yajeta
āgneyam aṣṭākapālam iti
pūrvaṃ pūrvaṃ devayajanam adhyavasyati
yatra pūrvasyā āhavanīyas tatrottarasyā gārhapatyaḥ
uttamāyāḥ prāgvaṃśa āhavanīyaḥ
bahir gārhapatyaḥ
tayeṣṭvāparāhṇe daśapeyasya tantraṃ prakramayati
sadyo dīkṣayanti
sadyaḥ somaṃ krīṇanti
apodīkṣāyāḥ sthāne dvādaśapuṇḍarīkāṃ srajaṃ pratimuñcate
daśabhir vatsataraiḥ sāṇḍaiḥ somaṃ krīṇāti
na paṇate na parivahati
krayam evāpākaroti
ekā dīkṣā tisra upasadaḥ
purastād upasadāṃ saumyaṃ caruṃ nirvapati
antarā tvāṣṭram aṣṭākapālam
upariṣṭād vaiṣṇavaṃ trikapālam
tāsāṃ tad eva prastaraparidhi yad upasadām
bhārgavo hotā bhavati
śrāyantīyaṃ brahmasāmaṃ bhavati
vāravantīyam agniṣṭomasāmam
sārasvatīr apo gṛhṇāti
śvo bhūte pātrasaṃsādanakāle daśa camasān adhikān prayunakti
tān unnayanakāla unnayati
bhakṣaṇakāle daśa daśaikaikasmiṃś camase brāhmaṇāḥ somapāḥ somaṃ bhakṣayanty ā daśamāt puruṣād avicchinnasomapīthāḥ
ā daśamāt puruṣād anvākhyāyaṃ sa bhakṣasya kartā bhavati
śataṃ brāhmaṇāḥ somapāḥ sadaḥ prasarpanti
dakṣiṇākāle hiraṇyaprākāśāv adhvaryave dadāti
hiraṇyasrajam udgātre
rukmaṃ hotra iti yathāsamāmnātam
athaikeṣām
vehāyamānām ivonnetre dadāti
ṛṣabhaṃ grāvastute
bastaṃ subrahmaṇyāya
neṣṭur anaḍvān deyaḥ
agnīdhe 'nyaḥ
sthūri yavācitam acchāvākāyeti
diśām aveṣṭyodavasyati
āgneyam aṣṭākapālam iti pañca
tayā brāhmaṇo rājanyo vaiśyo vā tejaskāmo yajeta
yadi brāhmaṇo yajeta bārhaspatyaṃ madhye kṛtvāhutimāhutiṃ hutvā tam abhighārayet
yadi rājanya aindram
yadi vaiśyo vaiśvadevam
aparāhṇe dvipaśunā paśubandhena yajeta
ādityāṃ malhāṃ garbhiṇīm ālabhate
mārutīṃ pṛśniṃ paṣṭhauhīm
uccair ādityāyā āśrāvayati
upāṃśu mārutyā pracarati
āśrutapratyāśrutāny upāṃśu
śvo bhūte sātyadūtānāṃ trihaviṣam iṣṭiṃ nirvapati
aśvibhyāṃ pūṣṇe puroḍāśaṃ dvādaśakapālam iti
tisṛdhanvaṃ śuṣkadṛtir dakṣiṇā
daṇḍo vārāhī upānahāv ity eke
daṇḍo vā śuṣko vā dṛtir jaradupānahau vā
tāny abhyavasnāpya pratirājabhyaḥ prahiṇoti
abhyaṣikṣi rājābhūvam ity āvedayate
aparāhṇe ṣaḍbhiḥ prayujāṃ havirbhir yajate
āgneyam aṣṭākapālam iti
dakṣiṇo rathavāhanavāho dakṣiṇā
śvo bhūte ṣaḍbhir uttaraiḥ
uttaro rathavāhanavāho dakṣiṇā
saṃvatsaram agnihotraṃ hutvā keśavapanīyenātirātreṇa yajate
ye keśinaḥ prathamāḥ sattram āsateti vapanapravādā mantrāḥ
teṣām ādipravādair ādito vāpayate
antapravādair antataḥ
anantaraṃ vyuṣṭidvirātreṇa yajate
agniṣṭomaḥ pūrvam ahar bhavati
atirātra uttaram
paurṇamāsyāṃ pūrvam ahar bhavati
vyaṣṭakāyām uttaram
amāvāsyāyāṃ vā pūrvam ahaḥ
uddṛṣṭa uttaram
āpūryamāṇapakṣasya vā ye puṇye ahanī syātām
pañca pūrve 'hann aikādaśinān ālabhante
ṣaḍ uttare
kṣatrāṇāṃ dhṛtis triṣṭomo 'gniṣṭomaḥ pañcāpavargaḥ
tenāntato yajeta
saṃtiṣṭhate rājasūyaḥ
teneṣṭvā sautrāmaṇyā yajeta
maitrāvaruṇyā vāmikṣayā
nānāvabhṛthāny ahāny anyatra dvirātrasya prathamāt prathamāt
tryahe purastāt sīsena klībācchaṣpāṇi krītvā kṣaume vāsasy upanahya nidhāya sautrāmaṇyās tantraṃ prakramayati
tasyā nirūḍhapaśubandhavat kalpaḥ
agnīn anvādhāya vedaṃ kṛtvāgnīn paristīrya pāṇiprakṣālanādi karma pratipadyate
yathārthaṃ pātrāṇi prayunakti
sthālīṃ kapālānāṃ sthāne
nirvapaṇakāle 'śvibhyāṃ sarasvatyā indrāya sutrāmṇe prabhūtān vrīhīn nirvapati
vyākhyātaś carukalpaḥ
śrapayitvāgreṇa gārhapatyam avaṭaṃ khātvā tasmin surāyāḥ kalpena surāṃ saṃdadhāti
parisrud bhavati
svādvīṃ tvā svāduneti śaṣpaiḥ surāṃ saṃsṛjati
tisro rātrīḥ saṃsṛṣṭā vasati
ekayūpaṃ chinatti
na vedaṃ karoti
purastāt kṛtenārthān kurute
saumikyā veditṛtīye yajata iti vijñāyate
uttaravedyāṃ kriyamāṇāyāṃ pratiprasthātā cātvālāt purīṣam āhṛtya dakṣiṇenottaravediṃ kharaṃ kṛtvāgreṇānvāhāryapacanaṃ surāgrahārthaṃ dvitīyaṃ kharaṃ karoti
agnau praṇīyamāne pratiprasthātā dakṣiṇāgner agnim āhṛtya dakṣiṇenottaravediṃ khare nyupyopasamādadhāti
pātrasaṃsādanakāle 'śvibhyāṃ sarasvatyā indrāya sutrāmṇe trīṇi pātrāṇi prayunakti
sataṃ vālasrāvaṃ śyenapattraṃ śrapaṇāni ca
prāk paśūpākaraṇāt kṛtvodbhidya surāṃ brāhmaṇasya mūrdhan khare vā sādayitvā punātu te parisrutam iti vālamayena pavitreṇa surāṃ pāvayati
prāṅ somo atidruta iti somavāminaḥ
pratyaṅ somo atidruta iti somātipavitasya
pūtāṃ yathāyatanaṃ sādayitvaikayūpe paśūn upākaroti
āśvinaṃ dhūmram ajaṃ sārasvataṃ meṣam aindram ṛṣabhaṃ vṛṣṇiṃ vā bārhaspatyam
caturthaṃ somavāminaḥ somātipavitasya vā
hutāsu vapāsu niṣkam ṛṣabhaṃ sātvarīṃ ca vaḍabāṃ dadāti
naṣṭapratyāsṛtāṃ bruvate
anuśiśur vaḍabā dakṣiṇā
haritarajatau ca śatamānāv ity eke
cātvāle mārjayitvāparasmin khare surāgrahān gṛhṇanti
kuvid aṅgeti sarveṣām ekā purorug ekā puronuvākyaikaḥ praiṣa ekā yājyā
upayāmagṛhīto 'sy acchidraṃ tvācchidreṇāśvibhyāṃ juṣṭaṃ gṛhṇāmīty āśvinam adhvaryur gṛhṇāti
etenaiva sarasvatyā iti sārasvataṃ pratiprasthātāgnīdhro vā
indrāya tvety aindraṃ brahmā yajamāno vā
kvalasaktubhiḥ siṃhalomabhiś cāśvinaṃ śrīṇāti
badarasaktubhiḥ śārdūlalomabhiś ca sārasvatam
karkandhusaktubhir vṛkalomabhiś caindram
tadabhāve siṃhāv adhvaryur manasā dhyāyet
śārdūlau pratiprasthātā
vṛkau yajamānaḥ
sarvāñchyenapattreṇa parimṛjyaiṣa te yonir iti yathādevataṃ yathāyatanaṃ sādayati
payograhā vā syuḥ
pāśukāni vājyāni gṛhītvā grahān gṛhṇīyuḥ
tataḥ puroḍāśān nirvapati
bārhaspatyasya paśupuroḍāśaṃ nirupyaindram ekādaśakapālam iti
trīṃs tān āsādya grahaiḥ pracaranti
ye gṛhṇanty adhvaryuḥ saṃpreṣyati
aśvibhyāṃ sarasvatyā indrāya sutrāmṇe somānāṃ surāmṇām anubrūhi
aśvibhyāṃ sarasvatyā indrāya sutrāmṇe somānāṃ surāmṇāṃ preṣyeti saṃpraiṣau
somān surāmṇaḥ prasthitān preṣyeti vā
yuvaṃ surāmam aśvinā namucāv āsure sacā
vipipānā śubhaspatī indraṃ karmasv āvatam
putram iva pitarāv aśvinobhendrāvataṃ karmaṇā daṃsanābhiḥ
yat surāmaṃ vyapibaḥ śacībhiḥ sarasvatī tvā maghavann abhīṣṇād iti sarvadevatye yājyānuvākye bhavataḥ
somasyāgne vīhīty anuyajati
ahāvy agne havir āsye te srucīva ghṛtaṃ camū iva somaḥ
vājasaniṃ rayim asme suvīraṃ praśastaṃ dhehi yaśasaṃ bṛhantam
kīlālape somapṛṣṭhāya vedhase hṛdā matiṃ janaye cārum agnaya iti hutāṃ hūyamānāṃ vā yajamāno 'numantrayate
brāhmaṇaṃ parikrīṇīyād uccheṣaṇasya pātāram
nānā hi vāṃ devahitaṃ sado mitaṃ mā saṃsṛkṣāthāṃ parame vyoman
surā tvam asi śuṣmiṇī soma eṣa mā mā hiṃsīḥ svāṃ yonim āviśan
ahaṃ tad asya manasā śivena somaṃ rājānam iha bhakṣayāmīti vā svayaṃ pibet
dve srutī aśṛṇavaṃ pitṝṇām ahaṃ devānām uta martyānām
tābhyām idaṃ viśvaṃ bhuvanaṃ samety antarā pūrvam aparaṃ ca ketum iti vā valmīkavapāyām avanayet
dakṣiṇe 'gnau śatātṛṇṇāṃ sthālīṃ prabaddhāṃ dhārayati
tasyā bila udīcīnadaśaṃ pavitraṃ vitatya yan me manaḥ parāgatam iti tasmiñchatamānaṃ hiraṇyaṃ nidhāya somapratīkāḥ pitaras tṛpṇuteti tasmin surāśeṣam ānayati
somapratīkāḥ pitaro madantāṃ vyaśema devahitaṃ yad āyuḥ
indrapīto vicakṣaṇo vyaśema devahitaṃ yad āyur iti vā
sravantīṃ saumībhiḥ pitṛmatībhis tisṛbhistisṛbhir uttarottarābhir upatiṣṭhante
tvaṃ soma pracikita ity etā āmnātā bhavanti
purastād adhvaryuḥ
dakṣiṇato brahmā
paścāddhotā
yad agne kavyavāhaneti kāvyavāhanībhir dakṣiṇe 'gnau śatātṛṇṇāṃ pratiṣṭhāpayati yadi brāhmaṇo yajate
atha yadi rājanyo vaiśyo vā nādriyeta dakṣiṇam agniṃ praṇayitum
svayam etaṃ surāśeṣaṃ vratayann āsīta
bārhaspatyasya paśupuroḍāśena pracarya paśubhiḥ pracarya puroḍāśaiḥ pracarati
samānaṃ tu sviṣṭakṛdiḍam
agnīd aupayajān aṅgārān āharety etadādi pāśukaṃ karma pratipadyate
hṛdayaśūlair māsareṇa pātraiś cāvabhṛtham avayanti
māsaram ṛjīṣakalpena pratipādayati
balkasaṃ māsara ity ācakṣate
yas te deva varuṇa gāyatracchandāḥ pāśas taṃ ta etenāvayaje svāhety āśvinapātram avabhṛthe pravidhyati
etenaiva triṣṭupchandā iti sārasvatasya
jagatīchandā ity aindrasya
anuṣṭupchandā iti sataṃ vālasrāvaṃ śyenapattraṃ ca
paṅkticchandā iti śūlān
tūṣṇīṃ pratyāyanam
tayā somavāminaṃ somātipavitaṃ rājānam aparudhyamānam aparuddham abhiṣicyamānam abhiṣiṣicānaṃ vā yājayet
abhicaryamāṇo yajeta
abhicarann annādyakāmaḥ prajākāmaḥ paśukāmo vā
sarveṣv abhiṣekeṣv āmnātā
tayā brāhmaṇo rājanyo vaiśyo vā tejaskāmo yajeta
athātaḥ kaukilīṃ vyākhyāsyāmaḥ
tasyāḥ pūrvavatkalpaḥ
nirvapaṇakāla aindraṃ paśum ālabhate
ṛṣabho dakṣiṇā
ādityaṃ carum
vatsaḥ
purastād eva kālāyasena kālānuśātanena kālena tasareṇa pakṣmaṇā vrīhiyavaśyāmākān krītvā kṣaume vāsasy upanaddhān vrīhīṃs tokmāni kurvanti
yavān īṣadupataptān
cūrṇāni tāni dadhnodaśvitā vā saṃsṛjya darbhaiḥ paritaṃsya nidadhāti
sa māsaraḥ
teṣām eva sthūlacūrṇāni saṃsrāveṇābhiṣiktāni sa nagnahuḥ
śyāmākān saktūn kṛtvā surāyāḥ saṃdhānakāle tokmair māsareṇa nagnahunā ca surāṃ saṃsṛjya saktūnāṃ tṛtīyena parikīrya parīto ṣiñcatā sutam ity ekasyā gor dugdhena pariṣicyāpareṇa tṛtīyena parikīryaitayaiva dvayor dugdhenāpareṇa tṛtīyena parikīryaitayaiva tisṛṇāṃ dugdhena tisro rātrīḥ saṃsṛṣṭā vasati
avaṭasthāne kārotaram eke samāmananti
vaidalaś carmanaddho bhavati
tasmin vaidalaṃ śuṇḍāmukham avadadhāti
tasya bilaṃ carmaṇā pariṇaddhaṃ bhavati
tasmin yad āsravati sā parisrud bhavati
pātrasaṃsādanakāle 'śvibhyāṃ sarasvatyā indrāya sutrāmṇe trīṇi pātrāṇi prayunakti
trayān saktūn yavagodhūmānām upavākāsaktūṃś ca śyenapattre vāle droṇe vā
ajāvilomnām adhvaryoḥ pavitraṃ bhavati
goaśvānāṃ pratiprasthātuḥ
ājyaṃ nirupyādhvaryudroṇe prabhūtaṃ payo nirvapati
mantravad ity āśmarathyaḥ
tūṣṇīm ity ālekhanaḥ
ājyam utpūya vālena paya utpunāti
prāṅ somo atidruta iti somavāminaḥ
pratyaṅ somo atidruta iti somātipavitasya
brahma kṣatraṃ pavata iti surāṃ pratiprasthātā
pāśukāny ājyāni gṛhītvādhvaryuḥ payograhān gṛhṇāti
kuvid aṅgeti sarveṣām ekā purorug ekā puronuvākyaikaḥ praiṣa ekā yājyā
upayāmagṛhīto 'sy aśvibhyāṃ tvā juṣṭaṃ gṛhṇāmīti gṛhītvā yavasaktubhiḥ śrītvā pavitreṇa parimṛjyaiṣa te yonis tejase tveti sādayitvopayāmagṛhīto 'si sarasvatyai tvā juṣṭaṃ gṛhṇāmīti gṛhītvā godhūmasaktubhiḥ śrītvā pavitreṇa parimṛjyaiṣa te yonir vīryāya tveti sādayitvopayāmagṛhīto 'sīndrāya tvā sutrāmṇe juṣṭaṃ gṛhṇāmīti gṛhītvopavākāsaktubhiḥ śrītvā pavitreṇa parimṛjyaiṣa te yonir balāya tveti sādayitvottarair yathāliṅgam upatiṣṭhate
surāyāṃ vāla ānīyamānāyāṃ dhārāyāḥ pratiprasthātā surāgrahān gṛhṇāti
nānā hi vāṃ devahitaṃ sadaḥ kṛtam iti sarveṣām ekā purorug ekā puronuvākyaikaḥ praiṣa ekā yājyā
upayāmagṛhīto 'sy āśvinaṃ tejo 'śvibhyāṃ tvā juṣṭaṃ gṛhṇāmīti gṛhītvā pavitreṇa parimṛjyaiṣa te yonir modāya tveti sādayati
upayāmagṛhīto 'si sārasvataṃ vīryaṃ sarasvatyai tvā juṣṭaṃ gṛhṇāmīti gṛhītvā pavitreṇa parimṛjyaiṣa te yonir ānandāya tveti sādayati
upayāmagṛhīto 'sy aindraṃ balam indrāya tvā sutrāmṇe juṣṭaṃ gṛhṇāmīti gṛhītvā pavitreṇa parimṛjyaiṣa te yonir mahase tveti sādayati
surāvac chrayaṇāni
sannān anuvākaśeṣeṇādhvaryur yajamānaś copatiṣṭhate
uttareṇa cānuvākena
pūrvavat paśūn upākaroti
bārhaspatyavarjaṃ samānam ā paryagnikaraṇāt
madhyame paryagnikaraṇaparyāya ulmukaikadeśaṃ khare nyupyopasamādadhāti
śeṣeṇa paryagnikṛtvaitad eva paśuśrapaṇārthaṃ praṇayati
hutāsu vapāsu catvāriṃśad gā dakṣiṇā dadāti
anuśiśuṃ ca vaḍabām
atra vā grahān gṛhṇīyuḥ
uktaḥ saṃpraiṣaḥ
sarva āhavanīye hūyerann ity āśmarathyaḥ
dakṣiṇe 'gnau surāgrahā ity ālekhanaḥ
surāvantam iti payograhāñ juhoti
yas te rasaḥ saṃbhṛta iti surāgrahān
tūṣṇīm anuvaṣaṭkṛte hutvā yam aśvinā namucer ity āśvinam adhvaryur bhakṣayati
yad atra riptam iti sārasvataṃ pratiprasthātāgnīdhraś ca
idaṃ havir ity aindraṃ brahmā yajamānaś ca
vyākhyātā surāyāḥ pratipattiḥ
dakṣiṇenāhavanīyaṃ payaḥśeṣaṃ pitṛpitāmahaprapitāmahebhyo dadāti pitṛbhyaḥ svadhāvibhyaḥ svadhā nama iti
punantu mā pitaraḥ somyāsa ity upatiṣṭhate
athāhutī juhutaḥ
ye samānā ity adhvaryuḥ
ye sajātā iti pratiprasthātā
manotākāle pṛthak pātreṣu paśūnāṃ yūṣāṇi nidadhāti
purastātsviṣṭakṛtaḥ śṛṅgaśaphair upahomāñ juhoti
aṣṭāvaṣṭāv ekaikasya kuṣṭhikāśaphāḥ
āśvinasya yūṣeṇa kuṣṭhikāṃ śaphaṃ ca pūrayitvā sīsena tantram ity aṣṭarcena pratimantraṃ dvābhyāṃ dvābhyāṃ kuṣṭhikāśaphābhyāṃ juhoti
uttamāyāṃ śṛṅge anuṣajati
hutvā hutvā sveṣv abhiṣecanapātreṣu saṃpātān avanīyāhavanīye kuṣṭhikāśaphān pravidhyati
evam uttareṇāṣṭarcena sārasvatasya
sarveṇānuvākenaindrasya
audumbary āsandy aratnimātraśīrṣaṇyānūcyā nābhidaghnapādā mauñjavivānā
mitro 'si varuṇo 'sīti tāṃ yajamānāyatane pratiṣṭhāpayati
āsādanopaveśanābhimantraṇāni rājasūyavat
tasyāṃ prāṅmukham āsīnaṃ pratyaṅmukhas tiṣṭhann āśvinasaṃpātair abhiṣiñcati devasya tvā savituḥ prasave 'śvinor bāhubhyāṃ pūṣṇo hastābhyām aśvinor bhaiṣajyena tejase brahmavarcasāyābhiṣiñcāmīti
evam uttareṇa mantreṇa sārasvatasya
uttamenaindrasya
ko 'si katamo 'sīti pāṇī saṃmṛśyādhvaryur vyāhṛtīr juhoti
atra rājasūyavan maṅgalyanāmna āhūya śiro me śrīr iti yathāliṅgam aṅgāni saṃmṛśya jaṅghābhyāṃ padbhyām iti pratyavaruhya prati kṣatre pratitiṣṭhāmi rāṣṭra iti japitvā trayā devā ity āhutīr hutvā lomāni prayatir mameti yathāliṅgam aṅgāni saṃmṛśate
sviṣṭakṛtprabhṛti samānam āvabhṛthāt
yad devā devaheḍanam ity avabhṛthe pañcāhutīr juhotīty āśmarathyaḥ
āhavanīye hūyerann ity ālekhanaḥ
avabhṛtha nicaṅkaṇety avabhṛthaṃ yajamāno 'bhimantrya sumitrā na āpo drupadād iven mumucāna ity āplutyodvayaṃ tamasas parīty ādityam upasthāya pratiyuto varuṇasya pāśa ity udakāntaṃ pratyasyati
paśuvat samidha upasthānaṃ ca
samāvavartīty upasthāya bhūḥ svāhety āhutiṃ hutvā pūrvavat pitṛyajñaḥ
indrāya vayodhase paśum ālabhate
ṛṣabho dakṣiṇā
ādityaṃ carum
dhenuḥ
vijñāyate ca
vatsaṃ pūrvasyāṃ dadāti
mātaram uttarasyām
saṃtiṣṭhate kaukilī
tayā svargakāmo yajeta
sāvitraṃ svargakāmaś cinvīta
paśubandhe cīyate
ceṣyamāṇa upakalpayate pañcāśītiśataṃ hiraṇyeṣṭakā yāvad uttamam aṅguliparu tāvatīḥ śarkarā vābhyaktāś catasraḥ svayamātṛṇṇā aparimitā lokaṃpṛṇāḥ
ṣaḍḍhotāram ity etadādi pāśukaṃ karma pratipadyate
veditṛtīye yajata iti vijñāyate
prāg uttarāt parigrāhāt kṛtvottaravedideśasya madhye śaṅkuṃ nihatya sarvataḥ parimaṇḍalaṃ rathacakramātraṃ sāvitraṃ parilikhya samūlaṃ haritaṃ darbhastambam āhṛtya madhye 'gner nikhāya juhvāṃ pañcagṛhītaṃ gṛhītvā sajūr abdo 'yāvabhir iti darbhastambe pañcāhutīr hutvoddhatyāvokṣya vyāghāraṇāntām uttaravediṃ kṛtvā lekhāyā abhyantaraṃ nava parimaṇḍalā lekhā likhitvā sikatābhir avakīrya darbhaiḥ pracchādya dadhnā madhumiśreṇa śarkarābhir iti bāhyāṃ lekhāṃ sampūrya vasati
hute prātar agnihotre prajāpatis tvā sādayatu tayā devatayāṅgirasvad dhruvā sīdety uttaravedim abhimṛśya mayi gṛhṇāmy agre agniṃ yo no agniḥ pitara iti dvābhyām ātmann agniṃ gṛhītvā yās te agne samidha iti svayaṃcityābhimṛśyāgner bhasmāsīti sikatā nivapati
saṃjñānam ity ūṣān
tān nivapan yad adaś candramasi kṛṣṇaṃ tad ihāstv iti manasā dhyāyati
saṃ yā vaḥ priyās tanuva ity ūṣān sikatāś ca saṃsṛjya cita stha paricita ity aparimitābhiḥ śarkarābhiḥ pariśrityāpyāyasva sametu ta iti sikatā vyūhati
na lekhāḥ saṃlobhayanti
abhyantaraṃ jaghanārdha udapātram upadadhāti vāk tvā samudra upadadhe suprajāvaniṃ rāyaspoṣavaniṃ mahyaṃ vājināyeti
navamyāṃ bāhyāyāṃ lekhāyāṃ pañcadaśa pūrvapakṣasyāhāny upadadhāti saṃjñānaṃ vijñānam iti
teṣām antarāleṣv eteṣām ahnāṃ pañcadaśa muhūrtān upadadhāti citraḥ ketur iti
athāntarasyāṃ pañcadaśa pūrvapakṣasya rātrīr upadadhāti darśā dṛṣṭeti
tāsām antarāleṣv etāsāṃ rātrīṇāṃ pañcadaśa muhūrtān upadadhāti dātā pradāteti
athāntarasyāṃ pañcadaśāparapakṣasyāhāny upadadhāti prastutaṃ viṣṭutam iti
teṣām antarāleṣv eteṣām ahnāṃ pañcadaśa muhūrtān upadadhāti savitā prasaviteti
athāntarasyāṃ pañcadaśāparapakṣasya rātrīr upadadhāti sutā sunvatīti
tāsām antarāleṣv etāsāṃ rātrīṇāṃ pañcadaśa muhūrtān upadadhāty abhiśāstānumanteti
athāntarasyāṃ dvādaśa pūrvapakṣān upadadhāti pavitraṃ pavayiṣyann iti
athāntarasyāṃ dvādaśāparapakṣān upadadhāti sahasvān sahīyān iti
athāntarasyāṃ trayodaśa māsanāmāny upadadhāty aruṇo 'ruṇarajā iti
atha sikatā upadadhāty ejatkā jovatkā iti
athāntarasyāṃ pañcadaśa muhūrtān upadadhātīdānīṃ tadānīm iti
athāntarasyāṃ ṣaḍ yajñakratūṃs trīṇi caturnāmāny upadadhāty agniṣṭoma ukthyo agnir ṛtur iti
atha nābhyāṃ catvāri saṃvatsaranāmāny upadadhāti prajāpatiḥ saṃvatsaro mahān ka iti
catasraḥ svayamātṛṇṇā dikṣūpadadhāti bhūr agniṃ ca pṛthivīṃ ca māṃ ceti
lokaṃ pṛṇeti lokaṃpṛṇā upadadhāti
cātvālāt purīṣam āhṛtya pṛṣṭo divīti vaiśvānaryarcā citāv anuvyūhati
sā citir bhavati
ārohaṇaṃ japati
avarohaṇaṃ japati
upasthānenopatiṣṭhate tvam eva tvāṃ vettha yo 'si so 'sīti
sāhasravat karoti
dhenūḥ kṛtvā yajamānaḥ saṃhāravihārābhyām upatiṣṭhate saṃvatsaro 'si parivatsaro 'sīti
uttarata uttamāyām iṣṭakāyām arkaparṇenājākṣīraṃ juhoti
tvam agne rudra iti śatarudrīyasya rūpam asaṃcare paśūnām arkaparṇa udasyati valmīkavapāyāṃ vāvadadhāti
jaghanenāgniṃ prāṅmukha upaviśya saṃcitokthyena hotānuśaṃsati bhūr bhuvaḥ svar ity anuvākena
agnipraṇayanādi pāśukaṃ karma pratipadyate samānam ātimuktibhyaḥ
atimuktīr hutvā caturgṛhītaṃ juhoti
tvam agne rudra iti śatarudrīyasya rūpam
aparaṃ caturgṛhītam
agnāviṣṇū iti vasor dhārāyāḥ
aparaṃ caturgṛhītam
annapata ity annahomaḥ
aparaṃ caturgṛhītam
sapta te agne samidhaḥ sapta jihvā iti viśvaprīḥ
aparaṃ caturgṛhītaṃ vasūnāṃ tvādhītena rudrāṇām ūrmyādityānāṃ tejasā viśveṣāṃ devānāṃ kratunā marutām emnā juhomi svāheti
tāsāṃ saṃsrāveṇa yajamāno mukhaṃ vimṛṣṭe rājñī virājñīty anuvākena
athaikaviṃśatim āhutīr juhoty asave svāhā vasave svāhety anuvākena pratimantram
barhiṣaḥ sambharaṇādi pāśukaṃ karma pratipadyate samānam ā vapāyā homāt
hutāyāṃ vapāyām anviṣṭakaṃ paṣṭhauhīr dakṣiṇā dadāti
yady etāvatīr dakṣiṇā notsaheta manthān etāvataḥ pāyayed brāhmaṇān
odanān vāśayet
teno haivāsya sa kāma upāpto bhavati
paṣṭhauhīṃ tv antarvatīṃ dadyāddhiraṇyaṃ vāsaś ca
yat prāṅ manotāyās tat kṛtvaudumbarapātreṇa yūṣṇo mṛtyave grahaṃ gṛhṇāti
vipaścite pavamānāyeti grahaṇasādanau
nāciketa eva mṛtyugrahaḥ syād ity aparam
tasya sviṣṭakṛtam anu homaḥ
hoṣyann apa upaspṛśed vidyud asi vidya me pāpmānam iti
atha juhoty apa mṛtyum apa kṣudham iti
atha hutvopaspṛśed vṛṣṭir asi vṛśca me pāpmānam iti
tasyeḍām anu bhakṣaḥ
bhakṣayati bhakṣo 'sy amṛtabhakṣa iti
bhakṣayitvā prāṇanihavān ātman pratiṣṭhāpayate mandrābhibhūtir ity anuvākaśeṣeṇa
samānam ata ūrdhvaṃ pāśukaṃ karma
saṃtiṣṭhate sāvitraḥ
etena nāciketo vyākhyātaḥ
nātra lekhā bhavanti
ekaviṃśatir hiraṇyeṣṭakāḥ śarkarā vābhyaktā upadhānakāle nābhyām evopadhīyante caturaśraṃ parimaṇḍalaṃ vā loko 'si svargo 'sīty anuvākena pratimantram
taṃ haitam eke paśubandha evottaravedyāṃ cinvata iti brāhmaṇavyākhyātā vikārāḥ
tān anukramiṣyāmaḥ
paśubandhe some sattre sahasre sarvavedase vā yatra vā bhūyiṣṭhā āhutayo hūyeraṃs tatra cetavyaḥ
sattre pratiṣṭhām īpsan yaśaḥ prajāṃ paśūn svargam ṛddhim īpsan yathāvakāśaṃ yathāsamāmnātam
sarvatra purastād upakramaḥ pradakṣiṇam uttarato 'pavargaḥ
paśukāmaḥ pāṅktam eva cinvīta
pañca pañca pratidiśam ekāṃ madhye
jyaiṣṭhyam īpsan yaśaḥ prajāṃ vā trivṛtam eva
sapta purastāt tisro dakṣiṇataḥ sapta paścāt tisra uttarata ekāṃ madhye
jyaiṣṭhyakāmo madhyāt prakramyordhvāṃ rītiṃ pratipādayet
svargakāmaḥ paścāt prakramya prācīṃ rītiṃ pratipādayet
sa yadīcchet tejasvī yaśasvī brahmavarcasī syām iti prāg dakṣiṇebhyaḥ prāṅ ā hotur dhiṣṇyād utsarped yeyaṃ prāgād yaśasvatī sā mā prorṇotu tejasā yaśasā brahmavarcaseneti
atha yadīcched bhūyiṣṭhaṃ me śraddadhīran bhūyiṣṭhā dakṣiṇā nayeyur iti dakṣiṇāsu nīyamānāsu prācy ehi prācy ehīti
prācī juṣāṇā vetv ājyasya svāheti sruveṇopahatyāhavanīye juhuyāt
svayamātṛṇṇādi samānam uttaram
saṃtiṣṭhate nāciketaḥ
etena cāturhotro vyākhyātaḥ
yāvatpadaṃ hiraṇyeṣṭakāḥ śarkarā vābhyaktāḥ
upadhānakāle 'greṇa darbhastambaṃ daśahotāraṃ pratimantram udañcam upadadhāti
hṛdayaṃ grahaṃ catvāri padāni saṃbhārāṇāṃ dve patnīnām
evaṃ dakṣiṇataḥ prāñcaṃ caturhotāram
paścād udañcaṃ pañcahotāram
uttarataḥ prāñcaṃ ṣaḍḍhotāram
upariṣṭāt prāñcaṃ saptahotāram
pañcātra padāni saṃbhārāṇām avaśiṣṭāni ca patnīnām
svayamātṛṇṇādi samānam uttaram
saṃtiṣṭhate cāturhotraḥ
etena vaiśvasṛjo vyākhyātaḥ
yāvanmantraṃ hiraṇyeṣṭakāḥ śarkarā vābhyaktāḥ
upadhānakāle 'greṇottaranābhiṃ yac cāmṛtaṃ yac ca martyam ity etais tribhir anuvākair abhidakṣiṇam agniṃ paricinoti
tisro vā citayas tribhir anuvākaiḥ
svayamātṛṇṇādi samānam uttaram anyatrānuśaṃsanāt
ṛcāṃ prācī mahatī dig ucyata ity anenānuvākenānuśaṃsati
rātrisattreṣu śatarātrānteṣu samahāvrateṣu triṣu ca sārasvateṣu sattreṣu kāṭhakacāturmāsyeṣu sādhyānāṃ ṣaḍahavarjiteṣu viśvasṛjāmayane prajāpateḥ sahasrasaṃvatsarayoś ca vaiśvasṛjo 'gnir niyataḥ
abhiprayāyaṃ ced abhicinuyur uttaravedideśam etair mantrair abhimṛśet
yo 'sya supriyaḥ suvicita iva syāt tasmai vaiśvasṛjam
tṛtīye vā paryāye
sāvitranāciketacāturhotravaiśvasṛjāruṇaketukān samasyan saumye 'pyadhvare cinvīta
sāvitraḥ prathamā citiḥ
lokaṃpṛṇā dvitīyā
nāciketas tṛtīyā
lokaṃpṛṇā caturthī
cāturhotraḥ pañcamī
vaiśvasṛjaḥ ṣaṣṭhī
āruṇaketukaḥ saptamī
savanīyayūṣṇo mṛtyave grahaṃ gṛhṇāti
ya etān agnīn pṛthak samāsena vā cinvāna ubhayīr dakṣiṇā dadāti kratudakṣiṇā yathāsamāmnātam agnidakṣiṇāś ceti
atra pṛthag aprayujya na samasyante
agniṃ citvā sautrāmaṇyā yajeta
maitrāvaruṇyā vāmikṣayā
āruṇaketuko brāhmaṇavyākhyātaḥ
divaḥśyenībhir anvahaṃ svargakāmo yajeta
apādyābhiś ca
tā brāhmaṇavyākhyātāḥ
kāmyaiḥ paśubhir amāvāsyāyāṃ paurṇamāsyāṃ vā yajeta
teṣāṃ nirūḍhapaśubandhavatkalpaḥ
vāyavyaṃ śvetam iti te brāhmaṇavyākhyātāḥ
teṣām āvāpikeṣu sthāneṣu yathādevataṃ ṣaḍ ṛco nidadhāti
vapāyāḥ puroḍāśasya haviṣa iti dve dve
pīvo'nnāṁ rayivṛdhaḥ sumedhā ity etāni yathāpūrvaṃ yathāliṅgam āmnātāni bhavanti
sarveṣv ābhicaraṇikeṣu lohitoṣṇīṣā lohitavasanā nivītā ṛtvijaḥ pracaranti malhā iti
maṇilā ity arthaḥ
viṣama ālabheteti viṣamaṃ devayajanaṃ syāt paśuṃ vā viṣama ālabheta
daśarṣabhāyā daivate mīmāṃsā
ādityā syāt prājāpatyā vaikādaśinadevatā vā yaddevatā vā garbhiṇyaḥ
paryāriṇīti parihārasūr bhavati
sphyo yūpa iti sphyākṛtiyūpa agnyāgāriko vā
tvāṣṭraṃ vaḍabam iti yaṃ pumāṃsaṃ santam ārohati
apāṃ cauṣadhīnāṃ ca saṃdhāv iti prāvṛṣi śaratpratipattau vā
api vāpāṃ cauṣadhīnāṃ ca saṃdhau
viśākho yūpa iti yad ūrdhvaṃ raśanāyās tad viśākham
yad voparād ubhe śākhe aṣṭāśrī sacaṣāle syātām
prāśṛṅgo 'vāśṛṅga ukṣā vaśā vehad dhenur vatsa ṛṣabho 'naḍvān punarutsṛṣṭo gomṛga iti gavyāḥ
annāya vehatam ālabhate
vāce vehatam
śraddhāyai vehatam
brahmaṇa ṛṣabham
ā gāvo agmann ity upahomāḥ
mṛtyave vehatam
tatra bhartāram upajuhuyāt
sūryācandramobhyāṃ yamau śvetaṃ kṛṣṇam caikayūpe
adbhyo vehatam
tatra salilam upajuhuyāt
bhagāya vāśitām iti
ya ūrdhvam āśvināt paśavas teṣāṃ sūktakrameṇa vidhiḥ
ṛṣabhe goṣu jīrṇe yūnaḥ karṇam ājapet piśaṅgarūpas tan nas turīpam ity etābhyām
athainaṃ goṣv apisṛjaty etaṃ yuvānam iti
atha jīrṇam ālabhate prājāpatyam aindraṃ tvāṣṭraṃ vā
namo mahimna ity upākaraṇe 'nuvartayate
tṛtīyayā vapāṃ juhoti
caturthyā haviḥ
pañcamyā sauviṣṭakṛtam
āgneyam aṣṭākapālaṃ nirupyājāṃ vaśām ālabhate
vāyavyām ālabheta bhūtikāma ity uktāni daivatāni
vāyavyayopākaroty ā vāyo bhūṣa śucipā iti
ākūtyai tvā kāmāya tveti paryagnau kriyamāṇe juhoti
tvaṃ turīyā vaśinī vaśāsīty udīcīṃ nīyamānām anumantrayate
ajāsi rayiṣṭheti nihanyamānām
tantuṃ tanvann iti vapāṃ juhoti
anulbaṇaṃ vayata joguvām apa iti haviḥ
manaso havir asīti haviḥśeṣān prāśnanti
sā vā eṣā trayāṇām evāvaruddhety uktam
tasyai vā etasyā ekam evādevayajanaṃ yad ālabdhāyām abhro bhavati
yad ālabdhāyām abhraḥ syād apsu vā praveśayet sarvāṃ vā yajamāna evānvahaṃ prāśnīyāt
jayābhyātānā rāṣṭrabhṛta iti brāhmaṇavyākhyātāḥ
asmin brahmann ity abhyātāneṣv anuṣajati
yena karmaṇertset tatra hotavyā ṛdhnoty eva tena karmaṇeti vijñāyate
kāmyābhir iṣṭibhir amāvāsyāyāṃ paurṇamāsyāṃ vā yajeta
tā brāhmaṇavyākhyātāḥ
samidhyamānavatīṃ samiddhavatīṃ cāntareṇa pṛthupājavatyau dhāyye dadhāti
yathādiṣṭaṃ vānupadāv ājyabhāgau
yat kāmeṣṭis tat pravādau syātāṃ tadarthatvāt talliṅgatvāt
taddevatau vā
prākṛtau vā
anādeśe prakṛtiḥ pratyetavyā
anuṣṭubhau saṃyājye
tvāṃ citraśravastama
manye tvā jātavedasaṃ sa havyā vakṣyānuṣag ity ete āmnāte bhavataḥ
ubhā vām indrāgnī āhuvadhyā ity etāsāṃ yathāpūrvam āmnātā yājyānuvākyā liṅgair niyamyante
pūrvasminn ardharce devatā purastāllakṣmā puro'nuvākyā
upariṣṭāllakṣmā yājyā
etad vā viparītam
avaśiṣṭā vikalpārthāḥ
upahomā vā tatra saṃdigdhāḥ
anukramiṣyāmaḥ
agnaye rakṣoghne puroḍāśam aṣṭākapālam amāvāsyāyāṃ niśāyāṃ nirvapet tasyāḥ sādguṇyasāmarthyāt
amāvāsyāyāḥ kālāpanayaḥ syāt
kṛṇuṣva pāja iti rakṣoghnīḥ parācīḥ sāmidhenīr anvāha
vi jyotiṣeti yājyānuvākye bhavataḥ
ādityaṃ caruṃ nirvapet saṃgrāmam upaprayāsyan
vaiśvānaraṃ dvādaśakapālaṃ nirvapet saṃgrāmāyatanaṃ gatvā
yayā rajjvottamāṃ gām ājet tayā bhrātṛvyagavīm abhidadhyād goṣṭhe vāsya nyasyet
balbajān apīdhme saṃnahyet
tān sahedhmena prokṣet
sarasvaty ājyabhāgety ājyahavir bhavati
ājyaṃ prokṣaṇam ājyena mārjayanta iti sarvaprokṣaṇamārjanānīty ājyena
mānavī ṛcau dhāyye kuryāt
makṣū devavata ity etāsāṃ dve
etām eva nirvaped āyatanaṃ gatvā
bhrātṛvyakṣetraṃ gatvaitām iṣṭiṃ nirvapet
tatra dakṣiṇam ardhaṃ vedyā uddhatya tad evārdhena barhiṣaḥ stṛṇīyāt
ardham idhmasyābhyādadhyāt
aindram ekādaśakapālaṃ nirvapen mārutaṃ saptakapālaṃ grāmakāmaḥ
āhavanīya aindram adhiśrayati
gārhapatye mārutam
kāla aindram āsādayati
sāmidhenīṣv anūcyamānāsu mārutam
atha yatrendrāyānubrūhīty aindrī puronuvākyā
maruto yajeti mārutī yājyā
marudbhyo 'nubrūhīti mārutī puronuvākyā
indraṃ yajety aindrī yājyā
aindram ekādaśakapālaṃ nirvaped vaiśvadevaṃ dvādaśakapālaṃ grāmakāmaḥ
tatraindrasya prathamam avadānam avadāyobhe vaiśvadevasyāvadyet
athaindrasyāvaśiṣṭam upariṣṭāt
indrāya viśvebhyo devebhyo 'nubrūhīndraṃ viśvān devān yajeti saṃpreṣyati
bhareṣv indram iti yājyānuvākye bhavataḥ
upādhāyyapūrvayaṃ vāso dakṣiṇā
citrāntam ity arthaḥ
saṃjñānīṃ pṛthaṅ nirupya sarvataḥ samavadāya sarvā devatā anudrutya saṃpreṣyati
agniḥ prathamo vasubhir iti sarvadevatye yājyānuvākye bhavataḥ
aparuddho 'parudhyamāno vā dhārayadvatīyaṃ nirupyāsīta yāvad enaṃ nāparundhyuḥ
athāparudhyamāno 'dite 'numanyasvety aparoddhuḥ padam ādāya gacchet
yaḥ parastād grāmyavādī syāt tasya gṛhād vrīhīn āharet
śuklāṃś ca kṛṣṇāṃś ca vicinuyāt
ye śuklāḥ syus tam ādityaṃ caruṃ nirvapet
ye kṛṣṇās tān kṛṣṇājina upanahya nidhāya haviṣkṛtā vācaṃ visṛjyopa preta marutaḥ sudānava iti yajamānam abhyaiti
satyāśīr iti yajamānasyottare vāsasi padaikadeśaṃ nivapati
iha mana ity urasi śeṣaṃ ninayati
siddham iṣṭiḥ saṃtiṣṭhate
yadi nāvagacched imam aham ādityebhyo bhāgaṃ nirvapāmy āmuṣmād amuṣyai viśo 'vagantor ity aparoddhur nāma gṛhṇīyāt tasyai ca viśaḥ
yadi nāvagacched āśvatthān mayūkhān sapta madhyameṣāyām upahanyād idam aham ādityān badhnāmy āmuṣmād amuṣyai viśo 'vagantor iti
trīn prācaś catura udīcaḥ
yadi nāvagacched etam evādityaṃ caruṃ nirvapet
idhme 'pi mayūkhān saṃnahyet
tān sahedhmenābhyādadhyāt
avagataḥ kṛṣṇānāṃ vrīhīṇāṃ vāruṇaṃ caruṃ nirvapati
siddham iṣṭiḥ saṃtiṣṭhate
prājāpatyāṃ śatakṛṣṇalāṃ nirvaped āyuṣkāmaḥ
śataṃ hiraṇyakṛṣṇalāni kākiṇyā māṣeṇa vā saṃmitāni
tāni pavitravatyājya āvapati
dharmamātraṃ śrapaṇam
pracaraṇakāle 'ṣṭau devatāyā avadyati
catvāri sviṣṭakṛti
dve prāśitre 'ṣṭāv iḍāyām
caturdhākaraṇakāle sarvāṇi prāśitre samopyaikadhā brahmaṇa upaharati
tāni brahmā bhakṣayati
bhakṣāpanaya itareṣām
sauryaṃ caruṃ rukmābhyāṃ parigṛhyāsādayati
tasya prayāje prayāje kṛṣṇalaṃ juhoti
apohya rukmau caruṇā pracarati
etāv eva rukmau dakṣiṇā
agnaye dātre puroḍāśam aṣṭākapālam iti trīṇi
teṣāṃ prājāpatyaṃ saṃsṛṣṭahavis tṛtīyaṃ bhavati
dadhi madhu ghṛtam āpo dhānās taṇḍulā ity ekeṣām ājyavikāraḥ
madhūdake saṃsṛṣṭe mukhye svādharmyam
ghṛtaṃ na pūtam ubhe suścandreti yājyānuvākye bhavataḥ
āgneyasya ca saumyasya caindre samāśleṣayed iti saṃhitāni havīṃṣy adhiśrayed ity arthaḥ
lepau vāsmin samāśleṣayet
brahman viśaṃ vināśayeyam iti sarvaṃ brāhmaṇaspatyaṃ bhavati
mārutī yājyānuvākye kuryāt
athaitaṃ tridhātum ekādaśasūttāneṣu kapāleṣv adhiśrayati
prathamaṃ puroḍāśam adhiśritya paritapanāntaṃ kṛtvā tasminn uttaraṃ jyāyāṃsam adhiśritya tadantam eva kṛtvā tasminn uttaraṃ jyāyāṃsam adhiśrayati
pracaraṇakāle dakṣiṇārdhāt prathamāṃ devatāṃ yajet
madhyād dvitīyām
uttarārdhāt tṛtīyām
sarveṣām abhigamayann avadyatīty uktam
prācyāṃ diśi tvam indreti tisra ṛco vyatyāsam anvāha
prathamām anūcya madhyamayā yajet
madhyamām anūcyottamayā yajet
uttamām anūcya prathamayā yajet
evaṃ sarvā yājyāḥ puronuvākyāś ca bhavanti
sarvapṛṣṭhāṃ nirvapati
yad indrāya rāthaṃtarāyeti yathāsamāmnātaṃ dvādaśasūttāneṣu kapāleṣv adhiśrayati
pracaraṇakāle pūrvārdhāt prathamāṃ devatāṃ yajati
evam itarāḥ pradakṣiṇam uttarāpavargam
samantaṃ paryavadyatīty uktam
abhi tvā śūra nonuma iti ṣaḍ ṛco vyatyāsam anvāha
na bṛhatyā vaṣaṭkuryāt
anuvākyāyāś catvāry akṣarāṇi yājyāṃ gamayet
anuṣṭubhaṃ ca ha vā etat sampādayanti paṅktiṃ ceti te manyāmahe
abhi tvā śūra nonumo 'dugdhā iva dhenavaḥ
īśānam asya jagataḥ suvardṛśam īśānam om ity anūcya ndratasthuṣas tvām iddhi havāmaha iti yajet
tvām iddhi havāmahe sātā vājasya kāravaḥ
tvāṃ vṛtreṣv indra satpatiṃ naras tvāṃ kāṣṭhom ity anūcya svarvato 'bhi tvā śūra nonuma iti yajet
kadācana starīr asīty āsāṃ caturthīṃ dadhāti
agnaye bhrājasvate puroḍāśam aṣṭākapālam ity uktam
caturdhākaraṇakāle sauryāṃs trīn piṇḍān uddhṛtyod u tyaṃ jātavedasaṃ sapta tvā harito rathe citraṃ devānām udagād anīkam iti piṇḍān yajamānāya prayacchati
tān yajamānaḥ prāśnāti
vaiśvadevīṃ sāṃgrahaṇīṃ nirvaped grāmakāmaḥ
navanīte śrapayati
dhruvo 'sīty etaiḥ pratimantraṃ paridhīn paridadhāti
āmanam asīty upahomaḥ
yo jyog āmayāvī syād yo vā kāmayeta sarvam āyur iyām iti tasmā etām iṣṭiṃ nirvapet
āgneyādīni pañca
pātrasaṃsādanakāle khādiraṃ pātraṃ catuḥsrakti prayunakti
sauvarṇaṃ ca pravartaṃ śatamānasya kṛtam
atho khalu yāvatīḥ samā eṣyan manyeta tāvanmānaṃ syāt
yan navam ait tan navanītam abhavad ity ājyam avekṣyājyagrahaṇakāle tūṣṇīṃ khādire caturgṛhītaṃ gṛhītvā sādanakāla uttareṇa dhruvāṃ khādiraṃ sādayitvā tasmin pravartam avadadhāti
upahomakāle 'śvinoḥ prāṇo 'sīty etaiḥ pratimantraṃ catura upahomāñ juhoti
hutvā hutvā pravartam abhighārayati rāḍ asi virāḍ asi samrāḍ asi svarāḍ asīti
yat khādira ājyaṃ tad agreṇāhavanīyaṃ paryāhṛtya dakṣiṇasyāṃ vediśroṇyāṃ sādayati
tad yajamāno 'vekṣate ghṛtasya dhārām amṛtasya panthām iti
athāsya brahmā dakṣiṇaṃ hastaṃ gṛhṇāti
brahmaṇa itara ṛtvijo hastam anvārabhya yajamānaṃ paryāhuḥ pāvamānena tvā stomeneti
atha yajamāno hiraṇyād ghṛtaṃ niṣpibati
imam agna āyuṣe varcase kṛdhīti prāśnantam abhimantrayate
uddhṛtya hiraṇyaṃ prakṣālyāyuṣ ṭe viśvato dadhad iti yajamānāya prayacchati
tad yajamāna ācamya pratigṛhya pradakṣiṇaṃ dakṣiṇe karṇa ābadhnāty āyur asi viśvāyur asi sarvāyur asi sarvam āyur asi sarvaṃ ma āyur bhūyāt sarvam āyur geṣam iti
agnir āyuṣmān ity anuvākaśeṣeṇāsyādhvaryur dakṣiṇaṃ hastaṃ gṛhṇāti
siddham iṣṭiḥ saṃtiṣṭhate
aindrāvaruṇaṃ puroḍāśaṃ nirupyaindrāvaruṇīṃ payasyāṃ nirvapet
udvāsyālaṃkṛtya payasyāyāṃ puroḍāśam avadadhāti
etayaiva pracchādyāsādayati
athāsmāt pratidiśaṃ payasyāṃ vyūhati
yā vām indrāvaruṇā yatavyā tanūr ity etair eva punaḥ samūhati
amuktam iti mantrāntān saṃnamati
sahaiva payasyāyāḥ puroḍāśasyāvadyati
yo vām indrāvaruṇāv agnau srāma ity upahomāḥ
agnaye saṃvargāya puroḍāśam aṣṭākapālam ity uktam
yukṣvā hi devahūtamān iti pañcadaśa sāmidhenīr anvāha
nityayā paridadhāti
kuvit su no gaviṣṭaya iti yājyānuvākye
yasyājuṣad vidmā hi ta iti saṃyājye
citrāpūrṇamāse citrām iṣṭiṃ nirvapet
āgneyādīni sapta
agne gobhir na ā gahīty upahomāḥ
puṣkaleṣu nakṣatreṣūdavasāya kārīryā vṛṣṭikāmo yajeta
agnīn anvādhāyāpareṇāhavanīyaṃ dakṣiṇātikramyopaviśya yajamāno mārutam asi marutām oja iti kṛṣṇaṃ vāsaḥ kṛṣṇatūṣaṃ paridhatte
ramayata marutaḥ śyenamāyinam iti paścādvātaṃ pratimīvati
purovātam eva janayaty ehi vāteti
kṛṣṇo 'śvaḥ purastāt pratyaṅmukho 'vasthito bhavati
tam etena vāsasābhipinaṣṭy abhikrandeti
yadi kranded vidhūnuyāc chakṛnmūtraṃ vā kuryād varṣiṣyatīti vidyāt
purovāto varṣann ity aṣṭau vātanāmāni hutvāntarvedi kṛṣṇājinaṃ prācīnagrīvam uttaralomāstīrya tasmin kharjūrasaktūn karīrasaktūn vā māndā vāśā iti kṛṣṇamadhuṣā saṃyutya tisraḥ piṇḍīḥ kṛtvā puṣkarapalāśaiḥ saṃveṣṭya samudyamya kṛṣṇājinasyāntān vṛṣṇo aśvasya saṃdānam asīti kṛṣṇena dāmnopanahyati
utkare prāgīṣaṃ trigadham ano 'vasthitaṃ bhavati
chadīṃṣīty arthaḥ
devā vasavyā iti pūrvasyāṃ gadhāyāṃ kṛṣṇājinam ābadhnīyāt
ahorātrāv āsaktaṃ bhavati
yadi varṣet piṇḍīr eva juhuyāt
yadi na varṣed devāḥ śarmaṇyā iti madhyamāyām ābadhnīyāt
ahorātrāv āsaktaṃ bhavati
yadi varṣet piṇḍīr eva juhuyāt
yadi na varṣed devāḥ sapītaya iti jaghanyāyām ābadhnīyāt
ahorātrāv āsaktaṃ bhavati
yadi varṣet piṇḍīr eva juhuyāt
yadi na varṣec chvo bhūte dhāmacchadādīni trīṇi havīṃṣi nirvapati kṛṣṇānāṃ vrīhīṇām
tāny āsādyotkare kṛṣṇājinam āsādayati
kṛṣṇoṣṇīṣāḥ kṛṣṇavasanā nivītā ṛtvijaḥ pracaranti
tvaṃ tyā cid acyuteti yājyānuvākyāḥ
upahomakāle divā cit tamaḥ kṛṇvantīty etaiḥ pratimantraṃ piṇḍīr ābadhnāti
juhotīty eke
athāsāṃ dhūmam anumantrayate
asitavarṇā harayaḥ suparṇā iti
utkare kṛṣṇām āmapakvāṃ sthālīm adbhiḥ pūrayati sṛjā vṛṣṭim iti
yadi bhidyeta varṣiṣyatīti vidyāt
anasa upastambhane śaṅkau vā kṛṣṇāvir baddhā bhavati
abjā asīti tāṃ prokṣati
tasyām aśvavad vijñānam upaiti
utkare varṣāhūstambaṃ pratiṣṭhāpyonnambhaya pṛthivīm iti varṣāhvāṃ juhoti
apāṃ pūrṇāṃ srucaṃ juhotīty eke
athainam āhavanīye 'nupraharati
athāsya dhūmam anumantrayate hiraṇyakeśo rajaso visāra iti
ye devā divibhāgā ity upary āhavanīye kṛṣṇājinam avadhūnoty ūrdhvagrīvaṃ bahiṣṭād viśasanam
kṛṣṇaṃ vāsaḥ kṛṣṇo 'śvaḥ kṛṣṇāvir dakṣiṇā
atha savakārīry āgneya evāṣṭākapālo 'nupasargaḥ
tasyopahomā vātanāmāni yābhiḥ piṇḍīr ābadhnāti juhoti yābhyāṃ ca dhūmam anumantrayate
pūrvavat tridhātum adhiśrayati
yavamayas tu madhye
aindrāvaiṣṇavaṃ havir bhavati
pra so agna ity uṣṇihakakubhau dhāyye dadhāti
agne trī te vājinā trī ṣadhastheti trivatyā paridadhāti
saṃ vāṃ karmaṇobhā jigyathur iti yājyānuvākye
uttare saṃyājye
hiraṇyaṃ tārpyaṃ dhenur iti dakṣiṇā
aindrābārhaspatyaṃ caruṃ nirvaped rājanye jāte
hiraṇmayaṃ dāma dakṣiṇā dakṣiṇā
rājā sārvabhaumo 'śvamedhena yajeta
apy asārvabhaumaḥ
citrā nakṣatraṃ puṇyanāma
devayajanam adhyavasyati yatrāpaḥ purastātsukhāḥ sūpāvagāhā anapasvarīḥ
caitryāṃ paurṇamāsyāṃ sāṃgrahaṇyeṣṭyā yajate
tasyā yottarāmāvāsyā tasyāṃ saṃjñānyā
vaiśākhyāṃ paurṇamāsyāṃ prājāpatyam ṛṣabhaṃ tūparaṃ sarvarūpaṃ sarvebhyaḥ kāmebhya ālabhate
tasyā yottarāmāvāsyā tasyām apadātīn mahartvija āvahanti
anvaham itarān āvahanty ā subrahmaṇyāyāḥ
amāvāsyām iṣṭvā devayajanam abhiprapadyate
keśaśmaśru vapate
nakhāni nikṛntate
dato dhāvate
snāti
ahataṃ vāsaḥ paridhatte
vācaṃ yatvopavasati
ye rātayas te jāgarayanti
vāgyatasyaitāṃ rātrim agnihotraṃ juhvati
draṣṭre nama upadraṣṭre namo 'nudraṣṭre namaḥ khyātre nama upakhyātre namo 'nukhyātre namaḥ śṛṇvate nama upaśṛṇvate namaḥ sate namo 'sate namo jātāya namo janiṣyamāṇāya namo bhūtāya namo bhaviṣyate namaś cakṣuṣe namaḥ śrotrāya namo manase namo vāce namo brahmaṇe namas tapase namaḥ śāntāya nama ity ekaviṃśatyā namaskārair udyantam ādityam upatiṣṭhate
namo 'gnaye pṛthivikṣita ity etaiś ca yathāliṅgam
ye te panthānaḥ savitar iti pūrvayā dvārā prāgvaṃśaṃ praviśyāhavanīye vaitasam idhmam abhyādhāyaikādaśa pūrṇāhutīr juhoti
hiraṇyagarbhaḥ samavartatāgra ity aṣṭau
devā deveṣu parākramadhvam iti tisraḥ
catuṣṭayya āpo digbhyaḥ samābhṛtāḥ
tāsu brahmaudanaṃ pacati
pātryāṃ rājataṃ rukmaṃ nidhāya tasmin brahmaudanam uddhṛtya prabhūtena sarpiṣopasicya sauvarṇaṃ rukmam upariṣṭāt kṛtvā karṣann anucchindaṃś caturbhya ārṣeyebhyo mahartvigbhya upohati
prāśitavadbhyaś caturaḥ sāhasrān sauvarṇān niṣkān dadāti caturaś cāśvatarīrathān etau ca rukmau
dvādaśāratnis trayodaśāratnir vā darbhamayī mauñjī vā raśanā
tāṃ brahmaudanoccheṣeṇānakti
aśvasya rūpāṇi samāmananti
kṛṣṇaḥ śvetaḥ piśaṅgaḥ sāraṅgo 'ruṇapiśaṅgo vā
yasya vā śvetasyālpaṃ kṛṣṇaṃ syāt tam ālabheta
mātṛmantaṃ pitṛmantaṃ pṛṣṭhe vahe ca dāntaṃ somapaṃ somapayoḥ putram
vijñāyata eṣa vai somapo yaṃ śiśuṃ jātaṃ purā tṛṇādyāt somaṃ pāyayanti
etau vai somapau yau śiśū jātau purā tṛṇādyāt somaṃ pāyayantīti
adhvaryuṃ rājyāya paridadāti
brāhmaṇā rājānaś cāyaṃ vo 'dhvaryū rājā
yā mamāpacitiḥ sā va etasmin
yad va eṣa karoti tad vaḥ kṛtam asad iti
yāvadyajñam adhvaryū rājā bhavati
devasya tvā savituḥ prasava iti raśanām ādāyemām agṛbhṇan raśanām ṛtasyety abhimantrya brahmann aśvaṃ medhyaṃ bhantsyāmi devebhyo medhāya prajāpataye tena rādhyāsam iti brahmāṇam āmantrayate
taṃ badhāna devebhyo medhāya prajāpataye tena rādhnuhīti pratyāha
abhidhā asīty aśvam abhidadhāti
ānayanti śvānaṃ caturakṣaṃ viṣvagbandhena baddham
pitur anujāyāḥ putraḥ purastān nayati
mātur anujāyāḥ putraḥ paścāt
saidhrakaṃ musalam
pauṃścaleyaḥ peśasā jānu veṣṭayitvā paścād anveti
apo 'śvam abhyavagāhayanti śvānaṃ ca
yatra śuno 'pratiṣṭhā tad adhvaryuḥ prasauti jahīti
yo arvantam iti saidhrakeṇa musalena pauṃścaleyaḥ śunaḥ prahanti
tam aśvasyādhaspadam upāsyati paro martaḥ para śveti
dakṣiṇāpaplāvyāhaṃ ca tvaṃ ca vṛtrahann iti brahmā yajamānasya hastaṃ gṛhṇāti
abhi kratvendra bhūr adha jmann ity adhvaryur yajamānaṃ vācayati
āharanty aiṣīkam udūhaṃ varatrayā vibaddham
tasminn ārdrā vetasaśākhopasaṃbaddhā bhavati
taṃ dve śate dakṣiṇato dhārayataḥ
dve uttarataḥ
tenāśvaṃ purastāt pratyañcam abhyudūhanti
śatena rājaputraiḥ sahādhvaryuḥ purastāt pratyaṅ tiṣṭhan prokṣaty anenāśvena medhyeneṣṭvāyaṃ rājā vṛtraṃ vadhyād iti
śatenārājabhir ugraiḥ saha brahmā dakṣiṇata udaṅ tiṣṭhan prokṣaty anenāśvena medhyeneṣṭvāyaṃ rājāpratidhṛṣyo 'stv iti
śatena sūtagrāmaṇibhiḥ saha hotā paścāt prāṅ tiṣṭhan prokṣaty anenāśvena medhyeneṣṭvāyaṃ rājāsyai viśo bahugvai bahvaśvāyai bahvajāvikāyai bahuvrīhiyavāyai bahumāṣatilāyai bahuhiraṇyāyai bahuhastikāyai bahudāsapuruṣāyai rayimatyai puṣṭimatyai bahurāyaspoṣāyai rājāstv iti
śatena kṣattṛsaṃgrahītṛbhiḥ sahodgātottarato dakṣiṇā tiṣṭhan prokṣaty anenāśvena medhyeneṣṭvāyaṃ rājā sarvam āyur etv iti
atraitam aiṣīkam apaplāvyān udakam aśvam ākramayyāntarā sthānam ākramaṇaṃ cedaṃ viṣṇuḥ pra tad viṣṇur divo vā viṣṇav ity aśvasya pade tisro vaiṣṇavīr hutvāśvasya stokān anumantrayate 'gnaye svāhā somāya svāheti
śatakṛtva etam anuvākam āvartayati daśadaśasaṃpātam
aparimitakṛtvo vā
athainaṃ pratidiśaṃ prokṣati
prajāpataye tvā juṣṭaṃ prokṣāmīti purastāt pratyaṅ tiṣṭhan
indrāgnibhyāṃ tveti dakṣiṇata udaṅ
vāyave tveti paścāt prāṅ
viśvebhyas tvā devebhya ity uttarato dakṣiṇā
devebhyas tvety adhastāt
sarvebhyas tvā devebhya ity upariṣṭāt
pṛthivyai tvāntarikṣāya tvā dive tveti śeṣam
vibhūr mātrā prabhūḥ pitrety aśvasya dakṣiṇe karṇe yajamānam aśvanāmāni vācayitvāgnaye svāhā svāhendrāgnibhyām iti pūrvahomān hutvā bhūr asi bhuve tvā bhavyāya tvā bhaviṣyate tvety aśvam utsṛjya devā āśāpālā iti ratnibhyaḥ paridadāti
śataṃ kavacino rakṣanti
aparyāvartayanto 'śvam anucaranti
catuḥśatā ity ekeṣām
śataṃ talpyā rājaputrāḥ saṃnaddhāḥ saṃnaddhasārathinaḥ śatam ugrā arājānaḥ saṃnaddhāḥ saṃnaddhasārathinaḥ śataṃ vaiśyā vipathinaḥ śataṃ śūdrā varūthinaḥ
te 'śvasya goptāro bhavanti
yadyad brāhmaṇajātam upeyus tān pṛccheyuḥ kiyad yūyam aśvamedhasya vittheti
yo na vidyāt taṃ jitvā tasya gṛhāt khādaṃ pānaṃ copanivapeyuḥ
yad abrāhmaṇānāṃ kṛtānnaṃ tad eṣām annam
rathakārakule vasatir bhavati
iha dhṛtiḥ svāheti sāyam aśvasya caturṣu patsu catasro dhṛtīr juhoti
savitre prātar aṣṭākapālaṃ nirvapati
tasya purastāt sviṣṭakṛta āyanāya svāhā prāyaṇāya svāhety uddrāvāñ juhoti
īṃkārāya svāheṃkṛtāya svāhety aśvacaritāni
añjyetāya svāhā kṛṣṇāya svāhā śvetāya svāhety aṣṭācatvāriṃśatam aśvarūpāṇi
ekam atiriktam
atra brāhmaṇo vīṇāgāthī gāyatīty adadā ity ayajathā ity apaca iti tisraḥ
savitre prasavitra ekādaśakapālaṃ madhyaṃdine
savitra āsavitre dvādaśakapālam aparāhṇe
dakṣiṇenāhavanīyaṃ hotā hiraṇyakaśipāv upaviśati pāriplavaṃ bhauvanyavaṃ cācikhyāsan
taṃ dakṣiṇena hiraṇyakaśipvor brahmā yajamānaś ca
purastād adhvaryur hairaṇye kūrce
dakṣiṇato vīṇāgaṇakina upopaviśanti
upaviṣṭeṣv adhvaryo3 ity adhvaryuṃ hotāmantrayate
ho3yi hotar ity adhvaryuḥ pratigṛṇāti
oṃ hotar iti vā
saṃsthitayor adhvaryuḥ saṃpreṣyati vīṇāgaṇakinaḥ pūrvaiḥ saha sukṛdbhī rājabhir imaṃ yajamānaṃ saṃgāyateti
sāyaṃ dhṛtiṣu hūyamānāsu rājanyo vīṇāgāthī gāyatīty ajinā ity ayudhyathā ity amuṃ saṃgrāmam ahann iti tisraḥ
sāyaṃ prātar brāhmaṇau vīṇāgāthinau gāyetām
evam etāni sāvitrādīni saṃvatsaraṃ karmāṇi kriyante
sakṛd vāśvacaritāni juhoti
triṃśimāsa eṣa saṃvatsaro bhavati
apavṛttāsv iṣṭiṣu vīṇāgāthibhyāṃ śatam anoyuktaṃ ca dadāti
śate cānoyukte cety eke
ūrdhvam ekādaśān māsād āśvatthe vraje 'śvaṃ badhnanti
tasmai baddhāya yavasam āharanti
yady aśvam upatapad vinded āgneyam aṣṭākapālaṃ nirvapet saumyaṃ caruṃ sāvitram aṣṭākapālam
pauṣṇaṃ caruṃ yadi śloṇaḥ
raudraṃ caruṃ yadi mahatī devatābhimanyeta
vaiśvānaraṃ dvādaśakapālaṃ nirvapen mṛgākhare yadi nāgacchet
yady adhīyād agnaye 'ṃhomuce 'ṣṭākapālaḥ sauryaṃ payo vāyavya ājyabhāgaḥ
yadi vaḍabām adhīyāt prājāpatyaṃ caruṃ dvādaśakapālaṃ vā
yadi naśyed vāyavyaṃ carum
yadi senābhītvarī vindetendrāya jayata ekādaśakapālam
yadi prāsahā nayeyur indrāya prasahvana ekādaśakapālam
yady andhaḥ syāt sauryaṃ carum ekakapālaṃ vā
yadi śvabhre 'vapated vaiṣṇavaṃ carum
yady avijñātena yakṣmaṇā mriyeta prājāpatyaṃ caruṃ dvādaśakapālaṃ vā
yad amitrā aśvaṃ vinderan hanyetāsya yajñaḥ
athānyam ānīya prokṣeyuḥ
etasya saṃvatsarasya yottamāmāvāsyā tasyām ukhāṃ saṃbharati
traidhātavīyā dīkṣaṇīyā
ākūtyai prayuje 'gnaye svāheti catvāry audgrahaṇāni juhoti
svāhādhim ādhītāya svāheti trīṇi vaiśvadevāni
so 'yaṃ dīkṣāhutikālo vivṛddhaḥ
saptāham anvaham audgrahaṇair vaiśvadevaiś cottaraiḥ pracarati
ṣaḍ uttame 'hany audgrahaṇāni juhoti
sarvasmai svāheti pūrṇāhutim uttamām
ṣaḍaham āgnāvaiṣṇavena pracarati
saptamyām āgnikyā trihaviṣeti vājasaneyakam
bhuvo devānāṃ karmaṇety ṛtudīkṣābhiḥ kṛṣṇājinam ārohantam abhimantrayate
ā brahman brāhmaṇo brahmavarcasī jāyatāṃ jajñi bījam iti jātam ukhyam upatiṣṭhate
visṛṣṭavāci yajamāne saṃpreṣyati vīṇāgaṇakino devair imaṃ yajamānaṃ saṃgāyateti
evaṃ sadaupavasathāt
prajāpatinā sutyāsv avabhṛthodayanīyānubandhyodavasānīyāsv iti
devair antataḥ
vedikāle dvistāvā vediḥ
tristāvo 'gnir ekaviṃśo vā
vaiśvānareṇa pracaryāgnaye gāyatrāyeti daśahaviṣaṃ sarvapṛṣṭhāṃ nirvapati
samid diśām āśayā na iti yathāliṅgaṃ yājyānuvākyāḥ
kas tvā yunakti sa tvā yunaktv iti paridhīn yunakti
asya yajñasyarddhyai mahyaṃ saṃnatyā iti sarvatrānuṣajati
rathavāhane havirdhāne rājjudālam ekaviṃśatyaratnim agniṣṭhaṃ minoti
pautudravāv abhitaḥ
trayo bailvā dakṣiṇataḥ
traya uttarataḥ
trayaḥ khādirā dakṣiṇataḥ
traya uttarataḥ
trayaḥ pālāśā dakṣiṇataḥ
traya uttarataḥ
khādirāḥ pālāśā vāntata ity eke
ekādaśaikādaśinīḥ prācīḥ saṃminvantīti kālabavibrāhmaṇaṃ bhavati
catuṣṭayya āpo digbhyaḥ samābhṛtāḥ
tāsāṃ vasatīvarīr gṛhṇāti
śvo bhūte pratāyate gotamacatuṣṭomayoḥ pūrvo rathaṃtarasāmā
paśukāla āgneyaṃ savanīyaṃ paśum upākaroti
aikādaśinān vā
dakṣiṇākāle yad abrāhmaṇānāṃ dikṣu vittaṃ tat tryahe samaśaḥ prativibhajyānvahaṃ dadāti
prācīṃ diśam adhvaryave
dakṣiṇāṃ brahmaṇe
pratīcīṃ hotre
udīcīm udgātre
yad anyad bhūmeḥ puruṣebhyaś ca
api vā prācīṃ hotre
pratīcīm adhvaryave
mahiṣīṃ brahmaṇe dadāti
vāvātāṃ hotre
parivṛktīm udgātre
pālākalīm adhvaryava iti vijñāyate
patnīsaṃyājāntam ahaḥ saṃtiṣṭhate
saṃsthite 'hany abhita āhavanīyaṃ ṣaṭtriṃśatam āśvatthān upatalpān minvanti
astamita āditye ṣaṭtriṃśatam adhvaryava upatalpān adhiruhya khādiraiḥ sruvaiḥ sarvāṃ rātrim annahomāñ juhvati
ājyaṃ madhu taṇḍulān pṛthukāṃl lājān karambhān dhānāḥ saktūn masūsyāni prayaṅgutaṇḍulān iti
catuṣṭayam eke samāmananti
ājyena juhoti lājair juhoti dhānābhir juhoti saktubhir juhoti
ekasmai svāhety eteṣām anuvākānām ayuja ājyena yujo 'nnena
ājyenāntataḥ
atra prayuktānāṃ prayokṣyamāṇānāṃ ca mantrāṇāṃ prayogam eke samāmananti
vibhūr mātrā prabhūḥ pitrety aśvanāmāni
āyanāya svāhā prāyaṇāya svāhety uddrāvān
agnaye svāhā somāya svāheti pūrvahomān
pṛthivyai svāhāntarikṣāya svāhety etaṃ hutvāgnaye svāhā somāya svāheti pūrvadīkṣāḥ
pṛthivyai svāhāntarikṣāya svāhety ekaviṃśinīṃ dīkṣām
bhuvo devānāṃ karmaṇety ṛtudīkṣāḥ
agnaye svāhā vāyave svāhety etaṃ hutvārvāṅ yajñaḥ saṃkrāmatv ity āptīḥ
bhūtaṃ bhavyaṃ bhaviṣyad iti paryāptīḥ
ā me gṛhā bhavantv ity ābhūḥ
agninā tapo 'nvabhavad ity anubhūḥ
svāhādhim ādhītāya svāheti samastāni vaiśvadevāni
dadbhyaḥ svāhā hanūbhyāṃ svāhety aṅgahomān
añjyetāya svāhā kṛṣṇāya svāhā śvetāya svāhety aśvarūpāṇi
oṣadhībhyaḥ svāhā mūlebhyaḥ svāhety oṣadhihomān
vanaspatibhyaḥ svāheti vanaspatihomān
meṣas tvā pacatair avatv ity apāvyāni
kūpyābhyaḥ svāhādbhyaḥ svāhety apāṃ homān
ambhobhyaḥ svāhā nabhobhyaḥ svāhā mahobhyaḥ svāhety ambhāṃsi nabhāṃsi mahāṃsi
namo rājñe namo varuṇāyeti yavyāni
mayobhūr vāto abhi vātūsrā iti gavyāni
prāṇāya svāhā vyānāya svāheti saṃtatihomān
sitāya svāhāsitāya svāheti pramuktīḥ
pṛthivyai svāhāntarikṣāya svāhety etaṃ hutvā datvate svāhādantakāya svāheti śarīrahomān
yaḥ prāṇato ya ātmadā iti mahimānau
ā brahman brāhmaṇo brahmavarcasī jāyatām iti samastāni brahmavarcasāni
jajñi bījam ity etaṃ hutvāgnaye samanamat pṛthivyai samanamad iti saṃnatihomān
bhūtāya svāhā bhaviṣyate svāheti bhūtābhavyau homau
yad akrandaḥ prathamaṃ jāyamāna ity aśvastomīyaṃ hutvaikasmai svāhety etān anuvākān punaḥpunar abhyāsaṃ rātriśeṣaṃ hutvoṣase svāhety uṣasi
vyucchantyai svāheti vyucchantyāṃ
vyuṣṭyai svāheti vyuṣṭāyām
udeṣyate svāhety upodayam
udyate svāhety udyati
uditāya svāhā suvargāya svāhā lokāya svāhety udite hutvā prajñātān annapariśeṣān nidadhāti
pratāyata ekaviṃśa ukthyo mahānāmnīsāmā
antareṇāgrayaṇokthyau prākṛtaṃ somam abhiṣutya yaḥ prāṇato ya ātmadā iti mahimānau gṛhṇāti
rājatena pūrvaṃ sauvarṇenottaram
sūryas te mahimeti pūrvaṃ sādayati
candramās te mahimety uttaram
āyur yajñasya pavate madhu priyaṃ pitā devānāṃ janitā vibhāvasuḥ
dadhāti ratnaṃ svadhayor apīcyaṃ madintamo matsara indriyo rasa ity aśvasya grīvāsu sauvarṇaniṣkaṃ pratimucyāgnis te vājin yuṅṅ anu tvārabha iti vāladhāv aśvam anvārabhya bahiṣpavamānaṃ sarpanty agnir mūrdheti
udgātāram aparudhyāśvam udgīthāya vṛṇīte
tasmai vaḍabā uparundhanti
tā yad abhihiṅkaroti sa udgīthaḥ
yat pratyabhihiṃkurvanti sa upagīthaḥ
udagāsīd aśvo medhyo yajñiya iti śatena śatapalena ca niṣkeṇodgātāram upaśikṣyemāṃ devatām udgāyantīm anūdgāyeti saṃpreṣyati
tena hiraṇyena stotram upākaroti
barhiḥsthāne bhavati
namo rājñe namo varuṇāyeti vetasaśākhayāśvatūparagomṛgān agniṣṭha upākaroti yeṣāṃ cānādiṣṭo deśaḥ
plakṣaśākhābhir itarān paśūn aśve paryaṅgyān
āgneyaṃ kṛṣṇagrīvaṃ purastāl lalāṭe
pauṣṇam anvañcaṃ
aindrāpauṣṇam upariṣṭād grīvāsu
āgneyau kṛṣṇagrīvau bāhuvoḥ
tvāṣṭrau lomaśasakthau sakthyoḥ
śitipṛṣṭhau bārhaspatyau pṛṣṭhe
sauryayāmau śvetaṃ kṛṣṇaṃ ca pārśvayoḥ
dhātre pṛṣodaram adhastāt
sauryaṃ balakṣaṃ pucche
anyatrāgniṣṭhād aṣṭādaśinaḥ
rohito dhūmrarohita iti nava nava prativibhajyaindrāgnadaśamān eke samāmananti
evam āraṇyān
tān yūpāntarāleṣu dhārayanti
indrāya rājñe sūkara ity ekādaśa daśata ālabhyante
vasantāya kapiñjalān ālabhate
grīṣmāya kalaviṅkān
varṣābhyas tittirīn
śarade vartikāḥ
hemantāya kakarān
śiśirāya vikirān
kṛṣṇā bhaumāḥ
dhūmrā āntarikṣāḥ
bṛhanto daivāḥ
śabalā vaidyutāḥ
sidhmās tārakā iti pañcadaśinaḥ
kṛṣṇagrīvā āgneyāḥ
babhravaḥ saumyāḥ
upadhvastāḥ sāvitrāḥ
sārasvatyo vatsataryaḥ
pauṣṇāḥ śyāmāḥ
pṛśnayo mārutāḥ
bahurūpā vaiśvadevāḥ
vaśā dyāvāpṛthivyāḥ
kṛṣṇagrīvā ity uktam
etā aindrāgnāḥ
pṛśnayo mārutāḥ
kṛṣṇā vāruṇāḥ
kāyās tūparāḥ
agnaye 'nīkavate prathamajān ālabhate
marudbhyaḥ sāṃtapanebhyaḥ savātyān
marudbhyo gṛhamedhibhyo bāṣkān
marudbhyaḥ krīḍibhyaḥ saṃsṛṣṭān
marudbhyaḥ svatavadbhyo 'nusṛṣṭān
kṛṣṇagrīvā ity uktam
etā aindrāgnāḥ
prāśṛṅgā aindrāḥ
bahurūpā vaiśvakarmaṇāḥ
pitṛbhyaḥ somavadbhyo babhrūn dhūmrānūkāśān
pitṛbhyo barhiṣadbhyo dhūmrān babhrvanūkāśān
pitṛbhyo 'gniṣvāttebhyo dhūmrān rohitāṃs traiyambakān
kṛṣṇāḥ pṛṣanta ity eke
śvetā ādityāḥ
kṛṣṇagrīvā ity uktam
etā aindrāgnāḥ
bahurūpā vaiśvadevāḥ
prāśṛṅgāḥ śunāsīrīyāḥ
śvetā vāyavyāḥ
śvetāḥ sauryā iti cāturmāsyāḥ paśavaḥ
dvayān aikādaśinān ālabhante
prākṛtān āśvamedhikāṃś ca
agnaye 'nīkavata ity āśvamedhikān
somāya svarājña iti dvaṃdvinaḥ
upākṛtāya svāhety upākṛte juhoti
ālabdhāya svāheti niyukte
hutāya svāheti hute
patnayo 'śvam alaṃkurvanti
mahiṣī vāvātā parivṛktīti
śataṃ śatam ekaikasyāḥ sacivāḥ
rājaputrīr dārāś cogrāṇām arājñāṃ sūtagrāmaṇyām iti
sahasraṃ sahasraṃ maṇayaḥ suvarṇarajatasāmudrāḥ
vāleṣu maṇīn āvayanti
bhūr iti sauvarṇān mahiṣī prāg vahāt
bhuva iti rājatān vāvātā pratyagvahāt prāk śroṇeḥ
suvar iti sāmudrān parivṛktī pratyak śroṇeḥ
vāleṣu kumāryaḥ śaṅkhamaṇīn upagrathnanty aprasraṃsāya
na vā
athāsya svadeśān ājyenābhyañjanti
vasavas tvāñjantu gāyatreṇa chandaseti gaulgulavena mahiṣī
rudrā iti kāsāmbavena vāvātā
ādityā iti maustakṛtena parivṛktī
gaulgulavena surabhir aśvo medham upākṛtaḥ
devāṁ upapreṣyan vājin varcodā lokajid bhava
kāsāmbavena surabhir aśvo medham upākṛtaḥ
devāṁ upapreṣyan vājin varcodā lokajid bhava
maustakṛtena surabhir aśvo medham upākṛtaḥ
devāṁ upapreṣyan vājin varcodā lokajid bhavety etaiś ca pratimantram
yuñjanti bradhnam iti dakṣiṇasyāṃ yugadhury etam aśvaṃ yunakti
yuñjanty asya kāmyeti praṣṭī
ketuṃ kṛṇvann aketava iti rathe dhvajam avagūhati
jīmūtasyeveti kavacam adhyūhate
dhanvanā gā iti dhanur ādatte
vakṣyantīveti jyām abhimṛśati
te ācarantīti dhanor ārtnī saṃmṛśati
bahvīnāṃ pitā bahur asya putra iti pṛṣṭha iṣudhiṃ ninahyati
rathe tiṣṭhan nayati vājina iti sārathim abhimantrayate
tīvrān ghoṣān kṛṇvate vṛṣapāṇaya ity aśvān
svāduṣaṃsadaḥ pitaro vayodhā iti tisṛbhiḥ pitṝn upatiṣṭhate
ṛjīte pari vṛṅgdhi na ity ātmānaṃ pratyabhimṛśyā jaṅghantīty aśvājanim ādāyāhir iva bhogair iti hastaghnam abhimantrayate
vanaspate vīḍvaṅgo hi bhūyā iti pañcabhī ratham
āmūr aja pratyāvartayemāḥ ketumad iti dundubhīn saṃhrādayanti
ākrān vājī kramair atyakramīd vājīty udagudakāntam abhiprayāya ye te panthānaḥ savitar ity adhvaryur yajamānaṃ vācayati
svayaṃ vājinn apo 'vajighrety apo 'śvam avaghrāpya yad vāto apo agamad iti pradakṣiṇam āvartayati
yataḥ prayāti tad avatiṣṭhate
vi te muñcāmīty etam aśvaṃ vimucya rathavāhanaṃ havir asya nāmeti rathavāhane ratham atyādhāya dyaus te pṛṣṭham ity aśvasya pṛṣṭhaṃ saṃmārṣṭi
lājī3ñ chācī3n yaśo mamā3ṃ iti patnayo 'śvāyānnapariśeṣān upavapanti
yayopanyuptam atti tasyai prajā rāṣṭraṃ bhavati
ākrān vājī kramair atyakramīd vājī dyaus te pṛṣṭham ity aśvam abhimantrya yathopākṛtaṃ niyujya prokṣyopapāyayati
yady upapāyyamāno na pibed agniḥ paśur āsīd ity upapāyayet
samiddho añjan kṛdaraṃ matīnām ity aśvasyāpriyo bhavanti
meṣas tvā pacatair avatv iti paryagnau kriyamāṇe 'pāvyāni juhoti
paryagnikṛtān āraṇyān utsṛjanti
vaḍabe puruṣī ca
ajaḥ puro nīyate 'śvasya
vetasaśākhāyāṃ tārpyaṃ kṛttyadhīvāsaṃ hiraṇyakaśipu cāstīrya sauvarṇaṃ rukmam upariṣṭāt kṛtvā tasminn aśvatūparagomṛgān nighnanti
plakṣaśākhāsv itarān paśūn
śyāmūlena kṣaumeṇa vāśvaṃ saṃjñapayanti
spandyābhir itarān paśūn
prāṇāya svāhā vyānāya svāheti saṃjñapyamāne paśāv āhutī juhoti
saṃjñapte vā
yāmena sāmnā prastotānūpatiṣṭhate
ambe ambāly ambika iti pratiprasthātā patnīr udānayati
tā dakṣiṇān keśapakṣān udgrathya savyān prasrasya dakṣiṇān ūrūn āghnānāḥ sigbhir abhidhūnvatyas triḥ pradakṣiṇam aśvaṃ pariyanty avantī stheti
savyān udgrathya dakṣiṇān prasrasya savyān ūrūn āghnānā anabhidhūnvatyas triḥ pratipariyanti
pradakṣiṇam antato yathā purastāt
navakṛtvaḥ sampādayanti
ambe ambāly ambika iti mahiṣy aśvam upasaṃviśya
gaṇānāṃ tvā gaṇapatiṃ havāmaha ity abhimantryāhaṃ syāṃ tvaṃ syāḥ surāyāḥ kulajaḥ syāt tatremāṃś caturaḥ pado vyatiṣajya śayāvahā iti pado vyatiṣajate
tau saha caturaḥ padaḥ samprasārayāvahā iti padaḥ samprasārayate
subhage kāmpīlavāsinīti kṣaumeṇa vāsasādhvaryur mahiṣīm aśvaṃ ca pracchādya vṛṣā vām ity abhimantrayate
ut sakthyor gṛdaṃ dhehīti prajananena prajananaṃ saṃdhāyāmbe ambāly ambika iti mahiṣy aśvaṃ garhate
ūrdhvām enām ucchrayatād iti patnayo 'bhimedhante
trir mahiṣī garhate
triḥ patnayo 'bhimedhanta uttarayottarayarcā
dadhikrāvṇo akāriṣam iti sarvāḥ surabhimatīm ṛcam antato japitvāpohiṣṭhīyābhir mārjayitvā gāyatrī triṣṭub iti dvābhyāṃ sauvarṇībhiḥ sūcībhir mahiṣy aśvasyāsipathān kalpayati prāk kroḍāt
evam uttarābhyāṃ rājatībhir vāvātā pratyak kroḍāt prāṅ nābheḥ
evam uttarābhyāṃ lauhībhiḥ sīsābhir vā parivṛktī śeṣam
tūṣṇīṃ tūparagomṛgayor asipathān kalpayanti
kas tvā chyati kas tvā vi śāstīty aśvasya tvacam āchyati
candraṃ nāma medaḥ
tad uddharati
nāśvasya vapā vidyate
uddharatītareṣām
karṇaṃ chittvā tryaṅgeṣūpasaṃnahyati
nāśvasya gudo vidyate
śṛtāsu vapāsūttarata upariṣṭād agner vetasaśākhāyām aśvatūparagomṛgāṇāṃ vapāḥ sādayati
dakṣiṇataḥ plakṣaśākhāsv itareṣāṃ paśūnām
pūrvau parivapyamahimānau hutvāśvatūparagomṛgāṇāṃ vapāḥ samavadāya saṃpreṣyati
prajāpataye 'śvasya tūparasya gomṛgasya vapānāṃ medasām anubrūhi
prajāpataye 'śvasya tūparasya gomṛgasya vapānāṃ medasāṃ preṣyeti saṃpraiṣau
candravapayor medasām anubrūhi candravapayor medasāṃ preṣyeti vā
samavadāyetareṣāṃ vapāḥ saṃpreṣyati
viśvebhyo devebhya usrāṇāṃ chāgānāṃ meṣāṇāṃ vapānāṃ medasām anubrūhi
viśvebhyo devebhya usrāṇāṃ chāgānāṃ meṣāṇāṃ vapānāṃ medasāṃ preṣyeti saṃpraiṣau
uttarau parivapyamahimānau hutvā cātvāle mārjayitvābhito 'gniṣṭhaṃ brahmodyāya paryupaviśete
dakṣiṇo brahmā
uttaro hotā
kiṃ svid āsīt pūrvacittir ity etasyānuvākasya pṛṣṭāni hotuḥ pratijñātāni brahmaṇaḥ
brahmaṇa udañcaṃ vijayaṃ saṃjñāpayanti
prajāpataye 'śvasya tūparasya gomṛgasyāsthi loma ca tiryag asaṃbhindantaḥ sūkaraviśasaṃ viśasateti saṃpraiṣavat kurvanti
aśvasya lohitaṃ sviṣṭakṛdarthaṃ nidadhāti
śaphaṃ gomṛgakaṇṭhaṃ ca māhendrasya stotraṃ pratyabhiṣiñcati
hiraṇyagarbhaḥ samavartatāgra iti ṣaṭ prājāpatyāḥ purastād abhiṣekasya juhoti
ayaṃ puro bhuva iti ṣaṭ ca prāṇabhṛtaḥ
vyāghracarmaṇi siṃhacarmaṇi vābhiṣicyate
ṛṣabhacarmābhiṣicyamānasyopari dhārayanti
sahasraśīrṣā puruṣa iti puruṣeṇa nārāyaṇena sauvarṇena śatamānena śatakṣareṇa śatakṛṣṇalena yajamānasya śīrṣann adhinidadhāti
prajāpates tvā prasave pṛthivyā nābhāv antarikṣasya bāhubhyāṃ divo hastābhyāṃ prajāpates tvā parameṣṭhinaḥ svārājyenābhiṣiñcāmīti mahimnoḥ saṃsrāveṇābhiṣiñcati
vāyavyair abhiṣiñcatīty eke
madhuś ca mādhavaś ceti māsanāmabhir abhiṣicyamānam abhijuhoti
vasantāya svāhā grīṣmāya svāhety ṛtubhyaḥ ṣaṭ
vi na indra mṛdho jahi nīcā yaccha pṛtanyataḥ
yo asmāṁ abhidāsaty adharaṃ gamayā tamaḥ
vi rakṣo vi mṛdho nuda vi vṛtrasya hanū ruja
vi manyum indra vṛtrahann amitrasyābhidāsata iti vaimṛdhībhyāṃ yajamāno mukhaṃ vimṛṣṭe
ūrdhvā asya samidho bhavantīti prājāpatyābhir āprībhir abhiṣicyamānasya hastaṃ gṛhṇāti
prajāpatiś carati garbhe antaḥ
prajāpatiṃ prathamaṃ yajñiyānāṃ devānām agre yajataṃ yajadhvam
sa no dadātu draviṇaṃ suvīryaṃ rāyaspoṣaṃ vi ṣyatu nābhim asme
taveme lokāḥ pradiśo diśaś ca parāvato nivata udvataś ca
prajāpate viśvasṛj jīvadhanya idaṃ no deva pratiharya havyam iti ṣaṭ prājāpatyā upariṣṭād abhiṣekasya juhoti
prācī diśām iti ṣaṭ cāpānabhṛtaḥ
atra yajamāno jāgatān viṣṇukramān krāmati
paśukāla uttarata upariṣṭād agner vaitase kaṭe 'śvaṃ prāñcaṃ yathāṅgaṃ cinoti
evaṃ purastāt pratyañcaṃ tūparam
paścāt prācīnaṃ gomṛgam
dakṣiṇataḥ plakṣaśākhāsv itarān paśūn āsādayati
vapāvaccaryā
haviṣa ity antau namati
ākrān vājī kramair atyakramīd vājī dyaus te pṛṣṭham iti vaitasena kaṭenāśvatūparagomṛgān sarvahutān hutveluvardāya svāhā balivardāya svāhety aśvam abhijuhoti
atra kaṭam anupraharati
ye 'śvasya hutasya gandham ājighranti sarve te puṇyalokā bhavantīti vijñāyate
haviṣā pracaryājyam avadānaṃ kṛtvā stegān daṃṣṭrābhyāṃ maṇḍūkāñ jambhyebhir ity etaiś caturdaśabhir anuvākaiḥ pratimantraṃ śarīrahomāñ juhoti
divākīrtyaṃ pañcadaśam
araṇyenuvākyaṃ ṣoḍaśam
dyaus te pṛṣṭham ity etaṃ saptadaśam ājyenaiva
yad akrandaḥ prathamaṃ jāyamāna ity etais tribhir anuvākaiḥ ṣaṭtriṃśatam aśvastomīyāñ juhoti
kramair atyakramīd ity etāṃ ṣaṭtriṃśīm
aṣṭādaśa juhotīty eke
imā nu kaṃ bhuvanā sīṣadhemeti dvipadāḥ
antato 'śvasya lohitena śṛtena sviṣṭakṛtaṃ yajati
gomṛgakaṇṭhena prathamām āhutiṃ juhoti
aśvaśaphena dvitīyām
ayasmayena kamaṇḍalunā tṛtīyām
patnīsaṃyājāntam ahaḥ saṃtiṣṭhate
śvo bhūte pratāyate sarvastomo 'tirātro bṛhatsāmā
paśukāle gavyān aikādaśinān ālabhante prājāpatyān vaiśvadevān vā
prājāpatyam ṛṣabhaṃ tūparaṃ sarvarūpaṃ sarvebhyaḥ kāmebhyo dvādaśam upālambhyam
samānam āvabhṛthāt
avabhṛthena pracaryātreyaṃ śipiviṣṭaṃ khalatiṃ viklidhaṃ śuklaṃ piṅgākṣaṃ tilakāvalam avabhṛtham abhyavanīya tasya mūrdhañ juhoti mṛtyave svāhā bhrūṇahatyāyai svāhā jumbakāya svāheti tisraḥ
tasmai śatam anoyuktaṃ ca dadāti
śate cānoyukte cety eke
saha puṇyakṛtaḥ pāpakṛtaś ca hastasaṃrabdhā grāmam abhyudāyanti
sarve te puṇyalokā bhavantīti vijñāyate
saurīr nava śvetā vaśā anūbandhyā bhavanti
athaikeṣām
rohiṇīr aindrīḥ saurīḥ śvetāḥ śitipṛṣṭhā bārhaspatyāḥ
atra vā dvaṃdvina ālabhate
chagalaḥ kalmāṣaḥ kikidīvir vidīgaya iti te trayas tvāṣṭrāḥ
pātnīvata āgneya aindrāgna āśvinas te viśālayūpa ālabhyante
athaikeṣām
traitānāṃ prathamajaṃ kālakābhrum aśvibhyāṃ madhyame viśālayūpa ālabhate
teṣām eva madhyamajam ūrje dakṣiṇe
uttamajaṃ pṛthivyā uttare
teṣāṃ paśupuroḍāśān agnaye 'ṃhomuce 'ṣṭākapāla iti daśahaviṣaṃ mṛgāreṣṭim anunirvapati
samānaṃ tu sviṣṭakṛdiḍam
agner manve prathamasya pracetasa iti yathāliṅgaṃ yājyānuvākyāḥ
traidhātavīyayodavasyati
tasyāṃ sahasraṃ dadāti
udavasāya viśālayūpam eke samāmananti
tad āhur dvādaśa brahmaudanān saṃsthite nirvaped dvādaśabhir veṣṭibhir yajeteti
tad u tathā na kuryāt
dvādaśaiva brahmaudanān saṃsthite nirvapet
teṣv anvahaṃ dvādaśāni śatāni dadāti
piśaṅgās trayo vāsantā ity ṛtupaśubhiḥ saṃvatsaraṃ yajate
athaikeṣām
āgneyā vāsantāḥ
aindrā graiṣmāḥ
mārutāḥ pārjanyā vā vārṣikāḥ
aindrāvaruṇāḥ śāradāḥ
aindrābārhaspatyā haimantikāḥ
aindrāvaiṣṇavāḥ śaiśirāḥ
saṃvatsarāya nivakṣasa iti dvayordvayor māsayoḥ paśubandhena yajate
saṃtiṣṭhate 'śvamedhaḥ
pañcāhaḥ puruṣamedhaḥ
brāhmaṇo rājanyo vā yajeta
ojo vīryam āpnoti
sarvā vyaṣṭīr vyaśnute
ekādaśasu yūpeṣv ekādaśāgnīṣomīyāḥ
pañcaśāradīyavad ahāni
agniṣṭomo vopottamaḥ
deva savitaḥ
tat savituḥ
viśvāni deva savitar iti tisraḥ sāvitrīr hutvā madhyame 'han paśūn upākaroti
dvayān aikādaśinān upākṛtya puruṣān
brahmaṇe brāhmaṇam ālabhata ity etad yathāsamāmnātam
tān yūpāntarāleṣu dhārayanti
upākṛtān dakṣiṇato 'vasthāya brahmā sahasraśīrṣā puruṣa iti puruṣeṇa nārāyaṇena parā cānuśaṃsati
paryagnikṛtān udīco nītvotsṛjyājyena taddevatā āhutīr hutvā dvayair aikādaśinaiḥ saṃsthāpayati
dakṣiṇākāle yad abrāhmaṇānāṃ dikṣu vittaṃ tat sabhūmi dadāti yathāśvamedhe
brāhmaṇo yajamānaḥ sarvavedasam
etasminn evāhany aśvamedhavadabhiṣekaḥ
ekādaśānūbandhyāḥ saurīr vaiśvadevīḥ prājāpatyā vā
traidhātavīyayodavasāya pṛthag araṇīṣv agnīn samāropyottaranārāyaṇenādityam upasthāyāraṇyam avatiṣṭheta
grāmaṃ vā praviśya traidhātavīyayā yajeta
sautrāmaṇyā maitrāvaruṇyā cāmikṣayā sākaṃprasthāyīyena pañcabilena caruṇā pañcaśāradīyeneti
pañcabilasya caror vijñāyate
ājya āgneyaḥ pūrvasmin bile
dadhany aindro dakṣiṇe
śṛte pratiduhi nītamiśre vā vaiśvadevaḥ paścime
apsu maitrāvaruṇa uttare
payasi bārhaspatyo madhyame
sarvamedho daśarātraḥ
rājā yajeta yaḥ kāmayeta sarvam idaṃ bhaveyam iti
ekaśatavidho 'gniḥ
agniṣṭud agniṣṭomaḥ prathamam ahaḥ
sarvam āgneyaṃ bhavati
indrastud ukthyo dvitīyaḥ
sarvam aindram
sūryastud ukthyas tṛtīyaḥ
sarvaṃ sauryam
vaiśvadeva ukthyaś caturthaḥ
sarvaṃ vaiśvadevam
āśvamedhikaṃ madhyamaṃ pañcamam ahaḥ
tasminn aśvaṃ medhyam ālabhate
pauruṣamedhikaṃ madhyamaṃ ṣaṣṭham
tasmin puruṣān
aptoryāmaḥ saptamaḥ
tasmin sarvān medhyān ālabhate
vapā vapāvatāṃ juhoti
tvaca utkṛtyāvapānām
śuṣkān ārdrāṃś cauṣadhivanaspatīn saṃvṛścyāhavanīye 'nuprakiranti
prātaḥsavane sanneṣu nārāśaṃseṣv annamannaṃ juhoti
sarvasyāptyai sarvasyāvaruddhyā iti vijñāyate
evaṃ mādhyaṃdine tṛtīyasavane ca
aṣṭamaṃ triṇavam
navamaṃ trayastriṃśam
viśvajit sarvapṛṣṭho 'tirātro daśamam ahaḥ
dakṣiṇākāle yad abrāhmaṇānāṃ dikṣu vittaṃ tat sabhūmi sapuruṣaṃ dadāti yathāśvamedhe yathāśvamedhe
atha savānāṃ vyākhyāto bṛhaspatisavaḥ
vaiśyaḥ puṣṭikāmaḥ
āgneyādīni sapta havīṃṣi nirvapati
pṛśniḥ paṣṭhauhī māruty ālabhyate
tasyāḥ purastāt sviṣṭakṛto yajamānāyatana ṛṣabhacarma prācīnagrīvam uttaralomāstīrya tasminn āsīnaṃ yajamānaṃ dadhnābhiṣiñcati
brāhmaṇo brahmavarcasakāmaḥ
āgneyādīny aṣṭau havīṃṣi nirvapati
purastāt sviṣṭakṛto hiraṇyena ghṛtam utpūya tena kṛṣṇājina āsīnam abhiṣiñcati
atha somasavaḥ
yat kiṃca rājasūyam ṛte somaṃ tat sarvaṃ bhavati
maitrābārhaspatyaṃ saṃsthāpya saumīṃ sūtavaśām ālabhate
tasyāḥ purastāt sviṣṭakṛto 'ṣāḍhaṃ yutsu pṛtanāsu paprim iti saumyarcādbhir abhiṣiñcati
śeṣaṃ saṃsthāpya saṃsṛpāṃ havirbhir diśām aveṣṭyā dvipaśunā paśubandhena sātyadūtānāṃ havirbhiḥ prayujām iti yajate
pṛthisavena paśukāmaḥ
yat kiṃca rājasūyam anuttaravedikaṃ tat sarvaṃ bhavati
maitrābārhaspatyasya purastāt sviṣṭakṛto ye me pañcāśatam iti nārāśaṃsyarcādbhir abhiṣiñcati
samānam uttaraṃ pūrveṇa paśubandhavarjam
vyākhyāto gosavaḥ
odanasavenānnādyakāmaḥ
rohiṇyāṃ yajatopavyuṣaṃ śrapayati
darvihomo bhavati
udita āditye siṃhe vyāghra iti catasra āhutīr odanāddhutvā rāḍ asi virāḍ asīty etaiḥ pratimantram
