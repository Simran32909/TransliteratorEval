rāgādirogān satatānuṣaktān aśeṣakāyaprasṛtān aśeṣān
autsukyamohāratidāñ jaghāna yo 'pūrvavaidyāya namo 'stu tasmai
āyuḥ kāmayamānena dharmārthasukhasādhanam
āyurvedopadeśeṣu vidheyaḥ param ādaraḥ
brahmā smṛtvāyuṣo vedaṃ prajāpatim ajigrahat
so 'śvinau tau sahasrākṣaṃ so 'triputrādikān munīn
te 'gniveśādikāṃs te tu pṛthak tantrāṇi tenire
tebhyo 'tiviprakīrṇebhyaḥ prāyaḥ sārataroccayaḥ
kriyate 'ṣṭāṅgahṛdayaṃ nātisaṃkṣepavistaram
kāyabālagrahordhvāṅgaśalyadaṃṣṭrājarāvṛṣān
aṣṭāv aṅgāni tasyāhuś cikitsā yeṣu saṃśritā
vāyuḥ pittaṃ kaphaś ceti trayo doṣāḥ samāsataḥ
vikṛtāvikṛtā dehaṃ ghnanti te vartayanti ca
te vyāpino 'pi hṛnnābhyor adhomadhyordhvasaṃśrayāḥ
vayo'horātribhuktānāṃ te 'ntamadhyādigāḥ kramāt
tair bhaved viṣamas tīkṣṇo mandaś cāgniḥ samaiḥ samaḥ
koṣṭhaḥ krūro mṛdur madhyo madhyaḥ syāt taiḥ samair api
śukrārtavasthair janmādau viṣeṇeva viṣakrimeḥ
taiś ca tisraḥ prakṛtayo hīnamadhyottamāḥ pṛthak
samadhātuḥ samastāsu śreṣṭhā nindyā dvidoṣajāḥ
tatra rūkṣo laghuḥ śītaḥ kharaḥ sūkṣmaś calo 'nilaḥ
pittaṃ sasnehatīkṣṇoṣṇaṃ laghu visraṃ saraṃ dravam
snigdhaḥ śīto gurur mandaḥ ślakṣṇo mṛtsnaḥ sthiraḥ kaphaḥ
saṃsargaḥ saṃnipātaś ca taddvitrikṣayakopataḥ
rasāsṛṅmāṃsamedo'sthimajjaśukrāṇi dhātavaḥ
sapta dūṣyā malā mūtraśakṛtsvedādayo 'pi ca
vṛddhiḥ samānaiḥ sarveṣāṃ viparītair viparyayaḥ
rasāḥ svādvamlalavaṇatiktoṣaṇakaṣāyakāḥ
ṣaḍ dravyam āśritās te ca yathāpūrvaṃ balāvahāḥ
tatrādyā mārutaṃ ghnanti trayas tiktādayaḥ kapham
kaṣāyatiktamadhurāḥ pittam anye tu kurvate
śamanaṃ kopanaṃ svasthahitaṃ dravyam iti tridhā
uṣṇaśītaguṇotkarṣāt tatra vīryaṃ dvidhā smṛtam
tridhā vipāko dravyasya svādvamlakaṭukātmakaḥ
gurumandahimasnigdhaślakṣṇasāndramṛdusthirāḥ
guṇāḥ sasūkṣmaviśadā viṃśatiḥ saviparyayāḥ
kālārthakarmaṇāṃ yogo hīnamithyātimātrakaḥ
samyagyogaś ca vijñeyo rogārogyaikakāraṇam
rogas tu doṣavaiṣamyaṃ doṣasāmyam arogatā
nijāgantuvibhāgena tatra rogā dvidhā smṛtāḥ
teṣāṃ kāyamanobhedād adhiṣṭhānam api dvidhā
rajas tamaś ca manaso dvau ca doṣāv udāhṛtau
darśanasparśanapraśnaiḥ parīkṣeta ca rogiṇam
rogaṃ nidānaprāgrūpalakṣaṇopaśayāptibhiḥ
bhūmidehaprabhedena deśam āhur iha dvidhā
jāṅgalaṃ vātabhūyiṣṭham anūpaṃ tu kapholbaṇam
sādhāraṇaṃ samamalaṃ tridhā bhūdeśam ādiśet
kṣaṇādir vyādhyavasthā ca kālo bheṣajayogakṛt
śodhanaṃ śamanaṃ ceti samāsād auṣadhaṃ dvidhā
śarīrajānāṃ doṣāṇāṃ krameṇa paramauṣadham
vastir vireko vamanaṃ tathā tailaṃ ghṛtaṃ madhu
dhīdhairyātmādivijñānaṃ manodoṣauṣadhaṃ param
bhiṣag dravyāṇy upasthātā rogī pādacatuṣṭayam
cikitsitasya nirdiṣṭaṃ pratyekaṃ taccaturguṇam
dakṣas tīrthāttaśāstrārtho dṛṣṭakarmā śucir bhiṣak
bahukalpaṃ bahuguṇaṃ sampannaṃ yogyam auṣadham
anuraktaḥ śucir dakṣo buddhimān paricārakaḥ
āḍhyo rogī bhiṣagvaśyo jñāpakaḥ sattvavān api
sarvauṣadhakṣame dehe yūnaḥ puṃso jitātmanaḥ
amarmago 'lpahetvagrarūparūpo 'nupadravaḥ
atulyadūṣyadeśartuprakṛtiḥ pādasaṃpadi
graheṣvanuguṇeṣvekadoṣamārgo navaḥ sukhaḥ
śastrādisādhanaḥ kṛcchraḥ saṃkare ca tato gadaḥ
śeṣatvād āyuṣo yāpyaḥ pathyābhyāsād viparyaye
anupakrama eva syāt sthito 'tyantaviparyaye
autsukyamohāratikṛd dṛṣṭariṣṭo 'kṣanāśanaḥ
tyajed ārtaṃ bhiṣagbhūpair dviṣṭaṃ teṣāṃ dviṣaṃ dviṣam
hīnopakaraṇaṃ vyagram avidheyaṃ gatāyuṣam
caṇḍaṃ śokāturaṃ bhīruṃ kṛtaghnaṃ vaidyamāninam
tantrasyāsya paraṃ cāto vakṣyate 'dhyāyasaṃgrahaḥ
āyuṣkāmadinartvīhārogānutpādanadravāḥ
annajñānānnasaṃrakṣāmātrādravyarasāśrayāḥ
doṣādijñānatadbhedataccikitsād vyupakramāḥ
śuddhyādisnehanasvedarekāsthāpananāvanam
dhūmagaṇḍūṣadṛksekatṛptiyantrakaśastrakam
sirāvidhiḥ śalyavidhiḥ śastrakṣārāgnikarmikau
sūtrasthānam ime 'dhyāyās triṃśacchārīram ucyate
garbhāvakrāntitadvyāpadaṅgamarmavibhāgikam
vikṛtir dūtajaṃ ṣaṣṭhaṃ nidānaṃ sārvarogikam
jvarāsṛkśvāsayakṣmādimadādyarśo'tisāriṇām
mūtrāghātapramehāṇāṃ vidradhyādyudarasya ca
pāṇḍukuṣṭhānilārtānāṃ vātāsrasya ca ṣoḍaśa
cikitsitaṃ jvare rakte kāse śvāse ca yakṣmaṇi
vamau madātyaye 'rśaḥsu viṣi dvau dvau ca mūtrite
vidradhau gulmajaṭharapāṇḍuśophavisarpiṣu
kuṣṭhaśvitrānilavyādhivātāsreṣu cikitsitam
dvāviṃśatir ime 'dhyāyāḥ kalpasiddhir ataḥ param
kalpo vamer virekasya tatsiddhir vastikalpanā
siddhir vastyāpadāṃ ṣaṣṭho dravyakalpo 'ta uttaram
bālopacāre tadvyādhau tadgrahe dvau ca bhūtage
unmāde 'tha smṛtibhraṃśe dvau dvau vartmasu saṃdhiṣu
dṛktamoliṅganāśeṣu trayo dvau dvau ca sarvage
karṇanāsāmukhaśirovraṇe bhaṅge bhagandare
granthyādau kṣudrarogeṣu guhyaroge pṛthag dvayam
viṣe bhujaṅge kīṭeṣu mūṣakeṣu rasāyane
catvāriṃśo 'napatyānām adhyāyo bījapoṣaṇaḥ
athāto dinacaryādhyāyaṃ vyākhyāsyāmaḥ
iti ha smāhurātreyādayo maharṣayaḥ
brāhme muhūrta uttiṣṭhet svastho rakṣārtham āyuṣaḥ
śarīracintāṃ nirvartya kṛtaśaucavidhis tataḥ
arkanyagrodhakhadirakarañjakakubhādijam
prātar bhuktvā ca mṛdvagraṃ kaṣāyakaṭutiktakam
kanīnyagrasamasthaulyaṃ praguṇaṃ dvādaśāṅgulam
bhakṣayed dantapavanaṃ dantamāṃsāny abādhayan
nādyād ajīrṇavamathuśvāsakāsajvarārditī
tṛṣṇāsyapākahṛnnetraśiraḥkarṇāmayī ca tat
sauvīram añjanaṃ nityaṃ hitam akṣṇos tato bhajet
cakṣus tejomayaṃ tasya viśeṣācchleṣmato bhayam
yojayet saptarātre 'smāt srāvaṇārthaṃ rasāñjanam
tato nāvanagaṇḍūṣadhūmatāmbūlabhāg bhavet
tāmbūlaṃ kṣatapittāsrarūkṣotkupitacakṣuṣām
viṣamūrchāmadārtānām apathyaṃ śoṣiṇām api
abhyaṅgam ācaren nityaṃ sa jarāśramavātahā
dṛṣṭiprasādapuṣṭyāyuḥsvapnasutvaktvadārḍhyakṛt
śiraḥśravaṇapādeṣu taṃ viśeṣeṇa śīlayet
varjyo 'bhyaṅgaḥ kaphagrastakṛtasaṃśuddhyajīrṇibhiḥ
lāghavaṃ karmasāmarthyaṃ dīpto 'gnir medasaḥ kṣayaḥ
vibhaktaghanagātratvaṃ vyāyāmād upajāyate
vātapittāmayī bālo vṛddho 'jīrṇaś ca taṃ tyajet
ardhaśaktyā niṣevyas tu balibhiḥ snigdhabhojibhiḥ
śītakāle vasante ca mandam eva tato 'nyadā
taṃ kṛtvānusukhaṃ dehaṃ mardayecca samantataḥ
tṛṣṇā kṣayaḥ pratamako raktapittaṃ śramaḥ klamaḥ
ativyāyāmataḥ kāso jvaraś chardiś ca jāyate
vyāyāmajāgarādhvastrīhāsyabhāṣyādisāhasam
gajaṃ siṃha ivākarṣan bhajann ati vinaśyati
udvartanaṃ kaphaharaṃ medasaḥ pravilāyanam
sthirīkaraṇam aṅgānāṃ tvakprasādakaraṃ param
dīpanaṃ vṛṣyam āyuṣyaṃ snānam ūrjābalapradam
kaṇḍūmalaśramasvedatandrātṛḍdāhapāpmajit
uṣṇāmbunādhaḥkāyasya pariṣeko balāvahaḥ
tenaiva tūttamāṅgasya balahṛt keśacakṣuṣām
snānam arditanetrāsyakarṇarogātisāriṣu
ādhmānapīnasājīrṇabhuktavatsu ca garhitam
jīrṇe hitaṃ mitaṃ cādyān na vegān īrayed balāt
na vegito 'nyakāryaḥ syān nājitvā sādhyam āmayam
sukhārthāḥ sarvabhūtānāṃ matāḥ sarvāḥ pravṛttayaḥ
sukhaṃ ca na vinā dharmāt tasmād dharmaparo bhavet
bhaktyā kalyāṇamitrāṇi sevetetaradūragaḥ
hiṃsāsteyān yathākāmaṃ paiśunyaṃ paruṣānṛte
saṃbhinnālāpaṃ vyāpādam abhidhyāṃ dṛgviparyayam
pāpaṃ karmeti daśadhā kāyavāṅmānasais tyajet
avṛttivyādhiśokārtān anuvarteta śaktitaḥ
ātmavat satataṃ paśyed api kīṭapipīlikam
arcayed devagovipravṛddhavaidyanṛpātithīn
vimukhān nārthinaḥ kuryān nāvamanyeta nākṣipet
upakārapradhānaḥ syād apakārapare 'py arau
saṃpadvipatsv ekamanā hetāvīrṣyet phale na tu
kāle hitaṃ mitaṃ brūyād avisaṃvādi peśalam
pūrvābhibhāṣī sumukhaḥ suśīlaḥ karuṇāmṛduḥ
naikaḥ sukhī na sarvatra viśrabdho na ca śaṅkitaḥ
na kaṃcid ātmanaḥ śatruṃ nātmānaṃ kasyacid ripum
prakāśayen nāpamānaṃ na ca niḥsnehatāṃ prabhoḥ
janasyāśayam ālakṣya yo yathā parituṣyati
taṃ tathaivānuvarteta parārādhanapaṇḍitaḥ
na pīḍayed indriyāṇi na caitāny atilālayet
trivargaśūnyaṃ nārambhaṃ bhajet taṃ cāvirodhayan
anuyāyāt pratipadaṃ sarvadharmeṣu madhyamām
nīcaromanakhaśmaśrur nirmalāṅghrimalāyanaḥ
snānaśīlaḥ susurabhiḥ suveṣo 'nulbaṇojjvalaḥ
dhārayet satataṃ ratnasiddhamantramahauṣadhīḥ
sātapatrapadatrāṇo vicared yugamātradṛk
niśi cātyayike kārye daṇḍī maulī sahāyavān
caityapūjyadhvajāśastacchāyābhasmatuṣāśucīn
nākrāmeccharkarāloṣṭabalisnānabhuvo na ca
nadīṃ taren na bāhubhyāṃ nāgniskandham abhivrajet
saṃdigdhanāvaṃ vṛkṣaṃ ca nārohed duṣṭayānavat
nāsaṃvṛtamukhaḥ kuryāt kṣutihāsyavijṛmbhaṇam
nāsikāṃ na vikuṣṇīyān nākasmād vilikhed bhuvam
nāṅgaiś ceṣṭeta viguṇaṃ nāsītotkaṭakaś ciram
dehavākcetasāṃ ceṣṭāḥ prāk śramād vinivartayet
nordhvajānuś ciraṃ tiṣṭhen naktaṃ seveta na drumam
tathā catvaracaityāntaścatuṣpathasurālayān
sūnāṭavīśūnyagṛhaśmaśānāni divāpi na
sarvathekṣeta nādityaṃ na bhāraṃ śirasā vahet
nekṣeta pratataṃ sūkṣmaṃ dīptāmedhyāpriyāṇi ca
madyavikrayasaṃdhānadānādānāni nācaret
purovātātaparajastuṣāraparuṣānilān
anṛjuḥ kṣavathūdgārakāsasvapnānnamaithunam
kūlacchāyāṃ nṛpadviṣṭaṃ vyāladaṃṣṭriviṣāṇinaḥ
hīnānāryātinipuṇasevāṃ vigraham uttamaiḥ
saṃdhyāsv abhyavahārastrīsvapnādhyayanacintanam
śatrusattragaṇākīrṇagaṇikāpaṇikāśanam
gātravaktranakhair vādyaṃ hastakeśāvadhūnanam
toyāgnipūjyamadhyena yānaṃ dhūmaṃ śavāśrayam
madyātisaktiṃ viśrambhasvātantrye strīṣu ca tyajet
ācāryaḥ sarvaceṣṭāsu loka eva hi dhīmataḥ
anukuryāt tam evāto laukike 'rthe parīkṣakaḥ
ārdrasaṃtānatā tyāgaḥ kāyavākcetasāṃ damaḥ
svārthabuddhiḥ parārtheṣu paryāptam iti sadvratam
naktaṃdināni me yānti kathaṃbhūtasya saṃprati
duḥkhabhāṅ na bhavatyevaṃ nityaṃ saṃnihitasmṛtiḥ
evaṃ kṛtsnadinaṃ nītvā rātrau yāme gṛhe gate
devān ṛṣīn gurūn smṛtvā tataḥ śayanam ācaret
ityācāraḥ samāsena yaṃ prāpnoti samācaran
āyur ārogyam aiśvaryaṃ yaśo lokāṃś ca śāśvatān
athāta ṛtucaryādhyāyaṃ vyākhyāsyāmaḥ
iti ha smāhurātreyādayo maharṣayaḥ
māsair dvisaṃkhyair māghādyaiḥ kramāt ṣaḍ ṛtavaḥ smṛtāḥ
śiśiro 'tha vasantaś ca grīṣmo varṣāśaraddhimāḥ
śiśirādyās tribhis tais tu vidyād ayanam uttaram
ādānaṃ ca tad ādatte nṛṇāṃ pratidinaṃ balam
tasmin hy atyarthatīkṣṇoṣṇarūkṣā mārgasvabhāvataḥ
ādityapavanāḥ saumyān kṣapayanti guṇān bhuvaḥ
tiktaḥ kaṣāyaḥ kaṭuko balino 'tra rasāḥ kramāt
tasmād ādānam āgneyam ṛtavo dakṣiṇāyanam
varṣādayo visargaś ca yad balaṃ visṛjaty ayam
saumyatvād atra somo hi balavān hīyate raviḥ
meghavṛṣṭyanilaiḥ śītaiḥ śāntatāpe mahītale
snigdhāś cehāmlalavaṇamadhurā balino rasāḥ
śīte 'gryaṃ vṛṣṭigharme 'lpaṃ balaṃ madhyaṃ tu śeṣayoḥ
balinaḥ śītasaṃrodhāddhemante prabalo 'nalaḥ
bhavaty alpendhano dhātūn sa paced vāyuneritaḥ
ato hime 'smin seveta svādvamlalavaṇān rasān
dairghyān niśānām etarhi prātar eva bubhukṣitaḥ
avaśyakāryaṃ saṃbhāvya yathoktaṃ śīlayed anu
vātaghnatailair abhyaṅgaṃ mūrdhni tailaṃ vimardanam
niyuddhaṃ kuśalaiḥ sārdhaṃ pādāghātaṃ ca yuktitaḥ
kaṣāyāpahṛtasnehas tataḥ snāto yathāvidhi
kuṅkumena sadarpeṇa pradigdho 'gurudhūpitaḥ
rasān snigdhān palaṃ puṣṭaṃ gauḍam acchasurāṃ surām
godhūmapiṣṭamāṣekṣukṣīrotthavikṛtīḥ śubhāḥ
navam annaṃ vasāṃ tailaṃ śaucakārye sukhodakam
prāvārājinakauśeyapraveṇīkaucavāstṛtam
uṣṇasvabhāvair laghubhiḥ prāvṛtaḥ śayanaṃ bhajet
yuktyārkakiraṇān svedaṃ pādatrāṇaṃ ca sarvadā
pīvarorustanaśroṇyaḥ samadāḥ pramadāḥ priyāḥ
haranti śītam uṣṇāṅgyo dhūpakuṅkumayauvanaiḥ
aṅgāratāpasaṃtaptagarbhabhūveśmacāriṇaḥ
śītapāruṣyajanito na doṣo jātu jāyate
ayam eva vidhiḥ kāryaḥ śiśire 'pi viśeṣataḥ
tadā hi śītam adhikaṃ raukṣyaṃ cādānakālajam
kaphaś cito hi śiśire vasante 'rkāṃśutāpitaḥ
hatvāgniṃ kurute rogān atas taṃ tvarayā tyajet
tīkṣṇair vamananasyādyair laghurūkṣaiś ca bhojanaiḥ
vyāyāmodvartanāghātair jitvā śleṣmāṇam ulbaṇam
snāto 'nuliptaḥ karpūracandanāgurukuṅkumaiḥ
purāṇayavagodhūmakṣaudrajāṅgalaśūlyabhuk
sahakārarasonmiśrān āsvādya priyayārpitān
priyāsyasaṅgasurabhīn priyānetrotpalāṅkitān
saumanasyakṛto hṛdyān vayasyaiḥ sahitaḥ pibet
nirgadān āsavāriṣṭasīdhumārdvīkamādhavān
śṛṅgaverāmbu sārāmbu madhvambu jaladāmbu ca
dakṣiṇānilaśīteṣu parito jalavāhiṣu
adṛṣṭanaṣṭasūryeṣu maṇikuṭṭimakāntiṣu
parapuṣṭavighuṣṭeṣu kāmakarmāntabhūmiṣu
vicitrapuṣpavṛkṣeṣu kānaneṣu sugandhiṣu
goṣṭhīkathābhiś citrābhir madhyāhnaṃ gamayet sukhī
guruśītadivāsvapnasnigdhāmlamadhurāṃs tyajet
tīkṣṇāṃśur atitīkṣṇāṃśur grīṣme saṃkṣipatīva yat
pratyahaṃ kṣīyate śleṣmā tena vāyuś ca vardhate
ato 'smin paṭukaṭvamlavyāyāmārkakarāṃs tyajet
bhajen madhuram evānnaṃ laghu snigdhaṃ himaṃ dravam
suśītatoyasiktāṅgo lihyāt saktūn saśarkarān
madyaṃ na peyaṃ peyaṃ vā svalpaṃ subahuvāri vā
anyathā śoṣaśaithilyadāhamohān karoti tat
kundendudhavalaṃ śālim aśnīyāj jāṅgalaiḥ palaiḥ
pibed rasaṃ nātighanaṃ rasālāṃ rāgakhāṇḍavau
pānakaṃ pañcasāraṃ vā navamṛdbhājane sthitam
mocacocadalair yuktaṃ sāmlaṃ mṛnmayaśuktibhiḥ
pāṭalāvāsitaṃ cāmbhaḥ sakarpūraṃ suśītalam
śaśāṅkakiraṇān bhakṣyān rajanyāṃ bhakṣayan pibet
sasitaṃ māhiṣaṃ kṣīraṃ candranakṣatraśītalam
abhraṅkaṣamahāśālatālaruddhoṣṇaraśmiṣu
vaneṣu mādhavīśliṣṭadrākṣāstabakaśāliṣu
sugandhihimapānīyasicyamānapaṭālike
kāyamāne cite cūtapravālaphalalumbibhiḥ
kadalīdalakalhāramṛṇālakamalotpalaiḥ
komalaiḥ kalpite talpe hasatkusumapallave
madhyandine 'rkatāpārtaḥ svapyād dhārāgṛhe 'thavā
pustastrīstanahastāsyapravṛttośīravāriṇi
niśākarakarākīrṇe saudhapṛṣṭhe niśāsu ca
āsanā svasthacittasya candanārdrasya mālinaḥ
nivṛttakāmatantrasya susūkṣmatanuvāsasaḥ
jalārdrās tālavṛntāni vistṛtāḥ padminīpuṭāḥ
utkṣepāś ca mṛdūtkṣepā jalavarṣihimānilāḥ
karpūramallikāmālā hārāḥ saharicandanāḥ
manoharakalālāpāḥ śiśavaḥ sārikāḥ śukāḥ
mṛṇālavalayāḥ kāntāḥ protphullakamalojjvalāḥ
jaṅgamā iva padminyo haranti dayitāḥ klamam
ādānaglānavapuṣām agniḥ sanno 'pi sīdati
varṣāsu doṣair duṣyanti te 'mbulambāmbude 'mbare
satuṣāreṇa marutā sahasā śītalena ca
bhūbāṣpeṇāmlapākena malinena ca vāriṇā
vahninaiva ca mandena teṣv ity anyonyadūṣiṣu
bhajet sādhāraṇaṃ sarvam ūṣmaṇas tejanaṃ ca yat
āsthāpanaṃ śuddhatanur jīrṇaṃ dhānyaṃ rasān kṛtān
jāṅgalaṃ piśitaṃ yūṣān madhvariṣṭaṃ cirantanam
mastu sauvarcalāḍhyaṃ vā pañcakolāvacūrṇitam
divyaṃ kaupaṃ śṛtaṃ cāmbho bhojanaṃ tv atidurdine
vyaktāmlalavaṇasnehaṃ saṃśuṣkaṃ kṣaudravallaghu
apādacārī surabhiḥ satataṃ dhūpitāmbaraḥ
harmyapṛṣṭhe vased bāṣpaśītasīkaravarjite
nadījalodamanthāhaḥsvapnāyāsātapāṃs tyajet
varṣāśītocitāṅgānāṃ sahasaivārkaraśmibhiḥ
taptānāṃ saṃcitaṃ vṛṣṭau pittaṃ śaradi kupyati
tajjayāya ghṛtaṃ tiktaṃ vireko raktamokṣaṇam
tiktaṃ svādu kaṣāyaṃ ca kṣudhito 'nnaṃ bhajel laghu
śālimudgasitādhātrīpaṭolamadhujāṅgalam
taptaṃ taptāṃśukiraṇaiḥ śītaṃ śītāṃśuraśmibhiḥ
samantād apy ahorātram agastyodayanirviṣam
śuci haṃsodakaṃ nāma nirmalaṃ malajij jalam
nābhiṣyandi na vā rūkṣaṃ pānādiṣv amṛtopamam
candanośīrakarpūramuktāsragvasanojjvalaḥ
saudheṣu saudhadhavalāṃ candrikāṃ rajanīmukhe
tuṣārakṣārasauhityadadhitailavasātapān
tīkṣṇamadyadivāsvapnapurovātān parityajet
śīte varṣāsu cādyāṃs trīn vasante 'ntyān rasān bhajet
svāduṃ nidāghe śaradi svādutiktakaṣāyakān
śaradvasantayo rūkṣaṃ śītaṃ gharmaghanāntayoḥ
annapānaṃ samāsena viparītam ato 'nyadā
nityaṃ sarvarasābhyāsaḥ svasvādhikyam ṛtāv ṛtau
ṛtvor antyādisaptāhāv ṛtusaṃdhir iti smṛtaḥ
tatra pūrvo vidhis tyājyaḥ sevanīyo 'paraḥ kramāt
asātmyajā hi rogāḥ syuḥ sahasā tyāgaśīlanāt
athāto rogānutpādanīyādhyāyaṃ vyākhyāsyāmaḥ
iti ha smāhur ātreyādayo maharṣayaḥ
vegān na dhārayed vātaviṇmūtrakṣavatṛṭkṣudhām
nidrākāsaśramaśvāsajṛmbhāśrucchardiretasām
adhovātasya rodhena gulmodāvartarukklamāḥ
vātamūtraśakṛtsaṅgadṛṣṭyagnivadhahṛdgadāḥ
śakṛtaḥ piṇḍikodveṣṭapratiśyāyaśirorujaḥ
ūrdhvavāyuḥ parīkarto hṛdayasyoparodhanam
mukhena viṭpravṛttiś ca pūrvoktāś cāmayāḥ smṛtāḥ
aṅgabhaṅgāśmarīvastimeḍhravaṅkṣaṇavedanāḥ
mūtrasya rodhāt pūrve ca prāyo rogās tadauṣadham
vartyabhyaṅgāvagāhāś ca svedanaṃ vastikarma ca
annapānaṃ ca viḍbhedi viḍrodhottheṣu yakṣmasu
mūtrajeṣu tu pāne ca prāgbhaktaṃ śasyate ghṛtam
jīrṇāntikaṃ cottamayā mātrayā yojanādvayam
avapīḍakam etacca saṃjñitaṃ dhāraṇāt punaḥ
udgārasyāruciḥ kampo vibandho hṛdayorasoḥ
ādhmānakāsahidhmāś ca hidhmāvat tatra bheṣajam
śiro'rtīndriyadaurbalyamanyāstambhārditaṃ kṣuteḥ
tīkṣṇadhūmāñjanāghrāṇanāvanārkavilokanaiḥ
pravartayet kṣutiṃ saktāṃ snehasvedau ca śīlayet
śoṣāṅgasādabādhiryasammohabhramahṛdgadāḥ
tṛṣṇāyā nigrahāt tatra śītaḥ sarvo vidhir hitaḥ
aṅgabhaṅgāruciglānikārśyaśūlabhramāḥ kṣudhaḥ
tatra yojyaṃ laghu snigdham uṣṇam alpaṃ ca bhojanam
nidrāyā mohamūrdhākṣigauravālasyajṛmbhikāḥ
aṅgamardaś ca tatreṣṭaḥ svapnaḥ saṃvāhanāni ca
kāsasya rodhāt tadvṛddhiḥ śvāsārucihṛdāmayāḥ
śoṣo hidhmā ca kāryo 'tra kāsahā sutarāṃ vidhiḥ
gulmahṛdrogasaṃmohāḥ śramaśvāsād vidhāritāt
hitaṃ viśramaṇaṃ tatra vātaghnaś ca kriyākramaḥ
jṛmbhāyāḥ kṣavavad rogāḥ sarvaś cānilajid vidhiḥ
pīnasākṣiśirohṛdruṅmanyāstambhārucibhramāḥ
sagulmā bāṣpatas tatra svapno madyaṃ priyāḥ kathāḥ
visarpakoṭhakuṣṭhākṣikaṇḍūpāṇḍvāmayajvarāḥ
sakāsaśvāsahṛllāsavyaṅgaśvayathavo vameḥ
gaṇḍūṣadhūmānāhārā rūkṣaṃ bhuktvā tadudvamaḥ
vyāyāmaḥ srutir asrasya śastaṃ cātra virecanam
sakṣāralavaṇaṃ tailam abhyaṅgārthaṃ ca śasyate
śukrāt tatsravaṇaṃ guhyavedanāśvayathujvarāḥ
hṛdvyathāmūtrasaṅgāṅgabhaṅgavṛddhyaśmaṣaṇḍhatāḥ
tāmracūḍasurāśālivastyabhyaṅgāvagāhanam
vastiśuddhikaraiḥ siddhaṃ bhajet kṣīraṃ priyāḥ striyaḥ
tṛṭśūlārtaṃ tyajet kṣīṇaṃ viḍvamaṃ vegarodhinam
rogāḥ sarve 'pi jāyante vegodīraṇadhāraṇaiḥ
nirdiṣṭaṃ sādhanaṃ tatra bhūyiṣṭhaṃ ye tu tān prati
tataś cānekadhā prāyaḥ pavano yat prakupyati
annapānauṣadhaṃ tasya yuñjītāto 'nulomanam
dhārayet tu sadā vegān hitaiṣī pretya ceha ca
lobherṣyādveṣamātsaryarāgādīnāṃ jitendriyaḥ
yateta ca yathākālaṃ malānāṃ śodhanaṃ prati
atyarthasaṃcitās te hi kruddhāḥ syur jīvitacchidaḥ
doṣāḥ kadācit kupyanti jitā laṅghanapācanaiḥ
ye tu saṃśodhanaiḥ śuddhā na teṣāṃ punarudbhavaḥ
yathākramaṃ yathāyogam ata ūrdhvaṃ prayojayet
rasāyanāni siddhāni vṛṣyayogāṃś ca kālavit
bheṣajakṣapite pathyam āhārair bṛṃhaṇaṃ kramāt
śāliṣaṣṭikagodhūmamudgamāṃsaghṛtādibhiḥ
hṛdyadīpanabhaiṣajyasaṃyogād rucipaktidaiḥ
sābhyaṅgodvartanasnānanirūhasnehavastibhiḥ
tathā sa labhate śarma sarvapāvakapāṭavam
dhīvarṇendriyavaimalyaṃ vṛṣatāṃ dairghyam āyuṣaḥ
ye bhūtaviṣavāyvagnikṣatabhaṅgādisaṃbhavāḥ
rāgadveṣabhayādyāś ca te syur āgantavo gadāḥ
tyāgaḥ prajñāparādhānām indriyopaśamaḥ smṛtiḥ
deśakālātmavijñānaṃ sadvṛttasyānuvartanam
atharvavihitā śāntiḥ pratikūlagrahārcanam
bhūtādyasparśanopāyo nirdiṣṭaś ca pṛthak pṛthak
anutpattyai samāsena vidhir eṣa pradarśitaḥ
nijāgantuvikārāṇām utpannānāṃ ca śāntaye
śītodbhavaṃ doṣacayaṃ vasante viśodhayan grīṣmajam abhrakāle
ghanātyaye vārṣikam āśu samyak prāpnoti rogān ṛtujān na jātu
nityaṃ hitāhāravihārasevī samīkṣyakārī viṣayeṣv asaktaḥ
dātā samaḥ satyaparaḥ kṣamāvān āptopasevī ca bhavaty arogaḥ
athāto dravadravyavijñānīyam adhyāyaṃ vyākhyāsyāmaḥ
iti ha smāhur ātreyādayo maharṣayaḥ
jīvanaṃ tarpaṇaṃ hṛdyaṃ hlādi buddhiprabodhanam
tanv avyaktarasaṃ mṛṣṭaṃ śītaṃ laghv amṛtopamam
gaṅgāmbu nabhaso bhraṣṭaṃ spṛṣṭaṃ tv arkendumārutaiḥ
hitāhitatve tad bhūyo deśakālāv apekṣate
yenābhivṛṣṭam amalaṃ śālyannaṃ rājate sthitam
aklinnam avivarṇaṃ ca tat peyaṃ gāṅgam anyathā
sāmudraṃ tan na pātavyaṃ māsād āśvayujād vinā
aindram ambu supātrastham avipannaṃ sadā pibet
tadabhāve ca bhūmiṣṭham āntarikṣānukāri yat
śucipṛthvasitaśvete deśe 'rkapavanāhatam
na pibet paṅkaśaivālatṛṇaparṇāvilāstṛtam
sūryendupavanādṛṣṭam abhivṛṣṭaṃ ghanaṃ guru
phenilaṃ jantumat taptaṃ dantagrāhy atiśaityataḥ
anārtavaṃ ca yad divyam ārtavaṃ prathamaṃ ca yat
lūtāditantuviṇmūtraviṣasaṃśleṣadūṣitam
paścimodadhigāḥ śīghravahā yāś cāmalodakāḥ
pathyāḥ samāsāt tā nadyo viparītās tv ato 'nyathā
upalāsphālanākṣepavicchedaiḥ kheditodakāḥ
himavanmalayodbhūtāḥ pathyās tā eva ca sthirāḥ
kṛmiślīpadahṛtkaṇṭhaśirorogān prakurvate
prācyāvantyaparāntotthā durnāmāni mahendrajāḥ
udaraślīpadātaṅkān sahyavindhyodbhavāḥ punaḥ
kuṣṭhapāṇḍuśirorogān doṣaghnyaḥ pāriyātrajāḥ
balapauruṣakāriṇyaḥ sāgarāmbhas tridoṣakṛt
vidyāt kūpataḍāgādīn jāṅgalānūpaśailataḥ
nāmbu peyam aśaktyā vā svalpam alpāgnigulmibhiḥ
pāṇḍūdarātisārārśograhaṇīśoṣaśothibhiḥ
ṛte śarannidāghābhyāṃ pibet svastho 'pi cālpaśaḥ
samasthūlakṛśā bhuktamadhyāntaprathamāmbupāḥ
śītaṃ madātyayaglānimūrchāchardiśramabhramān
tṛṣṇoṣṇadāhapittāsraviṣāṇy ambu niyacchati
dīpanaṃ pācanaṃ kaṇṭhyaṃ laghūṣṇaṃ vastiśodhanam
hidhmādhmānānilaśleṣmasadyaḥśuddhinavajvare
kāsāmapīnasaśvāsapārśvarukṣu ca śasyate
anabhiṣyandi laghu ca toyaṃ kvathitaśītalam
pittayukte hitaṃ doṣe vyuṣitaṃ tat tridoṣakṛt
nārikelodakaṃ snigdhaṃ svādu vṛṣyaṃ himaṃ laghu
tṛṣṇāpittānilaharaṃ dīpanaṃ vastiśodhanam
varṣāsu divyanādeye paraṃ toye varāvare
svādupākarasaṃ snigdham ojasyaṃ dhātuvardhanam
vātapittaharaṃ vṛṣyaṃ śleṣmalaṃ guru śītalam
prāyaḥ payo 'tra gavyaṃ tu jīvanīyaṃ rasāyanam
kṣatakṣīṇahitaṃ medhyaṃ balyaṃ stanyakaraṃ saram
jīrṇajvaraṃ mūtrakṛcchraṃ raktapittaṃ ca nāśayet
hitam atyagnyanidrebhyo garīyo māhiṣaṃ himam
alpāmbupānavyāyāmakaṭutiktāśanair laghu
ājaṃ śoṣajvaraśvāsaraktapittātisārajit
īṣad rūkṣoṣṇalavaṇam auṣṭrakaṃ dīpanaṃ laghu
śastaṃ vātakaphānāhakṛmiśophodarārśasām
mānuṣaṃ vātapittāsṛgabhighātākṣirogajit
tarpaṇāścyotanair nasyair ahṛdyaṃ tūṣṇam āvikam
vātavyādhiharaṃ hidhmāśvāsapittakaphapradam
hastinyāḥ sthairyakṛd bāḍham uṣṇaṃ tv aikaśaphaṃ laghu
śākhāvātaharaṃ sāmlalavaṇaṃ jaḍatākaram
payo 'bhiṣyandi gurv āmaṃ yuktyā śṛtam ato 'nyathā
bhaved garīyo 'tiśṛtaṃ dhāroṣṇam amṛtopamam
amlapākarasaṃ grāhi gurūṣṇaṃ dadhi vātajit
medaḥśukrabalaśleṣmapittaraktāgniśophakṛt
rociṣṇu śastam arucau śītake viṣamajvare
pīnase mūtrakṛcchre ca rūkṣaṃ tu grahaṇīgade
naivādyān niśi naivoṣṇaṃ vasantoṣṇaśaratsu na
nāmudgasūpaṃ nākṣaudraṃ tan nāghṛtasitopalam
na cānāmalakaṃ nāpi nityaṃ no mandam anyathā
jvarāsṛkpittavīsarpakuṣṭhapāṇḍubhramapradam
takraṃ laghu kaṣāyāmlaṃ dīpanaṃ kaphavātajit
śophodarārśograhaṇīdoṣamūtragrahārucīḥ
plīhagulmaghṛtavyāpadgarapāṇḍvāmayāñ jayet
tadvan mastu saraṃ srotaḥśodhi viṣṭambhajil laghu
navanītaṃ navaṃ vṛṣyaṃ śītaṃ varṇabalāgnikṛt
saṃgrāhi vātapittāsṛkkṣayārśo'rditakāsajit
kṣīrodbhavaṃ tu saṃgrāhi raktapittākṣirogajit
śastaṃ dhīsmṛtimedhāgnibalāyuḥśukracakṣuṣām
bālavṛddhaprajākāntisaukumāryasvarārthinām
kṣatakṣīṇaparīsarpaśastrāgniglapitātmanām
vātapittaviṣonmādaśoṣālakṣmījvarāpaham
snehānām uttamaṃ śītaṃ vayasaḥ sthāpanaṃ param
sahasravīryaṃ vidhibhir ghṛtaṃ karmasahasrakṛt
madāpasmāramūrchāyaśiraḥkarṇākṣiyonijān
purāṇaṃ jayati vyādhīn vraṇaśodhanaropaṇam
balyāḥ kilāṭapīyūṣakūrcikāmoraṇādayaḥ
śukranidrākaphakarā viṣṭambhigurudoṣalāḥ
gavye kṣīraghṛte śreṣṭhe nindite cāvisaṃbhave
ikṣoḥ saro guruḥ snigdho bṛṃhaṇaḥ kaphamūtrakṛt
vṛṣyaḥ śīto 'srapittaghnaḥ svādupākaraso rasaḥ
so 'gre salavaṇo dantapīḍitaḥ śarkarāsamaḥ
mūlāgrajantujagdhādipīḍanān malasaṃkarāt
kiṃcit kālaṃ vidhṛtyā ca vikṛtiṃ yāti yāntrikaḥ
vidāhī guruviṣṭambhī tenāsau tatra pauṇḍrakaḥ
śaityaprasādamādhuryair varas tam anu vāṃśikaḥ
śataparvakakāntāranaipālādyās tataḥ kramāt
sakṣārāḥ sakaṣāyāś ca soṣṇāḥ kiṃcid vidāhinaḥ
phāṇitaṃ gurv abhiṣyandi cayakṛn mūtraśodhanam
nātiśleṣmakaro dhautaḥ sṛṣṭamūtraśakṛd guḍaḥ
prabhūtakṛmimajjāsṛṅmedomāṃsakapho 'paraḥ
hṛdyaḥ purāṇaḥ pathyaś ca navaḥ śleṣmāgnisādakṛt
vṛṣyāḥ kṣīṇakṣatahitā raktapittānilāpahāḥ
matsyaṇḍikākhaṇḍasitāḥ krameṇa guṇavattamāḥ
tadguṇā tiktamadhurā kaṣāyā yāsaśarkarā
dāhatṛṭchardimūrchāsṛkpittaghnyaḥ sarvaśarkarāḥ
śarkarekṣuvikārāṇāṃ phāṇitaṃ ca varāvare
cakṣuṣyaṃ chedi tṛṭśleṣmaviṣahidhmāsrapittanut
mehakuṣṭhakṛmicchardiśvāsakāsātisārajit
vraṇaśodhanasaṃdhānaropaṇaṃ vātalaṃ madhu
rūkṣaṃ kaṣāyamadhuraṃ tattulyā madhuśarkarā
uṣṇam uṣṇārtam uṣṇe ca yuktaṃ coṣṇair nihanti tat
pracchardane nirūhe ca madhūṣṇaṃ na nivāryate
alabdhapākam āśveva tayor yasmān nivartate
tailaṃ svayonivat tatra mukhyaṃ tīkṣṇaṃ vyavāyi ca
tvagdoṣakṛd acakṣuṣyaṃ sūkṣmoṣṇaṃ kaphakṛn na ca
kṛśānāṃ bṛṃhaṇāyālaṃ sthūlānāṃ karśanāya ca
baddhaviṭkaṃ kṛmighnaṃ ca saṃskārāt sarvarogajit
satiktoṣaṇam airaṇḍaṃ tailaṃ svādu saraṃ guru
vardhmagulmānilakaphān udaraṃ viṣamajvaram
rukśophau ca kaṭīguhyakoṣṭhapṛṣṭhāśrayau jayet
tīkṣṇoṣṇaṃ picchilaṃ visraṃ raktairaṇḍodbhavaṃ tv ati
kaṭūṣṇaṃ sārṣapaṃ tīkṣṇaṃ kaphaśukrānilāpaham
laghu pittāsrakṛt koṭhakuṣṭhārśovraṇajantujit
ākṣaṃ svādu himaṃ keśyaṃ guru pittānilāpaham
nātyuṣṇaṃ nimbajaṃ tiktaṃ kṛmikuṣṭhakaphapraṇut
umākusumbhajaṃ coṣṇaṃ tvagdoṣakaphapittakṛt
vasā majjā ca vātaghnau balapittakaphapradau
māṃsānugasvarūpau ca vidyān medo 'pi tāv iva
dīpanaṃ rocanaṃ madyaṃ tīkṣṇoṣṇaṃ tuṣṭipuṣṭidam
sasvādutiktakaṭukam amlapākarasaṃ saram
sakaṣāyaṃ svarārogyapratibhāvarṇakṛl laghu
naṣṭanidrātinidrebhyo hitaṃ pittāsradūṣaṇam
kṛśasthūlahitaṃ rūkṣaṃ sūkṣmaṃ srotoviśodhanam
vātaśleṣmaharaṃ yuktyā pītaṃ viṣavad anyathā
guru tad doṣajananaṃ navaṃ jīrṇam ato 'nyathā
peyaṃ noṣṇopacāreṇa na viriktakṣudhāturaiḥ
nātyarthatīkṣṇamṛdvalpasaṃbhāraṃ kaluṣaṃ na ca
gulmodarārśograhaṇīśoṣahṛt snehanī guruḥ
surānilaghnī medo'sṛkstanyamūtrakaphāvahā
tadguṇā vāruṇī hṛdyā laghus tīkṣṇā nihanti ca
śūlakāsavamiśvāsavibandhādhmānapīnasān
nātitīvramadā laghvī pathyā vaibhītakī surā
vraṇe pāṇḍvāmaye kuṣṭhe na cātyarthaṃ virudhyate
viṣṭambhinī yavasurā gurvī rūkṣā tridoṣalā
yathādravyaguṇo 'riṣṭaḥ sarvamadyaguṇādhikaḥ
grahaṇīpāṇḍukuṣṭhārśaḥśophaśoṣodarajvarān
hanti gulmakṛmiplīhnaḥ kaṣāyakaṭuvātalaḥ
mārdvīkaṃ lekhanaṃ hṛdyaṃ nātyuṣṇaṃ madhuraṃ saram
alpapittānilaṃ pāṇḍumehārśaḥkṛmināśanam
asmād alpāntaraguṇaṃ khārjūraṃ vātalaṃ guru
śārkaraḥ surabhiḥ svāduhṛdyo nātimado laghuḥ
sṛṣṭamūtraśakṛdvāto gauḍas tarpaṇadīpanaḥ
vātapittakaraḥ sīdhuḥ snehaśleṣmavikārahā
medaḥśophodarārśoghnas tatra pakvaraso varaḥ
chedī madhvāsavas tīkṣṇo mehapīnasakāsajit
raktapittakaphotkledi śuktaṃ vātānulomanam
bhṛśoṣṇatīkṣṇarūkṣāmlaṃ hṛdyaṃ rucikaraṃ saram
dīpanaṃ śiśirasparśaṃ pāṇḍudṛkkṛmināśanam
guḍekṣumadyamārdvīkaśuktaṃ laghu yathottaram
kandamūlaphalādyaṃ ca tadvad vidyāt tadāsutam
śāṇḍākī cāsutaṃ cānyat kālāmlaṃ rocanaṃ laghu
dhānyāmlaṃ bhedi tīkṣṇoṣṇaṃ pittakṛt sparśaśītalam
śramaklamaharaṃ rucyaṃ dīpanaṃ vastiśūlanut
śastam āsthāpane hṛdyaṃ laghu vātakaphāpaham
ebhir eva guṇair yukte sauvīrakatuṣodake
kṛmihṛdrogagulmārśaḥpāṇḍuroganibarhaṇe
te kramād vituṣair vidyāt satuṣaiś ca yavaiḥ kṛte
mūtraṃ go'jāvimahiṣīgajāśvoṣṭrakharodbhavam
pittalaṃ rūkṣatīkṣṇoṣṇaṃ lavaṇānurasaṃ kaṭu
kṛmiśophodarānāhaśūlapāṇḍukaphānilān
gulmāruciviṣaśvitrakuṣṭhārśāṃsi jayel laghu
toyakṣīrekṣutailānāṃ vargair madyasya ca kramāt
iti dravaikadeśo 'yaṃ yathāsthūlam udāhṛtaḥ
rakto mahān sakalamas tūrṇakaḥ śakunāhṛtaḥ
sārāmukho dīrghaśūko lodhraśūkaḥ sugandhikaḥ
puṇḍraḥ pāṇḍuḥ puṇḍarīkaḥ pramodo gaurasārivau
kāñcano mahiṣaḥ śūkaḥ dūṣakaḥ kusumāṇḍakaḥ
lāṅgalā lohavālākhyāḥ kardamāḥ śītabhīrukāḥ
pataṅgās tapanīyāś ca ye cānye śālayaḥ śubhāḥ
svādupākarasāḥ snigdhā vṛṣyā baddhālpavarcasaḥ
kaṣāyānurasāḥ pathyā laghavo mūtralā himāḥ
śūkajeṣu varas tatra raktas tṛṣṇātridoṣahā
mahāṃs tam anu kalamas taṃ cāpy anu tataḥ pare
yavakā hāyanāḥ pāṃsubāṣpanaiṣadhakādayaḥ
svādūṣṇā guravaḥ snigdhāḥ pāke 'mlāḥ śleṣmapittalāḥ
sṛṣṭamūtrapurīṣāś ca pūrvaṃ pūrvaṃ ca ninditāḥ
snigdho grāhī laghuḥ svādus tridoṣaghnaḥ sthiro himaḥ
ṣaṣṭiko vrīhiṣu śreṣṭho gauraś cāsitagaurataḥ
tataḥ kramān mahāvrīhikṛṣṇavrīhijatūmukhāḥ
kukkuṭāṇḍakalāvākhyapārāvatakaśūkarāḥ
varakoddālakojjvālacīnaśāradadardurāḥ
gandhanāḥ kuruvindāś ca guṇair alpāntarāḥ smṛtāḥ
svādur amlavipāko 'nyo vrīhiḥ pittakaro guruḥ
bahumūtrapurīṣoṣmā tridoṣas tv eva pāṭalaḥ
kaṅgukodravanīvāraśyāmākādi himaṃ laghu
tṛṇadhānyaṃ pavanakṛl lekhanaṃ kaphapittahṛt
bhagnasaṃdhānakṛt tatra priyaṅgur bṛṃhaṇī guruḥ
koradūṣaḥ paraṃ grāhī sparśaḥ śīto viṣāpahaḥ
rūkṣaḥ śīto guruḥ svāduḥ saro viḍvātakṛd yavaḥ
vṛṣyaḥ sthairyakaro mūtramedaḥpittakaphāñjayet
pīnasaśvāsakāsorustambhakaṇṭhatvagāmayān
nyūno yavād anuyavo rūkṣoṣṇo vaṃśajo yavaḥ
vṛṣyaḥ śīto guruḥ snigdho jīvano vātapittahā
saṃdhānakārī madhuro godhūmaḥ sthairyakṛt saraḥ
pathyā nandīmukhī śītā kaṣāyamadhurā laghuḥ
mudgāḍhakīmasūrādi śimbīdhānyaṃ vibandhakṛt
kaṣāyaṃ svādu saṃgrāhi kaṭupākaṃ himaṃ laghu
medaḥśleṣmāsrapitteṣu hitaṃ lepopasekayoḥ
varo 'tra mudgo 'lpacalaḥ kalāyas tv ativātalaḥ
rājamāṣo 'nilakaro rūkṣo bahuśakṛd guruḥ
uṣṇāḥ kulatthāḥ pāke 'mlāḥ śukrāśmaśvāsapīnasān
kāsārśaḥkaphavātāṃś ca ghnanti pittāsradāḥ param
niṣpāvo vātapittāsrastanyamūtrakaro guruḥ
saro vidāhī dṛkśukrakaphaśophaviṣāpahaḥ
māṣaḥ snigdho balaśleṣmamalapittakaraḥ saraḥ
gurūṣṇo 'nilahā svāduḥ śukravṛddhivirekakṛt
phalāni māṣavad vidyāt kākāṇḍolātmaguptayoḥ
uṣṇas tvacyo himaḥ sparśe keśyo balyas tilo guruḥ
alpamūtraḥ kaṭuḥ pāke medhāgnikaphapittakṛt
snigdhomā svādutiktoṣṇā kaphapittakarī guruḥ
dṛkśukrahṛt kaṭuḥ pāke tadvad bījaṃ kusumbhajam
māṣo 'tra sarveṣv avaro yavakaḥ śūkajeṣu ca
navaṃ dhānyam abhiṣyandi laghu saṃvatsaroṣitam
śīghrajanma tathā sūpyaṃ nistuṣaṃ yuktibharjitam
maṇḍapeyāvilepīnām odanasya ca lāghavam
yathāpūrvaṃ śivas tatra maṇḍo vātānulomanaḥ
tṛḍglānidoṣaśeṣaghnaḥ pācano dhātusāmyakṛt
srotomārdavakṛt svedī saṃdhukṣayati cānalam
kṣuttṛṣṇāglānidaurbalyakukṣirogajvarāpahā
malānulomanī pathyā peyā dīpanapācanī
vilepī grāhiṇī hṛdyā tṛṣṇāghnī dīpanī hitā
vraṇākṣirogasaṃśuddhadurbalasnehapāyinām
sudhautaḥ prasrutaḥ svinno 'tyaktoṣmā caudano laghuḥ
yaś cāgneyauṣadhakvāthasādhito bhṛṣṭataṇḍulaḥ
viparīto guruḥ kṣīramāṃsādyair yaś ca sādhitaḥ
iti dravyakriyāyogamānādyaiḥ sarvam ādiśet
bṛṃhaṇaḥ prīṇano vṛṣyaś cakṣuṣyo vraṇahā rasaḥ
maudgas tu pathyaḥ saṃśuddhavraṇakaṇṭhākṣirogiṇām
vātānulomī kaulattho gulmatūṇīpratūṇijit
tilapiṇyākavikṛtiḥ śuṣkaśākaṃ virūḍhakam
śāṇḍākīvaṭakaṃ dṛgghnaṃ doṣalaṃ glapanaṃ guru
rasālā bṛṃhaṇī vṛṣyā snigdhā balyā rucipradā
śramakṣuttṛṭklamaharaṃ pānakaṃ prīṇanaṃ guru
viṣṭambhi mūtralaṃ hṛdyaṃ yathādravyaguṇaṃ ca tat
lājās tṛṭchardyatīsāramehamedaḥkaphacchidaḥ
kāsapittopaśamanā dīpanā laghavo himāḥ
pṛthukā guravo balyāḥ kaphaviṣṭambhakāriṇaḥ
dhānā viṣṭambhinī rūkṣā tarpaṇī lekhanī guruḥ
saktavo laghavaḥ kṣuttṛṭśramanetrāmayavraṇān
ghnanti saṃtarpaṇāḥ pānāt sadya eva balapradāḥ
nodakāntaritān na dvir na niśāyāṃ na kevalān
na bhuktvā na dvijaiś chittvā saktūn adyān na vā bahūn
piṇyāko glapano rūkṣo viṣṭambhī dṛṣṭidūṣaṇaḥ
vesavāro guruḥ snigdho balopacayavardhanaḥ
mudgādijās tu guravo yathādravyaguṇānugāḥ
kukūlakarparabhrāṣṭrakandvaṅgāravipācitān
ekayonīṃllaghūn vidyād apūpān uttarottaram
hariṇaiṇakuraṅgarkṣagokarṇamṛgamātṛkāḥ
śaśaśambaracāruṣkaśarabhādyā mṛgāḥ smṛtāḥ
lāvavārtīkavartīraraktavartmakakukkubhāḥ
kapiñjalopacakrākhyacakorakurubāhavaḥ
vartako vartikā caiva tittiriḥ krakaraḥ śikhī
tathā śārapadendrābhavaraṭādyāś ca viṣkirāḥ
jīvañjīvakadātyūhabhṛṅgāhvaśukasārikāḥ
laṭvākokilahārītakapotacaṭakādayaḥ
pratudā bhekagodhāhiśvāvidādyā bileśayāḥ
gokharāśvataroṣṭrāśvadvīpisiṃharkṣavānarāḥ
mārjāramūṣakavyāghravṛkababhrutarakṣavaḥ
lopākajambukaśyenacāṣavāntādavāyasāḥ
śaśaghnībhāsakuraragṛdhrolūkakuliṅgakāḥ
dhūmikā madhuhā ceti prasahā mṛgapakṣiṇaḥ
varāhamahiṣanyaṅkurururohitavāraṇāḥ
sṛmaraś camaraḥ khaḍgo gavayaś ca mahāmṛgāḥ
haṃsasārasakādambabakakāraṇḍavaplavāḥ
balākotkrośacakrāhvamadgukrauñcādayo 'pcarāḥ
matsyā rohitapāṭhīnakūrmakumbhīrakarkaṭāḥ
śuktiśaṅkhodraśambūkaśapharīvarmicandrikāḥ
culūkīnakramakaraśiśumāratimiṅgilāḥ
rājīcilicimādyāś ca māṃsam ity āhur aṣṭadhā
yoniṣv ajāvī vyāmiśragocaratvād aniścite
ādyāntyā jāṅgalānūpā madhyau sādhāraṇau smṛtau
tatra baddhamalāḥ śītā laghavo jāṅgalā hitāḥ
pittottare vātamadhye saṃnipāte kaphānuge
dīpanaḥ kaṭukaḥ pāke grāhī rūkṣo himaḥ śaśaḥ
īṣaduṣṇagurusnigdhā bṛṃhaṇā vartakādayaḥ
tittiris teṣvapi varo medhāgnibalaśukrakṛt
grāhī varṇyo 'nilodriktasaṃnipātaharaḥ param
nātipathyaḥ śikhī pathyaḥ śrotrasvaravayodṛśām
tadvac ca kukkuṭo vṛṣyo grāmyas tu śleṣmalo guruḥ
medhānalakarā hṛdyāḥ krakarāḥ sopacakrakāḥ
guruḥ salavaṇaḥ kāṇakapotaḥ sarvadoṣakṛt
caṭakāḥ śleṣmalāḥ snigdhā vātaghnāḥ śukralāḥ param
gurūṣṇasnigdhamadhurā vargāś cāto yathottaram
mūtraśukrakṛto balyā vātaghnāḥ kaphapittalāḥ
śītā mahāmṛgās teṣu kravyādaprasahāḥ punaḥ
lavaṇānurasāḥ pāke kaṭukā māṃsavardhanāḥ
jīrṇārśograhaṇīdoṣaśoṣārtānāṃ paraṃ hitāḥ
nātiśītagurusnigdhaṃ māṃsam ājam adoṣalam
śarīradhātusāmānyād anabhiṣyandi bṛṃhaṇam
viparītam ato jñeyam āvikaṃ bṛṃhaṇaṃ tu tat
śuṣkakāsaśramātyagniviṣamajvarapīnasān
kārśyaṃ kevalavātāṃś ca gomāṃsaṃ saṃniyacchati
uṣṇo garīyān mahiṣaḥ svapnadārḍhyabṛhattvakṛt
tadvad varāhaḥ śramahā ruciśukrabalapradaḥ
matsyāḥ paraṃ kaphakarāś cilicīmas tridoṣakṛt
lāvarohitagodhaiṇāḥ sve sve varge varāḥ param
māṃsaṃ sadyohataṃ śuddhaṃ vayaḥsthaṃ ca bhajet tyajet
mṛtaṃ kṛśaṃ bhṛśaṃ medyaṃ vyādhivāriviṣair hatam
puṃstriyoḥ pūrvapaścārdhe guruṇī garbhiṇī guruḥ
laghur yoṣiccatuṣpātsu vihaṅgeṣu punaḥ pumān
śiraḥskandhorupṛṣṭhasya kaṭyāḥ sakthnoś ca gauravam
tathāmapakvāśayayor yathāpūrvaṃ vinirdiśet
śoṇitaprabhṛtīnāṃ ca dhātūnām uttarottaram
māṃsād garīyo vṛṣaṇameḍhravṛkkayakṛdgudam
śākaṃ pāṭhāśaṭhīsūṣāsuniṣaṇṇasatīnajam
tridoṣaghnaṃ laghu grāhi sarājakṣavavāstukam
suniṣaṇṇo 'gnikṛd vṛṣyas teṣu rājakṣavaḥ param
grahaṇyarśovikāraghno varcobhedi tu vāstukam
hanti doṣatrayaṃ kuṣṭhaṃ vṛṣyā soṣṇā rasāyanī
kākamācī sarā svaryā cāṅgery amlāgnidīpanī
grahaṇyarśo'nilaśleṣmahitoṣṇā grāhiṇī laghuḥ
paṭolasaptalāriṣṭaśārṅgaṣṭāvalgujāmṛtāḥ
vetrāgrabṛhatīvāsākutilītilaparṇikāḥ
maṇḍūkaparṇīkarkoṭakāravellakaparpaṭāḥ
nāḍīkalāyagojihvāvārtākaṃ vanatiktakam
karīraṃ kulakaṃ nandī kucailā śakulādanī
kaṭhillaṃ kembukaṃ śītaṃ sakośātakakarkaśam
tiktaṃ pāke kaṭu grāhi vātalaṃ kaphapittajit
hṛdyaṃ paṭolaṃ kṛminut svādupākaṃ rucipradam
pittalaṃ dīpanaṃ bhedi vātaghnaṃ bṛhatīdvayam
vṛṣaṃ tu vamikāsaghnaṃ raktapittaharaṃ param
kāravellaṃ sakaṭukaṃ dīpanaṃ kaphajit param
vārtākaṃ kaṭutiktoṣṇaṃ madhuraṃ kaphavātajit
sakṣāram agnijananaṃ hṛdyaṃ rucyam apittalam
karīram ādhmānakaraṃ kaṣāyaṃ svādu tiktakam
kośātakāvalgujakau bhedināvagnidīpanau
taṇḍulīyo himo rūkṣaḥ svādupākaraso laghuḥ
madapittaviṣāsraghno muñjātaṃ vātapittajit
snigdhaṃ śītaṃ guru svādu bṛṃhaṇaṃ śukrakṛt param
gurvī sarā tu pālaṅkyā madaghnī cāpyupodakā
pālaṅkyāvat smṛtaś cañcuḥ sa tu saṃgrahaṇātmakaḥ
vidārī vātapittaghnī mūtralā svāduśītalā
jīvanī bṛṃhaṇī kaṇṭhyā gurvī vṛṣyā rasāyanam
cakṣuṣyā sarvadoṣaghnī jīvantī madhurā himā
kūṣmāṇḍatumbakāliṅgakarkārvervārutiṇḍiśam
tathā trapusacīnākacirbhaṭaṃ kaphavātakṛt
bhedi viṣṭambhyabhiṣyandi svādupākarasaṃ guru
vallīphalānāṃ pravaraṃ kūṣmāṇḍaṃ vātapittajit
vastiśuddhikaraṃ vṛṣyaṃ trapusaṃ tvatimūtralam
tumbaṃ rūkṣataraṃ grāhi kāliṅgairvārucirbhaṭam
bālaṃ pittaharaṃ śītaṃ vidyāt pakvam ato 'nyathā
śīrṇavṛntaṃ tu sakṣāraṃ pittalaṃ kaphavātajit
rocanaṃ dīpanaṃ hṛdyam aṣṭhīlānāhanullaghu
mṛṇālabisaśālūkakumudotpalakandakam
nandīmāṣakakelūṭaśṛṅgāṭakakaserukam
krauñcādanaṃ kaloḍyaṃ ca rūkṣaṃ grāhi himaṃ guru
kadambanālikāmārṣakuṭiñjarakutumbakam
cillīlaṭvākaloṇīkākurūṭakagavedhukam
jīvantajhuñjhveḍagajayavaśākasuvarcalāḥ
ālukāni ca sarvāṇi tathā sūpyāni lakṣmaṇam
svādu rūkṣaṃ salavaṇaṃ vātaśleṣmakaraṃ guru
śītalaṃ sṛṣṭaviṇmūtraṃ prāyo viṣṭabhya jīryati
svinnaṃ niṣpīḍitarasaṃ snehāḍhyaṃ nātidoṣalam
laghupattrā tu yā cillī sā vāstukasamā matā
tarkārīvaruṇaṃ svādu satiktaṃ kaphavātajit
varṣābhvau kālaśākaṃ ca sakṣāraṃ kaṭutiktakam
dīpanaṃ bhedanaṃ hanti garaśophakaphānilān
dīpanāḥ kaphavātaghnāś ciribilvāṅkurāḥ sarāḥ
śatāvaryaṅkurās tiktā vṛṣyā doṣatrayāpahāḥ
rūkṣo vaṃśakarīras tu vidāhī vātapittalaḥ
pattūro dīpanas tiktaḥ plīhārśaḥkaphavātajit
kṛmikāsakaphotkledān kāsamardo jayet saraḥ
rūkṣoṣṇam amlaṃ kausumbhaṃ guru pittakaraṃ saram
gurūṣṇaṃ sārṣapaṃ baddhaviṇmūtraṃ sarvadoṣakṛt
yad bālam avyaktarasaṃ kiṃcit kṣāraṃ satiktakam
tan mūlakaṃ doṣaharaṃ laghu soṣṇaṃ niyacchati
gulmakāsakṣayaśvāsavraṇanetragalāmayān
svarāgnisādodāvartapīnasāṃś ca mahat punaḥ
rase pāke ca kaṭukam uṣṇavīryaṃ tridoṣakṛt
gurv abhiṣyandi ca snigdhasiddhaṃ tad api vātajit
vātaśleṣmaharaṃ śuṣkaṃ sarvam āmaṃ tu doṣalam
kaṭūṣṇo vātakaphahā piṇḍāluḥ pittavardhanaḥ
kuṭheraśigrusurasasumukhāsuribhūstṛṇam
phaṇijjārjakajambīraprabhṛti grāhi śālanam
vidāhi kaṭu rūkṣoṣṇaṃ hṛdyaṃ dīpanarocanam
dṛkśukrakṛmihṛt tīkṣṇaṃ doṣotkleśakaraṃ laghu
hidhmākāsaviṣaśvāsapārśvarukpūtigandhahā
surasaḥ sumukho nātividāhī garaśophahā
ārdrikā tiktamadhurā mūtralā na ca pittakṛt
laśuno bhṛśatīkṣṇoṣṇaḥ kaṭupākarasaḥ saraḥ
hṛdyaḥ keśyo gurur vṛṣyaḥ snigdho rocanadīpanaḥ
bhagnasaṃdhānakṛd balyo raktapittapradūṣaṇaḥ
kilāsakuṣṭhagulmārśomehakṛmikaphānilān
sahidhmāpīnasaśvāsakāsān hanti rasāyanam
palāṇḍus tadguṇanyūnaḥ śleṣmalo nātipittalaḥ
kaphavātārśasāṃ pathyaḥ svede 'bhyavahṛtau tathā
tīkṣṇo gṛñjanako grāhī pittināṃ hitakṛn na saḥ
dīpanaḥ śūraṇo rucyaḥ kaphaghno viśado laghuḥ
viśeṣād arśasāṃ pathyo bhūkandas tv atidoṣalaḥ
pattre puṣpe phale nāle kande ca gurutā kramāt
varā śākeṣu jīvantī sārṣapaṃ tv avaraṃ param
drākṣā phalottamā vṛṣyā cakṣuṣyā sṛṣṭamūtraviṭ
svādupākarasā snigdhā sakaṣāyā himā guruḥ
nihanty anilapittāsratiktāsyatvamadātyayān
tṛṣṇākāsaśramaśvāsasvarabhedakṣatakṣayān
udriktapittāñ jayati trīn doṣān svādu dāḍimam
pittāvirodhi nātyuṣṇam amlaṃ vātakaphāpaham
sarvaṃ hṛdyaṃ laghu snigdhaṃ grāhi rocanadīpanam
mocakharjūrapanasanārikelaparūṣakam
āmrātatālakāśmaryarājādanamadhūkajam
sauvīrabadarāṅkollaphalguśleṣmātakodbhavam
vātāmābhiṣukākṣoṭamukūlakanikocakam
urumāṇaṃ priyālaṃ ca bṛṃhaṇaṃ guru śītalam
dāhakṣatakṣayaharaṃ raktapittaprasādanam
svādupākarasaṃ snigdhaṃ viṣṭambhi kaphaśukrakṛt
phalaṃ tu pittalaṃ tālaṃ saraṃ kāśmaryajaṃ himam
śakṛnmūtravibandhaghnaṃ keśyaṃ medhyaṃ rasāyanam
vātāmādy uṣṇavīryaṃ tu kaphapittakaraṃ saram
paraṃ vātaharaṃ snigdham anuṣṇaṃ tu priyālajam
priyālamajjā madhuro vṛṣyaḥ pittānilāpahaḥ
kolamajjā guṇais tadvat tṛṭchardikāsajic ca saḥ
pakvaṃ sudurjaraṃ bilvaṃ doṣalaṃ pūtimārutam
dīpanaṃ kaphavātaghnaṃ bālaṃ grāhy ubhayaṃ ca tat
kapittham āmaṃ kaṇṭhaghnaṃ doṣalaṃ doṣaghāti tu
pakvaṃ hidhmāvamathujit sarvaṃ grāhi viṣāpaham
jāmbavaṃ guru viṣṭambhi śītalaṃ bhṛśavātalam
saṃgrāhi mūtraśakṛtor akaṇṭhyaṃ kaphapittajit
vātapittāsrakṛd bālaṃ baddhāsthi kaphapittakṛt
gurv āmraṃ vātajit pakvaṃ svādv amlaṃ kaphaśukrakṛt
vṛkṣāmlaṃ grāhi rūkṣoṣṇaṃ vātaśleṣmaharaṃ laghu
śamyā gurūṣṇaṃ keśaghnaṃ rūkṣaṃ pīlu tu pittalam
kaphavātaharaṃ bhedi plīhārśaḥkṛmigulmanut
satiktaṃ svādu yat pīlu nātyuṣṇaṃ tat tridoṣajit
tvak tiktakaṭukā snigdhā mātuluṅgasya vātajit
bṛṃhaṇaṃ madhuraṃ māṃsaṃ vātapittaharaṃ guru
laghu tatkesaraṃ kāsaśvāsahidhmāmadātyayān
āsyaśoṣānilaśleṣmavibandhacchardyarocakān
gulmodarārśaḥśūlāni mandāgnitvaṃ ca nāśayet
bhallātakasya tvaṅmāṃsaṃ bṛṃhaṇaṃ svādu śītalam
tadasthyagnisamaṃ medhyaṃ kaphavātaharaṃ param
svādv amlaṃ śītam uṣṇaṃ ca dvidhā pālevataṃ guru
rucyam atyagniśamanaṃ rucyaṃ madhuram ārukam
pakvam āśu jarāṃ yāti nātyuṣṇagurudoṣalam
drākṣāparūṣakaṃ cārdram amlaṃ pittakaphapradam
gurūṣṇavīryaṃ vātaghnaṃ saraṃ sakaramardakam
tathāmlaṃ kolakarkandhulikucāmrātakārukam
airāvataṃ dantaśaṭhaṃ satūdaṃ mṛgaliṇḍikam
nātipittakaraṃ pakvaṃ śuṣkaṃ ca karamardakam
dīpanaṃ bhedanaṃ śuṣkam amlīkākolayoḥ phalam
tṛṣṇāśramaklamacchedi laghv iṣṭaṃ kaphavātayoḥ
phalānām avaraṃ tatra likucaṃ sarvadoṣakṛt
himānaloṣṇadurvātavyālalālādidūṣitam
jantujuṣṭaṃ jale magnam abhūmijam anārtavam
anyadhānyayutaṃ hīnavīryaṃ jīrṇatayāti ca
dhānyaṃ tyajet tathā śākaṃ rūkṣasiddham akomalam
asaṃjātarasaṃ tadvacchuṣkaṃ cānyatra mūlakāt
prāyeṇa phalam apy evaṃ tathāmaṃ bilvavarjitam
viṣyandi lavaṇaṃ sarvaṃ sūkṣmaṃ sṛṣṭamalaṃ viduḥ
vātaghnaṃ pāki tīkṣṇoṣṇaṃ rocanaṃ kaphapittakṛt
saindhavaṃ tatra sasvādu vṛṣyaṃ hṛdyaṃ tridoṣanut
laghv anuṣṇaṃ dṛśaḥ pathyam avidāhy agnidīpanam
laghu sauvarcalaṃ hṛdyaṃ sugandhy udgāraśodhanam
kaṭupākaṃ vibandhaghnaṃ dīpanīyaṃ rucipradam
ūrdhvādhaḥkaphavātānulomanaṃ dīpanaṃ viḍam
vibandhānāhaviṣṭambhaśūlagauravanāśanam
vipāke svādu sāmudraṃ guru śleṣmavivardhanam
satiktakaṭukakṣāraṃ tīkṣṇam utkledi caudbhidam
kṛṣṇe sauvarcalaguṇā lavaṇe gandhavarjitāḥ
romakaṃ laghu pāṃsūtthaṃ sakṣāraṃ śleṣmalaṃ guru
lavaṇānāṃ prayoge tu saindhavādi prayojayet
gulmahṛdgrahaṇīpāṇḍuplīhānāhagalāmayān
śvāsārśaḥkaphakāsāṃś ca śamayed yavaśūkajaḥ
kṣāraḥ sarvaś ca paramaṃ tīkṣṇoṣṇaḥ kṛmijil laghuḥ
pittāsṛgdūṣaṇaḥ pākī chedy ahṛdyo vidāraṇaḥ
apathyaḥ kaṭulāvaṇyāc chukraujaḥkeśacakṣuṣām
hiṅgu vātakaphānāhaśūlaghnaṃ pittakopanam
kaṭupākarasaṃ rucyaṃ dīpanaṃ pācanaṃ laghu
kaṣāyā madhurā pāke rūkṣā vilavaṇī laghuḥ
dīpanī pācanī medhyā vayasaḥ sthāpanī param
uṣṇavīryā sarāyuṣyā buddhīndriyabalapradā
kuṣṭhavaivarṇyavaisvaryapurāṇaviṣamajvarān
śiro'kṣipāṇḍuhṛdrogakāmalāgrahaṇīgadān
saśoṣaśophātīsāramedamohavamikṛmīn
śvāsakāsaprasekārśaḥplīhānāhagarodaram
vibandhaṃ srotasāṃ gulmam ūrustambham arocakam
harītakī jayed vyādhīṃs tāṃs tāṃś ca kaphavātajān
tadvad āmalakaṃ śītam amlaṃ pittakaphāpaham
kaṭu pāke himaṃ keśyam akṣam īṣac ca tadguṇam
iyaṃ rasāyanavarā triphalākṣyāmayāpahā
ropaṇī tvag gadakledamedomehakaphāsrajit
sakesaraṃ caturjātaṃ tvakpattrailaṃ trijātakam
pittaprakopi tīkṣṇoṣṇaṃ rūkṣaṃ rocanadīpanam
rase pāke ca kaṭukaṃ kaphaghnaṃ maricaṃ laghu
śleṣmalā svāduśītārdrā gurvī snigdhā ca pippalī
sā śuṣkā viparītātaḥ snigdhā vṛṣyā rase kaṭuḥ
svādupākānilaśleṣmaśvāsakāsāpahā sarā
na tām aty upayuñjīta rasāyanavidhiṃ vinā
nāgaraṃ dīpanaṃ vṛṣyaṃ grāhi hṛdyaṃ vibandhanut
rucyaṃ laghu svādupākaṃ snigdhoṣṇaṃ kaphavātajit
tadvad ārdrakam etac ca trayaṃ trikaṭukaṃ jayet
sthaulyāgnisadanaśvāsakāsaślīpadapīnasān
cavikāpippalīmūlaṃ maricālpāntaraṃ guṇaiḥ
citrako 'gnisamaḥ pāke śophārśaḥkṛmikuṣṭhahā
pañcakolakam etac ca maricena vinā smṛtam
gulmaplīhodarānāhaśūlaghnaṃ dīpanaṃ param
bilvakāśmaryatarkārīpāṭalīṭuṇṭukair mahat
jayet kaṣāyatiktoṣṇaṃ pañcamūlaṃ kaphānilau
hrasvaṃ bṛhatyaṃśumatīdvayagokṣurakaiḥ smṛtam
svādupākarasaṃ nātiśītoṣṇaṃ sarvadoṣajit
balāpunarnavairaṇḍaśūrpaparṇīdvayena tu
madhyamaṃ kaphavātaghnaṃ nātipittakaraṃ saram
abhīruvīrājīvantījīvakarṣabhakaiḥ smṛtam
jīvanākhyaṃ tu cakṣuṣyaṃ vṛṣyaṃ pittānilāpaham
tṛṇākhyaṃ pittajid darbhakāśekṣuśaraśālibhiḥ
śūkaśimbījapakvānnamāṃsaśākaphalauṣadhaiḥ
vargitair annaleśo 'yam ukto nityopayogikaḥ
rājā rājagṛhāsanne prāṇācāryaṃ niveśayet
sarvadā sa bhavaty evaṃ sarvatra pratijāgṛviḥ
annapānaṃ viṣād rakṣed viśeṣeṇa mahīpateḥ
yogakṣemau tadāyattau dharmādyā yannibandhanāḥ
odano viṣavān sāndro yāty avisrāvyatām iva
cireṇa pacyate pakvo bhavet paryuṣitopamaḥ
mayūrakaṇṭhatulyoṣmā mohamūrchāprasekakṛt
hīyate varṇagandhādyaiḥ klidyate candrikācitaḥ
vyañjanāny āśu śuṣyanti dhyāmakvāthāni tatra ca
hīnātiriktā vikṛtā chāyā dṛśyeta naiva vā
phenordhvarājisīmantatantubudbudasambhavaḥ
vicchinnavirasāḥ rāgāḥ khāṇḍavāḥ śākam āmiṣam
nīlā rājī rase tāmrā kṣīre dadhni dṛśyate
śyāvā pītā sitā takre ghṛte pānīyasaṃnibhā
mastuni syāt kapotābhā rājī kṛṣṇā tuṣodake
kālī madyāmbhasoḥ kṣaudre harit taile 'ruṇopamā
pākaḥ phalānām āmānāṃ pakvānāṃ parikothanam
dravyāṇām ārdraśuṣkāṇāṃ syātāṃ mlānivivarṇate
mṛdūnāṃ kaṭhinānāṃ ca bhavet sparśaviparyayaḥ
mālyasya sphuṭitāgratvaṃ mlānir gandhāntarodbhavaḥ
dhyāmamaṇḍalatā vastre śadanaṃ tantupakṣmaṇām
dhātumauktikakāṣṭhāśmaratnādiṣu malāktatā
snehasparśaprabhāhāniḥ saprabhatvaṃ tu mṛnmaye
viṣadaḥ śyāvaśuṣkāsyo vilakṣo vīkṣate diśaḥ
svedavepathumāṃs trasto bhītaḥ skhalati jṛmbhate
prāpyānnaṃ saviṣaṃ tv agnir ekāvartaḥ sphuṭaty ati
śikhikaṇṭhābhadhūmārcir anarcir vogragandhavān
mriyante makṣikāḥ prāśya kākaḥ kṣāmasvaro bhavet
utkrośanti ca dṛṣṭvaitac chukadātyūhasārikāḥ
haṃsaḥ praskhalati glānir jīvaṃjīvasya jāyate
cakorasyākṣivairāgyaṃ krauñcasya syān madodayaḥ
kapotaparabhṛddakṣacakravākā jahaty asūn
udvegaṃ yāti mārjāraḥ śakṛn muñcati vānaraḥ
hṛṣyen mayūras taddṛṣṭyā mandatejo bhaved viṣam
ity annaṃ viṣavaj jñātvā tyajed evaṃ prayatnataḥ
yathā tena vipadyerann api na kṣudrajantavaḥ
spṛṣṭe tu kaṇḍūdāhoṣājvarārtisphoṭasuptayaḥ
nakharomacyutiḥ śophaḥ sekādyā viṣanāśanāḥ
śastās tatra pralepāś ca sevyacandanapadmakaiḥ
sasomavalkatālīśapattrakuṣṭhāmṛtānataiḥ
lālā jihvauṣṭhayor jāḍyam ūṣā cimicimāyanam
dantaharṣo rasājñatvaṃ hanustambhaś ca vaktrage
sevyādyais tatra gaṇḍūṣāḥ sarvaṃ ca viṣajiddhitam
āmāśayagate svedamūrchādhmānamadabhramāḥ
romaharṣo vamir dāhaś cakṣurhṛdayarodhanam
bindubhiś cācayo 'ṅgānāṃ pakvāśayagate punaḥ
anekavarṇaṃ vamati mūtrayaty atisāryate
tandrā kṛśatvaṃ pāṇḍutvam udaraṃ balasaṃkṣayaḥ
tayor vāntaviriktasya haridre kaṭabhīṃ guḍam
sindhuvāritaniṣpāvabāṣpikāśataparvikāḥ
taṇḍulīyakamūlāni kukkuṭāṇḍam avalgujam
nāvanāñjanapāneṣu yojayed viṣaśāntaye
viṣabhuktāya dadyāc ca śuddhāyordhvam adhas tathā
sūkṣmaṃ tāmrarajaḥ kāle sakṣaudraṃ hṛdviśodhanam
śuddhe hṛdi tataḥ śāṇaṃ hemacūrṇasya dāpayet
na sajjate hemapāṅge padmapattre 'mbuvad viṣam
jāyate vipulaṃ cāyur gare 'py eṣa vidhiḥ smṛtaḥ
viruddham api cāhāraṃ vidyād viṣagaropamam
ānūpam āmiṣaṃ māṣakṣaudrakṣīravirūḍhakaiḥ
virudhyate saha bisair mūlakena guḍena vā
viśeṣāt payasā matsyā matsyeṣv api cilīcimaḥ
viruddham amlaṃ payasā saha sarvaṃ phalaṃ tathā
tadvat kulatthacaṇakakaṅguvallamakuṣṭakāḥ
bhakṣayitvā haritakaṃ mūlakādi payas tyajet
vārāhaṃ śvāvidhā nādyād dadhnā pṛṣatakukkuṭau
āmamāṃsāni pittena māṣasūpena mūlakam
aviṃ kusumbhaśākena bisaiḥ saha virūḍhakam
māṣasūpaguḍakṣīradadhyājyair lākucaṃ phalam
phalaṃ kadalyās takreṇa dadhnā tālaphalena vā
kaṇoṣaṇābhyāṃ madhunā kākamācīṃ guḍena vā
siddhāṃ vā matsyapacane pacane nāgarasya vā
siddhām anyatra vā pātre kāmāt tām uṣitāṃ niśām
matsyanistalanasnehe sādhitāḥ pippalīs tyajet
kāṃsye daśāham uṣitaṃ sarpir uṣṇaṃ tv aruṣkare
bhāso virudhyate śūlyaḥ kampillas takrasādhitaḥ
aikadhyaṃ pāyasasurākṛsarāḥ parivarjayet
madhusarpirvasātailapānīyāni dviśas triśaḥ
ekatra vā samāṃśāni virudhyante parasparam
bhinnāṃśe api madhvājye divyavāry anupānataḥ
madhupuṣkarabījaṃ ca madhumaireyaśārkaram
manthānupānaḥ kṣaireyo hāridraḥ kaṭutailavān
upodakātisārāya tilakalkena sādhitā
balākā vāruṇīyuktā kulmāṣaiś ca virudhyate
bhṛṣṭā varāhavasayā saiva sadyo nihanty asūn
tadvat tittiripattrāḍhyagodhālāvakapiñjalāḥ
airaṇḍenāgninā siddhās tattailena vimūrchitāḥ
hārītamāṃsaṃ hāridraśūlakaprotapācitam
haridrāvahninā sadyo vyāpādayati jīvitam
bhasmapāṃsuparidhvastaṃ tad eva ca samākṣikam
yat kiṃcid doṣam utkleśya na haret tat samāsataḥ
viruddhaṃ śuddhir atreṣṭā śamo vā tadvirodhibhiḥ
dravyais tair eva vā pūrvaṃ śarīrasyābhisaṃskṛtiḥ
vyāyāmasnigdhadīptāgnivayaḥsthabalaśālinām
virodhy api na pīḍāyai sātmyam alpaṃ ca bhojanam
pādenāpathyam abhyastaṃ pādapādena vā tyajet
niṣeveta hitaṃ tadvad ekadvitryantarīkṛtam
apathyam api hi tyaktaṃ śīlitaṃ pathyam eva vā
sātmyāsātmyavikārāya jāyate sahasānyathā
krameṇāpacitā doṣāḥ krameṇopacitā guṇāḥ
santo yānty apunarbhāvam aprakampyā bhavanti ca
atyantasaṃnidhānānāṃ doṣāṇāṃ dūṣaṇātmanām
ahitair dūṣaṇaṃ bhūyo na vidvān kartum arhati
āhāraśayanabrahmacaryair yuktyā prayojitaiḥ
śarīraṃ dhāryate nityam āgāram iva dhāraṇaiḥ
āhāro varṇitas tatra tatra tatra ca vakṣyate
nidrāyattaṃ sukhaṃ duḥkhaṃ puṣṭiḥ kārśyaṃ balābalam
vṛṣatā klībatā jñānam ajñānaṃ jīvitaṃ na ca
akāle 'tiprasaṅgāc ca na ca nidrā niṣevitā
sukhāyuṣī parākuryāt kālarātrir ivāparā
rātrau jāgaraṇaṃ rūkṣaṃ snigdhaṃ prasvapanaṃ divā
arūkṣam anabhiṣyandi tv āsīnapracalāyitam
grīṣme vāyucayādānaraukṣyarātryalpabhāvataḥ
divāsvapno hito 'nyasmin kaphapittakaro hi saḥ
muktvā tu bhāṣyayānādhvamadyastrībhārakarmabhiḥ
krodhaśokabhayaiḥ klāntān śvāsahidhmātisāriṇaḥ
vṛddhabālābalakṣīṇakṣatatṛṭśūlapīḍitān
ajīrṇyabhihatonmattān divāsvapnocitān api
dhātusāmyaṃ tathā hy eṣāṃ śleṣmā cāṅgāni puṣyati
bahumedaḥkaphāḥ svapyuḥ snehanityāś ca nāhani
viṣārtaḥ kaṇṭharogī ca naiva jātu niśāsv api
akālaśayanān mohajvarastaimityapīnasāḥ
śirorukśophahṛllāsasrotorodhāgnimandatāḥ
tatropavāsavamanasvedanāvanam auṣadham
yojayed atinidrāyāṃ tīkṣṇaṃ pracchardanāñjanam
nāvanaṃ laṅghanaṃ cintāṃ vyavāyaṃ śokabhīkrudhaḥ
ebhir eva ca nidrāyā nāśaḥ śleṣmātisaṃkṣayāt
nidrānāśād aṅgamardaśirogauravajṛmbhikāḥ
jāḍyaglānibhramāpaktitandrā rogāś ca vātajāḥ
kapho 'lpo vāyunoddhūto dhamanīḥ saṃnirudhya tu
kuryāt saṃjñāpahāṃ tandrāṃ dāruṇāṃ mohakāriṇīm
unmīlitavinirbhugne parivartitatārake
bhavatas tatra nayane srute lulitapakṣmaṇī
yathākālam ato nidrāṃ rātrau seveta sātmyataḥ
asātmyāj jāgarād ardhaṃ prātaḥ svapyād abhuktavān
śīlayen mandanidras tu kṣīramadyarasān dadhi
abhyaṅgodvartanasnānamūrdhakarṇākṣitarpaṇam
kāntābāhulatāśleṣo nirvṛtiḥ kṛtakṛtyatā
mano'nukūlā viṣayāḥ kāmaṃ nidrāsukhapradāḥ
brahmacaryarater grāmyasukhaniḥspṛhacetasaḥ
nidrā saṃtoṣatṛptasya svaṃ kālaṃ nātivartate
grāmyadharme tyajen nārīm anuttānāṃ rajasvalām
apriyām apriyācārāṃ duṣṭasaṃkīrṇamehanām
atisthūlakṛśām sūtāṃ garbhiṇīm anyayoṣitam
varṇinīm anyayoniṃ ca gurudevanṛpālayam
parvāṇy anaṅgaṃ divasaṃ śirohṛdayatāḍanam
atyāśito 'dhṛtiḥ kṣudvān duḥsthitāṅgaḥ pipāsitaḥ
bālo vṛddho 'nyavegārtas tyajed rogī ca maithunam
seveta kāmataḥ kāmaṃ tṛpto vājīkṛtām hime
tryahād vasantaśaradoḥ pakṣād varṣānidāghayoḥ
bhramaklamorudaurbalyabaladhātvindriyakṣayāḥ
aparvamaraṇaṃ ca syād anyathā gacchataḥ striyam
smṛtimedhāyurārogyapuṣṭīndriyayaśobalaiḥ
adhikā mandajaraso bhavanti strīṣu saṃyatāḥ
seveta cānu śayanaṃ viratau ratasya tasyaivam āśu vapuṣaḥ punar eti dhāma
śrutacaritasamṛddhe karmadakṣe dayālau bhiṣaji niranubandhaṃ deharakṣāṃ niveśya
bhavati vipulatejaḥsvāsthyakīrtiprabhāvaḥ svakuśalaphalabhogī bhūmipālaś cirāyuḥ
mātrāśī sarvakālaṃ syān mātrā hy agneḥ pravartikā
mātrāṃ dravyāṇy apekṣante gurūṇy api laghūny api
gurūṇām ardhasauhityaṃ laghūnāṃ nātitṛptatā
mātrāpramāṇaṃ nirdiṣṭaṃ sukhaṃ yāvad vijīryati
bhojanaṃ hīnamātraṃ tu na balopacayaujase
sarveṣāṃ vātarogāṇāṃ hetutāṃ ca prapadyate
atimātraṃ punaḥ sarvān āśu doṣān prakopayet
pīḍyamānā hi vātādyā yugapat tena kopitāḥ
āmenānnena duṣṭena tad evāviśya kurvate
viṣṭambhayanto 'lasakaṃ cyāvayanto viṣūcikām
adharottaramārgābhyāṃ sahasaivājitātmanaḥ
prayāti nordhvaṃ nādhastād āhāro na ca pacyate
āmāśaye 'lasībhūtas tena so 'lasakaḥ smṛtaḥ
vividhair vedanodbhedair vāyvādibhṛśakopataḥ
sūcībhir iva gātrāṇi vidhyatīti viṣūcikā
tatra śūlabhramānāhakampastambhādayo 'nilāt
pittāj jvarātisārāntardāhatṛṭpralayādayaḥ
kaphāc chardyaṅgagurutāvāksaṅgaṣṭhīvanādayaḥ
viśeṣād durbalasyālpavahner vegavidhāriṇaḥ
pīḍitaṃ mārutenānnaṃ śleṣmaṇā ruddham antarā
alasaṃ kṣobhitaṃ doṣaiḥ śalyatvenaiva saṃsthitam
śūlādīn kurute tīvrāṃś chardyatīsāravarjitān
so 'laso 'tyarthaduṣṭās tu doṣā duṣṭāmabaddhakhāḥ
yāntas tiryak tanuṃ sarvāṃ daṇḍavat stambhayanti cet
daṇḍakālasakaṃ nāma taṃ tyajed āśukāriṇam
viruddhādhyaśanājīrṇaśīlino viṣalakṣaṇam
āmadoṣaṃ mahāghoraṃ varjayed viṣasaṃjñakam
viṣarūpāśukāritvād viruddhopakramatvataḥ
athāmam alasībhūtaṃ sādhyaṃ tvaritam ullikhet
pītvā sogrāpaṭuphalaṃ vāry uṣṇaṃ yojayet tataḥ
svedanaṃ phalavartiṃ ca malavātānulomanīm
nāmyamānāni cāṅgāni bhṛśaṃ svinnāni veṣṭayet
viṣūcyām ativṛddhāyāṃ pārṣṇyor dāhaḥ praśasyate
tadahaś copavāsyainaṃ viriktavad upācaret
tīvrārtir api nājīrṇī pibec chūlaghnam auṣadham
āmasanno 'nalo nālaṃ paktuṃ doṣauṣadhāśanam
nihanyād api caiteṣāṃ vibhramaḥ sahasāturam
jīrṇāśane tu bhaiṣajyaṃ yuñjyāt stabdhagurūdare
doṣaśeṣasya pākārtham agneḥ saṃdhukṣaṇāya ca
śāntir āmavikārāṇāṃ bhavati tv apatarpaṇāt
trividhaṃ trividhe doṣe tat samīkṣya prayojayet
tatrālpe laṅghanaṃ pathyaṃ madhye laṅghanapācanam
prabhūte śodhanaṃ taddhi mūlād unmūlayen malān
evam anyān api vyādhīn svanidānaviparyayāt
cikitsed anubandhe tu sati hetuviparyayam
tyaktvā yathāyathaṃ vaidyo yuñjyād vyādhiviparyayam
tadarthakāri vā pakve doṣe tv iddhe ca pāvake
hitam abhyañjanasnehapānavastyādi yuktitaḥ
ajīrṇaṃ ca kaphād āmaṃ tatra śopho 'kṣigaṇḍayoḥ
sadyobhukta ivodgāraḥ prasekotkleśagauravam
viṣṭabdham anilāc chūlavibandhādhmānasādakṛt
pittād vidagdhaṃ tṛṇmohabhramāmlodgāradāhavat
laṅghanaṃ kāryam āme tu viṣṭabdhe svedanaṃ bhṛśam
vidagdhe vamanaṃ yad vā yathāvasthaṃ hitaṃ bhavet
garīyaso bhavel līnād āmād eva vilambikā
kaphavātānubaddhāmaliṅgā tatsamasādhanā
aśraddhā hṛdvyathā śuddhe 'py udgāre rasaśeṣataḥ
śayīta kiṃcid evātra sarvaś cānāśito divā
svapyād ajīrṇī saṃjātabubhukṣo 'dyān mitaṃ laghu
vibandho 'tipravṛttir vā glānir mārutamūḍhatā
ajīrṇaliṅgaṃ sāmānyaṃ viṣṭambho gauravaṃ bhramaḥ
na cātimātram evānnam āmadoṣāya kevalam
dviṣṭaviṣṭambhidagdhāmagururūkṣahimāśuci
vidāhi śuṣkam atyambuplutaṃ cānnaṃ na jīryati
upataptena bhuktaṃ ca śokakrodhakṣudādibhiḥ
miśraṃ pathyam apathyaṃ ca bhuktaṃ samaśanaṃ matam
vidyād adhyaśanaṃ bhūyo bhuktasyopari bhojanam
akāle bahu cālpaṃ vā bhuktaṃ tu viṣamāśanam
trīṇy apy etāni mṛtyuṃ vā ghorān vyādhīn sṛjanti vā
kāle sātmyaṃ śuci hitaṃ snigdhoṣṇaṃ laghu tanmanāḥ
ṣaḍrasaṃ madhuraprāyaṃ nātidrutavilambitam
snātaḥ kṣudvān viviktastho dhautapādakarānanaḥ
tarpayitvā pitṝn devān atithīn bālakān gurūn
pratyavekṣya tiraśco 'pi pratipannaparigrahān
samīkṣya samyag ātmānam anindann abruvan dravam
iṣṭam iṣṭaiḥ sahāśnīyāc chucibhaktajanāhṛtam
bhojanaṃ tṛṇakeśādijuṣṭam uṣṇīkṛtaṃ punaḥ
śākāvarānnabhūyiṣṭham atyuṣṇalavaṇaṃ tyajet
kṛśaśuṣkavarāhāvigomatsyamahiṣāmiṣam
māṣaniṣpāvaśālūkabisapiṣṭavirūḍhakam
śuṣkaśākāni yavakān phāṇitaṃ ca na śīlayet
śīlayec chāligodhūmayavaṣaṣṭikajāṅgalam
suniṣaṇṇakajīvantībālamūlakavāstukam
pathyāmalakamṛdvīkāpaṭolīmudgaśarkarāḥ
ghṛtadivyodakakṣīrakṣaudradāḍimasaindhavam
triphalāṃ madhusarpirbhyāṃ niśi netrabalāya ca
svāsthyānuvṛttikṛd yac ca rogocchedakaraṃ ca yat
bisekṣumocacocāmramodakotkārikādikam
adyād dravyaṃ guru snigdhaṃ svādu mandaṃ sthiraṃ puraḥ
viparītam ataś cānte madhye 'mlalavaṇotkaṭam
annena kukṣer dvāv aṃśau pānenaikaṃ prapūrayet
āśrayaṃ pavanādīnāṃ caturtham avaśeṣayet
anupānaṃ himaṃ vāri yavagodhūmayor hitam
dadhni madye viṣe kṣaudre koṣṇaṃ piṣṭamayeṣu tu
śākamudgādivikṛtau mastutakrāmlakāñjikam
surā kṛśānāṃ puṣṭyarthaṃ sthūlānāṃ tu madhūdakam
śoṣe māṃsaraso madyaṃ māṃse svalpe ca pāvake
vyādhyauṣadhādhvabhāṣyastrīlaṅghanātapakarmabhiḥ
kṣīṇe vṛddhe ca bāle ca payaḥ pathyaṃ yathāmṛtam
viparītaṃ yad annasya guṇaiḥ syād avirodhi ca
anupānaṃ samāsena sarvadā tat praśasyate
anupānaṃ karoty ūrjāṃ tṛptiṃ vyāptiṃ dṛḍhāṅgatām
annasaṃghātaśaithilyaviklittijaraṇāni ca
nordhvajatrugadaśvāsakāsoraḥkṣatapīnase
gītabhāṣyaprasaṅge ca svarabhede ca taddhitam
praklinnadehamehākṣigalarogavraṇāturāḥ
pānaṃ tyajeyuḥ sarvaś ca bhāṣyādhvaśayanaṃ tyajet
pītvā bhuktvātapaṃ vahniṃ yānaṃ plavanavāhanam
prasṛṣṭe viṇmūtre hṛdi suvimale doṣe svapathage
viśuddhe codgāre kṣudupagamane vāte 'nusarati
tathāgnāv udrikte viśadakaraṇe dehe ca sulaghau
prayuñjītāhāraṃ vidhiniyamitaṃ kālaḥ sa hi mataḥ
dravyam eva rasādīnāṃ śreṣṭhaṃ te hi tadāśrayāḥ
pañcabhūtātmakaṃ tat tu kṣmām adhiṣṭhāya jāyate
ambuyonyagnipavananabhasām samavāyataḥ
tannirvṛttir viśeṣaś ca vyapadeśas tu bhūyasā
tasmān naikarasaṃ dravyaṃ bhūtasaṃghātasambhavāt
naikadoṣās tato rogās tatra vyakto rasaḥ smṛtaḥ
avyakto 'nurasaḥ kiṃcid ante vyakto 'pi ceṣyate
gurvādayo guṇā dravye pṛthivyādau rasāśraye
raseṣu vyapadiśyante sāhacaryopacārataḥ
tatra dravyaṃ gurusthūlasthiragandhaguṇolbaṇam
pārthivaṃ gauravasthairyasaṃghātopacayāvaham
dravaśītagurusnigdhamandasāndrarasolbaṇam
āpyaṃ snehanaviṣyandakledaprahlādabandhakṛt
rūkṣatīkṣṇoṣṇaviśadasūkṣmarūpaguṇolbaṇam
āgneyaṃ dāhabhāvarṇaprakāśapavanātmakam
vāyavyaṃ rūkṣaviśadalaghusparśaguṇolbaṇam
raukṣyalāghavavaiśadyavicāraglānikārakam
nābhasaṃ sūkṣmaviśadalaghuśabdaguṇolbaṇam
sauṣiryalāghavakaraṃ jagaty evam anauṣadham
na kiṃcid vidyate dravyaṃ vaśān nānārthayogayoḥ
dravyam ūrdhvagamaṃ tatra prāyo 'gnipavanotkaṭam
adhogāmi ca bhūyiṣṭhaṃ bhūmitoyaguṇādhikam
iti dravyaṃ rasān bhedair uttaratropadekṣyate
vīryaṃ punar vadanty eke guru snigdhaṃ himaṃ mṛdu
laghu rūkṣoṣṇatīkṣṇaṃ ca tad evaṃ matam aṣṭadhā
carakas tv āha vīryaṃ tat kriyate yena yā kriyā
nāvīryaṃ kurute kiṃcit sarvā vīryakṛtā hi sā
gurvādiṣv eva vīryākhyā tenānvartheti varṇyate
samagraguṇasāreṣu śaktyutkarṣavivartiṣu
vyavahārāya mukhyatvād bahvagragrahaṇād api
ataś ca viparītatvāt sambhavaty api naiva sā
vivakṣyate rasādyeṣu vīryaṃ gurvādayo hy ataḥ
uṣṇaṃ śītaṃ dvidhaivānye vīryam ācakṣate 'pi ca
nānātmakam api dravyam agnīṣomau mahābalau
vyaktāvyaktaṃ jagad iva nātikrāmati jātucit
tatroṣṇaṃ bhramatṛḍglānisvedadāhāśupākitāḥ
śamaṃ ca vātakaphayoḥ karoti śiśiraṃ punaḥ
hlādanaṃ jīvanaṃ stambhaṃ prasādaṃ raktapittayoḥ
jāṭhareṇāgninā yogād yad udeti rasāntaram
rasānāṃ pariṇāmānte sa vipāka iti smṛtaḥ
svāduḥ paṭuś ca madhuram amlo 'mlaṃ pacyate rasaḥ
tiktoṣṇakaṣāyāṇāṃ vipākaḥ prāyaśaḥ kaṭuḥ
rasair asau tulyaphalas tatra dravyaṃ śubhāśubham
kiṃcid rasena kurute karma pākena cāparam
guṇāntareṇa vīryeṇa prabhāveṇaiva kiṃcana
yad yad dravye rasādīnāṃ balavattvena vartate
abhibhūyetarāṃs tat tat kāraṇatvaṃ prapadyate
viruddhaguṇasaṃyoge bhūyasālpaṃ hi jīyate
rasaṃ vipākas tau vīryaṃ prabhāvas tāny apohati
balasāmye rasādīnām iti naisargikaṃ balam
rasādisāmye yat karma viśiṣṭaṃ tat prabhāvajam
dantī rasādyais tulyāpi citrakasya virecanī
madhukasya ca mṛdvīkā ghṛtaṃ kṣīrasya dīpanam
iti sāmānyataḥ karma dravyādīnāṃ punaś ca tat
vicitrapratyayārabdhadravyabhedena bhidyate
svādur guruś ca godhūmo vātajid vātakṛd yavaḥ
uṣṇā matsyāḥ payaḥ śītaṃ kaṭuḥ siṃho na śūkaraḥ
kṣmāmbho'gnikṣmāmbutejaḥkhavāyvagnyanilago'nilaiḥ
dvayolbaṇaiḥ kramād bhūtair madhurādirasodbhavaḥ
teṣāṃ vidyād rasaṃ svāduṃ yo vaktram anulimpati
āsvādyamāno dehasya hlādano 'kṣaprasādanaḥ
priyaḥ pipīlikādīnām amlaḥ kṣālayate mukham
harṣaṇo romadantānām akṣibhruvanikocanaḥ
lavaṇaḥ syandayaty āsyaṃ kapolagaladāhakṛt
tikto viśadayaty āsyaṃ rasanaṃ pratihanti ca
udvejayati jihvāgraṃ kurvaṃś cimicimāṃ kaṭuḥ
srāvayaty akṣināsāsyaṃ kapolaṃ dahatīva ca
kaṣāyo jaḍayej jihvāṃ kaṇṭhasrotovibandhakṛt
rasānām iti rūpāṇi karmāṇi madhuro rasaḥ
ājanmasātmyāt kurute dhātūnāṃ prabalaṃ balam
bālavṛddhakṣatakṣīṇavarṇakeśendriyaujasām
praśasto bṛṃhaṇaḥ kaṇṭhyaḥ stanyasaṃdhānakṛd guruḥ
āyuṣyo jīvanaḥ snigdhaḥ pittānilaviṣāpahaḥ
kurute 'tyupayogena sa medaḥśleṣmajān gadān
sthaulyāgnisādasaṃnyāsamehagaṇḍārbudādikān
amlo 'gnidīptikṛt snigdho hṛdyaḥ pācanarocanaḥ
uṣṇavīryo himasparśaḥ prīṇanaḥ kledano laghuḥ
karoti kaphapittāsraṃ mūḍhavātānulomanaḥ
so 'tyabhyastas tanoḥ kuryāc chaithilyaṃ timiraṃ bhramam
kaṇḍūpāṇḍutvavīsarpaśophavisphoṭatṛḍjvarān
lavaṇaḥ stambhasaṃghātabandhavidhmāpano 'gnikṛt
snehanaḥ svedanas tīkṣṇo rocanaś chedabhedakṛt
so 'tiyukto 'srapavanaṃ khalatiṃ palitaṃ valīm
tṛṭkuṣṭhaviṣavīsarpān janayet kṣapayed balam
tiktaḥ svayam arociṣṇur aruciṃ kṛmitṛḍviṣam
kuṣṭhamūrchājvarotkleśadāhapittakaphāñ jayet
kledamedovasāmajjaśakṛnmūtropaśoṣaṇaḥ
laghur medhyo himo rūkṣaḥ stanyakaṇṭhaviśodhanaḥ
dhātukṣayānilavyādhīn atiyogāt karoti saḥ
kaṭur galāmayodardakuṣṭhālasakaśophajit
vraṇāvasādanaḥ snehamedaḥkledopaśoṣaṇaḥ
dīpanaḥ pācano rucyaḥ śodhano 'nnasya śoṣaṇaḥ
chinatti bandhān srotāṃsi vivṛṇoti kaphāpahaḥ
kurute so 'tiyogena tṛṣṇāṃ śukrabalakṣayam
mūrchām ākuñcanaṃ kampaṃ kaṭīpṛṣṭhādiṣu vyathām
kaṣāyaḥ pittakaphahā gurur asraviśodhanaḥ
pīḍano ropaṇaḥ śītaḥ kledamedoviśoṣaṇaḥ
āmasaṃstambhano grāhī rūkṣo 'ti tvakprasādanaḥ
karoti śīlitaḥ so 'ti viṣṭambhādhmānahṛdrujaḥ
tṛṭkārśyapauruṣabhraṃśasrotorodhamalagrahān
ghṛtahemaguḍākṣoṭamocacocaparūṣakam
mede catasraḥ parṇinyo jīvantī jīvakarṣabhau
madhūkaṃ madhukaṃ bimbī vidārī śrāvaṇīyugam
kṣīraśuklā tugākṣīrī kṣīriṇyau kāśmarī sahe
kṣīrekṣugokṣurakṣaudradrākṣādir madhuro gaṇaḥ
amlo dhātrīphalāmlīkāmātuluṅgāmlavetasam
dāḍimaṃ rajataṃ takraṃ cukraṃ pālevataṃ dadhi
āmram āmrātakaṃ bhavyaṃ kapitthaṃ karamardakam
varaṃ sauvarcalaṃ kṛṣṇaṃ viḍaṃ sāmudram audbhidam
romakaṃ pāṃsujaṃ sīsaṃ kṣāraś ca lavaṇo gaṇaḥ
tiktaḥ paṭolī trāyantī vālakośīracandanam
bhūnimbanimbakaṭukātagarāguruvatsakam
naktamāladvirajanīmustamūrvāṭarūṣakam
pāṭhāpāmārgakāṃsyāyoguḍūcīdhanvayāsakam
pañcamūlaṃ mahad vyāghryau viśālātiviṣā vacā
kaṭuko hiṅgumaricakṛmijitpañcakolakam
kuṭherādyā haritakāḥ pittaṃ mūtram aruṣkaram
vargaḥ kaṣāyaḥ pathyākṣaṃ śirīṣaḥ khadiro madhu
kadambodumbaraṃ muktāpravālāñjanagairikam
bālaṃ kapitthaṃ kharjūraṃ bisapadmotpalādi ca
madhuraṃ śleṣmalaṃ prāyo jīrṇāc chāliyavād ṛte
mudgād godhūmataḥ kṣaudrāt sitāyā jāṅgalāmiṣāt
prāyo 'mlaṃ pittajananaṃ dāḍimāmalakād ṛte
apathyaṃ lavaṇaṃ prāyaś cakṣuṣo 'nyatra saindhavāt
tiktaṃ kaṭu ca bhūyiṣṭham avṛṣyaṃ vātakopanam
ṛte 'mṛtāpaṭolībhyāṃ śuṇṭhīkṛṣṇārasonataḥ
kaṣāyaṃ prāyaśaḥ śītaṃ stambhanaṃ cābhayāṃ vinā
rasāḥ kaṭvamlalavaṇā vīryeṇoṣṇā yathottaram
tiktaḥ kaṣāyo madhuras tadvad eva ca śītalāḥ
tiktaḥ kaṭuḥ kaṣāyaś ca rūkṣā baddhamalās tathā
paṭvamlamadhurāḥ snigdhāḥ sṛṣṭaviṇmūtramārutāḥ
paṭoḥ kaṣāyas tasmāc ca madhuraḥ paramaṃ guruḥ
laghur amlaḥ kaṭus tasmāt tasmād api ca tiktakaḥ
saṃyogāḥ saptapañcāśat kalpanā tu triṣaṣṭidhā
rasānāṃ yaugikatvena yathāsthūlaṃ vibhajyate
ekaikahīnās tān pañcadaśa yānti rasā dvike
trike svādur daśāmlaḥ ṣaṭ trīn paṭus tikta ekakam
catuṣkeṣu daśa svāduś caturo 'mlaḥ paṭuḥ sakṛt
pañcakeṣv ekam evāmlo madhuraḥ pañca sevate
dravyam ekaṃ ṣaḍāsvādam asaṃyuktāś ca ṣaḍ rasāḥ
ṣaṭ pañcakā ṣaṭ ca pṛthag rasāḥ syuś caturdvikau pañcadaśaprakārau
bhedās trikā viṃśatir ekam eva dravyaṃ ṣaḍāsvādam iti triṣaṣṭiḥ
te rasānurasato rasabhedās tāratamyaparikalpanayā ca
sambhavanti gaṇanāṃ samatītā doṣabheṣajavaśād upayojyāḥ
doṣadhātumalā mūlaṃ sadā dehasya taṃ calaḥ
utsāhocchvāsaniśvāsaceṣṭāvegapravartanaiḥ
samyaggatyā ca dhātūnām akṣāṇāṃ pāṭavena ca
anugṛhṇāty avikṛtaḥ pittaṃ paktyūṣmadarśanaiḥ
kṣuttṛḍruciprabhāmedhādhīśauryatanumārdavaiḥ
śleṣmā sthiratvasnigdhatvasaṃdhibandhakṣamādibhiḥ
prīṇanaṃ jīvanaṃ lepaḥ sneho dhāraṇapūraṇe
garbhotpādaś ca dhātūnāṃ śreṣṭhaṃ karma kramāt smṛtam
avaṣṭambhaḥ purīṣasya mūtrasya kledavāhanam
svedasya kledavidhṛtir vṛddhas tu kurute 'nilaḥ
kārśyakārṣṇyoṣṇakāmatvakampānāhaśakṛdgrahān
balanidrendriyabhraṃśapralāpabhramadīnatāḥ
pītaviṇmūtranetratvakkṣuttṛḍdāhālpanidratāḥ
pittaṃ śleṣmāgnisadanaprasekālasyagauravam
śvaityaśaityaślathāṅgatvaṃ śvāsakāsātinidratāḥ
raso 'pi śleṣmavad raktaṃ visarpaplīhavidradhīn
kuṣṭhavātāsrapittāsragulmopakuśakāmalāḥ
vyaṅgāgnināśasammoharaktatvaṅnetramūtratāḥ
māṃsaṃ gaṇḍārbudagranthigaṇḍorūdaravṛddhitāḥ
kaṇṭhādiṣv adhimāṃsaṃ ca tadvan medas tathā śramam
alpe 'pi ceṣṭite śvāsaṃ sphikstanodaralambanam
asthy adhyasthy adhidantāṃś ca majjā netrāṅgagauravam
parvasu sthūlamūlāni kuryāt kṛcchrāṇy arūṃṣi ca
atistrīkāmatāṃ vṛddhaṃ śuktaṃ śukrāśmarīm api
kukṣāv ādhmānam āṭopaṃ gauravaṃ vedanāṃ śakṛt
mūtraṃ tu vastinistodaṃ kṛte 'py akṛtasaṃjñatām
svedo 'tisvedadaurgandhyakaṇḍūr evaṃ ca lakṣayet
dūṣikādīn api malān bāhulyagurutādibhiḥ
liṅgaṃ kṣīṇe 'nile 'ṅgasya sādo 'lpaṃ bhāṣitehitam
saṃjñāmohas tathā śleṣmavṛddhyuktāmayasambhavaḥ
pitte mando 'nalaḥ śītaṃ prabhāhāniḥ kaphe bhramaḥ
śleṣmāśayānāṃ śūnyatvaṃ hṛddravaḥ ślathasaṃdhitā
rase raukṣyaṃ śramaḥ śoṣo glāniḥ śabdāsahiṣṇutā
rakte 'mlaśiśiraprītisirāśaithilyarūkṣatāḥ
māṃse 'kṣaglānigaṇḍasphikśuṣkatāsaṃdhivedanāḥ
medasi svapanaṃ kaṭyāḥ plīhno vṛddhiḥ kṛśāṅgatā
asthny asthitodaḥ śadanaṃ dantakeśanakhādiṣu
asthnāṃ majjani sauṣiryaṃ bhramas timiradarśanam
śukre cirāt prasicyeta śukraṃ śoṇitam eva vā
todo 'tyarthaṃ vṛṣaṇayor meḍhraṃ dhūmāyatīva ca
purīṣe vāyur antrāṇi saśabdo veṣṭayann iva
kukṣau bhramati yāty ūrdhvaṃ hṛtpārśve pīḍayan bhṛśam
mūtre 'lpaṃ mūtrayet kṛcchrād vivarṇaṃ sāsram eva vā
svede romacyutiḥ stabdharomatā sphuṭanaṃ tvacaḥ
malānām atisūkṣmāṇāṃ durlakṣyaṃ lakṣayet kṣayam
svamalāyanasaṃśoṣatodaśūnyatvalāghavaiḥ
doṣādīnāṃ yathāsvaṃ ca vidyād vṛddhikṣayau bhiṣak
kṣayeṇa viparītānāṃ guṇānāṃ vardhanena ca
vṛddhiṃ malānāṃ saṅgāc ca kṣayaṃ cātivisargataḥ
malocitatvād dehasya kṣayo vṛddhes tu pīḍanaḥ
tatrāsthni sthito vāyuḥ pittaṃ tu svedaraktayoḥ
śleṣmā śeṣeṣu tenaiṣām āśrayāśrayiṇāṃ mithaḥ
yad ekasya tad anyasya vardhanakṣapaṇauṣadham
asthimārutayor naivaṃ prāyo vṛddhir hi tarpaṇāt
śleṣmaṇānugatā tasmāt saṃkṣayas tadviparyayāt
vāyunānugato 'smāc ca vṛddhikṣayasamudbhavān
vikārān sādhayet śīghram kramāt laṅghana bṛṃhaṇaiḥ
vāyor anyatra tajjāṃs tu tair evotkramayojitaiḥ
viśeṣād raktavṛddhyutthān raktasrutivirecanaiḥ
māṃsavṛddhibhavān rogān śastrakṣārāgnikarmabhiḥ
sthaulyakārśyopacāreṇa medojān asthisaṃkṣayāt
jātān kṣīraghṛtais tiktasaṃyutair vastibhis tathā
viḍvṛddhijān atīsārakriyayā viṭkṣayodbhavān
meṣājamadhyakulmāṣayavamāṣadvayādibhiḥ
mūtravṛddhikṣayotthāṃś ca mehakṛcchracikitsayā
vyāyāmābhyañjanasvedamadyaiḥ svedakṣayodbhavān
svasthānasthasya kāyāgner aṃśā dhātuṣu saṃśritāḥ
teṣāṃ sādātidīptibhyāṃ dhātuvṛddhikṣayodbhavaḥ
pūrvo dhātuḥ paraṃ kuryād vṛddhaḥ kṣīṇaś ca tadvidham
doṣā duṣṭā rasair dhātūn dūṣayanty ubhaye malān
adho dve sapta śirasi khāni svedavahāni ca
malā malāyanāni syur yathāsvaṃ teṣv ato gadāḥ
ojas tu tejo dhātūnāṃ śukrāntānāṃ paraṃ smṛtam
hṛdayastham api vyāpi dehasthitinibandhanam
snigdhaṃ somātmakaṃ śuddham īṣallohitapītakam
yannāśe niyataṃ nāśo yasmiṃs tiṣṭhati tiṣṭhati
niṣpadyante yato bhāvā vividhā dehasaṃśrayāḥ
ojaḥ kṣīyeta kopakṣuddhyānaśokaśramādibhiḥ
bibheti durbalo 'bhīkṣṇaṃ dhyāyati vyathitendriyaḥ
duśchāyo durmanā rūkṣo bhavet kṣāmaś ca tatkṣaye
jīvanīyauṣadhakṣīrarasādyās tatra bheṣajam
ojovṛddhau hi dehasya tuṣṭipuṣṭibalodayaḥ
yad annaṃ dveṣṭi yad api prārthayetāvirodhi tu
tat tat tyajan samaśnaṃś ca tau tau vṛddhikṣayau jayet
kurvate hi ruciṃ doṣā viparītasamānayoḥ
vṛddhāḥ kṣīṇāś ca bhūyiṣṭhaṃ lakṣayanty abudhās tu na
yathābalaṃ yathāsvaṃ ca doṣā vṛddhā vitanvate
rūpāṇi jahati kṣīṇāḥ samāḥ svaṃ karma kurvate
ya eva dehasya samā vivṛddhyai ta eva doṣā viṣamā vadhāya
yasmād atas te hitacaryayaiva kṣayād vivṛddher iva rakṣaṇīyāḥ
pakvāśayakaṭīsakthiśrotrāsthisparśanendriyam
sthānaṃ vātasya tatrāpi pakvādhānaṃ viśeṣataḥ
nābhir āmāśayaḥ svedo lasīkā rudhiraṃ rasaḥ
dṛk sparśanaṃ ca pittasya nābhir atra viśeṣataḥ
uraḥkaṇṭhaśiraḥklomaparvāṇy āmāśayo rasaḥ
medo ghrāṇaṃ ca jihvā ca kaphasya sutarām uraḥ
prāṇādibhedāt pañcātmā vāyuḥ prāṇo 'tra mūrdhagaḥ
uraḥkaṇṭhacaro buddhihṛdayendriyacittadhṛk
ṣṭhīvanakṣavathūdgāraniḥśvāsānnapraveśakṛt
uraḥ sthānam udānasya nāsānābhigalāṃś caret
vākpravṛttiprayatnorjābalavarṇasmṛtikriyaḥ
vyāno hṛdi sthitaḥ kṛtsnadehacārī mahājavaḥ
gatyapakṣepaṇotkṣepanimeṣonmeṣaṇādikāḥ
prāyaḥ sarvāḥ kriyās tasmin pratibaddhāḥ śarīriṇām
samāno 'gnisamīpasthaḥ koṣṭhe carati sarvataḥ
annaṃ gṛhṇāti pacati vivecayati muñcati
apāno 'pānagaḥ śroṇivastimeḍhrorugocaraḥ
śukrārtavaśakṛnmūtragarbhaniṣkramaṇakriyaḥ
pittaṃ pañcātmakaṃ tatra pakvāmāśayamadhyagam
pañcabhūtātmakatve 'pi yat taijasaguṇodayāt
tyaktadravyatvaṃ pākādikarmaṇānalaśabditam
pacaty annaṃ vibhajate sārakiṭṭau pṛthak tathā
tatrastham eva pittānāṃ śeṣāṇām apy anugraham
karoti baladānena pācakaṃ nāma tat smṛtam
āmāśayāśrayaṃ pittaṃ rañjakaṃ rasarañjanāt
buddhimedhābhimānādyair abhipretārthasādhanāt
sādhakaṃ hṛdgataṃ pittaṃ rūpālocanataḥ smṛtam
dṛkstham ālocakaṃ tvaksthaṃ bhrājakaṃ bhrājanāt tvacaḥ
śleṣmā tu pañcadhoraḥsthaḥ sa trikasya svavīryataḥ
hṛdayasyānnavīryāc ca tatstha evāmbukarmaṇā
kaphadhāmnāṃ ca śeṣāṇāṃ yat karoty avalambanam
ato 'valambakaḥ śleṣmā yas tv āmāśayasaṃsthitaḥ
kledakaḥ so 'nnasaṃghātakledanād rasabodhanāt
bodhako rasanāsthāyī śiraḥsaṃstho 'kṣatarpaṇāt
tarpakaḥ saṃdhisaṃśleṣāc chleṣakaḥ saṃdhiṣu sthitaḥ
iti prāyeṇa doṣāṇāṃ sthānāny avikṛtātmanām
vyāpinām api jānīyāt karmāṇi ca pṛthak pṛthak
uṣṇena yuktā rūkṣādyā vāyoḥ kurvanti saṃcayam
śītena kopam uṣṇena śamaṃ snigdhādayo guṇāḥ
śītena yuktās tīkṣṇādyāś cayaṃ pittasya kurvate
uṣṇena kopaṃ mandādyāḥ śamaṃ śītopasaṃhitāḥ
śītena yuktāḥ snigdhādyāḥ kurvate śleṣmaṇaś cayam
uṣṇena kopaṃ tenaiva guṇā rūkṣādayaḥ śamam
cayo vṛddhiḥ svadhāmny eva pradveṣo vṛddhihetuṣu
viparītaguṇecchā ca kopas tūnmārgagamitā
liṅgānāṃ darśanaṃ sveṣām asvāsthyaṃ rogasambhavaḥ
svasthānasthasya samatā vikārāsaṃbhavaḥ śamaḥ
cayaprakopapraśamā vāyor grīṣmādiṣu triṣu
varṣādiṣu tu pittasya śleṣmaṇaḥ śiśirādiṣu
cīyate laghurūkṣābhir oṣadhibhiḥ samīraṇaḥ
tadvidhas tadvidhe dehe kālasyauṣṇyān na kupyati
adbhir amlavipākābhir oṣadhibhiś ca tādṛśam
pittaṃ yāti cayaṃ kopaṃ na tu kālasya śaityataḥ
cīyate snigdhaśītābhir udakauṣadhibhiḥ kaphaḥ
tulye 'pi kāle dehe ca skannatvān na prakupyati
iti kālasvabhāvo 'yam āhārādivaśāt punaḥ
cayādīn yānti sadyo 'pi doṣāḥ kāle 'pi vā na tu
vyāpnoti sahasā deham āpādatalamastakam
nivartate tu kupito malo 'lpālpaṃ jalaughavat
nānārūpair asaṃkhyeyair vikāraiḥ kupitā malāḥ
tāpayanti tanuṃ tasmāt taddhetvākṛtisādhanam
śakyaṃ naikaikaśo vaktum ataḥ sāmānyam ucyate
doṣā eva hi sarveṣāṃ rogāṇām ekakāraṇam
yathā pakṣī paripatan sarvataḥ sarvam apy ahaḥ
chāyām atyeti nātmīyāṃ yathā vā kṛtsnam apy adaḥ
vikārajātaṃ vividhaṃ trīn guṇān nātivartate
tathā svadhātuvaiṣamyanimittam api sarvadā
vikārajātaṃ trīn doṣān teṣāṃ kope tu kāraṇam
arthair asātmyaiḥ saṃyogaḥ kālaḥ karma ca duṣkṛtam
hīnātimithyāyogena bhidyate tat punas tridhā
hīno 'rthenendriyasyālpaḥ saṃyogaḥ svena naiva vā
atiyogo 'tisaṃsargaḥ sūkṣmabhāsurabhairavam
atyāsannātidūrasthaṃ vipriyaṃ vikṛtādi ca
yad akṣṇā vīkṣyate rūpaṃ mithyāyogaḥ sa dāruṇaḥ
evam atyuccapūtyādīn indriyārthān yathāyatham
vidyāt kālas tu śītoṣṇavarṣābhedāt tridhā mataḥ
sa hīno hīnaśītādir atiyogo 'tilakṣaṇaḥ
mithyāyogas tu nirdiṣṭo viparītasvalakṣaṇaḥ
kāyavākcittabhedena karmāpi vibhajet tridhā
kāyādikarmaṇo hīnā pravṛttir hīnasaṃjñakaḥ
atiyogo 'tivṛttis tu vegodīraṇadhāraṇam
viṣamāṅgakriyārambhapatanaskhalanādikam
bhāṣaṇaṃ sāmibhuktasya rāgadveṣabhayādi ca
karma prāṇātipātādi daśadhā yac ca ninditam
mithyāyogaḥ samasto 'sāv iha vāmutra vā kṛtam
nidānam etad doṣāṇāṃ kupitās tena naikadhā
kurvanti vividhān vyādhīn śākhākoṣṭhāsthisaṃdhiṣu
śākhā raktādayas tvak ca bāhyarogāyanaṃ hi tat
tadāśrayā maṣavyaṅgagaṇḍālajyarbudādayaḥ
bahirbhāgāś ca durnāmagulmaśophādayo gadāḥ
antaḥ koṣṭho mahāsrota āmapakvāśayāśrayaḥ
tatsthānāḥ chardyatīsārakāsaśvāsodarajvarāḥ
antarbhāgaṃ ca śophārśogulmavisarpavidradhi
śirohṛdayavastyādimarmāṇy asthnāṃ ca saṃdhayaḥ
tannibaddhāḥ sirāsnāyukaṇḍarādyāś ca madhyamaḥ
rogamārgaḥ sthitās tatra yakṣmapakṣavadhārditāḥ
mūrdhādirogāḥ saṃdhyasthitrikaśūlagrahādayaḥ
sraṃsavyāsavyadhasvāpasādaruktodabhedanam
saṅgāṅgabhaṅgasaṃkocavartaharṣaṇatarpaṇam
kampapāruṣyasauṣiryaśoṣaspandanaveṣṭanam
stambhaḥ kaṣāyarasatā varṇaḥ śyāvo 'ruṇo 'pi vā
karmāṇi vāyoḥ pittasya dāharāgoṣmapākitāḥ
svedaḥ kledaḥ srutiḥ kothaḥ sadanaṃ mūrchanaṃ madaḥ
kaṭukāmlau rasau varṇaḥ pāṇḍurāruṇavarjitaḥ
śleṣmaṇaḥ snehakāṭhinyakaṇḍūśītatvagauravam
bandhopalepastaimityaśophāpaktyatinidratāḥ
varṇaḥ śveto rasau svādulavaṇau cirakāritā
ity aśeṣāmayavyāpi yad uktaṃ doṣalakṣaṇam
darśanādyair avahitas tat samyag upalakṣayet
vyādhyavasthāvibhāgajñaḥ paśyann ārtān pratikṣaṇam
abhyāsāt prāpyate dṛṣṭiḥ karmasiddhiprakāśinī
ratnādisadasajjñānaṃ na śāstrād eva jāyate
dṛṣṭāpacārajaḥ kaścit kaścit pūrvāparādhajaḥ
tatsaṃkarād bhavaty anyo vyādhir evaṃ tridhā smṛtaḥ
yathānidānaṃ doṣotthaḥ karmajo hetubhir vinā
mahārambho 'lpake hetāv ātaṅko doṣakarmajaḥ
vipakṣaśīlanāt pūrvaḥ karmajaḥ karmasaṃkṣayāt
gacchaty ubhayajanmā tu doṣakarmakṣayāt kṣayam
dvidhā svaparatantratvād vyādhayo 'ntyāḥ punar dvidhā
pūrvajāḥ pūrvarūpākhyā jātāḥ paścād upadravāḥ
yathāsvajanmopaśayāḥ svatantrāḥ spaṣṭalakṣaṇāḥ
viparītās tato 'nye tu vidyād evaṃ malān api
tān lakṣayed avahito vikurvāṇān pratijvaram
teṣāṃ pradhānapraśame praśamo 'śāmyatas tathā
paścāc cikitset tūrṇaṃ vā balavantam upadravam
vyādhikliṣṭaśarīrasya pīḍākarataro hi saḥ
vikāranāmākuśalo na jihrīyāt kadācana
na hi sarvavikārāṇāṃ nāmato 'sti dhruvā sthitiḥ
sa eva kupito doṣaḥ samutthānaviśeṣataḥ
sthānāntarāṇi ca prāpya vikārān kurute bahūn
tasmād vikāraprakṛtīr adhiṣṭhānāntarāṇi ca
buddhvā hetuviśeṣāṃś ca śīghraṃ kuryād upakramam
dūṣyaṃ deśaṃ balaṃ kālam analaṃ prakṛtiṃ vayaḥ
sattvaṃ sātmyaṃ tathāhāram avasthāś ca pṛthagvidhāḥ
sūkṣmasūkṣmāḥ samīkṣyaiṣāṃ doṣauṣadhanirūpaṇe
yo vartate cikitsāyāṃ na sa skhalati jātucit
gurvalpavyādhisaṃsthānaṃ sattvadehabalābalāt
dṛśyate 'py anyathākāraṃ tasminn avahito bhavet
guruṃ laghum iti vyādhiṃ kalpayaṃs tu bhiṣagbruvaḥ
alpadoṣākalanayā pathye vipratipadyate
tato 'lpam alpavīryaṃ vā guruvyādhau prayojitam
udīrayettarāṃ rogān saṃśodhanam ayogataḥ
śodhanaṃ tv atiyogena viparītaṃ viparyaye
kṣiṇuyān na malān eva kevalaṃ vapur asyati
ato 'bhiyuktaḥ satataṃ sarvam ālocya sarvathā
tathā yuñjīta bhaiṣajyam ārogyāya yathā dhruvam
vakṣyante 'taḥ paraṃ doṣā vṛddhikṣayavibhedataḥ
pṛthak trīn viddhi saṃsargas tridhā tatra tu tān nava
trīn eva samayā vṛddhyā ṣaḍ ekasyātiśāyane
trayodaśa samasteṣu ṣaḍ dvyekātiśayena tu
ekaṃ tulyādhikaiḥ ṣaṭ ca tāratamyavikalpanāt
pañcaviṃśatim ity evaṃ vṛddhaiḥ kṣīṇaiś ca tāvataḥ
ekaikavṛddhisamatākṣayaiḥ ṣaṭ te punaś ca ṣaṭ
ekakṣayadvaṃdvavṛddhyā saviparyayayāpi te
bhedā dviṣaṣṭir nirdiṣṭās triṣaṣṭiḥ svāsthyakāraṇam
saṃsargād rasarudhirādibhis tathaiṣāṃ doṣāṃs tu kṣayasamatāvivṛddhibhedaiḥ
ānantyaṃ taratamayogataś ca yātān jānīyād avahitamānaso yathāsvam
vātasyopakramaḥ snehaḥ svedaḥ saṃśodhanaṃ mṛdu
svādvamlalavaṇoṣṇāni bhojyāny abhyaṅgamardanam
veṣṭanaṃ trāsanaṃ seko madyaṃ paiṣṭikagauḍikam
snigdhoṣṇā vastayo vastiniyamaḥ sukhaśīlatā
dīpanaiḥ pācanaiḥ snigdhāḥ snehāś cānekayonayaḥ
viśeṣān medyapiśitarasatailānuvāsanam
pittasya sarpiṣaḥ pānaṃ svāduśītair virecanam
svādutiktakaṣāyāṇi bhojanāny auṣadhāni ca
sugandhiśītahṛdyānāṃ gandhānām upasevanam
kaṇṭhe guṇānāṃ hārāṇāṃ maṇīnām urasā dhṛtiḥ
karpūracandanośīrair anulepaḥ kṣaṇe kṣaṇe
pradoṣaś candramāḥ saudhaṃ hāri gītaṃ himo 'nilaḥ
ayantraṇasukhaṃ mitraṃ putraḥ saṃdigdhamugdhavāk
chandānuvartino dārāḥ priyāḥ śīlavibhūṣitāḥ
śītāmbudhārāgarbhāṇi gṛhāṇy udyānadīrghikāḥ
sutīrthavipulasvacchasalilāśayasaikate
sāmbhojajalatīrānte kāyamāne drumākule
saumyā bhāvāḥ payaḥ sarpir virekaś ca viśeṣataḥ
śleṣmaṇo vidhinā yuktaṃ tīkṣṇaṃ vamanarecanam
annaṃ rūkṣālpatīkṣṇoṣṇaṃ kaṭutiktakaṣāyakam
dīrghakālasthitaṃ madyaṃ ratiprītiḥ prajāgaraḥ
anekarūpo vyāyāmaś cintā rūkṣaṃ vimardanam
viśeṣād vamanaṃ yūṣaḥ kṣaudraṃ medoghnam auṣadham
dhūmopavāsagaṇḍūṣā niḥsukhatvaṃ sukhāya ca
upakramaḥ pṛthag doṣān yo 'yam uddiśya kīrtitaḥ
saṃsargasaṃnipāteṣu taṃ yathāsvaṃ vikalpayet
graiṣmaḥ prāyo marutpitte vāsantaḥ kaphamārute
maruto yogavāhitvāt kaphapitte tu śāradaḥ
caya eva jayed doṣaṃ kupitaṃ tv avirodhayan
sarvakope balīyāṃsaṃ śeṣadoṣāvirodhataḥ
prayogaḥ śamayed vyādhim ekaṃ yo 'nyam udīrayet
nāsau viśuddhaḥ śuddhas tu śamayed yo na kopayet
vyāyāmād ūṣmaṇas taikṣṇyād ahitācaraṇād api
koṣṭhāc chākhāsthimarmāṇi drutatvān mārutasya ca
doṣā yānti tathā tebhyaḥ srotomukhaviśodhanāt
vṛddhyābhiṣyandanāt pākāt koṣṭhaṃ vāyoś ca nigrahāt
tatrasthāś ca vilamberan bhūyo hetupratīkṣiṇaḥ
te kālādibalaṃ labdhvā kupyanty anyāśrayeṣv api
tatrānyasthānasaṃstheṣu tadīyām abaleṣu tu
kuryāc cikitsāṃ svām eva balenānyābhibhāviṣu
āgantuṃ śamayed doṣaṃ sthāninaṃ pratikṛtya vā
prāyas tiryaggatā doṣāḥ kleśayanty āturāṃś ciram
kuryān na teṣu tvarayā dehāgnibalavit kriyām
śamayet tān prayogeṇa sukhaṃ vā koṣṭham ānayet
jñātvā koṣṭhaprapannāṃś ca yathāsannaṃ vinirharet
srotorodhabalabhraṃśagauravānilamūḍhatāḥ
ālasyāpaktiniṣṭhīvamalasaṅgāruciklamāḥ
liṅgaṃ malānāṃ sāmānāṃ nirāmāṇāṃ viparyayaḥ
ūṣmaṇo 'lpabalatvena dhātum ādyam apācitam
duṣṭam āmāśayagataṃ rasam āmaṃ pracakṣate
anye doṣebhya evātiduṣṭebhyo 'nyonyamūrchanāt
kodravebhyo viṣasyeva vadanty āmasya sambhavam
āmena tena saṃpṛktā doṣā dūṣyāś ca dūṣitāḥ
sāmā ity upadiśyante ye ca rogās tadudbhavāḥ
sarvadehapravisṛtān sāmān doṣān na nirharet
līnān dhātuṣv anutkliṣṭān phalād āmād rasān iva
āśrayasya hi nāśāya te syur durnirharatvataḥ
pācanair dīpanaiḥ snehais tān svedaiś ca pariṣkṛtān
śodhayec chodhanaiḥ kāle yathāsannaṃ yathābalam
hanty āśu yuktaṃ vaktreṇa dravyam āmāśayān malān
ghrāṇena cordhvajatrūtthān pakvādhānād gudena ca
utkliṣṭān adha ūrdhvaṃ vā na cāmān vahataḥ svayam
dhārayed auṣadhair doṣān vidhṛtās te hi rogadāḥ
pravṛttān prāg ato doṣān upekṣeta hitāśinaḥ
vibaddhān pācanais tais taiḥ pācayen nirhareta vā
śrāvaṇe kārttike caitre māsi sādhāraṇe kramāt
grīṣmavarṣāhimacitān vāyvādīn āśu nirharet
atyuṣṇavarṣaśītā hi grīṣmavarṣāhimāgamāḥ
saṃdhau sādhāraṇe teṣāṃ duṣṭān doṣān viśodhayet
svasthavṛttam abhipretya vyādhau vyādhivaśena tu
kṛtvā śītoṣṇavṛṣṭīnāṃ pratīkāraṃ yathāyatham
prayojayet kriyāṃ prāptāṃ kriyākālaṃ na hāpayet
yuñjyād anannam annādau madhye 'nte kavalāntare
grāse grāse muhuḥ sānnaṃ sāmudgaṃ niśi cauṣadham
kaphodreke gade 'nannaṃ balino rogarogiṇoḥ
annādau viguṇe 'pāne samāne madhya iṣyate
vyāne 'nte prātarāśasya sāyamāśasya tūttare
grāsagrāsāntayoḥ prāṇe praduṣṭe mātariśvani
muhur muhur viṣacchardihidhmātṛṭśvāsakāsiṣu
yojyaṃ sabhojyaṃ bhaiṣajyaṃ bhojyaiś citrair arocake
kampākṣepakahidhmāsu sāmudgaṃ laghubhojinām
ūrdhvajatruvikāreṣu svapnakāle praśasyate
upakramyasya hi dvitvād dvidhaivopakramo mataḥ
ekaḥ saṃtarpaṇas tatra dvitīyaś cāpatarpaṇaḥ
bṛṃhaṇo laṅghanaś ceti tatparyāyāv udāhṛtau
bṛṃhaṇaṃ yad bṛhattvāya laṅghanaṃ lāghavāya yat
dehasya bhavataḥ prāyo bhaumāpyam itarac ca te
snehanaṃ rūkṣaṇaṃ karma svedanaṃ stambhanaṃ ca yat
bhūtānāṃ tad api dvaidhyād dvitayaṃ nātivartate
śodhanaṃ śamanaṃ ceti dvidhā tatrāpi laṅghanam
yad īrayed bahir doṣān pañcadhā śodhanaṃ ca tat
nirūho vamanaṃ kāyaśiroreko 'sravisrutiḥ
na śodhayati yad doṣān samān nodīrayaty api
samīkaroti viṣamān śamanaṃ tac ca saptadhā
pācanaṃ dīpanaṃ kṣuttṛḍvyāyāmātapamārutāḥ
bṛṃhaṇaṃ śamanaṃ tv eva vāyoḥ pittānilasya ca
bṛṃhayed vyādhibhaiṣajyamadyastrīśokakarśitān
bhārādhvoraḥkṣatakṣīṇarūkṣadurbalavātalān
garbhiṇīsūtikābālavṛddhān grīṣme 'parān api
māṃsakṣīrasitāsarpirmadhurasnigdhavastibhiḥ
svapnaśayyāsukhābhyaṅgasnānanirvṛtiharṣaṇaiḥ
visarpavidradhiplīhaśiraḥkaṇṭhākṣirogiṇaḥ
sthūlāṃś ca laṅghayen nityaṃ śiśire tv aparān api
tatra saṃśodhanaiḥ sthaulyabalapittakaphādhikān
āmadoṣajvaracchardiratīsārahṛdāmayaiḥ
vibandhagauravodgārahṛllāsādibhir āturān
madhyasthaulyādikān prāyaḥ pūrvaṃ pācanadīpanaiḥ
ebhir evāmayair ārtān hīnasthaulyabalādikān
kṣuttṛṣṇānigrahair doṣais tv ārtān madhyabalair dṛḍhān
samīraṇātapāyāsaiḥ kim utālpabalair narān
na bṛṃhayel laṅghanīyān bṛṃhyāṃs tu mṛdu laṅghayet
yuktyā vā deśakālādibalatas tān upācaret
bṛṃhite syād balaṃ puṣṭis tatsādhyāmayasaṃkṣayaḥ
vimalendriyatā sargo malānāṃ lāghavaṃ ruciḥ
kṣuttṛṭsahodayaḥ śuddhahṛdayodgārakaṇṭhatā
vyādhimārdavam utsāhas tandrānāśaś ca laṅghite
anapekṣitamātrādisevite kurutas tu te
atisthaulyātikārśyādīn vakṣyante te ca sauṣadhāḥ
rūpaṃ tair eva ca jñeyam atibṛṃhitalaṅghite
atisthaulyāpacīmehajvarodarabhagandarān
kāsasaṃnyāsakṛcchrāmakuṣṭhādīn atidāruṇān
tatra medo'nilaśleṣmanāśanaṃ sarvam iṣyate
kulatthajūrṇaśyāmākayavamudgamadhūdakam
mastudaṇḍāhatāriṣṭacintāśodhanajāgaram
madhunā triphalāṃ lihyād guḍūcīm abhayāṃ ghanam
rasāñjanasya mahataḥ pañcamūlasya gugguloḥ
śilājatuprayogaś ca sāgnimantharaso hitaḥ
viḍaṅgaṃ nāgaraṃ kṣāraḥ kālaloharajo madhu
yavāmalakacūrṇaṃ ca yogo 'tisthaulyadoṣajit
vyoṣakaṭvīvarāśigruviḍaṅgātiviṣāsthirāḥ
hiṅgusauvarcalājājīyavānīdhānyacitrakāḥ
niśe bṛhatyau hapuṣā pāṭhā mūlaṃ ca kembukāt
eṣāṃ cūrṇaṃ madhu ghṛtaṃ tailaṃ ca sadṛśāṃśakam
saktubhiḥ ṣoḍaśaguṇair yuktaṃ pītaṃ nihanti tat
atisthaulyādikān sarvān rogān anyāṃś ca tadvidhān
hṛdrogakāmalāśvitraśvāsakāsagalagrahān
buddhimedhāsmṛtikaraṃ saṃnasyāgneś ca dīpanam
atikārśyaṃ bhramaḥ kāsas tṛṣṇādhikyam arocakaḥ
vastihṛnmūrdhajaṅghorutrikapārśvarujā jvaraḥ
pralāpordhvānilaglānicchardiparvāsthibhedanam
varcomūtragrahādyāś ca jāyante 'tivilaṅghanāt
kārśyam eva varaṃ sthaulyān na hi sthūlasya bheṣajam
bṛṃhaṇaṃ laṅghanaṃ vālam atimedo'gnivātajit
madhurasnigdhasauhityair yat saukhyena ca naśyati
kraśimā sthavimātyantaviparītaniṣevaṇaiḥ
yojayed bṛṃhaṇaṃ tatra sarvaṃ pānānnabheṣajam
acintayā harṣaṇena dhruvaṃ saṃtarpaṇena ca
svapnaprasaṅgāc ca kṛśo varāha iva puṣyati
na hi māṃsasamaṃ kiṃcid anyad dehabṛhattvakṛt
māṃsādamāṃsaṃ māṃsena saṃbhṛtatvād viśeṣataḥ
guru cātarpaṇaṃ sthūle viparītaṃ hitaṃ kṛśe
yavagodhūmam ubhayos tadyogyāhitakalpanam
doṣagatyātiricyante grāhibhedyādibhedataḥ
upakramā na te dvitvād bhinnā api gadā iva
viduladahanacitrāḥ kośavatyau karañjaḥ kaṇalavaṇavacailāsarṣapāś chardanāni
śamyākakampillakahemadugdhā dugdhaṃ ca mūtraṃ ca virecanāni
madanakuṭajakuṣṭhadevadālīmadhukavacādaśamūladārurāsnāḥ
yavamiśikṛtavedhanaṃ kulatthā madhu lavaṇaṃ trivṛtā nirūhaṇāni
vellāpāmārgavyoṣadārvīsurālā bījaṃ śairīṣaṃ bārhataṃ śaigravaṃ ca
sāro mādhūkaḥ saindhavaṃ tārkṣyaśailaṃ truṭyau pṛthvīkā śodhayanty uttamāṅgam
bhadradāru nataṃ kuṣṭhaṃ daśamūlaṃ balādvayam
vāyuṃ vīratarādiś ca vidāryādiś ca nāśayet
dūrvānantā nimbavāsātmaguptā gundrābhīruḥ śītapākī priyaṅguḥ
nyagrodhādiḥ padmakādiḥ sthire dve padmaṃ vanyaṃ sārivādiś ca pittam
āragvadhādir arkādir muṣkakādyo 'sanādikaḥ
surasādiḥ samustādir vatsakādir balāsajit
jīvantīkākolyau mede dve mudgamāṣaparṇyau ca
ṛṣabhakajīvakamadhukaṃ ceti gaṇo jīvanīyākhyaḥ
vidāripañcāṅgulavṛścikālīvṛścīvadevāhvayaśūrpaparṇyaḥ
kaṇḍūkarī jīvanahrasvasaṃjñe dve pañcake gopasutā tripādī
vidāryādir ayaṃ hṛdyo bṛṃhaṇo vātapittahā
śoṣagulmāṅgamardordhvaśvāsakāsaharo gaṇaḥ
sārivośīrakāśmaryamadhūkaśiśiradvayam
yaṣṭī parūṣakaṃ hanti dāhapittāsratṛḍjvarān
padmakapuṇḍrau vṛddhitugarddhyaḥ śṛṅgy amṛtā daśa jīvanasaṃjñāḥ
stanyakarā ghnantīraṇapittaṃ prīṇanajīvanabṛṃhaṇavṛṣyāḥ
parūṣakaṃ varā drākṣā kaṭphalaṃ katakāt phalam
rājāhvaṃ dāḍimaṃ śākaṃ tṛṇmūtrāmayavātajit
añjanaṃ phalinī māṃsī padmotpalarasāñjanam
sailāmadhukanāgāhvaṃ viṣāntardāhapittanut
paṭolakaṭurohiṇīcandanaṃ madhusravaguḍūcīpāṭhānvitam
nihanti kaphapittakuṣṭhajvarān viṣaṃ vamim arocakaṃ kāmalām
guḍūcīpadmakāriṣṭadhānakāraktacandanam
pittaśleṣmajvaracchardidāhatṛṣṇāghnam agnikṛt
bhūnimbasairyakapaṭolakarañjayugmasaptacchadāgnisuṣavīphalabāṇaghoṇṭāḥ
āragvadhādir jayati chardikuṣṭhaviṣajvarān
kaphaṃ kaṇḍūṃ pramehaṃ ca duṣṭavraṇaviśodhanaḥ
asanatiniśabhūrjaśvetavāhaprakīryāḥ khadirakadarabhaṇḍīśiṃśapāmeṣaśṛṅgyaḥ
trihimatalapalāśā joṅgakaḥ śākaśālau kramukadhavakaliṅgacchāgakarṇāśvakarṇāḥ
asanādir vijayate śvitrakuṣṭhakaphakrimīn
pāṇḍurogaṃ pramehaṃ ca medodoṣanibarhaṇaḥ
varuṇasairyakayugmaśatāvarīdahanamoraṭabilvaviṣāṇikāḥ
dvibṛhatīdvikarañjajayādvayaṃ bahalapallavadarbharujākarāḥ
varuṇādiḥ kaphaṃ medo mandāgnitvaṃ niyacchati
āḍhyavātaṃ śiraḥśūlaṃ gulmaṃ cāntaḥ savidradhim
ūṣakas tutthakaṃ hiṅgu kāsīsadvayasaindhavam
saśilājatu kṛcchrāśmagulmamedaḥkaphāpaham
vellantarāraṇikabūkavṛṣāśmabhedagokaṇṭaketkaṭasahācarabāṇakāśāḥ
vṛkṣādanīnalakuśadvayaguṇṭhagundrābhallūkamoraṭakuraṇṭakarambhapārthāḥ
vargo vīratarādyo 'yaṃ hanti vātakṛtān gadān
aśmarīśarkarāmūtrakṛcchrāghātarujāharaḥ
lodhraśābarakalodhrapalāśā jiṅginīsaralakaṭphalayuktāḥ
kutsitāmbakadalīgataśokāḥ sailavāluparipelavamocāḥ
eṣa lodhrādiko nāma medaḥkaphaharo gaṇaḥ
yonidoṣaharaḥ stambhī varṇyo viṣavināśanaḥ
arkālarkau nāgadantī viśalyā bhārgī rāsnā vṛścikālī prakīryā
pratyakpuṣpī pītatailodakīryā śvetāyugmaṃ tāpasānāṃ ca vṛkṣaḥ
ayam arkādiko vargaḥ kaphamedoviṣāpahaḥ
kṛmikuṣṭhapraśamano viśeṣād vraṇaśodhanaḥ
surasayugaphaṇijjaṃ kālamālā viḍaṅgaṃ kharabusavṛṣakarṇīkaṭphalaṃ kāsamardaḥ
kṣavakasarasībhārgīkārmukāḥ kākamācī kulahalaviṣamuṣṭī bhūstṛṇo bhūtakeśī
surasādir gaṇaḥ śleṣmamedaḥkṛminiṣūdanaḥ
pratiśyāyāruciśvāsakāsaghno vraṇaśodhanaḥ
gulmamehāśmarīpāṇḍumedo'rśaḥkaphaśukrajit
vatsakamūrvābhārgīkaṭukā marīcaṃ ghuṇapriyā ca gaṇḍīram
elā pāṭhājājī kaṭvaṅgaphalājamodasiddhārthavacāḥ
jīrakahiṅguviḍaṅgaṃ paśugandhā pañcakolakaṃ hanti
calakaphamedaḥpīnasagulmajvaraśūladurnāmnaḥ
haridrādvayayaṣṭyāhvakalaśīkuṭajodbhavāḥ
vacāharidrādigaṇāv āmātīsāranāśanau
medaḥkaphāḍhyapavanastanyadoṣanibarhaṇau
priyaṅgupuṣpāñjanayugmapadmāḥ padmād rajo yojanavally anantā
mānadrumo mocarasaḥ samaṅgā puṃnāgaśītaṃ madanīyahetuḥ
ambaṣṭhā madhukaṃ namaskarī nandīvṛkṣapalāśakacchurāḥ
lodhraṃ dhātakībilvapeśike kaṭvaṅgaḥ kamalodbhavaṃ rajaḥ
gaṇau priyaṅgvambaṣṭhādī pakvātīsāranāśanau
saṃdhānīyau hitau pitte vraṇānām api ropaṇau
mustāvacāgnidviniśādvitiktābhallātapāṭhātriphalāviṣākhyāḥ
kuṣṭhaṃ truṭī haimavatī ca yonistanyāmayaghnā malapācanāś ca
nyagrodhapippalasadāphalalodhrayugmaṃ jambūdvayārjunakapītanasomavalkāḥ
plakṣāmravañjulapiyālapalāśanandīkolīkadambaviralāmadhukaṃ madhūkam
nyagrodhādir gaṇo vraṇyaḥ saṃgrāhī bhagnasādhanaḥ
medaḥpittāsratṛḍdāhayoniroganibarhaṇaḥ
elāyugmaturuṣkakuṣṭhaphalinīmāṃsījaladhyāmakaṃ spṛkkācorakacocapattratagarasthauṇeyajātīrasāḥ
śuktir vyāghranakho 'marāhvam aguruḥ śrīvāsakaḥ kuṅkumaṃ caṇḍāgugguludevadhūpakhapurāḥ puṃnāganāgāhvayam
elādiko vātakaphau viṣaṃ ca viniyacchati
varṇaprasādanaḥ kaṇḍūpiṭikākoṭhanāśanaḥ
śyāmādantīdravantīkramukakuṭaraṇāśaṅkhinīcarmasāhvā
bastāntrī vyādhighāto bahalabahurasas tīkṣṇavṛkṣāt phalāni
śyāmādyo hanti gulmaṃ viṣamarucikaphau hṛdrujaṃ mūtrakṛcchram
trayastriṃśad iti proktā vargās teṣu tv alābhataḥ
yuñjyāt tadvidham anyac ca dravyaṃ jahyād ayaugikam
ete vargā doṣadūṣyādy apekṣya kalkakvāthasnehalehādiyuktāḥ
pāne nasye 'nvāsane 'ntar bahir vā lepābhyaṅgair ghnanti rogān sukṛcchrān
athātaḥ snehavidhim adhyāyaṃ vyākhyāsyāmaḥ
iti ha smāhur ātreyādayo maharṣayaḥ
guruśītasarasnigdhamandasūkṣmamṛdudravam
auṣadhaṃ snehanaṃ prāyo viparītaṃ virūkṣaṇam
sarpir majjā vasā tailaṃ sneheṣu pravaraṃ matam
tatrāpi cottamaṃ sarpiḥ saṃskārasyānuvartanāt
mādhuryād avidāhitvājjanmādyeva ca śīlanāt
pittaghnās te yathāpūrvam itaraghnā yathottaram
ghṛtāt tailaṃ guru vasā tailān majjā tato 'pi ca
dvābhyāṃ tribhiś caturbhis tair yamakas trivṛto mahān
svedyasaṃśodhyamadyastrīvyāyāmāsaktacintakāḥ
bālābalakṛśā rūkṣāḥ kṣīṇāsraretasaḥ
vātārtasyandatimiradāruṇapratibodhinaḥ
snehyāḥ na tv atimandāgnitīkṣṇāgnisthūladurbalāḥ
ūrustambhātisārāmagalarogagarodaraiḥ
mūrcchāchardyaruciśleṣmatṛṣṇāmadyaiś ca pīḍitāḥ
apaprasūtā yukte ca nasye bastau virecane
tatra dhīsmṛtimedhādikāṅkṣiṇāṃ śasyate ghṛtam
granthināḍīkṛmiśleṣmamedomārutarogiṣu
tailaṃ lāghavadārḍhyārthikrūrakoṣṭheṣu dehiṣu
vātātapādhvabhārastrīvyāyāmakṣīṇadhātuṣu
rūkṣakleśakṣamātyagnivātāvṛtapatheṣu ca
śeṣau vasā tu sandhyasthimarmakoṣṭharujāsu ca
tathā dagdhāhatabhraṣṭayonikarṇaśiroruji
tailaṃ prāvṛṣi varṣānte sarpir anyau tu mādhave
ṛtau sādhāraṇe snehaḥ śasto 'hni vimale ravau
tailaṃ tvarāyāṃ śīte 'pi gharme 'pi ca ghṛtaṃ niśi
niśy eva pitte pavane saṃsarge pittavaty api
niśyanyathā vātakaphād rogāḥ syuḥ pittato divā
yuktyāvacārayet snehaṃ bhakṣyādyannena bastibhiḥ
nasyābhyañjanagaṇḍūṣamūrdhakarṇākṣitarpaṇaiḥ
rasabhedaikakatvābhyāṃ catuḥṣaṣṭirvicāraṇāḥ
snehasyānyābhibhūtatvādalpatvācca kramātsmṛtāḥ
yathoktahetvabhāvācca nācchapeyo vicāraṇā
snehasya kalpaḥ sa śreṣṭhaḥ snehakarmāśusādhanāt
dvābhyāṃ caturbhiraṣṭābhiryāmairjīryanti yāḥ kramāt
hrasvamadhyottamā mātrāstāstābhyaśca hrasīyasīm
kalpayedvīkṣya doṣādīnprāgeva tu hrasīyasīm
hyastane jīrṇa evānne sneho'cchaḥ śuddhaye bahuḥ
śamanaḥ kṣudvato'nanno madhyamātraśca śasyate
bṛṃhaṇo rasamadyādyaiḥ sabhakto'lpaḥ hitaḥ sa ca
bālavṛddhapipāsārtasnehadviṇmadyaśīliṣu
strīsnehanityamandāgnisukhitakleśabhīruṣu
mṛdukoṣṭhālpadoṣeṣu kāle coṣṇe kṛśeṣu ca
prāṅmadhyottarabhakto'sāvadhomadhyordhvadehajān
vyādhīñjayed balaṃ kuryādaṅgānāṃ ca yathākramam
svedas tāpopanāhoṣmadravabhedāc caturvidhaḥ
tāpo 'gnitaptavasanaphālahastatalādibhiḥ
upanāho vacākiṇvaśatāhvādevadārubhiḥ
dhānyaiḥ samastair gandhaiś ca rāsnairaṇḍajaṭāmiṣaiḥ
udriktalavaṇaiḥ snehacukratakrapayaḥplutaiḥ
kevale pavane śleṣmasaṃsṛṣṭe surasādibhiḥ
pittena padmakādyais tu śālvaṇākhyaiḥ punaḥ punaḥ
snigdhoṣṇavīryair mṛdubhiś carmapaṭṭair apūtibhiḥ
alābhe vātajitpattrakauśeyāvikaśāṭakaiḥ
baddhaṃ rātrau divā muñcen muñced rātrau divākṛtam
ūṣmā tūtkārikāloṣṭakapālopalapāṃsubhiḥ
pattrabhaṅgena dhānyena karīṣasikatātuṣaiḥ
anekopāyasaṃtaptaiḥ prayojyo deśakālataḥ
śigruvāraṇakairaṇḍakarañjasurasārjakāt
śirīṣavāsāvaṃśārkamālatīdīrghavṛntataḥ
pattrabhaṅgair vacādyaiś ca māṃsaiś cānūpavārijaiḥ
daśamūlena ca pṛthak sahitair vā yathāmalam
snehavadbhiḥ surāśuktavārikṣīrādisādhitaiḥ
kumbhīr galantīr nāḍīr vā pūrayitvā rujārditam
vāsasācchāditaṃ gātraṃ snigdhaṃ siñced yathāsukham
tair eva vā dravaiḥ pūrṇaṃ kuṇḍaṃ sarvāṅgage 'nile
avagāhyāturas tiṣṭhed arśaḥkṛcchrādirukṣu ca
nivāte 'ntarbahiḥsnigdho jīrṇānnaḥ svedam ācaret
vyādhivyādhitadeśartuvaśān madhyavarāvaram
kaphārto rūkṣaṇaṃ rūkṣo rūkṣaḥ snigdhaṃ kaphānile
āmāśayagate vāyau kaphe pakvāśayāśrite
rūkṣapūrvaṃ tathā snehapūrvaṃ sthānānurodhataḥ
alpaṃ vaṅkṣaṇayoḥ svalpaṃ dṛṅmuṣkahṛdaye na vā
śītaśūlakṣaye svinno jāte 'ṅgānāṃ ca mārdave
syāc chanair mṛditaḥ snātas tataḥ snehavidhiṃ bhajet
pittāsrakopatṛṇmūrchāsvarāṅgasadanabhramāḥ
saṃdhipīḍā jvaraḥ śyāvaraktamaṇḍaladarśanam
svedātiyogāc chardiś ca tatra stambhanam auṣadham
viṣakṣārāgnyatīsāracchardimohātureṣu ca
svedanaṃ guru tīkṣṇoṣṇaṃ prāyaḥ stambhanam anyathā
dravasthirasarasnigdharūkṣasūkṣmaṃ ca bheṣajam
svedanaṃ stambhanaṃ ślakṣṇaṃ rūkṣasūkṣmasaradravam
prāyas tiktaṃ kaṣāyaṃ ca madhuraṃ ca samāsataḥ
stambhitaḥ syād bale labdhe yathoktāmayasaṃkṣayāt
stambhatvaksnāyusaṃkocakampahṛdvāgghanugrahaiḥ
pādauṣṭhatvakkaraiḥ śyāvair atistambhitam ādiśet
na svedayed atisthūlarūkṣadurbalamūrchitān
stambhanīyakṣatakṣīṇakṣāmamadyavikāriṇaḥ
timirodaravīsarpakuṣṭhaśoṣāḍhyarogiṇaḥ
pītadugdhadadhisnehamadhūn kṛtavirecanān
bhraṣṭadagdhagudaglānikrodhaśokabhayārditān
kṣuttṛṣṇākāmalāpāṇḍumehinaḥ pittapīḍitān
garbhiṇīṃ puṣpitāṃ sūtāṃ mṛdu cātyayike gade
svarabhedānilavyādhiśleṣmāmastambhagaurave
aṅgamardakaṭīpārśvapṛṣṭhakukṣihanugrahe
mahattve muṣkayoḥ khalyām āyāme vātakaṇṭake
mūtrakṛcchrārbudagranthiśukrāghātāḍhyamārute
svedaṃ yathāyathaṃ kuryāt tadauṣadhavibhāgataḥ
svedo hitas tv anāgneyo vāte medaḥkaphāvṛte
nivātaṃ gṛham āyāso guruprāvaraṇaṃ bhayam
snehaklinnāḥ koṣṭhagā dhātugā vā srotolīnā ye ca śākhāsthisaṃsthāḥ
doṣāḥ svedais te dravīkṛtya koṣṭhaṃ nītāḥ samyak śuddhibhir nirhriyante
kaphe vidadhyād vamanaṃ saṃyoge vā kapholbaṇe
tadvad virecanaṃ pitte viśeṣeṇa tu vāmayet
navajvarātisārādhaḥpittāsṛgrājayakṣmiṇaḥ
kuṣṭhamehāpacīgranthiślīpadonmādakāsinaḥ
śvāsahṛllāsavīsarpastanyadoṣordhvarogiṇaḥ
avāmyā garbhiṇī rūkṣaḥ kṣudhito nityaduḥkhitaḥ
bālavṛddhakṛśasthūlahṛdrogikṣatadurbalāḥ
prasaktavamathuplīhatimirakṛmikoṣṭhinaḥ
ūrdhvapravṛttavāyvasradattavastihatasvarāḥ
mūtrāghāty udarī gulmī durvamo 'tyagnir arśasaḥ
udāvartabhramāṣṭhīlāpārśvarugvātarogiṇaḥ
ṛte viṣagarājīrṇaviruddhābhyavahārataḥ
prasaktavamathoḥ pūrve prāyeṇāmajvaro 'pi ca
dhūmāntaiḥ karmabhir varjyāḥ sarvair eva tv ajīrṇinaḥ
virekasādhyā gulmārśovisphoṭavyaṅgakāmalāḥ
jīrṇajvarodaragaracchardiplīhahalīmakāḥ
vidradhis timiraṃ kācaḥ syandaḥ pakvāśayavyathā
yoniśukrāśrayā rogāḥ koṣṭhagāḥ kṛmayo vraṇāḥ
vātāsram ūrdhvagaṃ raktaṃ mūtrāghātaḥ śakṛdgrahaḥ
vāmyaś ca kuṣṭhamehādyā na tu recyā navajvarī
alpāgnyadhogapittāsrakṣatapāyvatisāriṇaḥ
saśalyāsthāpitakrūrakoṣṭhātisnigdhaśoṣiṇaḥ
atha sādhāraṇe kāle snigdhasvinnaṃ yathāvidhi
śvovamyam utkliṣṭakaphaṃ matsyamāṣatilādibhiḥ
niśāṃ suptaṃ sujīrṇānnaṃ pūrvāhṇe kṛtamaṅgalam
nirannam īṣatsnigdhaṃ vā peyayā pītasarpiṣam
vṛddhabālābalaklībabhīrūn rogānurodhataḥ
ākaṇṭhaṃ pāyitān madyaṃ kṣīram ikṣurasaṃ rasam
yathāvikāravihitāṃ madhusaindhavasaṃyutām
koṣṭhaṃ vibhajya bhaiṣajyamātrāṃ mantrābhimantritām
ṛṣayaḥ sauṣadhigrāmā bhūtasaṃghāś ca pāntu vaḥ
rasāyanam ivarṣīṇām amarāṇām ivāmṛtam
sudhevottamanāgānāṃ bhaiṣajyam idam astu te
prāṅmukhaṃ pāyayet pīto muhūrtam anupālayet
tanmanā jātahṛllāsaprasekaś chardayet tataḥ
aṅgulībhyām anāyasto nālena mṛdunāthavā
galatālv arujan vegān apravṛttān pravartayan
pravartayan pravṛttāṃś ca jānutulyāsane sthitaḥ
ubhe pārśve lalāṭaṃ ca vamataś cāsya dhārayet
prapīḍayet tathā nābhiṃ pṛṣṭhaṃ ca pratilomataḥ
kaphe tīkṣṇoṣṇakaṭukaiḥ pitte svāduhimair iti
vamet snigdhāmlalavaṇaiḥ saṃsṛṣṭe marutā kaphe
pittasya darśanaṃ yāvac chedo vā śleṣmaṇo bhavet
hīnavegaḥ kaṇādhātrīsiddhārthalavaṇodakaiḥ
vamet punaḥ punas tatra vegānām apravartanam
pravṛttiḥ savibandhā vā kevalasyauṣadhasya vā
ayogas tena niṣṭhīvakaṇḍūkoṭhajvarādayaḥ
nirvibandhaṃ pravartante kaphapittānilāḥ kramāt
samyagyoge 'tiyoge tu phenacandrakaraktavat
vamitaṃ kṣāmatā dāhaḥ kaṇṭhaśoṣas tamo bhramaḥ
ghorā vāyvāmayā mṛtyur jīvaśoṇitanirgamāt
samyagyogena vamitaṃ kṣaṇam āśvāsya pāyayet
dhūmatrayasyānyatamaṃ snehācāram athādiśet
tataḥ sāyaṃ prabhāte vā kṣudvān snātaḥ sukhāmbunā
bhuñjāno raktaśālyannaṃ bhajet peyādikaṃ kramam
peyāṃ vilepīm akṛtaṃ kṛtaṃ ca yūṣaṃ rasaṃ trīn ubhayaṃ tathaikam
krameṇa seveta naro 'nnakālān pradhānamadhyāvaraśuddhiśuddhaḥ
yathāṇur agnis tṛṇagomayādyaiḥ saṃdhukṣyamāṇo bhavati krameṇa
mahān sthiraḥ sarvapacas tathaiva śuddhasya peyādibhir antarāgniḥ
jaghanyamadhyapravare tu vegāś catvāra iṣṭā vamane ṣaḍ aṣṭau
daśaiva te dvitriguṇā vireke prasthas tathā syād dvicaturguṇaś ca
pittāvasānaṃ vamanaṃ virekād ardhaṃ kaphāntaṃ ca virekam āhuḥ
dvitrān saviṭkān apanīya vegān meyaṃ vireke vamane tu pītam
athainaṃ vāmitaṃ bhūyaḥ snehasvedopapāditam
śleṣmakāle gate jñātvā koṣṭhaṃ samyag virecayet
bahupitto mṛduḥ koṣṭhaḥ kṣīreṇāpi viricyate
prabhūtamārutaḥ krūraḥ kṛcchrāc chyāmādikair api
kaṣāyamadhuraiḥ pitte virekaḥ kaṭukaiḥ kaphe
snigdhoṣṇalavaṇair vāyāv apravṛttau tu pāyayet
uṣṇāmbu svedayed asya pāṇitāpena codaram
utthāne 'lpe dine tasmin bhuktvānyedyuḥ punaḥ pibet
adṛḍhasnehakoṣṭhas tu pibed ūrdhvaṃ daśāhataḥ
bhūyo 'py upaskṛtatanuḥ snehasvedair virecanam
yaugikaṃ samyag ālocya smaran pūrvam atikramam
hṛtkukṣyaśuddhir arucir utkleśaḥ śleṣmapittayoḥ
kaṇḍūvidāhaḥ piṭikāḥ pīnaso vātaviḍgrahaḥ
ayogalakṣaṇaṃ yogo vaiparītye yathoditāt
viṭpittakaphavāteṣu niḥsṛteṣu kramāt sravet
niḥśleṣmapittam udakaṃ śvetaṃ kṛṣṇaṃ salohitam
māṃsadhāvanatulyaṃ vā medaḥkhaṇḍābham eva vā
gudaniḥsaraṇaṃ tṛṣṇā bhramo netrapraveśanam
bhavanty ativiriktasya tathātivamanāmayāḥ
samyagviriktam enaṃ ca vamanoktena yojayet
dhūmavarjyena vidhinā tato vamitavān iva
krameṇānnāni bhuñjāno bhajet prakṛtibhojanam
mandavahnim asaṃśuddham akṣāmaṃ doṣadurbalam
adṛṣṭajīrṇaliṅgaṃ ca laṅghayet pītabheṣajam
snehasvedauṣadhotkleśasaṅgair iti na bādhyate
saṃśodhanāsravisrāvasnehayojanalaṅghanaiḥ
yāty agnir mandatāṃ tasmāt kramaṃ peyādim ācaret
srutālpapittaśleṣmāṇaṃ madyapaṃ vātapaittikam
peyāṃ na pāyayet teṣāṃ tarpaṇādikramo hitaḥ
apakvaṃ vamanaṃ doṣān pacyamānaṃ virecanam
nirhared vamanasyātaḥ pākaṃ na pratipālayet
durbalo bahudoṣaś ca doṣapākena yaḥ svayam
viricyate bhedanīyair bhojyais tam upapādayet
durbalaḥ śodhitaḥ pūrvam alpadoṣaḥ kṛśo naraḥ
aparijñātakoṣṭhaś ca piben mṛdv alpam auṣadham
varaṃ tad asakṛtpītam anyathā saṃśayāvaham
hared bahūṃś calān doṣān alpān alpān punaḥ punaḥ
durbalasya mṛdudravyair alpān saṃśamayet tu tān
kleśayanti ciraṃ te hi hanyur vainam anirhṛtāḥ
mandāgniṃ krūrakoṣṭhaṃ ca sakṣāralavaṇair ghṛtaiḥ
saṃdhukṣitāgniṃ vijitakaphavātaṃ ca śodhayet
rūkṣabahvanilakrūrakoṣṭhavyāyāmaśīlinām
dīptāgnīnāṃ ca bhaiṣajyam avirecyaiva jīryati
tebhyo vastiṃ purā dadyāt tataḥ snigdhaṃ virecanam
śakṛn nirhṛtya vā kiṃcit tīkṣṇābhiḥ phalavartibhiḥ
pravṛttaṃ hi malaṃ snigdho vireko nirharet sukham
viṣābhighātapiṭikākuṣṭhaśophavisarpiṇaḥ
kāmalāpāṇḍumehārtān nātisnigdhān viśodhayet
sarvān snehavirekaiś ca rūkṣais tu snehabhāvitān
karmaṇāṃ vamanādīnāṃ punar apy antare 'ntare
snehasvedau prayuñjīta sneham ante balāya ca
malo hi dehād utkleśya hriyate vāsaso yathā
snehasvedais tathotkliṣṭaḥ śodhyate śodhanair malaḥ
snehasvedāv anabhyasya kuryāt saṃśodhanaṃ tu yaḥ
buddhiprasādaṃ balam indriyāṇāṃ dhātusthiratvaṃ jvalanasya dīptim
cirāc ca pākaṃ vayasaḥ karoti saṃśodhanaṃ samyagupāsyamānam
ūrdhvajatruvikāreṣu viśeṣān nasyam iṣyate
nāsā hi śiraso dvāraṃ tena tad vyāpya hanti tān
virecanaṃ bṛṃhaṇaṃ ca śamanaṃ ca tridhāpi tat
virecanaṃ śiraḥśūlajāḍyasyandagalāmaye
śophagaṇḍakṛmigranthikuṣṭhāpasmārapīnase
bṛṃhaṇaṃ vātaje śūle sūryāvarte svarakṣaye
nāsāsyaśoṣe vāksaṅge kṛcchrabodhe 'vabāhuke
śamanaṃ nīlikāvyaṅgakeśadoṣākṣirājiṣu
yathāsvaṃ yaugikaiḥ snehair yathāsvaṃ ca prasādhitaiḥ
kalkakvāthādibhiś cādyaṃ madhupaṭvāsavair api
bṛṃhaṇaṃ dhanvamāṃsottharasāsṛkkhapurair api
śamanaṃ yojayet pūrvaiḥ kṣīreṇa salilena vā
marśaś ca pratimarśaś ca dvidhā sneho 'tra mātrayā
kalkādyair avapīḍas tu sa tīkṣṇair mūrdharecanaḥ
dhmānaṃ virecanaścūrṇo yuñjyāt taṃ mukhavāyunā
ṣaḍaṅguladvimukhayā nāḍyā bheṣajagarbhayā
sa hi bhūritaraṃ doṣaṃ cūrṇatvād apakarṣati
pradeśinyaṅgulīparvadvayān magnasamuddhṛtāt
yāvat patatyasau bindur daśāṣṭau ṣaṭ krameṇa te
marśasyotkṛṣṭamadhyonā mātrās tā eva ca kramāt
bindudvayonāḥ kalkāder yojayen na tu nāvanam
toyamadyagarasnehapītānāṃ pātum icchatām
navapīnasavegārtasūtikāśvāsakāsinām
śuddhānāṃ dattavastīnāṃ tathānārtavadurdine
anyatrātyayikād vyādher atha nasyaṃ prayojayet
prātaḥ śleṣmaṇi madhyāhne pitte sāyaṃ niśoścale
svasthavṛtte tu pūrvāhṇe śaratkālavasantayoḥ
śīte madhyaṃdine grīṣme sāyaṃ varṣāsu sātape
vātābhibhūte śirasi hidhmāyām apatānake
manyāstambhe svarabhraṃśe sāyaṃ prātar dine dine
ekāhāntaram anyatra saptāhaṃ ca tad ācaret
snigdhasvinnottamāṅgasya prākkṛtāvaśyakasya ca
nivātaśayanasthasya jatrūrdhvaṃ svedayet punaḥ
athottānarjudehasya pāṇipāde prasārite
kiṃcidunnatapādasya kiṃcinmūrdhani nāmite
nāsāpuṭaṃ pidhāyaikaṃ paryāyeṇa niṣecayet
uṣṇāmbutaptaṃ bhaiṣajyaṃ praṇāḍyā picunāthavā
datte pādatalaskandhahastakarṇādi mardayet
śanair ucchidya niṣṭhīvet pārśvayor ubhayos tataḥ
ā bheṣajakṣayād evaṃ dvis trir vā nasyam ācaret
mūrchāyāṃ śītatoyena siñcet pariharan śiraḥ
snehaṃ virecanasyānte dadyād doṣādyapekṣayā
nasyānte vākśataṃ tiṣṭhed uttāno dhārayet tataḥ
dhūmaṃ pītvā kavoṣṇāmbukavaḍān kaṇṭhaśuddhaye
samyaksnigdhe sukhocchvāsasvapnabodhākṣapāṭavam
rūkṣe 'kṣistabdhatā śoṣo nāsāsye mūrdhaśūnyatā
snigdhe 'ti kaṇḍūgurutāprasekārucipīnasāḥ
suvirikte 'kṣilaghutāvaktrasvaraviśuddhayaḥ
durvirikte gadodrekaḥ kṣāmatātivirecite
pratimarśaḥ kṣatakṣāmabālavṛddhasukhātmasu
prayojyo 'kālavarṣe 'pi na tviṣṭo duṣṭapīnase
madyapīte 'balaśrotre kṛmidūṣitamūrdhani
utkṛṣṭotkliṣṭadoṣe ca hīnamātratayā hi saḥ
śiro'bhyañjanagaṇḍūṣaprasrāvāñjanavarcasām
dantakāṣṭhasya hāsasya yojyo 'nte 'sau dvibindukaḥ
pañcasu srotasāṃ śuddhiḥ klamanāśas triṣu kramāt
dṛgbalaṃ pañcasu tato dantadārḍhyaṃ marucchamaḥ
na nasyam ūnasaptābde nātītāśītivatsare
na conāṣṭādaśe dhūmaḥ kavaḍo nonapañcame
na śuddhir ūnadaśame na cātikrāntasaptatau
ājanmamaraṇaṃ śastaḥ pratimarśas tu vastivat
marśavacca guṇān kuryāt sa hi nityopasevanāt
na cātra yantraṇā nāpi vyāpadbhyo marśavad bhayam
tailam eva ca nasyārthe nityābhyāsena śasyate
śirasaḥ śleṣmadhāmatvāt snehāḥ svasthasya netare
āśukṛccirakāritvaṃ guṇotkarṣāpakṛṣṭatā
marśe ca pratimarśe ca viśeṣo na bhaved yadi
ko marśaṃ saparīhāraṃ sāpadaṃ ca bhajet tataḥ
acchapānavicārākhyau kuṭīvātātapasthitī
anvāsamātrāvastī ca tadvad eva vinirdiśet
paṭolamudgavārtākahrasvamūlakajāṅgalaiḥ
rasaiḥ śāliyavān adyān nasyakarmaṇi ṣaḍvidhe
jīvantījaladevadārujaladatvaksevyagopīhimam
dārvītvaṅmadhukaplavāguruvarīpuṇḍrāhvabilvotpalam
dhāvanyau surabhiṃ sthire kṛmiharaṃ pattraṃ truṭīṃ reṇukām
kiñjalkaṃ kamalād balāṃ śataguṇe divye 'mbhasi kvāthayet
tailād rasaṃ daśaguṇaṃ pariśeṣya tena tailaṃ paceta salilena daśaiva vārān
pāke kṣipecca daśame samam ājadugdhaṃ nasyaṃ mahāguṇam uśantyaṇutailam etat
ghanonnataprasannatvakskandhagrīvāsyavakṣasaḥ
dṛḍhendriyāstapalitā bhaveyur nasyaśīlinaḥ
jatrūrdhvakaphavātotthavikārāṇām ajanmane
ucchedāya ca jātānāṃ pibed dhūmaṃ sadātmavān
snigdho madhyaḥ sa tīkṣṇaśca vāte vātakaphe kaphe
yojyo na raktapittārtiviriktodaramehiṣu
timirordhvānilādhmānarohiṇīdattavastiṣu
matsyamadyadadhikṣīrakṣaudrasnehaviṣāśiṣu
śirasyabhihate pāṇḍuroge jāgarite niśi
raktapittāndhyabādhiryatṛṇmūrchāmadamohakṛt
dhūmo 'kāle 'tipīto vā tatra śīto vidhir hitaḥ
kṣutajṛmbhitaviṇmūtrastrīsevāśastrakarmaṇām
hāsasya dantakāṣṭhasya dhūmam ante piben mṛdum
kāleṣveṣu niśāhāranāvanānte ca madhyamam
nidrānasyāñjanasnānaccharditānte virecanam
vastinetrasamadravyaṃ trikośaṃ kārayed ṛju
mūlāgre 'ṅguṣṭhakolāsthipraveśaṃ dhūmanetrakam
tīkṣṇasnehanamadhyeṣu trīṇi catvāri pañca ca
aṅgulānāṃ kramāt pātuḥ pramāṇenāṣṭakāni tat
ṛjūpaviṣṭas taccetā vivṛtāsyas triparyayam
pidhāya chidram ekaikaṃ dhūmaṃ nāsikayā pibet
prāk piben nāsayotkliṣṭe doṣe ghrāṇaśirogate
utkleśanārthaṃ vaktreṇa viparītaṃ tu kaṇṭhage
mukhenaivodvamed dhūmaṃ nāsayā dṛgvighātakṛt
ākṣepamokṣaiḥ pātavyo dhūmas tu tris tribhis tribhiḥ
ahnaḥ pibet sakṛt snigdhaṃ dvir madhyaṃ śodhanaṃ param
triścatur vā mṛdau tatra dravyāṇyaguru guggulu
mustasthauṇeyaśaileyanaladośīravālakam
varāṅgakauntīmadhukabilvamajjailavālukam
śrīveṣṭakaṃ sarjaraso dhyāmakaṃ madanaṃ plavam
śallakī kuṅkumaṃ māṣā yavāḥ kundurukas tilāḥ
snehaḥ phalānāṃ sārāṇāṃ medo majjā vasā ghṛtam
śamane śallakī lākṣā pṛthvīkā kamalotpalam
nyagrodhodumbarāśvatthaplakṣalodhratvacaḥ sitā
yaṣṭīmadhu suvarṇatvak padmakaṃ raktayaṣṭikā
gandhāś cākuṣṭhatagarās tīkṣṇe jyotiṣmatī niśā
daśamūlamanohvālaṃ lākṣā śvetā phalatrayam
gandhadravyāṇi tīkṣṇāni gaṇo mūrdhavirecanaḥ
jale sthitām ahorātram iṣīkāṃ dvādaśāṅgulām
piṣṭair dhūmauṣadhair evaṃ pañcakṛtvaḥ pralepayet
vartir aṅguṣṭhakasthūlā yavamadhyā yathā bhavet
chāyāśuṣkāṃ vigarbhāṃ tāṃ snehābhyaktāṃ yathāyatham
dhūmanetrārpitāṃ pātum agnipluṣṭāṃ prayojayet
śarāvasampuṭacchidre nāḍīṃ nyasya daśāṅgulām
kāsaḥ śvāsaḥ pīnaso visvaratvaṃ pūtir gandhaḥ pāṇḍutā keśadoṣaḥ
karṇāsyākṣisrāvakaṇḍvartijāḍyaṃ tandrā hidhmā dhūmapaṃ na spṛśanti
catuḥprakāro gaṇḍūṣaḥ snigdhaḥ śamanaśodhanau
ropaṇaśca trayas tatra triṣu yojyāścalādiṣu
antyo vraṇaghnaḥ snigdho 'tra svādvamlapaṭusādhitaiḥ
snehaiḥ saṃśamanas tiktakaṣāyamadhurauṣadhaiḥ
śodhanas tiktakaṭvamlapaṭūṣṇai ropaṇaḥ punaḥ
kaṣāyatiktakais tatra snehaḥ kṣīraṃ madhūdakam
śuktaṃ madyaṃ raso mūtraṃ dhānyāmlaṃ ca yathāyatham
kalkair yuktaṃ vipakvaṃ vā yathāsparśaṃ prayojayet
dantaharṣe dantacāle mukharoge ca vātike
sukhoṣṇam athavā śītaṃ tilakalkodakaṃ hitam
gaṇḍūṣadhāraṇe nityaṃ tailaṃ māṃsaraso 'thavā
ūṣādāhānvite pāke kṣate cāgantusambhave
viṣe kṣārāgnidagdhe ca sarpir dhāryaṃ payo 'thavā
vaiśadyaṃ janayatyāśu saṃdadhāti mukhe vraṇān
dāhatṛṣṇāpraśamanaṃ madhugaṇḍūṣadhāraṇam
dhānyāmlam āsyavairasyamaladaurgandhyanāśanam
tad evālavaṇaṃ śītaṃ mukhaśoṣaharaṃ param
āśu kṣārāmbugaṇḍūṣo bhinatti śleṣmaṇaś cayam
sukhoṣṇodakagaṇḍūṣair jāyate vaktralāghavam
nivāte sātape svinnamṛditaskandhakandharaḥ
gaṇḍūṣam apiban kiṃcidunnatāsyo vidhārayet
kaphapūrṇāsyatā yāvat sravadghrāṇākṣatāthavā
manyāśiraḥkarṇamukhākṣirogāḥ prasekakaṇṭhāmayavaktraśoṣāḥ
hṛllāsatandrārucipīnasāśca sādhyā viśeṣāt kavaḍagraheṇa
kalko rasakriyā cūrṇas trividhaṃ pratisāraṇam
yuñjyāt tat kapharogeṣu gaṇḍūṣavihitauṣadhaiḥ
mukhālepas tridhā doṣaviṣahā varṇakṛcca saḥ
uṣṇo vātakaphe śastaḥ śeṣeṣvatyarthaśītalaḥ
tripramāṇaś caturbhāgatribhāgārdhāṅgulonnatiḥ
aśuṣkasya sthitis tasya śuṣko dūṣayati chavim
tam ārdrayitvāpanayet tadante 'bhyaṅgam ācaret
vivarjayed divāsvapnabhāṣyāgnyātapaśukkrudhaḥ
na yojyaḥ pīnase 'jīrṇe dattanasye hanugrahe
arocake jāgarite sa tu hanti suyojitaḥ
akālapalitavyaṅgavalītimiranīlikāḥ
kolamajjā vṛṣān mūlaṃ śābaraṃ gaurasarṣapāḥ
siṃhīmūlaṃ tilāḥ kṛṣṇā dārvītvaṅ nistuṣā yavāḥ
darbhamūlahimośīraśirīṣamiśitaṇḍulāḥ
kumudotpalakalhāradūrvāmadhukacandanam
kālīyakatilośīramāṃsītagarapadmakam
ityardhārdhoditā lepā hemantādiṣu ṣaṭ smṛtāḥ
mukhālepanaśīlānāṃ dṛḍhaṃ bhavati darśanam
vadanaṃ cāparimlānaṃ ślakṣṇaṃ tāmarasopamam
abhyaṅgasekapicavo vastiś ceti caturvidham
mūrdhatailaṃ bahuguṇaṃ tad vidyād uttarottaram
tatrābhyaṅgaḥ prayoktavyo raukṣyakaṇḍūmalādiṣu
arūṃṣikāśirastodadāhapākavraṇeṣu tu
pariṣekaḥ picuḥ keśaśātasphuṭanadhūpane
netrastambhe ca vastis tu prasuptyarditajāgare
nāsāsyaśoṣe timire śiroroge ca dāruṇe
vidhis tasya niṣaṇṇasya pīṭhe jānusame mṛdau
śuddhāktasvinnadehasya dinānte gavyamāhiṣam
dvādaśāṅgulavistīrṇaṃ carmapaṭṭaṃ śiraḥsamam
ā karṇabandhanasthānaṃ lalāṭe vastraveṣṭite
cailaveṇikayā baddhvā māṣakalkena lepayet
tato yathāvyādhi śṛtaṃ snehaṃ koṣṇaṃ niṣecayet
ūrdhvaṃ keśabhuvo yāvad aṅgulaṃ dhārayecca tam
ā vaktranāsikotkledād daśāṣṭau ṣaṭ calādiṣu
mātrāsahasrāṇyaruje tvekaṃ skandhādi mardayet
muktasnehasya paramaṃ saptāhaṃ tasya sevanam
dhārayet pūraṇaṃ karṇe karṇamūlaṃ vimardayan
rujaḥ syān mārdavaṃ yāvan mātrāśatam avedane
yāvat paryeti hastāgraṃ dakṣiṇaṃ jānumaṇḍalam
nimeṣonmeṣakālena samaṃ mātrā tu sā smṛtā
kacasadanasitatvapiñjaratvaṃ pariphuṭanaṃ śirasaḥ samīrarogān
jayati janayatīndriyaprasādaṃ svarahanumūrdhabalaṃ ca mūrdhatailam
sarveṣām akṣirogāṇām ādāvāścyotanaṃ hitam
ruktodakaṇḍugharṣāśrudāharāganibarhaṇam
uṣṇaṃ vāte kaphe koṣṇaṃ tacchītaṃ raktapittayoḥ
nivātasthasya vāmena pāṇinonmīlya locanam
śuktau pralambayānyena picuvartyā kanīnike
daśa dvādaśa vā bindūn dvyaṅgulād avasecayet
tataḥ pramṛjya mṛdunā cailena kaphavātayoḥ
anyena koṣṇapānīyaplutena svedayen mṛdu
atyuṣṇatīkṣṇaṃ rugrāgadṛṅnāśāyākṣisecanam
atiśītaṃ tu kurute nistodastambhavedanāḥ
kaṣāyavartmatāṃ gharṣaṃ kṛcchrād unmeṣaṇaṃ bahu
vikāravṛddhim atyalpaṃ saṃrambham aparisrutam
gatvā saṃdhiśiroghrāṇamukhasrotāṃsi bheṣajam
ūrdhvagān nayane nyastam apavartayate malān
athāñjanaṃ śuddhatanor netramātrāśraye male
pakvaliṅge 'lpaśophātikaṇḍūpaicchilyalakṣite
mandagharṣāśrurāge 'kṣṇi prayojyaṃ ghanadūṣike
ārte pittakaphāsṛgbhir mārutena viśeṣataḥ
lekhanaṃ ropaṇaṃ dṛṣṭiprasādanam iti tridhā
añjanaṃ lekhanaṃ tatra kaṣāyāmlapaṭūṣaṇaiḥ
ropaṇaṃ tiktakair dravyaiḥ svāduśītaiḥ prasādanam
tīkṣṇāñjanābhisaṃtapte nayane tat prasādanam
prayujyamānaṃ labhate pratyañjanasamāhvayam
daśāṅgulā tanur madhye śalākā mukulānanā
praśastā lekhane tāmrī ropaṇe kālalohajā
aṅgulī ca suvarṇotthā rūpyajā ca prasādane
piṇḍo rasakriyā cūrṇas tridhaivāñjanakalpanā
gurau madhye laghau doṣe tāṃ krameṇa prayojayet
hareṇumātrā piṇḍasya vellamātrā rasakriyā
tīkṣṇasya dviguṇaṃ tasya mṛdunaś cūrṇitasya ca
dve śalāke tu tīkṣṇasya tisras taditarasya ca
niśi svapne na madhyāhne mlāne noṣṇagabhastibhiḥ
akṣirogāya doṣāḥ syur vardhitotpīḍitadrutāḥ
prātaḥ sāyaṃ ca tacchāntyai vyabhre 'rke 'to 'ñjayet sadā
vadantyanye tu na divā prayojyaṃ tīkṣṇam añjanam
virekadurbalaṃ cakṣur ādityaṃ prāpya sīdati
svapnena rātrau kālasya saumyatvena ca tarpitā
śītasātmyā dṛg āgneyī sthiratāṃ labhate punaḥ
atyudrikte balāse tu lekhanīye 'thavā gade
kāmam ahnyapi nātyuṣṇe tīkṣṇam akṣṇi prayojayet
aśmano janma lohasya tata eva ca tīkṣṇatā
upaghāto 'pi tenaiva tathā netrasya tejasaḥ
na rātrāvapi śīte 'ti netre tīkṣṇāñjanaṃ hitam
doṣam asrāvayet stabdhaṃ kaṇḍūjāḍyādikāri tat
nāñjayed bhītavamitaviriktāśitavegite
kruddhajvaritatāntākṣiśirorukśokajāgare
adṛṣṭe 'rke śiraḥsnāte pītayor dhūmamadyayoḥ
ajīrṇe 'gnyarkasaṃtapte divāsupte pipāsite
atitīkṣṇamṛdustokabahvacchaghanakarkaśam
atyarthaśītalaṃ taptam añjanaṃ nāvacārayet
athānumīlayan dṛṣṭim antaḥ saṃcārayecchanaiḥ
añjite vartmanī kiṃcic cālayeccaivam añjanam
tīkṣṇaṃ vyāpnoti sahasā na conmeṣanimeṣaṇam
niṣpīḍanaṃ ca vartmabhyāṃ kṣālanaṃ vā samācaret
apetauṣadhasaṃrambhaṃ nirvṛtaṃ nayanaṃ yadā
vyādhidoṣartuyogyābhir adbhiḥ prakṣālayet tadā
dakṣiṇāṅguṣṭhakenākṣi tato vāmaṃ savāsasā
ūrdhvavartmani saṃgṛhya śodhyaṃ vāmena cetarat
vartmaprāpto 'ñjanād doṣo rogān kuryād ato 'nyathā
kaṇḍūjāḍye 'ñjanaṃ tīkṣṇaṃ dhūmaṃ vā yojayet punaḥ
nayane tāmyati stabdhe śuṣke rūkṣe 'bhighātite
vātapittāture jihme śīrṇapakṣmāvilekṣaṇe
kṛcchronmīlasirāharṣasirotpātatamo'rjunaiḥ
syandamanthānyatovātavātaparyāyaśukrakaiḥ
āture śāntarāgāśruśūlasaṃrambhadūṣike
nivāte tarpaṇaṃ yojyaṃ śuddhayor mūrdhakāyayoḥ
kāle sādhāraṇe prātaḥ sāyaṃ vottānaśāyinaḥ
yavamāṣamayīṃ pālīṃ netrakośād bahiḥ samām
dvyaṅguloccāṃ dṛḍhāṃ kṛtvā yathāsvaṃ siddham āvapet
sarpir nimīlite netre taptāmbupravilāyitam
naktāndhyavātatimirakṛcchrabodhādike vasām
ā pakṣmāgrād athonmeṣaṃ śanakais tasya kurvataḥ
mātrā vigaṇayet tatra vartmasaṃdhisitāsite
dṛṣṭau ca kramaśo vyādhau śataṃ trīṇi ca pañca ca
śatāni sapta cāṣṭau ca daśa manthe daśānile
pitte ṣaṭ svasthavṛtte ca balāse pañca dhārayet
kṛtvāpāṅge tato dvāraṃ snehaṃ pātre nigālayet
pibecca dhūmaṃ nekṣeta vyoma rūpaṃ ca bhāsvaram
itthaṃ pratidinaṃ vāyau pitte tvekāntaraṃ kaphe
svasthe tu dvyantaraṃ dadyād ā tṛpter iti yojayet
prakāśakṣamatā svāsthyaṃ viśadaṃ laghu locanam
tṛpte viparyayo 'tṛpte 'titṛpte śleṣmajā rujaḥ
snehapītā tanur iva klāntā dṛṣṭir hi sīdati
tarpaṇānantaraṃ tasmād dṛgbalādhānakāriṇam
puṭapākaṃ prayuñjīta pūrvokteṣveva yakṣmasu
sa vāte snehanaḥ śleṣmasahite lekhano hitaḥ
dṛgdaurbalye 'nile pitte rakte svasthe prasādanaḥ
bhūśayaprasahānūpamedomajjavasāmiṣaiḥ
snehanaṃ payasā piṣṭair jīvanīyaiśca kalpayet
mṛgapakṣiyakṛnmāṃsamuktāyastāmrasaindhavaiḥ
srotojaśaṅkhaphenālair lekhanaṃ mastukalkitaiḥ
mṛgapakṣiyakṛnmajjavasāntrahṛdayāmiṣaiḥ
madhuraiḥ saghṛtaiḥ stanyakṣīrapiṣṭaiḥ prasādanam
bilvamātraṃ pṛthak piṇḍaṃ māṃsabheṣajakalkayoḥ
uruvūkavaṭāmbhojapattraiḥ snehādiṣu kramāt
veṣṭayitvā mṛdā liptaṃ dhavadhanvanagomayaiḥ
pacet pradīptair agnyābhaṃ pakvaṃ niṣpīḍya tadrasam
netre tarpaṇavad yuñjyācchataṃ dve trīṇi dhārayet
lekhanasnehanāntyeṣu koṣṇau pūrvau himo 'paraḥ
dhūmapo 'nte tayor eva yogās tatra ca tṛptivat
tarpaṇaṃ puṭapākaṃ ca nasyānarhe na yojayet
yāvantyahāni yuñjīta dvistato hitabhāgbhavet
mālatīmallikāpuṣpair baddhākṣo nivasen niśām
sarvātmanā netrabalāya yatnaṃ kurvīta nasyāñjanatarpaṇādyaiḥ
dṛṣṭiś ca naṣṭā vividhaṃ jagacca tamomayaṃ jāyata ekarūpam
nānāvidhānāṃ śalyānāṃ nānādeśaprabodhinām
āhartum abhyupāyo yastad yantraṃ yacca darśane
arśobhagandarādīnāṃ śastrakṣārāgniyojane
śeṣāṅgaparirakṣāyāṃ tathā vastyādikarmaṇi
ghaṭikālābuśṛṅgaṃ ca jāmbavauṣṭhādikāni ca
anekarūpakāryāṇi yantrāṇi vividhānyataḥ
vikalpya kalpayet buddhyā yathāsthūlaṃ tu vakṣyate
tulyāni kaṅkasiṃharkṣakākādimṛgapakṣiṇām
mukhair mukhāni yantrāṇāṃ kuryāt tatsaṃjñakāni ca
aṣṭādaśāṅgulāyāmānyāyasāni ca bhūriśaḥ
masūrākāraparyantaiḥ kaṇṭhe baddhāni kīlakaiḥ
vidyāt svastikayantrāṇi mūle 'ṅkuśanatāni ca
tair dṛḍhair asthisaṃlagnaśalyāharaṇam iṣyate
kīlabaddhavimuktāgrau saṃdaṃśau ṣoḍaśāṅgulau
tvaksirāsnāyupiśitalagnaśalyāpakarṣaṇau
ṣaḍaṅgulo 'nyo haraṇe sūkṣmaśalyopapakṣmaṇām
mucuṇḍī sūkṣmadantarjur mūle rucakabhūṣaṇā
gambhīravraṇamāṃsānām armaṇaḥ śeṣitasya ca
dve dvādaśāṅgule matsyatālavat dvyekatālake
tālayantre smṛte karṇanāḍīśalyāpahāriṇī
nāḍīyantrāṇi suṣirāṇy ekānekamukhāni ca
srotogatānāṃ śalyānām āmayānāṃ ca darśane
kriyāṇāṃ sukaratvāya kuryād ācūṣaṇāya ca
tadvistāraparīṇāhadairghyaṃ sroto'nurodhataḥ
daśāṅgulārdhanāhāntaḥkaṇṭhaśalyāvalokinī
nāḍī pañcamukhacchidrā catuṣkarṇasya saṃgrahe
vāraṅgasya dvikarṇasya tricchidrā tatpramāṇataḥ
nāḍīr evaṃvidhāś cānyā draṣṭuṃ śalyāni kārayet
padmakarṇikayā mūrdhni sadṛśī dvādaśāṅgulā
caturthasuṣirā nāḍī śalyanirghātinī matā
arśasāṃ gostanākāraṃ yantrakaṃ caturaṅgulam
nāhe pañcāṅgulaṃ puṃsāṃ pramadānāṃ ṣaḍaṅgulam
dvicchidraṃ darśane vyādher ekacchidraṃ tu karmaṇi
madhye 'sya tryaṅgulaṃ chidram aṅguṣṭhodaravistṛtam
ardhāṅgulocchritodvṛttakarṇikaṃ ca tadūrdhvataḥ
śamyākhyaṃ tādṛg acchidraṃ yantram arśaḥprapīḍanam
sarvathāpanayed oṣṭhaṃ chidrād ūrdhvaṃ bhagandare
ghrāṇārbudārśasām ekacchidrā nāḍyaṅguladvayā
pradeśinīparīṇāhā syād bhagandarayantravat
aṅgulītrāṇakaṃ dāntaṃ vārkṣaṃ vā caturaṅgulam
dvicchidraṃ gostanākāraṃ tadvaktravivṛtau sukham
yonivraṇekṣaṇaṃ madhye suṣiraṃ ṣoḍaśāṅgulam
mudrābaddhaṃ caturbhittam ambhojamukulānanam
catuḥśalākam ākrāntaṃ mūle tad vikasen mukhe
yantre nāḍīvraṇābhyaṅgakṣālanāya ṣaḍaṅgule
vastiyantrākṛtī mūle mukhe 'ṅguṣṭhakalāyakhe
agrato 'karṇike mūle nibaddhamṛducarmaṇī
dvidvārā nalikā picchanalikā vodakodare
dhūmavastyādiyantrāṇi nirdiṣṭāni yathāyatham
tryaṅgulāsyaṃ bhavecchṛṅgaṃ cūṣaṇe 'ṣṭādaśāṅgulam
agre siddhārthakacchidraṃ sunaddhaṃ cūcukākṛti
syād dvādaśāṅgulo 'lābur nāhe tvaṣṭādaśāṅgulaḥ
catustryaṅgulavṛttāsyo dīpto 'ntaḥ śleṣmaraktahṛt
tadvad ghaṭī hitā gulmavilayonnamane ca sā
śalākākhyāni yantrāṇi nānākarmākṛtīni ca
yathāyogapramāṇāni teṣām eṣaṇakarmaṇī
ubhe gaṇḍūpadamukhe srotobhyaḥ śalyahāriṇī
masūradalavaktre dve syātām aṣṭanavāṅgule
śaṅkavaḥ ṣaḍ ubhau teṣāṃ ṣoḍaśadvādaśāṅgulau
vyūhane 'hiphaṇāvaktrau dvau daśadvādaśāṅgulau
cālane śarapuṅkhāsyāvāhārye baḍiśākṛtī
nato 'gre śaṅkunā tulyo garbhaśaṅkur iti smṛtaḥ
aṣṭāṅgulāyatas tena mūḍhagarbhaṃ haret striyāḥ
aśmaryāharaṇaṃ sarpaphaṇāvad vakram agrataḥ
śarapuṅkhamukhaṃ dantapātanaṃ caturaṅgulam
kārpāsavihitoṣṇīṣāḥ śalākāḥ ṣaṭ pramārjane
pāyāvāsannadūrārthe dve daśadvādaśāṅgule
dve ṣaṭsaptāṅgule ghrāṇe dve karṇe 'ṣṭanavāṅgule
karṇaśodhanam aśvatthapattraprāntaṃ sruvānanam
śalākājāmbavauṣṭhānāṃ kṣāre 'gnau ca pṛthak trayam
yuñjyāt sthūlāṇudīrghāṇāṃ śalākām antravardhmani
madhyordhvavṛttadaṇḍāṃ ca mūle cārdhendusaṃnibhām
kolāsthidalatulyāsyā nāsārśo'rbudadāhakṛt
aṣṭāṅgulā nimnamukhās tisraḥ kṣārauṣadhakrame
kanīnīmadhyamānāmīnakhamānasamair mukhaiḥ
svaṃ svam uktāni yantrāṇi meḍhraśuddhyañjanādiṣu
anuyantrāṇyayaskāntarajjūvastrāśmamudgarāḥ
vadhrāntrajihvāvālāśca śākhānakhamukhadvijāḥ
kālaḥ pākaḥ karaḥ pādo bhayaṃ harṣaś ca tatkriyāḥ
upāyavit pravibhajed ālocya nipuṇaṃ dhiyā
nirghātanonmathanapūraṇamārgaśuddhisaṃvyūhanāharaṇabandhanapīḍanāni
ācūṣaṇonnamananāmanacālabhaṅgavyāvartanarjukaraṇāni ca yantrakarma
vivartate sādhvavagāhate ca grāhyaṃ gṛhītvoddharate ca yasmāt
yantreṣvataḥ kaṅkamukhaṃ pradhānaṃ sthāneṣu sarveṣvadhikāri yacca
ṣaḍviṃśatiḥ sukarmārair ghaṭitāni yathāvidhi
śastrāṇi romavāhīni bāhulyenāṅgulāni ṣaṭ
surūpāṇi sudhārāṇi sugrahāṇi ca kārayet
akarālāni sudhmātasutīkṣṇāvartite 'yasi
samāhitamukhāgrāṇi nīlāmbhojacchavīni ca
nāmānugatarūpāṇi sadā saṃnihitāni ca
svonmānārdhacaturthāṃśaphalānyekaikaśo 'pi ca
prāyo dvitrāṇi yuñjīta tāni sthānaviśeṣataḥ
maṇḍalāgraṃ phale teṣāṃ tarjanyantarnakhākṛti
lekhane chedane yojyaṃ pothakīśuṇḍikādiṣu
vṛddhipattraṃ kṣurākāraṃ chedabhedanapāṭane
ṛjvagram unnate śophe gambhīre ca tad anyathā
natāgraṃ pṛṣṭhato dīrghahrasvavaktraṃ yathāśrayam
utpalādhyardhadhārākhye bhedane chedane tathā
sarpāsyaṃ ghrāṇakarṇārśaśchedane 'rdhāṅgulaṃ phale
gateranveṣaṇe ślakṣṇā gaṇḍūpadamukhaiṣaṇī
bhedanārthe 'parā sūcīmukhā mūlaniviṣṭakhā
vetasaṃ vyadhane srāvye śarāryāsyatrikūrcake
kuśāṭā vadane srāvye dvyaṅgulaṃ syāt tayoḥ phalam
tadvad antarmukhaṃ tasya phalam adhyardham aṅgulam
ardhacandrānanaṃ caitat tathādhyardhāṅgulaṃ phale
vrīhivaktraṃ prayojya ca tat sirodarayor vyadhe
pṛthuḥ kuṭhārī godantasadṛśārdhāṅgulānanā
tayordhvadaṇḍayā vidhyed uparyasthnāṃ sthitāṃ sirām
tāmrī śalākā dvimukhī mukhe kuruvakākṛtiḥ
liṅganāśaṃ tayā vidhyet kuryād aṅguliśastrakam
mudrikānirgatamukhaṃ phale tvardhāṅgulāyatam
yogato vṛddhipattreṇa maṇḍalāgreṇa vā samam
tat pradeśinyagraparvapramāṇārpaṇamudrikam
sūtrabaddhaṃ galasrotorogacchedanabhedane
grahaṇe śuṇḍikārmāder baḍiśaṃ sunatānanam
chede 'sthnāṃ karapattraṃ tu kharadhāraṃ daśāṅgulam
vistāre dvyaṅgulaṃ sūkṣmadantaṃ sutsarubandhanam
snāyusūtrakacachede kartarī kartarīnibhā
vakrarjudhāraṃ dvimukhaṃ nakhaśastraṃ navāṅgulam
sūkṣmaśalyoddhṛticchedabhedapracchānalekhane
ekadhāraṃ catuṣkoṇaṃ prabaddhākṛti caikataḥ
dantalekhanakaṃ tena śodhayed dantaśarkarām
vṛttā gūḍhadṛḍhāḥ pāśe tisraḥ sūcyo 'tra sīvane
māṃsalānāṃ pradeśānāṃ tryaśrā tryaṅgulam āyatā
alpamāṃsāsthisaṃdhisthavraṇānāṃ dvyaṅgulāyatā
vrīhivaktrā dhanurvakrā pakvāmāśayamarmasu
sā sārdhadvyaṅgulā sarvavṛttās tāścaturaṅgulāḥ
kūrco vṛttaikapīṭhasthāḥ saptāṣṭau vā subandhanāḥ
sa yojyo nīlikāvyaṅgakeśaśāteṣu kuṭṭane
ardhāṅgulamukhair vṛttairaṣṭābhiḥ kaṇṭakaiḥ khajaḥ
pāṇibhyāṃ mathyamānena ghrāṇāt tena hared asṛk
vyadhanaṃ karṇapālīnāṃ yūthikāmukulānanam
ārārdhāṅgulavṛttāsyā tatpraveśā tathordhvataḥ
caturaśrā tayā vidhyecchophaṃ pakvāmasaṃśaye
karṇapālīṃ ca bahalāṃ bahalāyāśca śasyate
sūcī tribhāgasuṣirā tryaṅgulā karṇavedhanī
jalaukaḥkṣāradahanakācopalanakhādayaḥ
alauhānyanuśastrāṇi tānyevaṃ ca vikalpayet
aparāṇyapi yantrādīnyupayogaṃ ca yaugikam
utpāṭyapāṭyasīvyaiṣyalekhyapracchānakuṭṭanam
chedyaṃ bhedyaṃ vyadho mantho graho dāhaśca tatkriyāḥ
kuṇṭhakhaṇḍatanusthūlahrasvadīrghatvavakratāḥ
śastrāṇāṃ kharadhāratvam aṣṭau doṣāḥ prakīrtitāḥ
chedabhedanalekhyārthaṃ śastraṃ vṛntaphalāntare
tarjanīmadhyamāṅguṣṭhair gṛhṇīyāt susamāhitaḥ
visrāvaṇāni vṛntāgre tarjanyaṅguṣṭhakena ca
talapracchannavṛntāgraṃ grāhyaṃ vrīhimukhaṃ mukhe
mūleṣvāharaṇārthāni kriyāsaukaryato 'param
syān navāṅgulavistāraḥ sughano dvādaśāṅgulaḥ
kṣaumapattrorṇakauśeyadukūlamṛducarmajaḥ
vinyastapāśaḥ susyūtaḥ sāntarorṇāsthaśastrakaḥ
śalākāpihitāsyaśca śastrakośaḥ susaṃcayaḥ
jalaukasas tu sukhināṃ raktasrāvāya yojayet
duṣṭāmbumatsyabhekāhiśavakothamalodbhavāḥ
raktāḥ śvetā bhṛśaṃ kṛṣṇāścapalāḥ sthūlapicchilāḥ
indrāyudhavicitrordhvarājayo romaśāśca tāḥ
saviṣā varjayet tābhiḥ kaṇḍūpākajvarabhramāḥ
viṣapittāsranut kāryaṃ tatra śuddhāmbujāḥ punaḥ
nirviṣāḥ śaivalaśyāvā vṛttā nīlordhvarājayaḥ
kaṣāyapṛṣṭhās tanvaṅgyaḥ kiṃcitpītodarāśca yāḥ
tā apyasamyagvamanāt pratataṃ ca nipātanāt
sīdantīḥ salilaṃ prāpya raktamattā iti tyajet
athetarā niśākalkayukte 'mbhasi pariplutāḥ
avantisome takre vā punaścāśvāsitā jale
lāgayed ghṛtamṛtstanyaraktaśastranipātanaiḥ
pibantīrunnataskandhāśchādayen mṛduvāsasā
saṃpṛktād duṣṭaśuddhāsrāj jalaukā duṣṭaśoṇitam
ādatte prathamaṃ haṃsaḥ kṣīraṃ kṣīrodakād iva
gulmārśovidradhīn kuṣṭhavātaraktagalāmayān
netrarugviṣavīsarpān śamayanti jalaukasaḥ
daṃśasya tode kaṇḍvāṃ vā mokṣayed vāmayecca tām
paṭutailāktavadanāṃ ślakṣṇakaṇḍanarūṣitām
rakṣan raktamadād bhūyaḥ saptāhaṃ tā na pātayet
pūrvavat paṭutā dārḍhyaṃ samyagvānte jalaukasām
klamo 'tiyogān mṛtyur vā durvānte stabdhatā madaḥ
anyatrānyatra tāḥ sthāpyā ghaṭe mṛtsnāmbugarbhiṇi
lālādikothanāśārthaṃ saviṣāḥ syus tadanvayāt
aśuddhau srāvayed daṃśān haridrāguḍamākṣikaiḥ
śatadhautājyapicavas tato lepāśca śītalāḥ
duṣṭaraktāpagamanāt sadyo rāgarujāṃ śamaḥ
aśuddhaṃ calitaṃ sthānāt sthitaṃ raktaṃ vraṇāśaye
vyamlībhavet paryuṣitaṃ tasmāt tat srāvayet punaḥ
yuñjyān nālābughaṭikā rakte pittena dūṣite
tāsām analasaṃyogād yuñjyāt tu kaphavāyunā
kaphena duṣṭaṃ rudhiraṃ na śṛṅgeṇa vinirharet
skannatvād vātapittābhyāṃ duṣṭaṃ śṛṅgeṇa nirharet
gātraṃ baddhvopari dṛḍhaṃ rajjvā paṭṭena vā samam
snāyusaṃdhyasthimarmāṇi tyajan pracchānam ācaret
adhodeśa pravisṛtaiḥ padairuparigāmibhiḥ
na gāḍhaghanatiryagbhir na pade padam ācaran
pracchānenaikadeśasthaṃ grathitaṃ jalajanmabhiḥ
harecchṛṅgādibhiḥ suptam asṛg vyāpi sirāvyadhaiḥ
pracchānaṃ piṇḍite vā syād avagāḍhe jalaukasaḥ
tvaksthe 'lābughaṭīśṛṅgaṃ siraiva vyāpake 'sṛji
vātādidhāma vā śṛṅgajalauko'lābubhiḥ kramāt
srutāsṛjaḥ pradehādyaiḥ śītaiḥ syād vāyukopataḥ
satodakaṇḍuḥ śophas taṃ sarpiṣoṣṇena secayet
athātaḥ sirāvyadhavidhim adhyāyaṃ vyākhyāsyāmaḥ
iti ha smāhur ātreyādayo maharṣayaḥ
madhuraṃ lavaṇaṃ kiṃcid aśītoṣṇam asaṃhatam
padmendragopahemāviśaśalohitalohitam
lohitaṃ prabhavaḥ śuddhaṃ tanos tenaiva ca sthitaḥ
tat pittaśleṣmalaiḥ prāyo dūṣyate kurute tataḥ
visarpavidradhiplīhagulmāgnisadanajvarān
mukhanetraśirorogamadatṛḍlavaṇāsyatāḥ
kuṣṭhavātāsrapittāsrakaṭvamlodgiraṇabhramān
śītoṣṇasnigdharūkṣādyairupakrāntāśca ye gadāḥ
samyak sādhyā na sidhyanti te ca raktaprakopajāḥ
teṣu srāvayituṃ raktam udriktaṃ vyadhayet sirām
na tūnaṣoḍaśātītasaptatyabdasrutāsṛjām
asnigdhāsveditātyarthasveditānilarogiṇām
garbhiṇīsūtikājīrṇapittāsraśvāsakāsinām
atīsārodaracchardipāṇḍusarvāṅgaśophinām
snehapīte prayukteṣu tathā pañcasu karmasu
nāyantritāṃ sirāṃ vidhyen na tiryaṅ nāpyanutthitām
nātiśītoṣṇavātābhreṣvanyatrātyayikād gadāt
śironetravikāreṣu lalāṭyāṃ mokṣayet sirām
apāṅgyām upanāsyāṃ vā karṇarogeṣu karṇajām
nāsārogeṣu nāsāgre sthitāṃ nāsālalāṭayoḥ
pīnase mukharogeṣu jihvauṣṭhahanutālugāḥ
jatrūrdhvagranthiṣu grīvākarṇaśaṅkhaśiraḥśritāḥ
uro'pāṅgalalāṭasthā unmāde 'pasmṛtau punaḥ
hanusaṃdhau samaste vā sirāṃ bhrūmadhyagāminīm
vidradhau pārśvaśūle ca pārśvakakṣāstanāntare
tṛtīyake 'ṃsayor madhye skandhasyādhaścaturthake
pravāhikāyāṃ śūlinyāṃ śroṇito dvyaṅgule sthitām
śukrameḍhrāmaye meḍhra ūrugāṃ galagaṇḍayoḥ
gṛdhrasyāṃ jānuno 'dhastād ūrdhvaṃ vā caturaṅgule
indravasteradho 'pacyāṃ dvyaṅgule caturaṅgule
ūrdhvaṃ gulphasya sakthyartau tathā kroṣṭukaśīrṣake
pādadāhe khuḍe harṣe vipādyāṃ vātakaṇṭake
cipye ca dvyaṅgule vidhyed upari kṣipramarmaṇaḥ
gṛdhrasyām iva viśvācyāṃ yathoktānām adarśane
marmahīne yathāsanne deśe 'nyāṃ vyadhayet sirām
atha snigdhatanuḥ sajjasarvopakaraṇo balī
kṛtasvastyayanaḥ snigdharasānnapratibhojitaḥ
agnitāpātapasvinno jānūccāsanasaṃsthitaḥ
mṛdupaṭṭāttakeśānto jānusthāpitakūrparaḥ
muṣṭibhyāṃ vastragarbhābhyāṃ manye gāḍhaṃ nipīḍayet
dantaprapīḍanotkāsagaṇḍādhmānāni cācaret
pṛṣṭhato yantrayeccainaṃ vastram āveṣṭayan naraḥ
kandharāyāṃ parikṣipya nyasyāntar vāmatarjanīm
eṣo 'ntarmukhavarjyānāṃ sirāṇāṃ yantraṇe vidhiḥ
tato madhyamayāṅgulyā vaidyo 'ṅguṣṭhavimuktayā
tāḍayed utthitāṃ jñātvā sparśād vāṅguṣṭhapīḍanaiḥ
kuṭhāryā lakṣayen madhye vāmahastagṛhītayā
phaloddeśe suniṣkampaṃ sirāṃ tadvacca mokṣayet
tāḍayan pīḍayaṃścaināṃ vidhyed vrīhimukhena tu
aṅguṣṭhenonnamayyāgre nāsikām upanāsikām
abhyunnatavidaṣṭāgrajihvasyādhas tadāśrayām
yantrayet stanayorūrdhvaṃ grīvāśritasirāvyadhe
pāṣāṇagarbhahastasya jānusthe prasṛte bhuje
kukṣerārabhya mṛdite vidhyed baddhordhvapaṭṭake
vidhyeddhastasirāṃ bāhāv anākuñcitakūrpare
baddhvā sukhopaviṣṭasya muṣṭim aṅguṣṭhagarbhiṇam
ūrdhvaṃ vedhyapradeśācca paṭṭikāṃ caturaṅgule
vidhyed ālambamānasya bāhubhyāṃ pārśvayoḥ sirām
prahṛṣṭe mehane jaṅghāsirāṃ jānunyakuñcite
pāde tu susthite 'dhastājjānusaṃdher nipīḍite
gāḍhaṃ karābhyām ā gulphaṃ caraṇe tasya copari
dvitīye kuñcite kiṃcidārūḍhe hastavat tataḥ
baddhvā vidhyet sirām ittham anukteṣvapi kalpayet
teṣu teṣu pradeśeṣu tat tad yantram upāyavit
māṃsale nikṣiped deśe vrīhyāsyaṃ vrīhimātrakam
yavārdham asthnām upari sirāṃ vidhyan kuṭhārikām
samyagviddhā sraveddhārāṃ yantre mukte tu na sravet
alpakālaṃ vahatyalpaṃ durviddhā tailacūrṇanaiḥ
saśabdam atividdhā tu sraved duḥkhena dhāryate
bhīmūrchāyantraśaithilyakuṇṭhaśastrātitṛptayaḥ
kṣāmatvavegitāsvedā raktasyāsrutihetavaḥ
asamyag asre sravati vellavyoṣaniśānataiḥ
sāgāradhūmalavaṇatailair dihyāt sirāmukham
samyakpravṛtte koṣṇena tailena lavaṇena ca
agre sravati duṣṭāsraṃ kusumbhād iva pītikā
samyak srutvā svayaṃ tiṣṭhecchuddhaṃ tad iti nāharet
yantraṃ vimucya mūrchāyāṃ vījite vyajanaiḥ punaḥ
srāvayen mūrchati punas tvaparedyus tryahe 'pi vā
vātācchyāvāruṇaṃ rūkṣaṃ vegasrāvyacchaphenilam
pittāt pītāsitaṃ visram askandyauṣṇyāt sacandrikam
kaphāt snigdham asṛk pāṇḍu tantumat picchilaṃ ghanam
saṃsṛṣṭaliṅgaṃ saṃsargāt tridoṣaṃ malināvilam
aśuddhau balino 'pyasraṃ na prasthāt srāvayet param
atisrutau hi mṛtyuḥ syād dāruṇā vā calāmayāḥ
tatrābhyaṅgarasakṣīraraktapānāni bheṣajam
srute rakte śanair yantram apanīya himāmbunā
prakṣālya tailaplotāktaṃ bandhanīyaṃ sirāmukham
aśuddhaṃ srāvayed bhūyaḥ sāyam ahnyapare 'pi vā
snehopaskṛtadehasya pakṣād vā bhṛśadūṣitam
kiṃciddhi śeṣe duṣṭāsre naiva rogo 'tivartate
saśeṣam apyato dhāryaṃ na cātisrutim ācaret
harecchṛṅgādibhiḥ śeṣaṃ prasādam athavā nayet
śītopacārapittāsrakriyāśuddhiviśoṣaṇaiḥ
duṣṭaṃ raktam anudriktam evam eva prasādayet
rakte tvatiṣṭhati kṣipraṃ stambhanīm ācaret kriyām
lodhrapriyaṅgupattaṅgamāṣayaṣṭyāhvagairikaiḥ
mṛtkapālāñjanakṣaumamaṣīkṣīritvagaṅkuraiḥ
vicūrṇayed vraṇamukhaṃ padmakādihimaṃ pibet
tām eva vā sirāṃ vidhyed vyadhāt tasmād anantaram
sirāmukhaṃ vā tvaritaṃ dahet taptaśalākayā
unmārgagā yantranipīḍanena svasthānam āyānti punar na yāvat
doṣāḥ praduṣṭā rudhiraṃ prapannās tāvaddhitāhāravihārabhāk syāt
nātyuṣṇaśītaṃ laghu dīpanīyaṃ rakte 'panīte hitam annapānam
tadā śarīraṃ hyanavasthitāsṛg agnir viśeṣād iti rakṣitavyaḥ
prasannavarṇendriyam indriyārthān icchantam avyāhatapaktṛvegam
sukhānvitaṃ puṣṭibalopapannaṃ viśuddharaktaṃ puruṣaṃ vadanti
athātaḥ śalyāharaṇavidhim adhyāyaṃ vyākhyāsyāmaḥ
iti ha smāhur ātreyādayo maharṣayaḥ
vakrarjutiryagūrdhvādhaḥ śalyānāṃ pañcadhā gatiḥ
dhyāmaṃ śopharujāvantaṃ sravantaṃ śoṇitaṃ muhuḥ
abhyudgataṃ budbudavat piṭikopacitaṃ vraṇam
mṛdumāṃsaṃ ca jānīyād antaḥśalyaṃ samāsataḥ
viśeṣāt tvaggate śalye vivarṇaḥ kaṭhināyataḥ
śopho bhavati māṃsasthe coṣaḥ śopho vivardhate
pīḍanākṣamatā pākaḥ śalyamārgo na rohati
peśyantaragate māṃsaprāptavacchvayathuṃ vinā
ākṣepaḥ snāyujālasya saṃrambhastambhavedanāḥ
snāyuge durharaṃ caitat sirādhmānaṃ sirāśrite
svakarmaguṇahāniḥ syāt srotasāṃ srotasi sthite
dhamanīsthe 'nilo raktaṃ phenayuktam udīrayet
niryāti śabdavān syācca hṛllāsaḥ sāṅgavedanaḥ
saṃgharṣo balavān asthisaṃdhiprāpte 'sthipūrṇatā
naikarūpā rujo 'sthisthe śophas tadvacca saṃdhige
ceṣṭānivṛttiśca bhaved āṭopaḥ koṣṭhasaṃśrite
ānāho 'nnaśakṛnmūtradarśanaṃ ca vraṇānane
vidyān marmagataṃ śalyaṃ marmaviddhopalakṣaṇaiḥ
yathāsvaṃ ca parisrāvais tvagādiṣu vibhāvayet
ruhyate śuddhadehānām anulomasthitaṃ tu tat
doṣakopābhighātādikṣobhād bhūyo 'pi bādhate
tvaṅnaṣṭe yatra tatra syurabhyaṅgasvedamardanaiḥ
rāgarugdāhasaṃrambhā yatra cājyaṃ vilīyate
āśu śuṣyati lepo vā tatsthānaṃ śalyavad vadet
māṃsapraṇaṣṭaṃ saṃśuddhyā karśanācchlathatāṃ gatam
kṣobhād rāgādibhiḥ śalyaṃ lakṣayet tadvad eva ca
peśyasthisaṃdhikoṣṭheṣu naṣṭam asthiṣu lakṣayet
asthnām abhyañjanasvedabandhapīḍanamardanaiḥ
prasāraṇākuñcanataḥ saṃdhinaṣṭaṃ tathāsthivat
naṣṭe snāyusirāsrotodhamanīṣvasame pathi
aśvayuktaṃ rathaṃ khaṇḍacakram āropya rogiṇam
śīghraṃ nayet tatas tasya saṃrambhācchalyam ādiśet
marmanaṣṭaṃ pṛthaṅ noktaṃ teṣāṃ māṃsādisaṃśrayāt
sāmānyena saśalyaṃ tu kṣobhiṇyā kriyayā saruk
vṛttaṃ pṛthu catuṣkoṇaṃ tripuṭaṃ ca samāsataḥ
adṛśyaśalyasaṃsthānaṃ vraṇākṛtyā vibhāvayet
teṣām āharaṇopāyau pratilomānulomakau
arvācīnaparācīne nirharet tadviparyayāt
sukhāhāryaṃ yataśchittvā tatas tiryaggataṃ haret
śalyaṃ na nirghātyam uraḥkakṣāvaṅkṣaṇapārśvagam
pratilomam anuttuṇḍaṃ chedyaṃ pṛthumukhaṃ ca yat
naivāhared viśalyaghnaṃ naṣṭaṃ vā nirupadravam
athāharet karaprāpyaṃ kareṇaivetarat punaḥ
dṛśyaṃ siṃhāhimakaravarmikarkaṭakānanaiḥ
adṛśyaṃ vraṇasaṃsthānād grahītuṃ śakyate yataḥ
kaṅkabhṛṅgāhvakuraraśarārivāyasānanaiḥ
saṃdaṃśābhyāṃ tvagādisthaṃ tālābhyāṃ suṣiraṃ haret
suṣirasthaṃ tu nalakaiḥ śeṣaṃ śeṣair yathāyatham
śastreṇa vā viśasyādau tato nirlohitaṃ vraṇam
kṛtvā ghṛtena saṃsvedya baddhācārikam ādiśet
sirāsnāyuvilagnaṃ tu cālayitvā śalākayā
hṛdaye saṃsthitaṃ śalyaṃ trāsitasya himāmbunā
tataḥ sthānāntaraṃ prāptam āharet tad yathāyatham
yathāmārgaṃ durākarṣam anyato 'pyevam āharet
asthidaṣṭe naraṃ padbhyāṃ pīḍayitvā vinirharet
ityaśakye subalibhiḥ sugṛhītasya kiṅkaraiḥ
tathāpyaśakye vāraṅgaṃ vakrīkṛtya dhanurjyayā
subaddhaṃ vaktrakaṭake badhnīyāt susamāhitaḥ
susaṃyatasya pañcāṅgyā vājinaḥ kaśayātha tam
tāḍayed iti mūrdhānaṃ vegenonnamayan yathā
uddharecchalyam evaṃ vā śākhāyāṃ kalpayet taroḥ
baddhvā durbalavāraṅgaṃ kuśābhiḥ śalyam āharet
śvayathugrastavāraṅgaṃ śopham utpīḍya yuktitaḥ
mudgarāhatayā nāḍyā nirghātyottuṇḍitaṃ haret
taireva cānayen mārgam amārgottuṇḍitaṃ tu yat
mṛditvā karṇināṃ karṇaṃ nāḍyāsyena nigṛhya vā
ayaskāntena niṣkarṇaṃ vivṛtāsyam ṛjusthitam
pakvāśayagataṃ śalyaṃ virekeṇa vinirharet
duṣṭavātaviṣastanyaraktatoyādi cūṣaṇaiḥ
kaṇṭhasrotogate śalye sūtraṃ kaṇṭhe praveśayet
bisenātte tataḥ śalye bisaṃ sūtraṃ samaṃ haret
nāḍyāgnitāpitāṃ kṣiptvā śalākām apsthirīkṛtām
ānayejjātuṣaṃ kaṇṭhājjatudigdhām ajātuṣam
keśondukena pītena dravaiḥ kaṇṭakam ākṣipet
sahasā sūtrabaddhena vamatas tena cetarat
aśakyaṃ mukhanāsābhyām āhartuṃ parato nudet
appānaskandhaghātābhyāṃ grāsaśalyaṃ praveśayet
sūkṣmākṣivraṇaśalyāni kṣaumavālajalair haret
apāṃ pūrṇaṃ vidhunuyād avākśirasam āyatam
vāmayeccāmukhaṃ bhasmarāśau vā nikhanen naram
karṇe 'mbupūrṇe hastena mathitvā tailavāriṇī
kṣiped adhomukhaṃ karṇaṃ hanyād vā cūṣayeta vā
kīṭe srotogate karṇaṃ pūrayellavaṇāmbunā
śuktena vā sukhoṣṇena mṛte kledaharo vidhiḥ
jātuṣaṃ hemarūpyādidhātujaṃ ca cirasthitam
ūṣmaṇā prāyaśaḥ śalyaṃ dehajena vilīyate
mṛdveṇudāruśṛṅgāsthidantavālopalāni na
viṣāṇaveṇvayastāladāruśalyaṃ cirād api
prāyo nirbhujyate taddhi pacatyāśu palāsṛjī
śalye māṃsāvagāḍhe cet sa deśo na vidahyate
tatas taṃ mardanasvedaśuddhikarṣaṇabṛṃhaṇaiḥ
tīkṣṇopanāhapānānnaghanaśastrapadāṅkanaiḥ
pācayitvā harecchalyaṃ pāṭanaiṣaṇabhedanaiḥ
śalyapradeśayantrāṇām avekṣya bahurūpatām
tais tairupāyair matimān śalyaṃ vidyāt tathāharet
athātaḥ śastrakarmavidhim adhyāyaṃ vyākhyāsyāmaḥ
iti ha smāhur ātreyādayo maharṣayaḥ
vraṇaḥ saṃjāyate prāyaḥ pākācchvayathupūrvakāt
tam evopacaret tasmād rakṣan pākaṃ prayatnataḥ
suśītalepasekāsramokṣasaṃśodhanādibhiḥ
śopho 'lpo 'lpoṣmaruk sāmaḥ savarṇaḥ kaṭhinaḥ sthiraḥ
pacyamāno vivarṇas tu rāgī vastirivātataḥ
sphuṭatīva sanistodaḥ sāṅgamardavijṛmbhikaḥ
saṃrambhārucidāhoṣātṛḍjvarānidratānvitaḥ
styānaṃ viṣyandayatyājyaṃ vraṇavat sparśanāsahaḥ
pakve 'lpavegatā mlāniḥ pāṇḍutā valisaṃbhavaḥ
nāmo 'nteṣūnnatir madhye kaṇḍūśophādimārdavam
spṛṣṭe pūyasya saṃcāro bhaved vastāvivāmbhasaḥ
śūlaṃ narte 'nilād dāhaḥ pittācchophaḥ kaphodayāt
rāgo raktācca pākaḥ syād ato doṣaiḥ saśoṇitaiḥ
pāke 'tivṛtte suṣiras tanutvagdoṣabhakṣitaḥ
valībhirācitaḥ śyāvaḥ śīryamāṇatanūruhaḥ
kaphajeṣu tu śopheṣu gambhīraṃ pākam etyasṛk
pakvaliṅgaṃ tato 'spaṣṭaṃ yatra syācchītaśophatā
tvaksāvarṇyaṃ rujo 'lpatvaṃ ghanasparśatvam aśmavat
raktapākam iti brūyāt taṃ prājño muktasaṃśayaḥ
alpasattve 'bale bāle pākād vātyartham uddhate
dāraṇaṃ marmasaṃdhyādisthite cānyatra pāṭanam
āmacchede sirāsnāyuvyāpado 'sṛgatisrutiḥ
rujo 'tivṛddhir daraṇaṃ visarpo vā kṣatodbhavaḥ
tiṣṭhann antaḥ punaḥ pūyaḥ sirāsnāyvasṛgāmiṣam
vivṛddho dahati kṣipraṃ tṛṇolapam ivānalaḥ
yaśchinattyāmam ajñānād yaśca pakvam upekṣate
śvapacāviva vijñeyau tāvaniścitakāriṇau
prāk śastrakarmaṇaśceṣṭaṃ bhojayed annam āturam
pānapaṃ pāyayen madyaṃ tīkṣṇaṃ yo vedanākṣamaḥ
na mūrchatyannasaṃyogān mattaḥ śastraṃ na budhyate
anyatra mūḍhagarbhāśmamukharogodarāturāt
athāhṛtopakaraṇaṃ vaidyaḥ prāṅmukham āturam
saṃmukho yantrayitvāśu nyasyen marmādi varjayan
anulomaṃ suniśitaṃ śastram ā pūyadarśanāt
sakṛd evāharettacca pāke tu sumahatyapi
pāṭayed dvyaṅgulaṃ samyag dvyaṅgulatryaṅgulāntaram
eṣitvā samyag eṣiṇyā paritaḥ sunirūpitam
aṅgulīnālavālair vā yathādeśaṃ yathāśayam
yato gatāṃ gatiṃ vidyād utsaṅgo yatra yatra ca
tatra tatra vraṇaṃ kuryāt suvibhaktaṃ nirāśayam
āyataṃ ca viśālaṃ ca yathā doṣo na tiṣṭhati
śauryam āśukriyā tīkṣṇaṃ śastram asvedavepathū
asaṃmohaśca vaidyasya śastrakarmaṇi śasyate
tiryak chindyāllalāṭabhrūdantaveṣṭakajatruṇi
kukṣikakṣākṣikūṭauṣṭhakapolagalavaṅkṣaṇe
anyatra chedanāt tiryak sirāsnāyuvipāṭanam
śastre 'vacārite vāgbhiḥ śītāmbhobhiśca rogiṇam
āśvāsya parito 'ṅgulyā paripīḍya vraṇaṃ tataḥ
kṣālayitvā kaṣāyeṇa plotenāmbho 'panīya ca
guggulvagurusiddhārthahiṅgusarjarasānvitaiḥ
dhūpayet paṭuṣaḍgranthānimbapattrair ghṛtaplutaiḥ
tilakalkājyamadhubhir yathāsvaṃ bheṣajena ca
digdhāṃ vartiṃ tato dadyāt tairevācchādayecca tām
ghṛtāktaiḥ saktubhiścordhvaṃ ghanāṃ kavalikāṃ tataḥ
nidhāya yuktyā badhnīyāt paṭṭena susamāhitam
pārśve savye 'pasavye vā nādhastān naiva copari
śucisūkṣmadṛḍhāḥ paṭṭāḥ kavalyaḥ savikeśikāḥ
dhūpitā mṛdavaḥ ślakṣṇā nirvalīkā vraṇe hitāḥ
kurvītānantaraṃ tasya rakṣāṃ rakṣoniṣiddhaye
baliṃ copaharet tebhyaḥ sadā mūrdhnā ca dhārayet
lakṣmīṃ guhām atiguhāṃ jaṭilāṃ brahmacāriṇīm
vacāṃ chattrām aticchattrāṃ dūrvāṃ siddhārthakān api
tataḥ snehadinehoktaṃ tasyācāraṃ samādiśet
divāsvapno vraṇe kaṇḍūrāgarukśophapūyakṛt
strīṇāṃ tu smṛtisaṃsparśadarśanaiścalitasrute
śukre vyavāyajān doṣān asaṃsarge 'pyavāpnuyāt
bhojanaṃ ca yathāsātmyaṃ yavagodhūmaṣaṣṭikāḥ
masūramudgatubarījīvantīsuniṣaṇṇakāḥ
bālamūlakavārtākataṇḍulīyakavāstukam
kāravellakakarkoṭapaṭolakaṭukāphalam
saindhavaṃ dāḍimaṃ dhātrī ghṛtaṃ taptahimaṃ jalam
jīrṇaśālyodanaṃ snigdham alpam uṣṇodakottaram
bhuñjāno jāṅgalair māṃsaiḥ śīghraṃ vraṇam apohati
aśitaṃ mātrayā kāle pathyaṃ yāti jarāṃ sukham
ajīrṇāt tvanilādīnāṃ vibhramo balavān bhavet
tataḥ śopharujāpākadāhānāhān avāpnuyāt
navaṃ dhānyaṃ tilān māṣān madyaṃ māṃsam ajāṅgalam
kṣīrekṣuvikṛtīramlaṃ lavaṇaṃ kaṭukaṃ tyajet
yaccānyad api viṣṭambhi vidāhi guru śītalam
vargo 'yaṃ navadhānyādir vraṇinaḥ sarvadoṣakṛt
madyaṃ tīkṣṇoṣṇarūkṣāmlam āśu vyāpādayed vraṇam
vālośīraiśca vījyeta na cainaṃ parighaṭṭayet
na tuden na ca kaṇḍūyecceṣṭamānaśca pālayet
snigdhavṛddhadvijātīnāṃ kathāḥ śṛṇvan manaḥpriyāḥ
āśāvān vyādhimokṣāya kṣipraṃ vraṇam apohati
tṛtīye 'hni punaḥ kuryād vraṇakarma ca pūrvavat
prakṣālanādi divase dvitīye nācaret tathā
tīvravyatho vigrathitaścirāt saṃrohati vraṇaḥ
snigdhāṃ rūkṣāṃ ślathāṃ gāḍhāṃ durnyastāṃ ca vikeśikām
vraṇe na dadyāt kalkaṃ vā snehāt kledo vivardhate
māṃsacchedo 'tirugraukṣyād daraṇaṃ śoṇitāgamaḥ
ślathātigāḍhadurnyāsair vraṇavartmāvagharṣaṇam
sapūtimāṃsaṃ sotsaṅgaṃ sagatiṃ pūyagarbhiṇam
vraṇaṃ viśodhayecchīghraṃ sthitā hyantar vikeśikā
vyamlaṃ tu pāṭitaṃ śophaṃ pācanaiḥ samupācaret
bhojanairupanāhaiśca nātivraṇavirodhibhiḥ
sadyaḥ sadyovraṇān sīvyed vivṛtān abhighātajān
medojāṃllikhitān granthīn hrasvāḥ pālīśca karṇayoḥ
śiro'kṣikūṭanāsauṣṭhagaṇḍakarṇorubāhuṣu
grīvālalāṭamuṣkasphiṅmeḍhrapāyūdarādiṣu
gambhīreṣu pradeśeṣu māṃsaleṣvacaleṣu ca
na tu vaṅkṣaṇakakṣādāvalpamāṃse cale vraṇān
vāyunirvāhiṇaḥ śalyagarbhān kṣāraviṣāgnijān
sīvyeccalāsthiśuṣkāsratṛṇaromāpanīya tu
pralambi māṃsaṃ vicchinnaṃ niveśya svaniveśane
saṃdhyasthi ca sthite rakte snāyvā sūtreṇa valkalaiḥ
sīvyen na dūre nāsanne gṛhṇan nālpaṃ na vā bahu
sāntvayitvā tataścārtaṃ vraṇe madhughṛtadrutaiḥ
añjanakṣaumajamaṣīphalinīśallakīphalaiḥ
salodhramadhukair digdhe yuñjyād bandhādi pūrvavat
vraṇo niḥśoṇitauṣṭho yaḥ kiṃcid evāvalikhya tam
saṃjātarudhiraṃ sīvyet saṃdhānaṃ hyasya śoṇitam
bandhanāni tu deśādīn vīkṣya yuñjīta teṣu ca
āvikājinakauśeyam uṣṇaṃ kṣaumaṃ tu śītalam
śītoṣṇaṃ tulāsaṃtānakārpāsasnāyuvalkajam
tāmrāyastrapusīsāni vraṇe medaḥkaphādhike
bhaṅge ca yuñjyāt phalakaṃ carmavalkakuśādi ca
svanāmānugatākārā bandhās tu daśa pañca ca
kośasvastikamuttolīcīnadāmānuvellitam
khaṭvāvibandhasthagikāvitānotsaṅgagoṣphaṇāḥ
yamakaṃ maṇḍalākhyaṃ ca pañcāṅgī ceti yojayet
vidadhyāt teṣu teṣveva kośam aṅguliparvasu
svastikaṃ karṇakakṣādistaneṣūktaṃ ca saṃdhiṣu
muttolīṃ meḍhragrīvādau yuñjyāccīnam apāṅgayoḥ
saṃbādhe 'ṅge tathā dāma śākhāsvevānuvellitam
khaṭvāṃ gaṇḍe hanau śaṅkhe vibandhaṃ pṛṣṭhakodare
aṅguṣṭhāṅgulimeḍhrāgre sthagikām antravṛddhiṣu
vitānaṃ pṛthulāṅgādau tathā śirasi cerayet
vilambini tathotsaṅgaṃ nāsauṣṭhacibukādiṣu
goṣphaṇaṃ saṃdhiṣu tathā yamakaṃ yamike vraṇe
vṛtte 'ṅge maṇḍalākhyaṃ ca pañcāṅgīṃ cordhvajatruṣu
yo yatra suniviṣṭaḥ syāttaṃ teṣāṃ tatra buddhimān
badhnīyād gāḍham ūrusphikkakṣāvaṅkṣaṇamūrdhasu
śākhāvadanakarṇoraḥpṛṣṭhapārśvagalodare
samaṃ mehanamuṣke ca netre saṃdhiṣu ca ślatham
badhnīyācchithilasthāne vātaśleṣmodbhave samam
gāḍham eva samasthāne bhṛśaṃ gāḍhaṃ tadāśaye
śīte vasante 'pi ca tau mokṣaṇīyau tryahāt tryahāt
pittaraktotthayor bandho gāḍhasthāne samo mataḥ
samasthāne ślatho naiva śithilasyāśaye tathā
sāyaṃ prātas tayor mokṣo grīṣme śaradi ceṣyate
abaddho daṃśamaśakaśītavātādipīḍitaḥ
duṣṭībhavecciraṃ cātra na tiṣṭhet snehabheṣajam
kṛcchreṇa śuddhiṃ rūḍhiṃ vā yāti rūḍho vivarṇatām
baddhas tu cūrṇito bhagno viśliṣṭaḥ pāṭito 'pi vā
chinnasnāyusiro 'pyāśu sukhaṃ saṃrohati vraṇaḥ
utthānaśayanādyāsu sarvehāsu na pīḍyate
udvṛttauṣṭhaḥ samutsanno viṣamaḥ kaṭhino 'tiruk
samo mṛduraruk śīghraṃ vraṇaḥ śudhyati rohati
sthirāṇām alpamāṃsānāṃ raukṣyād anuparohatām
pracchādyam auṣadhaṃ pattrair yathādoṣaṃ yathartu ca
ajīrṇataruṇācchidraiḥ samantāt suniveśitaiḥ
dhautairakarkaśaiḥ kṣīribhūrjārjunakadambajaiḥ
kuṣṭhinām agnidagdhānāṃ piṭikā madhumehinām
karṇikāśconduruviṣe kṣāradagdhā viṣānvitāḥ
bandhanīyā na māṃspāke gudapāke ca dāruṇe
śīryamāṇāḥ sarugdāhāḥ śophāvasthāvisarpiṇaḥ
arakṣayā vraṇe yasmin makṣikā nikṣipet kṛmīn
te bhakṣayantaḥ kurvanti rujāśophāsrasaṃsravān
surasādiṃ prayuñjīta tatra dhāvanapūraṇe
saptaparṇakarañjārkanimbarājādanatvacaḥ
gomūtrakalkito lepaḥ sekaḥ kṣārāmbunā hitaḥ
pracchādya māṃsapeśyā vā vraṇaṃ tān āśu nirharet
na cainaṃ tvaramāṇo 'ntaḥ sadoṣam uparohayet
so 'lpenāpyapacāreṇa bhūyo vikurute yataḥ
rūḍhe 'pyajīrṇavyāyāmavyavāyādīn vivarjayet
harṣaṃ krodhaṃ bhayaṃ cāpi yāvad ā sthairyasaṃbhavāt
ādareṇānuvartyo 'yaṃ māsān ṣaṭ sapta vā vidhiḥ
utpadyamānāsu ca tāsu tāsu vārttāsu doṣādibalānusārī
tais tairupāyaiḥ prayataścikitsed ālocayan vistaram uttaroktam
athātaḥ kṣārāgnikarmavidhim adhyāyaṃ vyākhyāsyāmaḥ
iti ha smāhur ātreyādayo maharṣayaḥ
sarvaśastrānuśastrāṇāṃ kṣāraḥ śreṣṭho bahūni yat
chedyabhedyādikarmāṇi kurute viṣameṣvapi
duḥkhāvacāryaśastreṣu tena siddhim ayātsu ca
atikṛcchreṣu rogeṣu yacca pāne 'pi yujyate
sa peyo 'rśo'gnisādāśmagulmodaragarādiṣu
yojyaḥ sākṣān maṣaśvitrabāhyārśaḥkuṣṭhasuptiṣu
bhagandarārbudagranthiduṣṭanāḍīvraṇādiṣu
na tūbhayo 'pi yoktavyaḥ pitte rakte cale 'bale
jvare 'tīsāre hṛnmūrdharoge pāṇḍvāmaye 'rucau
timire kṛtasaṃśuddhau śvayathau sarvagātrage
bhīrugarbhiṇyṛtumatīprodvṛttaphalayoniṣu
ajīrṇe 'nne śiśau vṛddhe dhamanīsaṃdhimarmasu
taruṇāsthisirāsnāyusevanīgalanābhiṣu
deśe 'lpamāṃse vṛṣaṇameḍhrasrotonakhāntare
vartmarogād ṛte 'kṣṇośca śītavarṣoṣṇadurdine
kālamuṣkakaśamyākakadalīpāribhadrakān
aśvakarṇamahāvṛkṣapalāśāsphotavṛkṣakān
indravṛkṣārkapūtīkanaktamālāśvamārakān
kākajaṅghām apāmārgam agnimanthāgnitilvakān
sārdrān samūlaśākhādīn khaṇḍaśaḥ parikalpitān
kośātakīścatasraśca śūkaṃ nālaṃ yavasya ca
nivāte nicayīkṛtya pṛthak tāni śilātale
prakṣipya muṣkakacaye sudhāśmāni ca dīpayet
tatas tilānāṃ kutalair dagdhvāgnau vigate pṛthak
kṛtvā sudhāśmanāṃ bhasma droṇaṃ tvitarabhasmanaḥ
muṣkakottaram ādāya pratyekaṃ jalamūtrayoḥ
gālayed ardhabhāreṇa mahatā vāsasā ca tat
yāvat picchilaraktācchas tīkṣṇo jātas tadā ca tam
gṛhītvā kṣāraniṣyandaṃ pacel lauhyāṃ vighaṭṭayan
pacyamāne tatas tasmiṃs tāḥ sudhābhasmaśarkarāḥ
śuktīḥ kṣīrapakaṃ śaṅkhanābhīścāyasabhājane
kṛtvāgnivarṇān bahuśaḥ kṣārotthe kuḍavonmite
nirvāpya piṣṭvā tenaiva pratīvāpaṃ vinikṣipet
ślakṣṇaṃ śakṛd dakṣaśikhigṛdhrakaṅkakapotajam
catuṣpātpakṣipittālamanohvālavaṇāni ca
paritaḥ sutarāṃ cāto darvyā tam avaghaṭṭayet
sabāṣpaiśca yadottiṣṭhed budbudair lehavad ghanaḥ
avatārya tadā śīto yavarāśāvayomaye
sthāpyo 'yaṃ madhyamaḥ kṣāro na tu piṣṭvā kṣipen mṛdau
nirvāpyāpanayet tīkṣṇe pūrvavat prativāpanam
tathā lāṅgalikādantīcitrakātiviṣāvacāḥ
svarjikākanakakṣīrīhiṅgupūtikapallavāḥ
tālapattrī viḍaṃ ceti saptarātrāt paraṃ tu saḥ
yojyas tīkṣṇo 'nilaśleṣmamedojeṣvarbudādiṣu
madhyeṣveṣveva madhyo 'nyaḥ pittāsragudajanmasu
balārthaṃ kṣīṇapānīye kṣārāmbu punarāvapet
nātitīkṣṇamṛduḥ ślakṣṇaḥ picchilaḥ śīghragaḥ sitaḥ
śikharī sukhanirvāpyo na viṣyandī na cātiruk
kṣāro daśaguṇaḥ śastratejasorapi karmakṛt
ācūṣann iva saṃrambhād gātram āpīḍayann iva
sarvato 'nusaran doṣān unmūlayati mūlataḥ
karma kṛtvā gatarujaḥ svayam evopaśāmyati
kṣārasādhye gade chinne likhite srāvite 'thavā
kṣāraṃ śalākayā dattvā plotaprāvṛtadehayā
mātrāśatam upekṣeta tatrārśaḥsvāvṛtānanam
hastena yantraṃ kurvīta vartmarogeṣu vartmanī
nirbhujya picunācchādya kṛṣṇabhāgaṃ vinikṣipet
padmapattratanuḥ kṣāralepo ghrāṇārbudeṣu ca
pratyādityaṃ niṣaṇṇasya samunnamyāgranāsikām
mātrā vidhāryaḥ pañcāśat tadvad arśasi karṇaje
kṣāraṃ pramārjanenānu parimṛjyāvagamya ca
sudagdhaṃ ghṛtamadhvaktaṃ tat payomastukāñjikaiḥ
nirvāpayet tataḥ sājyaiḥ svāduśītaiḥ pradehayet
abhiṣyandīni bhojyāni bhojyāni kledanāya ca
yadi ca sthiramūlatvāt kṣāradagdhaṃ na śīryate
dhānyāmlabījayaṣṭyāhvatilairālepayet tataḥ
tilakalkaḥ samadhuko ghṛtākto vraṇaropaṇaḥ
pakvajambvasitaṃ sannaṃ samyagdagdhaṃ viparyaye
tāmratātodakaṇḍvādyair durdagdhaṃ taṃ punar dahet
atidagdhe sraved raktaṃ mūrchādāhajvarādayaḥ
gude viśeṣād viṇmūtrasaṃrodho 'tipravartanam
puṃstvopaghāto mṛtyur vā gudasya śātanāddhruvam
nāsāyāṃ nāsikāvaṃśadaraṇākuñcanodbhavaḥ
bhavecca viṣayājñānaṃ tadvacchrotrādikeṣvapi
viśeṣād atra seko 'mlair lepo madhu ghṛtaṃ tilāḥ
vātapittaharā ceṣṭā sarvaiva śiśirā kriyā
amlo hi śītaḥ sparśena kṣāras tenopasaṃhitaḥ
yātyāśu svādutāṃ tasmād amlair nirvāpayettarām
viṣāgniśastrāśanimṛtyutulyaḥ kṣāro bhaved alpam atiprayuktaḥ
rogān nihanyād acireṇa ghorān sa dhīmatā samyag anuprayuktaḥ
agniḥ kṣārād api śreṣṭhas taddagdhānām asaṃbhavāt
bheṣajakṣāraśastraiśca na siddhānāṃ prasādhanāt
tvaci māṃse sirāsnāyusaṃdhyasthiṣu sa yujyate
maṣāṅgaglānimūrdhārtimanthakīlatilādiṣu
tvagdāho vartigodantasūryakāntaśarādibhiḥ
arśobhagandaragranthināḍīduṣṭavraṇādiṣu
māṃsadāho madhusnehajāmbavauṣṭhaguḍādibhiḥ
śliṣṭavartmanyasṛksrāvanīlyasamyagvyadhādiṣu
sirādidāhas taireva na dahet kṣāravāritān
antaḥśalyāsṛjo bhinnakoṣṭhān bhūrivraṇāturān
sudagdhaṃ ghṛtamadhvaktaṃ snigdhaśītaiḥ pradehayet
tasya liṅgaṃ sthite rakte śabdavallasikānvitam
pakvatālakapotābhaṃ surohaṃ nātivedanam
pramādadagdhavat sarvaṃ durdagdhātyarthadagdhayoḥ
caturdhā tat tu tucchena saha tucchasya lakṣaṇam
tvag vivarṇoṣyate 'tyarthaṃ na ca sphoṭasamudbhavaḥ
sasphoṭadāhatīvroṣaṃ durdagdham atidāhataḥ
māṃsalambanasaṃkocadāhadhūpanavedanāḥ
sirādināśas tṛṇmūrchāvraṇagāmbhīryamṛtyavaḥ
tucchasyāgnipratapanaṃ kāryam uṣṇaṃ ca bheṣajam
styāne 'sre vedanātyarthaṃ vilīne mandatā rujaḥ
durdagdhe śītam uṣṇaṃ ca yuñjyād ādau tato himam
samyagdagdhe tavakṣīrīplakṣacandanagairikaiḥ
limpet sājyāmṛtairūrdhvaṃ pittavidradhivat kriyā
atidagdhe drutaṃ kuryāt sarvaṃ pittavisarpavat
snehadagdhe bhṛśataraṃ rūkṣaṃ tatra tu yojayet
śastrakṣārāgnayo yasmān mṛtyoḥ paramam āyudham
apramatto bhiṣak tasmāt tān samyag avacārayet
samāpyate sthānam idaṃ hṛdayasya rahasyavat
atrārthāḥ sūtritāḥ sūkṣmāḥ pratanyante hi sarvataḥ
athāto garbhāvakrāntiśārīraṃ vyākhyāsyāmaḥ
iti ha smāhur ātreyādayo maharṣayaḥ
śuddhe śukrārtave sattvaḥ svakarmakleśacoditaḥ
garbhaḥ sampadyate yuktivaśād agnirivāraṇau
bījātmakair mahābhūtaiḥ sūkṣmaiḥ sattvānugaiśca saḥ
mātuścāhārarasajaiḥ kramāt kukṣau vivardhate
tejo yathārkaraśmīnāṃ sphaṭikena tiraskṛtam
nendhanaṃ dṛśyate gacchat sattvo garbhāśayaṃ tathā
kāraṇānuvidhāyitvāt kāryāṇāṃ tatsvabhāvatā
nānāyonyākṛtīḥ sattvo dhatte 'to drutalohavat
ata eva ca śukrasya bāhulyāj jāyate pumān
raktasya strī tayoḥ sāmye klībaḥ śukrārtave punaḥ
vāyunā bahuśo bhinne yathāsvaṃ bahvapatyatā
viyonivikṛtākārā jāyante vikṛtair malaiḥ
māsi māsi rajaḥ strīṇāṃ rasajaṃ sravati tryaham
vatsarād dvādaśād ūrdhvaṃ yāti pañcāśataḥ kṣayam
pūrṇaṣoḍaśavarṣā strī pūrṇaviṃśena saṃgatā
śuddhe garbhāśaye mārge rakte śukre 'nile hṛdi
vīryavantaṃ sutaṃ sūte tato nyūnābdayoḥ punaḥ
rogyalpāyuradhanyo vā garbho bhavati naiva vā
vātādikuṇapagranthipūyakṣīṇamalāhvayam
bījāsamarthaṃ reto'sraṃ svaliṅgair doṣajaṃ vadet
raktena kuṇapaṃ śleṣmavātābhyāṃ granthisaṃnibham
pūyābhaṃ raktapittābhyāṃ kṣīṇaṃ mārutapittataḥ
kṛcchrāṇyetānyasādhyaṃ tu tridoṣaṃ mūtraviṭprabham
kuryād vātādibhir duṣṭe svauṣadhaṃ kuṇape punaḥ
dhātakīpuṣpakhadiradāḍimārjunasādhitam
pāyayet sarpirathavā vipakvam asanādibhiḥ
palāśabhasmāśmabhidā granthyābhe pūyaretasi
parūṣakavaṭādibhyāṃ kṣīṇe śukrakarī kriyā
saṃśuddho viṭprabhe sarpir hiṅgusevyādisādhitam
pibed granthyārtave pāṭhāvyoṣavṛkṣakajaṃ jalam
peyaṃ kuṇapapūyāsre candanaṃ vakṣyate tu yat
guhyaroge ca tat sarvaṃ kāryaṃ sottaravastikam
śukraṃ śuklaṃ guru snigdhaṃ madhuraṃ bahalaṃ bahu
ghṛtamākṣikatailābhaṃ sadgarbhāyārtavaṃ punaḥ
lākṣārasaśaśāsrābhaṃ dhautaṃ yacca virajyate
śuddhaśukrārtavaṃ svasthaṃ saṃraktaṃ mithunaṃ mithaḥ
snehaiḥ puṃsavanaiḥ snigdhaṃ śuddhaṃ śīlitabastikam
naraṃ viśeṣāt kṣīrājyair madhurauṣadhasaṃskṛtaiḥ
nārīṃ tailena māṣaiśca pittalaiḥ samupācaret
kṣāmaprasannavadanāṃ sphuracchroṇipayodharām
srastākṣikukṣiṃ puṃskāmāṃ vidyād ṛtumatīṃ striyam
padmaṃ saṃkocam āyāti dine 'tīte yathā tathā
ṛtāvatīte yoniḥ sā śukraṃ nātaḥ pratīcchati
māsenopacitaṃ raktaṃ dhamanībhyām ṛtau punaḥ
īṣatkṛṣṇaṃ vigandhaṃ ca vāyur yonimukhān nudet
tataḥ puṣpekṣaṇād eva kalyāṇadhyāyinī tryaham
mṛjālaṅkārarahitā darbhasaṃstaraśāyinī
kṣaireyaṃ yāvakaṃ stokaṃ koṣṭhaśodhanakarṣaṇam
parṇe śarāve haste vā bhuñjīta brahmacāriṇī
caturthe 'hni tataḥ snātā śuklamālyāmbarā śuciḥ
icchantī bhartṛsadṛśaṃ putraṃ paśyet puraḥ patim
ṛtus tu dvādaśa niśāḥ pūrvās tisro 'tra ninditāḥ
ekādaśī ca yugmāsu syāt putro 'nyāsu kanyakā
upādhyāyo 'tha putrīyaṃ kurvīta vidhivad vidhim
namaskāraparāyās tu śūdrāyā mantravarjitam
avandhya evaṃ saṃyogaḥ syād apatyaṃ ca kāmataḥ
santo hyāhurapatyārthaṃ dampatyoḥ saṃgatiṃ rahaḥ
durapatyaṃ kulāṅgāro gotre jātaṃ mahatyapi
icchetāṃ yādṛśaṃ putraṃ tadrūpacaritāṃśca tau
cintayetāṃ janapadāṃs tadācāraparicchadau
karmānte ca pumān sarpiḥkṣīraśālyodanāśitaḥ
prāg dakṣiṇena pādena śayyāṃ mauhūrtikājñayā
ārohet strī tu vāmena tasya dakṣiṇapārśvataḥ
tailamāṣottarāhārā tatra mantraṃ prayojayet
oṃ āhirasy āyurasi sarvataḥ pratiṣṭhāsi dhātā tvām
dadhātu vidhātā tvāṃ dadhātu brahmavarcasā bhaveti
brahmā bṛhaspatir viṣṇuḥ somaḥ sūryas tathāśvinau
bhago 'tha mitrāvaruṇau vīraṃ dadatu me sutam
sāntvayitvā tato 'nyonyaṃ saṃviśetāṃ mudānvitau
uttānā tanmanā yoṣit tiṣṭhed aṅgaiḥ susaṃsthitaiḥ
tathā hi bījaṃ gṛhṇāti doṣaiḥ svasthānam āsthitaiḥ
liṅgaṃ tu sadyogarbhāyā yonyā bījasya saṃgrahaḥ
tṛptir gurutvaṃ sphuraṇaṃ śukrāsrānanubandhanam
hṛdayaspandanaṃ tandrā tṛḍglānī romaharṣaṇam
avyaktaḥ prathame māsi saptāhāt kalalībhavet
garbhaḥ puṃsavanānyatra pūrvaṃ vyakteḥ prayojayet
balī puruṣakāro hi daivam apyativartate
puṣye puruṣakaṃ haimaṃ rājataṃ vāthavāyasam
kṛtvāgnivarṇaṃ nirvāpya kṣīre tasyāñjaliṃ pibet
gauradaṇḍam apāmārgaṃ jīvakarṣabhasairyakān
pibet puṣye jale piṣṭān ekadvitrisamastaśaḥ
kṣīreṇa śvetabṛhatīmūlaṃ nāsāpuṭe svayam
putrārthaṃ dakṣiṇe siñced vāme duhitṛvāñchayā
payasā lakṣmaṇāmūlaṃ putrotpādasthitipradam
nāsayāsyena vā pītaṃ vaṭaśuṅgāṣṭakaṃ tathā
oṣadhīr jīvanīyāśca bāhyāntarupayojayet
upacāraḥ priyahitair bhartrā bhṛtyaiśca garbhadhṛk
navanītaghṛtakṣīraiḥ sadā cainām upācaret
ativyavāyam āyāsaṃ bhāraṃ prāvaraṇaṃ guru
akālajāgarasvapnaṃ kaṭhinotkaṭakāsanam
śokakrodhabhayodvegavegaśraddhāvidhāraṇam
upavāsādhvatīkṣṇoṣṇaguruviṣṭambhibhojanam
raktaṃ nivasanaṃ śvabhrakūpekṣāṃ madyam āmiṣam
uttānaśayanaṃ yacca striyo necchanti tat tyajet
tathā raktasrutiṃ śuddhiṃ vastim ā māsato 'ṣṭamāt
ebhir garbhaḥ sraved āmaḥ kukṣau śuṣyen mriyeta vā
vātalaiśca bhaved garbhaḥ kubjāndhajaḍavāmanaḥ
pittalaiḥ khalatiḥ piṅgaḥ śvitrī pāṇḍuḥ kaphātmabhiḥ
vyādhīṃścāsyā mṛdusukhairatīkṣṇairauṣadhair jayet
dvitīye māsi kalalād ghanaḥ peśyathavārbudam
puṃstrīklībāḥ kramāt tebhyas tatra vyaktasya lakṣaṇam
kṣāmatā garimā kukṣer mūrchā chardirarocakaḥ
jṛmbhā prasekaḥ sadanaṃ romarājyāḥ prakāśanam
amleṣṭatā stanau pīnau sastanyau kṛṣṇacūcukau
pādaśopho vidāho 'nye śraddhāśca vividhātmikāḥ
mātṛjaṃ hyasya hṛdayaṃ mātuśca hṛdayena tat
sambaddhaṃ tena garbhiṇyā neṣṭaṃ śraddhāvimānanam
deyam apyahitaṃ tasyai hitopahitam alpakam
śraddhāvighātād garbhasya vikṛtiścyutireva vā
vyaktībhavati māse 'sya tṛtīye gātrapañcakam
mūrdhā dve sakthinī bāhū sarvasūkṣmāṅgajanma ca
samam eva hi mūrdhādyair jñānaṃ ca sukhaduḥkhayoḥ
garbhasya nābhau mātuśca hṛdi nāḍī nibadhyate
yayā sa puṣṭim āpnoti kedāra iva kulyayā
caturthe vyaktatāṅgānāṃ cetanāyāśca pañcame
ṣaṣṭhe snāyusirāromabalavarṇanakhatvacām
sarvaiḥ sarvāṅgasampūrṇo bhāvaiḥ puṣyati saptame
garbheṇotpīḍitā doṣās tasmin hṛdayam āśritāḥ
kaṇḍūṃ vidāhaṃ kurvanti garbhiṇyāḥ kikkisāni ca
navanītaṃ hitaṃ tatra kolāmbumadhurauṣadhaiḥ
siddham alpapaṭusnehaṃ laghu svādu ca bhojanam
candanośīrakalkena limped ūrustanodaram
śreṣṭhayā vaiṇahariṇaśaśaśoṇitayuktayā
aśvaghnapattrasiddhena tailenābhyajya mardayet
paṭolanimbamañjiṣṭhāsurasaiḥ secayet punaḥ
dārvīmadhukatoyena mṛjāṃ ca pariśīlayet
ojo 'ṣṭame saṃcarati mātāputrau muhuḥ kramāt
tena tau mlānamuditau tatra jāto na jīvati
śiśurojo'navasthānān nārī saṃśayitā bhavet
kṣīrapeyā ca peyātra saghṛtānvāsanaṃ ghṛtam
madhuraiḥ sādhitaṃ śuddhyai purāṇaśakṛtas tathā
śuṣkamūlakakolāmlakaṣāyeṇa praśasyate
śatāhvākalkito vastiḥ satailaghṛtasaindhavaḥ
tasmiṃs tvekāhayāte 'pi kālaḥ sūterataḥ param
varṣād vikārakārī syāt kukṣau vātena dhāritaḥ
śastaśca navame māsi snigdho māṃsarasaudanaḥ
bahusnehā yavāgūr vā pūrvoktaṃ cānuvāsanam
tata eva picuṃ cāsyā yonau nityaṃ nidhāpayet
vātaghnapattrabhaṅgāmbhaḥ śītaṃ snāne 'nvahaṃ hitam
niḥsnehāṅgī na navamān māsāt prabhṛti vāsayet
prāg dakṣiṇastanastanyā pūrvaṃ tatpārśvaceṣṭinī
puṃnāmadaurhṛdapraśnaratā puṃsvapnadarśinī
unnate dakṣiṇe kukṣau garbhe ca parimaṇḍale
putraṃ sūte 'nyathā kanyāṃ yā cecchati nṛsaṃgatim
nṛtyavāditragāndharvagandhamālyapriyā ca yā
klībaṃ tatsaṃkare tatra madhyaṃ kukṣeḥ samunnatam
yamau pārśvadvayonnāmāt kukṣau droṇyām iva sthite
prāk caiva navamān māsāt sā sūtigṛham āśrayet
deśe praśaste saṃbhāraiḥ sampannaṃ sādhake 'hani
tatrodīkṣeta sā sūtiṃ sūtikāparivāritā
adyaśvaḥprasave glāniḥ kukṣyakṣiślathatā klamaḥ
adhogurutvam aruciḥ praseko bahumūtratā
vedanorūdarakaṭīpṛṣṭhahṛdvastivaṅkṣaṇe
yonibhedarujātodasphuraṇasravaṇāni ca
āvīnām anu janmātas tato garbhodakasrutiḥ
athopasthitagarbhāṃ tāṃ kṛtakautukamaṅgalām
hastasthapuṃnāmaphalāṃ svabhyaktoṣṇāmbusecitām
pāyayet saghṛtāṃ peyāṃ tanau bhūśayane sthitām
ābhugnasakthim uttānām abhyaktāṅgīṃ punaḥ punaḥ
adho nābher vimṛdnīyāt kārayej jṛmbhacaṅkramam
garbhaḥ prayātyavāg evaṃ talliṅgaṃ hṛdvimokṣataḥ
āviśya jaṭharaṃ garbho vasterupari tiṣṭhati
āvyo 'bhitvarayantyenāṃ khaṭvām āropayet tataḥ
atha saṃpīḍite garbhe yonim asyāḥ prasārayet
mṛdupūrvaṃ pravāheta bāḍham ā prasavācca sā
harṣayet tāṃ muhuḥ putrajanmaśabdajalānilaiḥ
pratyāyānti tathā prāṇāḥ sūtikleśāvasāditāḥ
dhūpayed garbhasaṅge tu yoniṃ kṛṣṇāhikañcukaiḥ
hiraṇyapuṣpīmūlaṃ ca pāṇipādena dhārayet
suvarcalāṃ viśalyāṃ vā jarāyvapatane 'pi ca
kāryam etat tathotkṣipya bāhvorenāṃ vikampayet
kaṭīm ākoṭayet pārṣṇyā sphijau gāḍhaṃ nipīḍayet
tālukaṇṭhaṃ spṛśed veṇyā mūrdhni dadyāt snuhīpayaḥ
bhūrjalāṅgalikītumbīsarpatvakkuṣṭhasarṣapaiḥ
pṛthag dvābhyāṃ samastair vā yonilepanadhūpanam
kuṣṭhatālīśakalkaṃ vā surāmaṇḍena pāyayet
yūṣeṇa vā kulatthānāṃ bālbajenāsavena vā
śatāhvāsarṣapājājīśigrutīkṣṇakacitrakaiḥ
sahiṅgukuṣṭhamadanair mūtre kṣīre ca sārṣapam
tailaṃ siddhaṃ hitaṃ pāyau yonyāṃ vāpyanuvāsanam
śatapuṣpāvacākuṣṭhakaṇāsarṣapakalkitaḥ
nirūhaḥ pātayatyāśu sasnehalavaṇo 'parām
tatsaṅge hyanilo hetuḥ sā niryātyāśu tajjayāt
kuśalā pāṇināktena haret kﾱptanakhena vā
muktagarbhāparāṃ yoniṃ tailenāṅgaṃ ca mardayet
makkallākhye śirovastikoṣṭhaśūle tu pāyayet
sucūrṇitaṃ yavakṣāraṃ ghṛtenoṣṇajalena vā
dhānyāmbu vā guḍavyoṣatrijātakarajo'nvitam
atha bālopacāreṇa bālaṃ yoṣid upācaret
sūtikā kṣudvatī tailād ghṛtād vā mahatīṃ pibet
pañcakolakinīṃ mātrām anu coṣṇaṃ guḍodakam
vātaghnauṣadhatoyaṃ vā tathā vāyur na kupyati
viśudhyati ca duṣṭāsraṃ dvitrirātram ayaṃ kramaḥ
snehāyogyā tu niḥsneham amum eva vidhiṃ bhajet
pītavatyāśca jaṭharaṃ yamakāktaṃ viveṣṭayet
jīrṇe snātā pibet peyāṃ pūrvoktauṣadhasādhitām
tryahād ūrdhvaṃ vidāryādivargakvāthena sādhitā
hitā yavāgūḥ snehāḍhyā sātmyataḥ payasāthavā
saptarātrāt paraṃ cāsyai kramaśo bṛṃhaṇaṃ hitam
dvādaśāhe 'natikrānte piśitaṃ nopayojayet
yatnenopacaret sūtāṃ duḥsādhyo hi tadāmayaḥ
garbhavṛddhiprasavarukkledāsrasrutipīḍanaiḥ
evaṃ ca māsād adhyardhānmuktāhārādiyantraṇā
gatasūtābhidhānā syāt punarārtavadarśanāt
athāto garbhavyāpadaṃ śārīraṃ vyākhyāsyāmaḥ
iti ha smāhur ātreyādayo maharṣayaḥ
garbhiṇyāḥ parihāryāṇāṃ sevayā rogato 'thavā
puṣpe dṛṣṭe 'thavā śūle bāhyāntaḥ snigdhaśītalam
sevyāmbhojahimakṣīrivalkakalkājyalepitān
dhārayed yonivastibhyām ārdrārdrān picunaktakān
śatadhautaghṛtāktāṃ strīṃ tadambhasyavagāhayet
sasitākṣaudrakumudakamalotpalakesaram
lihyāt kṣīraghṛtaṃ khādecchṛṅgāṭakakaserukam
pibet kāntābjaśālūkabālodumbaravat payaḥ
śṛtena śālikākolīdvibalāmadhukekṣubhiḥ
payasā raktaśālyannam adyāt samadhuśarkaram
rasair vā jāṅgalaiḥ śuddhivarjaṃ cāsroktam ācaret
asaṃpūrṇatrimāsāyāḥ pratyākhyāya prasādhayet
āmānvaye ca tatreṣṭaṃ śītaṃ rūkṣopasaṃhitam
upavāso ghanośīraguḍūcyaraludhānyakāḥ
durālabhāparpaṭakacandanātiviṣābalāḥ
kvathitāḥ salile pānaṃ tṛṇadhānyāni bhojanam
mudgādiyūṣairāme tu jite snigdhādi pūrvavat
garbhe nipatite tīkṣṇaṃ madyaṃ sāmarthyataḥ pibet
garbhakoṣṭhaviśuddhyartham artivismaraṇāya ca
laghunā pañcamūlena rūkṣāṃ peyāṃ tataḥ pibet
peyām amadyapā kalke sādhitāṃ pāñcakaulike
bilvādipañcakakvāthe tiloddālakataṇḍulaiḥ
māsatulyadinānyevaṃ peyādiḥ patite kramaḥ
laghurasnehalavaṇo dīpanīyayuto hitaḥ
doṣadhātuparikledaśoṣārthaṃ vidhirityayam
snehānnavastayaścordhvaṃ balyadīpanajīvanāḥ
saṃjātasāre mahati garbhe yoniparisravāt
vṛddhim aprāpnuvan garbhaḥ koṣṭhe tiṣṭhati sasphuraḥ
upaviṣṭakam āhus taṃ vardhate tena nodaram
śokopavāsarūkṣādyairathavā yonyatisravāt
vāte kruddhe kṛśaḥ śuṣyed garbho nāgodaraṃ tu tam
udaraṃ vṛddham apyatra hīyate sphuraṇaṃ cirāt
tayor bṛṃhaṇavātaghnamadhuradravyasaṃskṛtaiḥ
ghṛtakṣīrarasais tṛptirāmagarbhāṃśca khādayet
taireva ca subhikṣāyāḥ kṣobhaṇaṃ yānavāhanaiḥ
līnākhye nisphure śyenagomatsyotkrośabarhijāḥ
rasā bahughṛtā deyā māṣamūlakajā api
bālabilvaṃ tilān māṣān saktūṃśca payasā pibet
samedyamāṃsaṃ madhu vā kaṭyabhyaṅgaṃ ca śīlayet
harṣayet satataṃ cainām evaṃ garbhaḥ pravardhate
puṣṭo 'nyathā varṣagaṇaiḥ kṛcchrāj jāyeta naiva vā
udāvartaṃ tu garbhiṇyāḥ snehairāśutarāṃ jayet
yogyaiśca vastibhir hanyāt sagarbhāṃ sa hi garbhiṇīm
garbhe 'tidoṣopacayād apathyair daivato 'pi vā
mṛte 'ntarudaraṃ śītaṃ stabdhaṃ dhmātaṃ bhṛśavyatham
garbhāspando bhramatṛṣṇā kṛcchrād ucchvasanaṃ klamaḥ
aratiḥ srastanetratvam āvīnām asamudbhavaḥ
tasyāḥ koṣṇāmbusiktāyāḥ piṣṭvā yoniṃ pralepayet
guḍaṃ kiṇvaṃ salavaṇaṃ tathāntaḥ pūrayen muhuḥ
ghṛtena kalkīkṛtayā śālmalyatasipicchayā
mantrair yogair jarāyūktair mūḍhagarbho na cet patet
athāpṛcchyeśvaraṃ vaidyo yatnenāśu tam āharet
hastam abhyajya yoniṃ ca sājyaśālmalipicchayā
hastena śakyaṃ tenaiva gātraṃ ca viṣamaṃ sthitam
āñchanotpīḍasaṃpīḍavikṣepotkṣepaṇādibhiḥ
ānulomya samākarṣed yoniṃ pratyārjavāgatam
hastapādaśirobhir yo yoniṃ bhugnaḥ prapadyate
pādena yonim ekena bhugno 'nyena gudaṃ ca yaḥ
viṣkambhau nāma tau mūḍhau śastradāraṇam arhataḥ
maṇḍalāṅguliśastrābhyāṃ tatra karma praśasyate
vṛddhipattraṃ hi tīkṣṇāgraṃ na yonāvavacārayet
pūrvaṃ śiraḥkapālāni dārayitvā viśodhayet
kakṣorastālucibukapradeśe 'nyatame tataḥ
samālambya dṛḍhaṃ karṣet kuśalo garbhaśaṅkunā
abhinnaśirasaṃ tvakṣikūṭayor gaṇḍayorapi
bāhuṃ chittvāṃsasaktasya vātādhmātodarasya tu
vidārya koṣṭham antrāṇi bahir vā saṃnirasya ca
kaṭīsaktasya tadvacca tatkapālāni dārayet
yad yad vāyuvaśād aṅgaṃ sajed garbhasya khaṇḍaśaḥ
tat tacchittvāharet samyag rakṣen nārīṃ ca yatnataḥ
garbhasya hi gatiṃ citrāṃ karoti viguṇo 'nilaḥ
tatrānalpamatis tasmād avasthāpekṣam ācaret
chindyād garbhaṃ na jīvantaṃ mātaraṃ sa hi mārayet
sahātmanā na copekṣyaḥ kṣaṇam apyastajīvitaḥ
yonisaṃvaraṇabhraṃśamakkallaśvāsapīḍitām
pūtyudgārāṃ himāṅgīṃ ca mūḍhagarbhāṃ parityajet
athāpatantīm aparāṃ pātayet pūrvavad bhiṣak
evaṃ nirhṛtaśalyāṃ tu siñced uṣṇena vāriṇā
dadyād abhyaktadehāyai yonau snehapicuṃ tataḥ
yonir mṛdur bhavet tena śūlaṃ cāsyāḥ praśāmyati
dīpyakātiviṣārāsnāhiṅgvelāpañcakolakāt
cūrṇaṃ snehena kalkaṃ vā kvāthaṃ vā pāyayet tataḥ
kaṭukātiviṣāpāṭhāśākatvagghiṅgutejinīḥ
tadvacca doṣasyandārthaṃ vedanopaśamāya ca
trirātram evaṃ saptāhaṃ sneham eva tataḥ pibet
sāyaṃ pibed ariṣṭaṃ ca tathā sukṛtam āsavam
śirīṣakakubhakvāthapicūn yonau vinikṣipet
upadravāśca ye 'nye syus tān yathāsvam upācaret
payo vātaharaiḥ siddhaṃ daśāhaṃ bhojane hitam
raso daśāhaṃ ca paraṃ laghupathyālpabhojanā
svedābhyaṅgaparā snehān balātailādikān bhajet
ūrdhvaṃ caturbhyo māsebhyaḥ sā krameṇa sukhāni ca
balāmūlakaṣāyasya bhāgāḥ ṣaṭ payasas tathā
yavakolakulatthānāṃ daśamūlasya caikataḥ
niḥkvāthabhāgo bhāgaśca tailasya tu caturdaśaḥ
dvimedādārumañjiṣṭhākākolīdvayacandanaiḥ
śārivākuṣṭhatagarajīvakarṣabhasaindhavaiḥ
kālānusāryāśaileyavacāgurupunarnavaiḥ
aśvagandhāvarīkṣīraśuklāyaṣṭīvarārasaiḥ
śatāhvāśūrpaparṇyelātvakpattraiḥ ślakṣṇakalkitaiḥ
pakvaṃ mṛdvagninā tailaṃ sarvavātavikārajit
sūtikābālamarmāsthihatakṣīṇeṣu pūjitam
jvaragulmagrahonmādamūtrāghātāntravṛddhijit
dhanvantarerabhimataṃ yonirogakṣayāpaham
vastidvāre vipannāyāḥ kukṣiḥ praspandate yadi
janmakāle tataḥ śīghraṃ pāṭayitvoddharecchiśum
madhukaṃ śākabījaṃ ca payasyā suradāru ca
aśmantakaḥ kṛṣṇatilās tāmravallī śatāvarī
vṛkṣādanī payasyā ca latā sotpalaśārivā
anantā śārivā rāsnā padmā ca madhuyaṣṭikā
bṛhatīdvayakāśmaryakṣīriśuṅgatvacā ghṛtam
pṛśniparṇī balā śigruḥ śvadaṃṣṭrā madhuparṇikā
śṛṅgāṭakaṃ bisaṃ drākṣā kaśeru madhukaṃ sitā
saptaitān payasā yogān ardhaślokasamāpanān
kramāt saptasu māseṣu garbhe sravati yojayet
kapitthabilvabṛhatīpaṭolekṣunidigdhikāt
mūlaiḥ śṛtaṃ prayuñjīta kṣīraṃ māse tathāṣṭame
navame śārivānantāpayasyāmadhuyaṣṭibhiḥ
yojayed daśame māsi siddhaṃ kṣīraṃ payasyayā
athavā yaṣṭimadhukanāgarāmaradārubhiḥ
avasthitaṃ lohitam aṅganāyā vātena garbhaṃ bruvate 'nabhijñāḥ
garbhākṛtitvāt kaṭukoṣṇatīkṣṇaiḥ srute punaḥ kevala eva rakte
garbhaṃ jaḍā bhūtahṛtaṃ vadanti mūrter na dṛṣṭaṃ haraṇaṃ yatas taiḥ
ojo'śanatvād athavāvyavasthair bhūtair upekṣyeta na garbhamātā
śiro 'ntarādhir dvau bāhū sakthinīti samāsataḥ
ṣaḍaṅgam aṅgaṃ pratyaṅgaṃ tasyākṣihṛdayādikam
śabdaḥ sparśaś ca rūpaṃ ca raso gandhaḥ kramād guṇāḥ
khānilāgnyabbhuvām ekaguṇavṛddhyanvayaḥ pare
tatra khāt khāni dehe 'smin śrotraṃ śabdo viviktatā
vātāt sparśatvagucchvāsā vahner dṛgrūpapaktayaḥ
āpyā jihvārasakledā ghrāṇagandhāsthi pārthivam
mṛdv atra mātṛjaṃ raktamāṃsamajjagudādikam
paitṛkaṃ tu sthiraṃ śukradhamanyasthikacādikam
caitanaṃ cittam akṣāṇi nānāyoniṣu janma ca
sātmyajaṃ tv āyur ārogyam anālasyaṃ prabhā balam
rasajaṃ vapuṣo janma vṛttir vṛddhir alolatā
sāttvikaṃ śaucam āstikyaṃ śukladharmarucir matiḥ
rājasaṃ bahubhāṣitvaṃ mānakruddambhamatsaram
tāmasaṃ bhayam ajñānaṃ nidrālasyaṃ viṣāditā
iti bhūtamayo dehas tatra sapta tvaco 'sṛjaḥ
pacyamānāt prajāyante kṣīrāt saṃtānikā iva
dhātvāśayāntarakledo vipakvaḥ svaṃ svam ūṣmaṇā
śleṣmasnāyvaparācchannaḥ kalākhyaḥ kāṣṭhasāravat
tāḥ sapta sapta cādhārā raktasyādyaḥ kramāt pare
kaphāmapittapakvānāṃ vāyor mūtrasya ca smṛtāḥ
garbhāśayo 'ṣṭamaḥ strīṇāṃ pittapakvāśayāntare
koṣṭhāṅgāni sthitāny eṣu hṛdayaṃ kloma phupphusam
yakṛtplīhoṇḍukaṃ vṛkkau nābhiḍimbāntravastayaḥ
daśa jīvitadhāmāni śirorasanabandhanam
kaṇṭho 'sraṃ hṛdayaṃ nābhir vastiḥ śukraujasī gudam
jālāni kaṇḍarāś cāṅge pṛthak ṣoḍaśa nirdiśet
ṣaṭ kūrcāḥ sapta sīvanyo meḍhrajihvāśirogatāḥ
śastreṇa tāḥ pariharec catasro māṃsarajjavaḥ
caturdaśāsthisaṃghātāḥ sīmantā dviguṇā nava
asthnāṃ śatāni ṣaṣṭiś ca trīṇi dantanakhaiḥ saha
dhanvantaris tu trīṇy āha saṃdhīnāṃ ca śatadvayam
daśottaraṃ sahasre dve nijagādātrinandanaḥ
snāvnāṃ navaśatī pañca puṃsāṃ peśīśatāni tu
adhikā viṃśatiḥ strīṇāṃ yonistanasamāśritāḥ
daśa mūlasirā hṛtsthās tāḥ sarvaṃ sarvato vapuḥ
rasātmakaṃ vahanty ojas tannibaddhaṃ hi ceṣṭitam
sthūlamūlāḥ susūkṣmāgrāḥ pattrarekhāpratānavat
bhidyante tās tataḥ saptaśatāny āsāṃ bhavanti tu
tatraikaikaṃ ca śākhāyāṃ śataṃ tasmin na vedhayet
sirāṃ jālaṃdharāṃ nāma tisraś cābhyantarāśritāḥ
ṣoḍaśadviguṇāḥ śroṇyāṃ tāsāṃ dve dve tu vaṅkṣaṇe
dve dve kaṭīkataruṇe śastreṇāṣṭau spṛśen na tāḥ
pārśvayoḥ ṣoḍaśaikaikām ūrdhvagāṃ varjayet tayoḥ
dvādaśadviguṇāḥ pṛṣṭhe pṛṣṭhavaṃśasya pārśvayoḥ
dve dve tatrordhvagāminyau na śastreṇa parāmṛśet
pṛṣṭhavaj jaṭhare tāsāṃ mehanasyopari sthite
romarājīm ubhayato dve dve śastreṇa na spṛśet
catvāriṃśad urasy āsāṃ caturdaśa na vedhayet
stanarohitatanmūlahṛdaye tu pṛthag dvayam
apastambhākhyayor ekāṃ tathāpālāpayor api
grīvāyāṃ pṛṣṭhavat tāsāṃ nīle manye kṛkāṭike
vidhure mātṛkāś cāṣṭau ṣoḍaśeti parityajet
hanvoḥ ṣoḍaśa tāsāṃ dve saṃdhibandhanakarmaṇī
jihvāyāṃ hanuvat tāsām adho dve rasabodhane
dve ca vācaḥpravartinyau nāsāyāṃ caturuttarā
viṃśatir gandhavedinyau tāsām ekāṃ ca tālugām
ṣaṭpañcāśan nayanayor nimeṣonmeṣakarmaṇī
dve dve apāṅgayor dve ca tāsāṃ ṣaḍ iti varjayet
nāsānetrāśritāḥ ṣaṣṭir lalāṭe sthapanīśritām
tatraikāṃ dve tathāvartau catasraś ca kacāntagāḥ
saptaivaṃ varjayet tāsāṃ karṇayoḥ ṣoḍaśātra tu
dve śabdabodhane śaṅkhau sirās tā eva cāśritāḥ
dve śaṅkhasaṃdhige tāsāṃ mūrdhni dvādaśa tatra tu
ekaikāṃ pṛthag utkṣepasīmantādhipatisthitām
ity avedhyavibhāgārthaṃ pratyaṅgaṃ varṇitāḥ sirāḥ
avedhyās tatra kārtsnyena dehe 'ṣṭānavatis tathā
saṃkīrṇā grathitāḥ kṣudrā vakrāḥ saṃdhiṣu cāśritāḥ
tāsāṃ śatānāṃ saptānāṃ pādo 'sraṃ vahate pṛthak
vātapittakaphair juṣṭaṃ śuddhaṃ caivaṃ sthitā malāḥ
śarīram anugṛhṇanti pīḍayanty anyathā punaḥ
tatra śyāvāruṇāḥ sūkṣmāḥ pūrṇariktāḥ kṣaṇāt sirāḥ
praspandinyaś ca vātāsraṃ vahante pittaśoṇitam
sparśoṣṇāḥ śīghravāhinyo nīlapītāḥ kaphaṃ punaḥ
gauryaḥ snigdhāḥ sthirāḥ śītāḥ saṃsṛṣṭaṃ liṅgasaṃkare
gūḍhāḥ samasthitāḥ snigdhā rohiṇyaḥ śuddhaśoṇitam
dhamanyo nābhisaṃbaddhā viṃśatiś caturuttarā
tābhiḥ parivṛtā nābhiś cakranābhir ivārakaiḥ
tābhiś cordhvam adhas tiryag deho 'yam anugṛhyate
srotāṃsi nāsike karṇau netre pāyvāsyamehanam
stanau raktapathaś ceti nārīṇām adhikaṃ trayam
jīvitāyatanāny antaḥ srotāṃsy āhus trayodaśa
prāṇadhātumalāmbho'nnavāhīny ahitasevanāt
tāni duṣṭāni rogāya viśuddhāni sukhāya ca
svadhātusamavarṇāni vṛttasthūlāny aṇūni ca
srotāṃsi dīrghāṇy ākṛtyā pratānasadṛśāni ca
āhāraś ca vihāraś ca yaḥ syād doṣaguṇaiḥ samaḥ
dhātubhir viguṇo yaś ca srotasāṃ sa pradūṣakaḥ
atipravṛttiḥ saṅgo vā sirāṇāṃ granthayo 'pi vā
vimārgato vā gamanaṃ srotasāṃ duṣṭilakṣaṇam
bisānām iva sūkṣmāṇi dūraṃ pravisṛtāni ca
dvārāṇi srotasāṃ dehe raso yair upacīyate
vyadhe tu srotasāṃ mohakampādhmānavamijvarāḥ
pralāpaśūlaviṇmūtrarodhā maraṇam eva vā
srotoviddham ato vaidyaḥ pratyākhyāya prasādhayet
uddhṛtya śalyaṃ yatnena sadyaḥkṣatavidhānataḥ
annasya paktā pittaṃ tu pācakākhyaṃ pureritam
doṣadhātumalādīnām ūṣmety ātreyaśāsanam
tadadhiṣṭhānam annasya grahaṇād grahaṇī matā
saiva dhanvantarimate kalā pittadharāhvayā
sthitā pakvāśayadvāri bhuktamārgārgaleva sā
bhuktam āmāśaye ruddhvā sā vipācya nayaty adhaḥ
balavaty abalā tv annam āmam eva vimuñcati
grahaṇyā balam agnir hi sa cāpi grahaṇībalaḥ
dūṣite 'gnāv ato duṣṭā grahaṇī rogakāriṇī
yad annaṃ dehadhātvojobalavarṇādipoṣaṇam
tatrāgnir hetur āhārān na hy apakvād rasādayaḥ
annaṃ kāle 'bhyavahṛtaṃ koṣṭhaṃ prāṇānilāhṛtam
dravair vibhinnasaṃghātaṃ nītaṃ snehena mārdavam
saṃdhukṣitaḥ samānena pacaty āmāśayasthitam
audaryo 'gnir yathā bāhyaḥ sthālīsthaṃ toyataṇḍulam
ādau ṣaḍrasam apy annaṃ madhurībhūtam īrayet
phenībhūtaṃ kaphaṃ yātaṃ vidāhād amlatāṃ tataḥ
pittam āmāśayāt kuryāc cyavamānaṃ cyutaṃ punaḥ
agninā śoṣitaṃ pakvaṃ piṇḍitaṃ kaṭu mārutam
bhaumāpyāgneyavāyavyāḥ pañcoṣmāṇaḥ sanābhasāḥ
pañcāhāraguṇān svān svān pārthivādīn pacanty anu
yathāsvaṃ te ca puṣṇanti pakvā bhūtaguṇān pṛthak
pārthivāḥ pārthivān eva śeṣāḥ śeṣāṃś ca dehagān
kiṭṭaṃ sāraś ca tat pakvam annaṃ sambhavati dvidhā
tatrācchaṃ kiṭṭam annasya mūtraṃ vidyād ghanam śakṛt
sāras tu saptabhir bhūyo yathāsvaṃ pacyate 'gnibhiḥ
rasād raktaṃ tato māṃsaṃ māṃsān medas tato 'sthi ca
asthno majjā tataḥ śukraṃ śukrād garbhaḥ prajāyate
kaphaḥ pittaṃ malāḥ kheṣu prasvedo nakharoma ca
sneho 'kṣitvagviṣām ojo dhātūnāṃ kramaśo malāḥ
prasādakiṭṭau dhātūnāṃ pākād evaṃ dvidharcchataḥ
parasparopasaṃstambhād dhātusnehaparamparā
kecid āhur ahorātrāt ṣaḍahād apare pare
māsena yāti śukratvam annaṃ pākakramādibhiḥ
saṃtatā bhojyadhātūnāṃ parivṛttis tu cakravat
vṛṣyādīni prabhāveṇa sadyaḥ śukrādi kurvate
prāyaḥ karoty ahorātrāt karmānyad api bheṣajam
vyānena rasadhātur hi vikṣepocitakarmaṇā
yugapat sarvato 'jasraṃ dehe vikṣipyate sadā
kṣipyamāṇaḥ khavaiguṇyād rasaḥ sajati yatra saḥ
tasmin vikāraṃ kurute khe varṣam iva toyadaḥ
doṣāṇām api caivaṃ syād ekadeśaprakopaṇam
annabhautikadhātvagnikarmeti paribhāṣitam
annasya paktā sarveṣāṃ paktṝṇām adhiko mataḥ
tanmūlās te hi tadvṛddhikṣayavṛddhikṣayātmakāḥ
tasmāt taṃ vidhivad yuktair annapānendhanair hitaiḥ
pālayet prayatas tasya sthitau hy āyurbalasthitiḥ
samaḥ samāne sthānasthe viṣamo 'gnir vimārgage
pittābhimūrchite tīkṣṇo mando 'smin kaphapīḍite
samo 'gnir viṣamas tīkṣṇo mandaś caivaṃ caturvidhaḥ
yaḥ pacet samyag evānnaṃ bhuktaṃ samyak samas tv asau
viṣamo 'samyag apy āśu samyag vāpi cirāt pacet
tīkṣṇo vahniḥ pacec chīghram asamyag api bhojanam
mandas tu samyag apy annam upayuktaṃ cirāt pacet
kṛtvāsyaśoṣāṭopāntrakūjanādhmānagauravam
sahajaṃ kālajaṃ yuktikṛtaṃ dehabalaṃ tridhā
tatra sattvaśarīrotthaṃ prākṛtaṃ sahajaṃ balam
vayaḥkṛtam ṛtūtthaṃ ca kālajaṃ yuktijaṃ punaḥ
vihārāhārajanitaṃ tathorjaskarayogajam
deśo 'lpavāridrunago jāṅgalaḥ svalparogadaḥ
ānūpo viparīto 'smāt samaḥ sādhāraṇaḥ smṛtaḥ
raso jalaṃ ca dehe 'sminn ekaikāñjalivardhitam
pṛthak svaprasṛtaṃ proktam ojomastiṣkaretasām
dvāv añjalī tu stanyasya catvāro rajasaḥ striyāḥ
samadhātor idaṃ mānaṃ vidyād vṛddhikṣayāv ataḥ
yaḥ syād doṣo 'dhikas tena prakṛtiḥ saptadhoditā
vibhutvād āśukāritvād balitvād anyakopanāt
svātantryād bahurogatvād doṣāṇāṃ prabalo 'nilaḥ
prāyo 'ta eva pavanādhyuṣitā manuṣyā doṣātmakāḥ sphuṭitadhūsarakeśagātrāḥ
śītadviṣaś caladhṛtismṛtibuddhiceṣṭāsauhārdadṛṣṭigatayo 'tibahupralāpāḥ
alpavittabalajīvitanidrāḥ sannasaktacalajarjaravācaḥ
nāstikā bahubhujaḥ savilāsā gītahāsamṛgayākalilolāḥ
madhurāmlapaṭūṣṇasātmyakāṅkṣāḥ kṛśadīrghākṛtayaḥ saśabdayātāḥ
na dṛḍhā na jitendriyā na cāryā na ca kāntādayitā bahuprajā vā
netrāṇi caiṣāṃ kharadhūsarāṇi vṛttāny acārūṇi mṛtopamāni
unmīlitānīva bhavanti supte śailadrumāṃs te gaganaṃ ca yānti
adhanyā matsarādhmātāḥ stenāḥ prodbaddhapiṇḍikāḥ
śvaśṛgāloṣṭragṛdhrākhukākānūkāś ca vātikāḥ
pittaṃ vahnir vahnijaṃ vā yad asmāt pittodriktas tīkṣṇatṛṣṇābubhukṣaḥ
gauroṣṇāṅgas tāmrahastāṅghrivaktraḥ śūro mānī piṅgakeśo 'lparomā
dayitamālyavilepanamaṇḍanaḥ sucaritaḥ śucir āśritavatsalaḥ
vibhavasāhasabuddhibalānvito bhavati bhīṣu gatir dviṣatām api
medhāvī praśithilasaṃdhibandhamāṃso nārīṇām anabhimato 'lpaśukrakāmaḥ
āvāsaḥ palitataraṃganīlikānāṃ bhuṅkte 'nnaṃ madhurakaṣāyatiktaśītam
gharmadveṣī svedanaḥ pūtigandhir bhūryuccārakrodhapānāśanerṣyaḥ
suptaḥ paśyet karṇikārān palāśān digdāholkāvidyudarkānalāṃś ca
tanūni piṅgāni calāni caiṣāṃ tanvalpapakṣmāṇi himapriyāṇi
krodhena madyena raveś ca bhāsā rāgaṃ vrajanty āśu vilocanāni
madhyāyuṣo madhyabalāḥ piṇḍitāḥ kleśabhīravaḥ
vyāghrarkṣakapimārjārayakṣānūkāś ca paittikāḥ
śleṣmā somaḥ śleṣmalas tena saumyo gūḍhasnigdhaśliṣṭasaṃdhyasthimāṃsaḥ
kṣuttṛḍduḥkhakleśagharmair atapto buddhyā yuktaḥ sāttvikaḥ satyasaṃdhaḥ
priyaṅgudūrvāśarakāṇḍaśastragorocanāpadmasuvarṇavarṇaḥ
pralambabāhuḥ pṛthupīnavakṣā mahālalāṭo ghananīlakeśaḥ
mṛdvaṅgaḥ samasuvibhaktacārudeho bahvojoratirasaśukraputrabhṛtyaḥ
dharmātmā vadati na niṣṭhuraṃ ca jātu pracchannaṃ vahati dṛḍhaṃ ciraṃ ca vairam
samadadviradendratulyayāto jaladāmbhodhimṛdaṅgasiṃhaghoṣaḥ
smṛtimān abhiyogavān vinīto na ca bālye 'py atirodano na lolaḥ
tiktaṃ kaṣāyaṃ kaṭukoṣṇarūkṣam alpaṃ sa bhuṅkte balavāṃs tathāpi
raktāntasusnigdhaviśāladīrghasuvyaktaśuklāsitapakṣmalākṣaḥ
alpavyāhārakrodhapānāśanehaḥ prājyāyurvitto dīrghadarśī vadānyaḥ
śrāddho gambhīraḥ sthūlalakṣaḥ kṣamāvān āryo nidrālur dīrghasūtraḥ kṛtajñaḥ
ṛjur vipaścit subhagaḥ sulajjo bhakto gurūṇāṃ sthirasauhṛdaś ca
svapne sapadmān savihaṃgamālāṃs toyāśayān paśyati toyadāṃś ca
brahmarudrendravaruṇatārkṣyahaṃsagajādhipaiḥ
śleṣmaprakṛtayas tulyās tathā siṃhāśvagovṛṣaiḥ
prakṛtīr dvayasarvotthā dvaṃdvasarvaguṇodaye
śaucāstikyādibhiś caivaṃ guṇair guṇamayīr vadet
vayas tv ā ṣoḍaśād bālaṃ tatra dhātvindriyaujasām
vṛddhir ā saptater madhyaṃ tatrāvṛddhiḥ paraṃ kṣayaḥ
svaṃ svaṃ hastatrayaṃ sārdhaṃ vapuḥ pātraṃ sukhāyuṣoḥ
na ca yad yuktam udriktair aṣṭābhir ninditair nijaiḥ
aromaśāsitasthūladīrghatvaiḥ saviparyayaiḥ
susnigdhā mṛdavaḥ sūkṣmā naikamūlāḥ sthirāḥ kacāḥ
lalāṭam unnataṃ śliṣṭaśaṅkham ardhendusaṃnibham
karṇau nīconnatau paścān mahāntau śliṣṭamāṃsalau
netre vyaktāsitasite subaddhaghanapakṣmaṇī
unnatāgrā mahocchvāsā pīnarjur nāsikā samā
oṣṭhau raktāv anudvṛttau mahatyau nolbaṇe hanū
mahad āsyaṃ ghanā dantāḥ snigdhāḥ ślakṣṇāḥ sitāḥ samāḥ
jihvā raktāyatā tanvī māṃsalaṃ cibukaṃ mahat
grīvā hrasvā ghanā vṛttā skandhāv unnatapīvarau
udaraṃ dakṣiṇāvartagūḍhanābhi samunnatam
tanuraktonnatanakhaṃ snigdham ātāmramāṃsalam
dīrghācchidrāṅguli mahat pāṇipādaṃ pratiṣṭhitam
gūḍhavaṃśaṃ bṛhat pṛṣṭhaṃ nigūḍhāḥ saṃdhayo dṛḍhāḥ
dhīraḥ svaro 'nunādī ca varṇaḥ snigdhaḥ sthiraprabhaḥ
svabhāvajaṃ sthiraṃ sattvam avikāri vipatsv api
uttarottarasukṣetraṃ vapur garbhādinīrujam
āyāmajñānavijñānair vardhamānaṃ śanaiḥ śubham
iti sarvaguṇopete śarīre śaradāṃ śatam
āyur aiśvaryam iṣṭāś ca sarve bhāvāḥ pratiṣṭhitāḥ
tvagraktādīni sattvāntāny agryāṇy aṣṭau yathottaram
balapramāṇajñānārthaṃ sārāṇy uktāni dehinām
sārair upetaḥ sarvaiḥ syāt paraṃ gauravasaṃyutaḥ
sarvārambheṣu cāśāvān sahiṣṇuḥ sanmatiḥ sthiraḥ
anutsekam adainyaṃ ca sukhaṃ duḥkhaṃ ca sevate
sattvavāṃs tapyamānas tu rājaso naiva tāmasaḥ
dānaśīladayāsatyabrahmacaryakṛtajñatāḥ
rasāyanāni maitrī ca puṇyāyurvṛddhikṛd gaṇaḥ
athāto marmavibhāgaṃ śārīraṃ vyākhyāsyāmaḥ
iti ha smāhur ātreyādayo maharṣayaḥ
saptottaraṃ marmaśataṃ teṣām ekādaśādiśet
pṛthak sakthnos tathā bāhvos trīṇi koṣṭhe navorasi
pṛṣṭhe caturdaśordhvaṃ tu jatros triṃśacca sapta ca
madhye pādatalasyāhurabhito madhyamāṅgulīm
talahṛnnāma rujayā tatra viddhasya pañcatā
aṅguṣṭhāṅgulimadhyasthaṃ kṣipram ākṣepamāraṇam
tasyordhvaṃ dvyaṅgule kūrcaḥ pādabhramaṇakampakṛt
gulphasaṃdheradhaḥ kūrcaśiraḥ śopharujākaram
jaṅghācaraṇayoḥ saṃdhau gulpho rukstambhamāndyakṛt
jaṅghāntare tvindravastir mārayatyasṛjaḥ kṣayāt
jaṅghorvoḥ saṃgame jānu khañjatā tatra jīvataḥ
jānunas tryaṅgulād ūrdhvam āṇyūrustambhaśophakṛt
urvyūrumadhye tadvedhāt sakthiśoṣo 'srasaṃkṣayāt
ūrumūle lohitākṣaṃ hanti pakṣam asṛkkṣayāt
muṣkavaṅkṣaṇayor madhye viṭapaṃ ṣaṇḍhatākaram
iti sakthnos tathā bāhvor maṇibandho 'tra gulphavat
kūrparaṃ jānuvat kauṇyaṃ tayor viṭapavat punaḥ
kakṣākṣamadhye kakṣādhṛkkuṇitvaṃ tatra jāyate
sthūlāntrabaddhaḥ sadyoghno viḍvātavamano gudaḥ
mūtrāśayo dhanurvakro vastiralpāsramāṃsagaḥ
ekādhovadano madhye kaṭyāḥ sadyo nihantyasūn
ṛte 'śmarīvraṇād viddhas tatrāpyubhayataśca saḥ
mūtrasrāvyekato bhinne vraṇo rohecca yatnataḥ
dehāmapakvasthānānāṃ madhye sarvasirāśrayaḥ
nābhiḥ so 'pi hi sadyoghno dvāram āmāśayasya ca
sattvādidhāma hṛdayaṃ stanoraḥkoṣṭhamadhyagam
stanarohitamūlākhye dvyaṅgule stanayor vadet
ūrdhvādho 'srakaphāpūrṇakoṣṭho naśyet tayoḥ kramāt
apastambhāvuraḥpārśve nāḍyāvanilavāhinī
raktena pūrṇakoṣṭho 'tra śvāsāt kāsācca naśyati
pṛṣṭhavaṃśorasor madhye tayoreva ca pārśvayoḥ
adho 'ṃsakūṭayor vidyād apālāpākhyamarmaṇī
tayoḥ koṣṭhe 'sṛjā pūrṇe naśyed yātena pūyatām
pārśvayoḥ pṛṣṭhavaṃśasya śroṇikarṇau prati sthite
vaṃśāśrite sphijorūrdhvaṃ kaṭīkataruṇe smṛte
tatra raktakṣayāt pāṇḍur hīnarūpo vinaśyati
pṛṣṭhavaṃśaṃ hyubhayato yau saṃdhī kaṭipārśvayoḥ
jaghanasya bahirbhāge marmaṇī tau kukundarau
ceṣṭāhāniradhaḥkāye sparśājñānaṃ ca tadvyadhāt
pārśvāntaranibaddhau yāvupari śroṇikarṇayoḥ
āśayacchādanau tau tu nitambau taruṇāsthigau
adhaḥśarīre śopho 'tra daurbalyaṃ maraṇaṃ tataḥ
pārśvāntaranibaddhau ca madhye jaghanapārśvayoḥ
tiryag ūrdhvaṃ ca nirdiṣṭau pārśvasaṃdhī tayor vyadhāt
raktapūritakoṣṭhasya śarīrāntarasaṃbhavaḥ
stanamūlārjave bhāge pṛṣṭhavaṃśāśraye sire
bṛhatyau tatra viddhasya maraṇaṃ raktasaṃkṣayāt
bāhumūlābhisaṃbaddhe pṛṣṭhavaṃśasya pārśvayoḥ
aṃsayoḥ phalake bāhusvāpaśoṣau tayor vyadhāt
grīvām ubhayataḥ snāvnī grīvābāhuśiro'ntare
skandhāṃsapīṭhasaṃbandhāvaṃsau bāhukriyāharau
kaṇṭhanālīm ubhayataḥ sirā hanusamāśritāḥ
catasras tāsu nīle dve manye dve marmaṇī smṛte
svarapraṇāśavaikṛtyaṃ rasājñānaṃ ca tadvyadhe
kaṇṭhanālīm ubhayato jihvānāsāgatāḥ sirāḥ
pṛthak catasras tāḥ sadyo ghnantyasūn mātṛkāhvayāḥ
kṛkāṭike śirogrīvāsaṃdhau tatra calaṃ śiraḥ
adhastāt karṇayor nimne vidhure śrutihāriṇī
phaṇāvubhayato ghrāṇamārgaṃ śrotrapathānugau
antargalasthitau vedhād gandhavijñānahāriṇau
netrayor bāhyato 'pāṅgau bhruvoḥ pucchāntayoradhaḥ
tathopari bhruvor nimnāvāvartāvāndhyam eṣu tu
anukarṇaṃ lalāṭānte śaṅkhau sadyovināśanau
keśānte śaṅkhayorūrdhvam utkṣepau sthapanī punaḥ
bhruvor madhye traye 'pyatra śalye jīved anuddhṛte
svayaṃ vā patite pākāt sadyo naśyati tūddhṛte
jihvākṣināsikāśrotrakhacatuṣṭayasaṃgame
tālūnyāsyāni catvāri srotasāṃ teṣu marmasu
viddhaḥ śṛṅgāṭakākhyeṣu sadyas tyajati jīvitam
kapāle saṃdhayaḥ pañca sīmantās tiryagūrdhvagāḥ
bhramonmādamanonāśais teṣu viddheṣu naśyati
āntaro mastakasyordhvaṃ sirāsaṃdhisamāgamaḥ
romāvarto 'dhipo nāma marma sadyo haratyasūn
viṣamaṃ spandanaṃ yatra pīḍite ruk ca marma tat
māṃsāsthisnāyudhamanīsirāsaṃdhisamāgamaḥ
syān marmeti ca tenātra sutarāṃ jīvitaṃ sthitam
bāhulyena tu nirdeśaḥ ṣoḍhaivaṃ marmakalpanā
prāṇāyatanasāmānyād aikyaṃ vā marmaṇāṃ matam
māṃsajāni daśendrākhyatalahṛtstanarohitāḥ
śaṅkhau kaṭīkataruṇe nitambāvaṃsayoḥ phale
asthnyaṣṭau snāvamarmāṇi trayoviṃśatirāṇayaḥ
kūrcakūrcaśiro'pāṅgakṣiprotkṣepāṃsavastayaḥ
gudāpastambhavidhuraśṛṅgāṭāni navādiśet
marmāṇi dhamanīsthāni saptatriṃśat sirāśrayāḥ
bṛhatyau mātṛkā nīle manye kakṣādharau phaṇau
viṭape hṛdayaṃ nābhiḥ pārśvasaṃdhī stanādhare
apālāpau sthapanyurvyaścatasro lohitāni ca
saṃdhau viṃśatirāvartau maṇibandhau kukundarau
sīmantāḥ kūrparau gulphau kṛkāṭyau jānunī patiḥ
māṃsamarma gudo 'nyeṣāṃ snāvni kakṣādharau tathā
viṭapau vidhurākhye ca śṛṅgāṭāni sirāsu tu
apastambhāvapāṅgau ca dhamanīsthaṃ na taiḥ smṛtam
viddhe 'jasram asṛksrāvo māṃsadhāvanavat tanuḥ
pāṇḍutvam indriyājñānaṃ maraṇam cāśu māṃsaje
majjānvito 'ccho vicchinnaḥ srāvo ruk cāsthimarmaṇi
āyāmākṣepakastambhāḥ snāvaje 'bhyadhikaṃ rujā
yānasthānāsanāśaktir vaikalyam atha vāntakaḥ
raktaṃ saśabdaphenoṣṇaṃ dhamanīsthe vicetasaḥ
sirāmarmavyadhe sāndram ajasraṃ bahvasṛk sravet
tatkṣayāt tṛḍbhramaśvāsamohahidhmābhirantakaḥ
vastu śūkairivākīrṇaṃ rūḍhe ca kuṇikhañjatā
balaceṣṭākṣayaḥ śoṣaḥ parvaśophaśca saṃdhije
nābhiśaṅkhādhipāpānahṛcchṛṅgāṭakavastayaḥ
aṣṭau ca mātṛkāḥ sadyo nighnantyekānnaviṃśatiḥ
saptāhaḥ paramas teṣāṃ kālaḥ kālasya karṣaṇe
trayastriṃśadapastambhatalahṛtpārśvasaṃdhayaḥ
kaṭītaruṇasīmantastanamūlendravastayaḥ
kṣiprāpālāpabṛhatīnitambastanarohitāḥ
kālāntaraprāṇaharā māsamāsārdhajīvitāḥ
utkṣepau sthapanī trīṇi viśalyaghnāni tatra hi
vāyur māṃsavasāmajjamastuluṅgāni śoṣayet
śalyāpāye vinirgacchan śvāsāt kāsācca hantyasūn
phaṇāvapāṅgau vidhure nīle manye kṛkāṭike
aṃsāṃsaphalakāvartaviṭaporvīkukundarāḥ
sajānulohitākṣāṇikakṣādhṛkkūrcakūrparāḥ
vaikalyam iti catvāri catvāriṃśacca kurvate
haranti tānyapi prāṇān kadācid abhighātataḥ
aṣṭau kūrcaśirogulphamaṇibandhā rujākarāḥ
teṣāṃ viṭapakakṣādhṛgurvyaḥ kūrcaśirāṃsi ca
dvādaśāṅgulamānāni dvyaṅgule maṇibandhane
gulphau ca stanamūle ca tryaṅgulaṃ jānukūrparam
apānavastihṛnnābhinīlāḥ sīmantamātṛkāḥ
kūrcaśṛṅgāṭamanyāśca triṃśad ekena varjitāḥ
ātmapāṇitalonmānāḥ śeṣāṇyardhāṅgulaṃ vadet
pañcāśat ṣaṭ ca marmāṇi tilavrīhisamānyapi
iṣṭāni marmāṇyanyeṣāṃ caturdhoktāḥ sirās tu yāḥ
tarpayanti vapuḥ kṛtsnaṃ tā marmāṇyāśritās tataḥ
tatkṣatāt kṣatajātyarthapravṛtter dhātusaṃkṣaye
vṛddhaścalo rujas tīvrāḥ pratanoti samīrayan
tejas tad uddhṛtaṃ dhatte tṛṣṇāśoṣamadabhramān
svinnasrastaślathatanuṃ haratyenaṃ tato 'ntakaḥ
vardhayet saṃdhito gātraṃ marmaṇyabhihate drutam
chedanāt saṃdhideśasya saṃkucanti sirā hyataḥ
jīvitaṃ prāṇināṃ tatra rakte tiṣṭhati tiṣṭhati
suvikṣato 'pyato jīved amarmaṇi na marmaṇi
prāṇaghātini jīvet tu kaścid vaidyaguṇena cet
asamagrābhighātācca so 'pi vaikalyam aśnute
tasmāt kṣāraviṣāgnyādīn yatnān marmasu varjayet
marmābhighātaḥ svalpo 'pi prāyaśo bādhatetarām
rogā marmāśrayās tadvat prakrāntā yatnato 'pi ca
athāto vikṛtivijñānīyaṃ śārīraṃ vyākhyāsyāmaḥ
iti ha smāhur ātreyādayo maharṣayaḥ
puṣpaṃ phalasya dhūmo 'gner varṣasya jaladodayaḥ
yathā bhaviṣyato liṅgaṃ riṣṭaṃ mṛtyos tathā dhruvam
āyuṣmati kriyāḥ sarvāḥ saphalāḥ saṃprayojitāḥ
bhavanti bhiṣajāṃ bhūtyai kṛtajña iva bhūbhuji
kṣīṇa āyuṣi kṛtam karma vyartham kṛtam iva adhame
ayaśo dehasaṃdehaṃ svārthahāniṃ ca yacchati
tarhīdānīṃ gatāsūnāṃ lakṣaṇaṃ sampracakṣate
vikṛtiḥ prakṛteḥ prājñaiḥ pradiṣṭā riṣṭasaṃjñayā
ariṣṭaṃ nāsti maraṇaṃ dṛṣṭariṣṭaṃ ca jīvitam
ariṣṭe riṣṭavijñānaṃ na ca riṣṭe 'pyanaipuṇāt
kecit tu tad dvidhetyāhuḥ sthāyyasthāyivibhedataḥ
doṣāṇām api bāhulyād riṣṭābhāsaḥ samudbhavet
sa doṣāṇāṃ śame śāmyet sthāyyavaśyaṃ tu mṛtyave
rūpendriyasvaracchāyāpraticchāyākriyādiṣu
anyeṣvapi ca bhāveṣu prākṛteṣvanimittataḥ
vikṛtir yā samāsena riṣṭaṃ tad iti lakṣayet
keśaroma nirabhyaṅgaṃ yasyābhyaktam ivekṣyate
yasyātyarthaṃ cale netre stabdhāntargatanirgate
jihme vistṛtasaṃkṣipte saṃkṣiptavinatabhruṇī
udbhrāntadarśane hīnadarśane nakulopame
kapotābhe alātābhe srute lulitapakṣmaṇī
nāsikātyarthavivṛtā saṃvṛtā piṭikācitā
ucchūnā sphuṭitā mlānā yasyauṣṭho yātyadho 'dharaḥ
ūrdhvaṃ dvitīyaḥ syātāṃ vā pakvajambūnibhāvubhau
dantāḥ saśarkarāḥ śyāvās tāmrāḥ puṣpitapaṅkitāḥ
sahasaiva pateyur vā jihvā jihmā visarpiṇī
śūnā śuṣkā guruḥ śyāvā liptā suptā sakaṇṭakā
śiraḥ śirodharā voḍhuṃ pṛṣṭhaṃ vā bhāram ātmanaḥ
hanū vā piṇḍam āsyasthaṃ śaknuvanti na yasya ca
yasyānimittam aṅgāni gurūṇyatilaghūni vā
viṣadoṣād vinā yasya khebhyo raktaṃ pravartate
utsiktaṃ mehanaṃ yasya vṛṣaṇāvatiniḥsṛtau
ato 'nyathā vā yasya syāt sarve te kālacoditāḥ
yasyāpūrvāḥ sirālekhā bālendvākṛtayo 'pi vā
lalāṭe vastiśīrṣe vā ṣaṇ māsān na sa jīvati
padminīpattravat toyaṃ śarīre yasya dehinaḥ
plavate plavamānasya ṣaṇ māsās tasya jīvitam
haritābhāḥ sirā yasya romakūpāśca saṃvṛtāḥ
so 'mlābhilāṣī puruṣaḥ pittān maraṇam aśnute
yasya gomayacūrṇābhaṃ cūrṇaṃ mūrdhni mukhe 'pi vā
sasnehaṃ mūrdhni dhūmo vā māsāntaṃ tasya jīvitam
mūrdhni bhruvor vā kurvanti sīmantāvartakā navāḥ
mṛtyuṃ svasthasya ṣaḍrātrāt trirātrād āturasya tu
jihvā śyāvā mukhaṃ pūti savyam akṣi nimajjati
khagā vā mūrdhni līyante yasya taṃ parivarjayet
yasya snātānuliptasya pūrvaṃ śuṣyatyuro bhṛśam
ārdreṣu sarvagātreṣu so 'rdhamāsaṃ na jīvati
akasmād yugapad gātre varṇau prākṛtavaikṛtau
tathaivopacayaglāniraukṣyasnehādi mṛtyave
yasya sphuṭeyuraṅgulyo nākṛṣṭā na sa jīvati
kṣavakāsādiṣu tathā yasyāpūrvo dhvanir bhavet
hrasvo dīrgho 'ti vocchvāsaḥ pūtiḥ surabhireva vā
āplutānāplute kāye yasya gandho 'timānuṣaḥ
malavastravraṇādau vā varṣāntaṃ tasya jīvitam
bhajante 'tyaṅgasaurasyād yaṃ yūkāmakṣikādayaḥ
tyajanti vātivairasyāt so 'pi varṣaṃ na jīvati
satatoṣmasu gātreṣu śaityaṃ yasyopalakṣyate
śīteṣu bhṛśam auṣṇyaṃ vā svedaḥ stambho 'pyahetukaḥ
yo jātaśītapiṭikaḥ śītāṅgo vā vidahyate
uṣṇadveṣī ca śītārtaḥ sa pretādhipagocaraḥ
urasyūṣmā bhaved yasya jaṭhare cātiśītatā
bhinnaṃ purīṣaṃ tṛṣṇā ca yathā pretas tathaiva saḥ
mūtraṃ purīṣaṃ niṣṭhyūtaṃ śukraṃ vāpsu nimajjati
niṣṭhyūtaṃ bahuvarṇaṃ vā yasya māsāt sa naśyati
ghanībhūtam ivākāśam ākāśam iva yo ghanam
amūrtam iva mūrtaṃ ca mūrtaṃ cāmūrtavat sthitam
tejasvyatejas tadvacca śuklaṃ kṛṣṇam asacca sat
anetrarogaś candraṃ ca bahurūpam alāñchanam
jāgrad rakṣāṃsi gandharvān pretān anyāṃśca tadvidhān
rūpaṃ vyākṛti tat tacca yaḥ paśyati sa naśyati
saptarṣīṇāṃ samīpasthāṃ yo na paśyatyarundhatīm
dhruvam ākāśagaṅgāṃ vā sa na paśyati tāṃ samām
meghatoyaughanirghoṣavīṇāpaṇavaveṇujān
śṛṇotyanyāṃśca yaḥ śabdān asato na sato 'pi vā
niṣpīḍya karṇau śṛṇuyān na yo dhukadhukāsvanam
tadvad gandharasasparśān manyate yo viparyayāt
sarvaśo vā na yo yaśca dīpagandhaṃ na jighrati
vidhinā yasya doṣāya svāsthyāyāvidhinā rasāḥ
yaḥ pāṃsuneva kīrṇāṅgo yo 'ṅge ghātaṃ na vetti vā
antareṇa tapas tīvraṃ yogaṃ vā vidhipūrvakam
jānātyatīndriyaṃ yaśca teṣāṃ maraṇam ādiśet
hīno dīnaḥ svaro 'vyakto yasya syād gadgado 'pi vā
sahasā yo vimuhyed vā vivakṣur na sa jīvati
svarasya durbalībhāvaṃ hāniṃ ca balavarṇayoḥ
rogavṛddhim ayuktyā ca dṛṣṭvā maraṇam ādiśet
apasvaraṃ bhāṣamāṇaṃ prāptaṃ maraṇam ātmanaḥ
śrotāraṃ cāsya śabdasya dūrataḥ parivarjayet
saṃsthānena pramāṇena varṇena prabhayāpi vā
chāyā vivartate yasya svapne 'pi preta eva saḥ
ātapādarśatoyādau yā saṃsthānapramāṇataḥ
chāyāṅgāt sambhavatyuktā praticchāyeti sā punaḥ
varṇaprabhāśrayā yā tu sā chāyaiva śarīragā
bhaved yasya praticchāyā chinnā bhinnādhikākulā
viśirā dviśirā jihmā vikṛtā yadi vānyathā
taṃ samāptāyuṣaṃ vidyān na cellakṣyanimittajā
praticchāyāmayī yasya na cākṣṇīkṣyeta kanyakā
khādīnāṃ pañca pañcānāṃ chāyā vividhalakṣaṇāḥ
nābhasī nirmalānīlā sasnehā saprabheva ca
vātād rajo'ruṇā śyāvā bhasmarūkṣā hataprabhā
viśuddharaktā tvāgneyī dīptābhā darśanapriyā
śuddhavaiḍūryavimalā susnigdhā toyajā sukhā
sthirā snigdhā ghanā śuddhā śyāmā śvetā ca pārthivī
vāyavī rogamaraṇakleśāyānyāḥ sukhodayāḥ
prabhoktā taijasī sarvā sā tu saptavidhā smṛtā
raktā pītā sitā śyāvā haritā pāṇḍurāsitā
tāsāṃ yāḥ syur vikāsinyaḥ snigdhāśca vimalāśca yāḥ
tāḥ śubhā malinā rūkṣāḥ saṃkṣiptāścāśubhodayāḥ
varṇam ākrāmati chāyā prabhā varṇaprakāśinī
āsanne lakṣyate chāyā vikṛṣṭe bhā prakāśate
nācchāyo nāprabhaḥ kaścid viśeṣāścihnayanti tu
nṛṇāṃ śubhāśubhotpattiṃ kāle chāyāsamāśrayāḥ
nikaṣanniva yaḥ pādau cyutāṃsaḥ parisarpati
hīyate balataḥ śaśvad yo 'nnam aśnan hitaṃ bahu
yo 'lpāśī bahuviṇmūtro bahvāśī cālpamūtraviṭ
yo vālpāśī kaphenārto dīrghaṃ śvasiti ceṣṭate
dīrgham ucchvasya yo hrasvaṃ niḥśvasya paritāmyati
hrasvaṃ ca yaḥ praśvasiti vyāviddhaṃ spandate bhṛśam
śiro vikṣipate kṛcchrād yo 'ñcayitvā prapāṇikau
yo lalāṭāt srutasvedaḥ ślathasaṃdhānabandhanaḥ
utthāpyamānaḥ saṃmuhyed yo balī durbalo 'pi vā
uttāna eva svapiti yaḥ pādau vikaroti ca
śayanāsanakuḍyāder yo 'sad eva jighṛkṣati
ahāsyahāsī saṃmuhyan yo leḍhi daśanacchadau
uttarauṣṭhaṃ parilihan phūtkārāṃśca karoti yaḥ
yam abhidravati chāyā kṛṣṇā pītāruṇāpi vā
bhiṣagbheṣajapānānnagurumitradviṣaśca ye
vaśagāḥ sarva evaite vijñeyāḥ samavartinaḥ
grīvālalāṭahṛdayaṃ yasya svidyati śītalam
uṣṇo 'paraḥ pradeśaśca śaraṇaṃ tasya devatāḥ
yo 'ṇujyotiranekāgro duśchāyo durmanāḥ sadā
baliṃ balibhṛto yasya praṇītaṃ nopabhuñjate
nirnimittaṃ ca yo medhāṃ śobhām upacayaṃ śriyam
prāpnotyato vā vibhraṃśaṃ sa prāpnoti yamakṣayam
guṇadoṣamayī yasya svasthasya vyādhitasya vā
yātyanyathātvaṃ prakṛtiḥ ṣaṇ māsān na sa jīvati
bhaktiḥ śīlaṃ smṛtis tyāgo buddhir balam ahetukam
ṣaḍ etāni nivartante ṣaḍbhir māsair mariṣyataḥ
mattavadgativākkampamohā māsān mariṣyataḥ
naśyaty ajānan ṣaḍahāt keśaluñcanavedanām
na yāti yasya cāhāraḥ kaṇṭhaṃ kaṇṭhāmayād ṛte
preṣyāḥ pratīpatāṃ yānti pretākṛtirudīryate
yasya nidrā bhaven nityā naiva vā na sa jīvati
vaktram āpūryate 'śrūṇāṃ svidyataścaraṇau bhṛśam
cakṣuścākulatāṃ yāti yamarājyaṃ gamiṣyataḥ
yaiḥ purā ramate bhāvairaratis tair na jīvati
sahasā jāyate yasya vikāraḥ sarvalakṣaṇaḥ
nivartate vā sahasā sahasā sa vinaśyati
jvaro nihanti balavān gambhīro dairgharātrikaḥ
sapralāpabhramaśvāsaḥ kṣīṇaṃ śūnaṃ hatānalam
akṣāmaṃ saktavacanaṃ raktākṣaṃ hṛdi śūlinam
saśuṣkakāsaḥ pūrvāhṇe yo 'parāhṇe 'pi vā bhavet
balamāṃsavihīnasya śleṣmakāsasamanvitaḥ
raktapittaṃ bhṛśaṃ raktaṃ kṛṣṇam indradhanuṣprabham
tāmrahāridraharitaṃ rūpaṃ raktaṃ pradarśayet
romakūpapravisṛtaṃ kaṇṭhāsyahṛdaye sajat
vāsaso 'rañjanaṃ pūti vegavaccāti bhūri ca
vṛddhaṃ pāṇḍujvaracchardikāsaśophātisāriṇam
kāsaśvāsau jvaraccharditṛṣṇātīsāraśophinam
yakṣmā pārśvarujānāharaktacchardyaṃsatāpinam
chardir vegavatī mūtraśakṛdgandhiḥ sacandrikā
sāsraviṭpūyarukkāsaśvāsavaty anuṣaṅgiṇī
tṛṣṇānyarogakṣapitaṃ bahirjihvaṃ vicetanam
madātyayo 'tiśītārtaṃ kṣīṇaṃ tailaprabhānanam
arśāṃsi pāṇipannābhigudamuṣkāsyaśophinam
hṛtpārśvāṅgarujāchardipāyupākajvarāturam
atīsāro yakṛtpiṇḍamāṃsadhāvanamecakaiḥ
tulyas tailaghṛtakṣīradadhimajjavasāsavaiḥ
mastuluṅgamaṣīpūyavesavārāmbumākṣikaiḥ
atiraktāsitasnigdhapūtyacchaghanavedanaḥ
karburaḥ prasravan dhātūn niṣpurīṣo 'thavātiviṭ
tantumān makṣikākrānto rājīmāṃścandrakair yutaḥ
śīrṇapāyuvaliṃ muktanālaṃ parvāsthiśūlinam
srastapāyuṃ balakṣīṇam annam evopaveśayan
satṛṭśvāsajvaracchardidāhānāhapravāhikaḥ
aśmarī śūnavṛṣaṇaṃ baddhamūtraṃ rujārditam
mehas tṛḍdāhapiṭikāmāṃsakothātisāriṇam
piṭikā marmahṛtpṛṣṭhastanāṃsagudamūrdhagāḥ
parvapādakarasthā vā mandotsāhaṃ pramehiṇam
sarvaṃ ca māṃsasaṃkothadāhatṛṣṇāmadajvaraiḥ
visarpamarmasaṃrodhahidhmāśvāsabhramaklamaiḥ
gulmaḥ pṛthuparīṇāho ghanaḥ kūrma ivonnataḥ
sirānaddho jvaracchardihidhmādhmānarujānvitaḥ
kāsapīnasahṛllāsaśvāsātīsāraśophavān
viṇmūtrasaṃgrahaśvāsaśophahidhmājvarabhramaiḥ
mūrchāchardyatisāraiśca jaṭharaṃ hanti durbalam
śūnākṣaṃ kuṭilopastham upaklinnatanutvacam
virecanahṛtānāham ānahyantaṃ punaḥ punaḥ
pāṇḍurogaḥ śvayathumān pītākṣinakhadarśanam
tandrādāhārucicchardimūrchādhmānātisāravān
anekopadravayutaḥ pādābhyāṃ prasṛto naram
nārīṃ śopho mukhāddhanti kukṣiguhyād ubhāvapi
rājīcitaḥ sravaṃśchardijvaraśvāsātisāriṇam
jvarātīsārau śophānte śvayathur vā tayoḥ kṣaye
durbalasya viśeṣeṇa jāyante 'ntāya dehinaḥ
śvayathur yasya pādasthaḥ parisraste ca piṇḍike
sīdataḥ sakthinī caiva taṃ bhiṣak parivarjayet
ānanaṃ hastapādaṃ ca viśeṣād yasya śuṣyataḥ
śūyete vā vinā dehāt sa māsād yāti pañcatām
visarpaḥ kāsavaivarṇyajvaramūrchāṅgabhaṅgavān
bhramāsyaśophahṛllāsadehasādātisāravān
kuṣṭhaṃ viśīryamāṇāṅgaṃ raktanetraṃ hatasvaram
mandāgniṃ jantubhir juṣṭaṃ hanti tṛṣṇātisāriṇam
vāyuḥ suptatvacaṃ bhugnaṃ kampaśopharujāturam
vātāsraṃ mohamūrchāyamadāsvapnajvarānvitam
śirograhāruciśvāsasaṃkocasphoṭakothavat
śirorogāruciśvāsamohaviḍbhedatṛḍbhramaiḥ
ghnanti sarvāmayāḥ kṣīṇasvaradhātubalānalam
vātavyādhirapasmārī kuṣṭhī raktyudarī kṣayī
gulmī mehī ca tān kṣīṇān vikāre 'lpe 'pi varjayet
balamāṃsakṣayas tīvro rogavṛddhirarocakaḥ
yasyāturasya lakṣyante trīn pakṣān na sa jīvati
vātāṣṭhīlātisaṃvṛddhā tiṣṭhanti dāruṇā hṛdi
tṛṣṇayānuparītasya sadyo muṣṇāti jīvitam
śaithilyaṃ piṇḍike vāyur nītvā nāsāṃ ca jihmatām
kṣīṇasyāyamya manye vā sadyo muṣṇāti jīvitam
nābhigudāntaraṃ gatvā vaṅkṣaṇau vā samāśrayan
gṛhītvā pāyuhṛdaye kṣīṇadehasya vā balī
malān vastiśiro nābhiṃ vibadhya janayan rujam
kurvan vaṅkṣaṇayoḥ śūlaṃ tṛṣṇāṃ bhinnapurīṣatām
śvāsaṃ vā janayan vāyur gṛhītvā gudavaṅkṣaṇam
vitatya parśukāgrāṇi gṛhītvoraśca mārutaḥ
stimitasyātatākṣasya sadyo muṣṇāti jīvitam
sahasā jvarasaṃtāpas tṛṣṇā mūrchā balakṣayaḥ
viśleṣaṇaṃ ca saṃdhīnāṃ mumūrṣorupajāyate
gosarge vadanād yasya svedaḥ pracyavate bhṛśam
lepajvaropataptasya durlabhaṃ tasya jīvitam
pravālaguṭikābhāsā yasya gātre masūrikāḥ
utpadyāśu vinaśyanti na cirāt sa vinaśyati
masūravidalaprakhyās tathā vidrumasaṃnibhāḥ
antarvaktrāḥ kiṇābhāśca visphoṭā dehanāśanāḥ
kāmalākṣṇor mukhaṃ pūrṇaṃ śaṅkhayor muktamāṃsatā
saṃtrāsaścoṣṇatāṅge ca yasya taṃ parivarjayet
akasmād anudhāvacca vighṛṣṭaṃ tvaksamāśrayam
yo vātajo na śūlāya syān na dāhāya pittajaḥ
kaphajo na ca pūyāya marmajaśca ruje na yaḥ
acūrṇaścūrṇakīrṇābho yatrākasmācca dṛśyate
rūpaṃ śaktidhvajādīnāṃ sarvāṃs tān varjayed vraṇān
viṇmūtramārutavahaṃ kṛmiṇaṃ ca bhagandaram
ghaṭṭayañ jānunā jānu pādāvudyamya pātayan
yo 'pāsyati muhur vaktram āturo na sa jīvati
dantaiśchindan nakhāgrāṇi taiśca keśāṃs tṛṇāni ca
bhūmiṃ kāṣṭhena vilikhan loṣṭaṃ loṣṭena tāḍayan
hṛṣṭaromā sāndramūtraḥ śuṣkakāsī jvarī ca yaḥ
muhur hasan muhuḥ kṣveḍan śayyāṃ pādena hanti yaḥ
muhuśchidrāṇi vimṛśann āturo na sa jīvati
mṛtyave sahasārtasya tilakavyaṅgaviplavaḥ
mukhe dantanakhe puṣpaṃ jaṭhare vividhāḥ sirāḥ
ūrdhvaśvāsaṃ gatoṣmāṇaṃ śūlopahatavaṅkṣaṇam
śarma cānadhigacchantaṃ buddhimān parivarjayet
vikārā yasya vardhante prakṛtiḥ parihīyate
sahasā sahasā tasya mṛtyur harati jīvitam
yam uddiśyāturaṃ vaidyaḥ saṃpādayitum auṣadham
yatamāno na śaknoti durlabhaṃ tasya jīvitam
vijñātaṃ bahuśaḥ siddhaṃ vidhivaccāvacāritam
na sidhyatyauṣadhaṃ yasya nāsti tasya cikitsitam
bhaved yasyauṣadhe 'nne vā kalpyamāne viparyayaḥ
akasmād varṇagandhādeḥ svastho 'pi na sa jīvati
nivāte sendhanaṃ yasya jyotiścāpyupaśāmyati
āturasya gṛhe yasya bhidyante vā patanti vā
atimātram amatrāṇi durlabhaṃ tasya jīvitam
yaṃ naraṃ sahasā rogo durbalaṃ parimuñcati
saṃśayaprāptam ātreyo jīvitaṃ tasya manyate
kathayen na ca pṛṣṭo 'pi duḥśravaṃ maraṇaṃ bhiṣak
gatāsor bandhumitrāṇāṃ na cecchet taṃ cikitsitum
yamadūtapiśācādyair yat parāsurupāsyate
ghnadbhirauṣadhavīryāṇi tasmāt taṃ parivarjayet
āyurvedaphalaṃ kṛtsnaṃ yad āyurjñe pratiṣṭhitam
riṣṭajñānādṛtas tasmāt sarvadaiva bhaved bhiṣak
maraṇaṃ prāṇināṃ dṛṣṭam āyuḥpuṇyobhayakṣayāt
tayorapyakṣayād dṛṣṭaṃ viṣamāparihāriṇām
athāto dūtādivijñānīyaṃ śārīraṃ vyākhyāsyāmaḥ
iti ha smāhur ātreyādayo maharṣayaḥ
pāṣaṇḍāśramavarṇānāṃ savarṇāḥ karmasiddhaye
ta eva viparītāḥ syur dūtāḥ karmavipattaye
dīnaṃ bhītaṃ drutaṃ trastaṃ rūkṣāmaṅgalavādinam
śastriṇaṃ daṇḍinaṃ ṣaṇḍhaṃ muṇḍaśmaśrujaṭādharam
amaṅgalāhvayaṃ krūrakarmāṇaṃ malinaṃ striyam
anekaṃ vyādhitaṃ vyaṅgaṃ raktamālyānulepanam
tailapaṅkāṅkitaṃ jīrṇavivarṇārdraikavāsasam
kharoṣṭramahiṣārūḍhaṃ kāṣṭhaloṣṭādimardinam
nānugacched bhiṣag dūtam āhvayantaṃ ca dūrataḥ
aśastacintāvacane nagne chindati bhindati
juhvāne pāvakaṃ piṇḍān pitṛbhyo nirvapatyapi
supte muktakace 'bhyakte rudatyaprayate tathā
vaidye dūtā manuṣyāṇām āgacchanti mumūrṣatām
vikārasāmānyaguṇe deśe kāle 'thavā bhiṣak
dūtam abhyāgataṃ dṛṣṭvā nāturaṃ tam upācaret
spṛśanto nābhināsāsyakeśaromanakhadvijān
guhyapṛṣṭhastanagrīvājaṭharānāmikāṅgulīḥ
kārpāsabusasīsāsthikapālamusalopalam
mārjanīśūrpacailāntabhasmāṅgāradaśātuṣān
rajjūpānattulāpāśam anyad vā bhagnavicyutam
tatpūrvadarśane dūtā vyāharanti mariṣyatām
tathārdharātre madhyāhne saṃdhyayoḥ parvavāsare
ṣaṣṭhīcaturthīnavamīrāhuketūdayādiṣu
bharaṇīkṛttikāśleṣāpūrvārdrāpaitryanairṛte
yasmiṃśca dūte bruvati vākyam āturasaṃśrayam
paśyen nimittam aśubhaṃ taṃ ca nānuvrajed bhiṣak
tad yathā vikalaḥ pretaḥ pretālaṅkāra eva vā
chinnaṃ dagdhaṃ vinaṣṭaṃ vā tadvādīni vacāṃsi vā
raso vā kaṭukas tīvro gandho vā kauṇapo mahān
sparśo vā vipulaḥ krūro yad vānyad api tādṛśam
tat sarvam abhito vākyaṃ vākyakāle 'thavā punaḥ
dūtam abhyāgataṃ dṛṣṭvā nāturaṃ tam upācaret
hāhākranditam utkruṣṭam ākruṣṭaṃ skhalanaṃ kṣutam
vastrātapatrapādatravyasanaṃ vyasanīkṣaṇam
caityadhvajānāṃ pātrāṇāṃ pūrṇānāṃ ca nimajjanam
hatāniṣṭapravādāśca dūṣaṇaṃ bhasmapāṃsubhiḥ
pathaśchedo 'himārjāragodhāsaraṭavānaraiḥ
dīptāṃ prati diśaṃ vācaḥ krūrāṇāṃ mṛgapakṣiṇām
kṛṣṇadhānyaguḍodaśvillavaṇāsavacarmaṇām
sarṣapāṇāṃ vasātailatṛṇapaṅkendhanasya ca
klībakrūraśvapākānāṃ jālavāgurayorapi
charditasya purīṣasya pūtidurdarśanasya ca
niḥsārasya vyavāyasya kārpāsāderarerapi
śayanāsanayānānām uttānānāṃ tu darśanam
nyubjānām itareṣāṃ ca pātrādīnām aśobhanam
puṃsaṃjñāḥ pakṣiṇo vāmāḥ strīsaṃjñā dakṣiṇāḥ śubhāḥ
pradakṣiṇaṃ khagamṛgā yānto naivaṃ śvajambukāḥ
ayugmāśca mṛgāḥ śastāḥ śastā nityaṃ ca darśane
cāṣabhāsabharadvājanakulacchāgabarhiṇaḥ
aśubhaṃ sarvatholūkabiḍālasaraṭekṣaṇam
praśastāḥ kīrtane kolagodhāhiśaśajāhakāḥ
na darśane na virute vānararkṣāvato 'nyathā
dhanuraindraṃ ca lālāṭam aśubhaṃ śubham anyataḥ
agnipūrṇāni pātrāṇi bhinnāni viśikhāni ca
dadhyakṣatādi nirgacchad vakṣyamāṇaṃ ca maṅgalam
vaidyo mariṣyatāṃ veśma praviśann eva paśyati
dūtādyasādhu dṛṣṭvaivaṃ tyajed ārtam ato 'nyathā
karuṇāśuddhasaṃtāno yatnatas tam upācaret
dadhyakṣatekṣuniṣpāvapriyaṅgumadhusarpiṣām
yāvakāñjanabhṛṅgāraghaṇṭādīpasaroruhām
dūrvārdramatsyamāṃsānāṃ lājānāṃ phalabhakṣayoḥ
ratnebhapūrṇakumbhānāṃ kanyāyāḥ syandanasya ca
narasya vardhamānasya devatānāṃ nṛpasya ca
śuklānāṃ sumanovālacāmarāmbaravājinām
śaṅkhasādhudvijoṣṇīṣatoraṇasvastikasya ca
bhūmeḥ samuddhatāyāśca vahneḥ prajvalitasya ca
manojñasyānnapānasya pūrṇasya śakaṭasya ca
nṛbhir dhenvāḥ savatsāyā vaḍabāyāḥ striyā api
jīvañjīvakasāraṅgasārasapriyavādinām
haṃsānāṃ śatapattrāṇāṃ baddhasyaikapaśos tathā
rucakādarśasiddhārtharocanānāṃ ca darśanam
gandhaḥ susurabhir varṇaḥ suśuklo madhuro rasaḥ
gopateranukūlasya svanas tadvad gavām api
mṛgapakṣinarāṇāṃ ca śobhināṃ śobhanā giraḥ
chattradhvajapatākānām utkṣepaṇam abhiṣṭutiḥ
bherīmṛdaṅgaśaṅkhānāṃ śabdāḥ puṇyāhaniḥsvanāḥ
vedādhyayanaśabdāśca sukho vāyuḥ pradakṣiṇaḥ
pathi veśmapraveśe ca vidyād ārogyalakṣaṇam
ityuktaṃ dūtaśakunaṃ svapnān ūrdhvaṃ pracakṣate
svapne madyaṃ saha pretair yaḥ piban kṛṣyate śunā
sa martyo mṛtyunā śīghraṃ jvararūpeṇa nīyate
raktamālyavapurvastro yo hasan hriyate striyā
so 'srapittena mahiṣaśvavarāhoṣṭragardabhaiḥ
yaḥ prayāti diśaṃ yāmyāṃ maraṇaṃ tasya yakṣmaṇā
latā kaṇṭakinī vaṃśas tālo vā hṛdi jāyate
yasya tasyāśu gulmena yasya vahnim anarciṣam
juhvato ghṛtasiktasya nagnasyorasi jāyate
padmaṃ sa naśyet kuṣṭhena caṇḍālaiḥ saha yaḥ pibet
snehaṃ bahuvidhaṃ svapne sa prameheṇa naśyati
unmādena jale majjed yo nṛtyan rākṣasaiḥ saha
apasmāreṇa yo martyo nṛtyan pretena nīyate
yānaṃ kharoṣṭramārjārakapiśārdūlaśūkaraiḥ
yasya pretaiḥ śṛgālair vā sa mṛtyor vartate mukhe
apūpaśaṣkulīr jagdhvā vibuddhas tadvidhaṃ vaman
na jīvatyakṣirogāya sūryendugrahaṇekṣaṇam
sūryācandramasoḥ pātadarśanaṃ dṛgvināśanam
mūrdhni vaṃśalatādīnāṃ saṃbhavo vayasāṃ tathā
nilayo muṇḍatā kākagṛdhrādyaiḥ parivāraṇam
tathā pretapiśācastrīdraviḍāndhragavāśanaiḥ
saṅgo vetralatāvaṃśatṛṇakaṇṭakasaṃkaṭe
śvabhraśmaśānaśayanaṃ patanaṃ pāṃsubhasmanoḥ
majjanaṃ jalapaṅkādau śīghreṇa srotasā hṛtiḥ
nṛtyavāditragītāni raktasragvastradhāraṇam
vayo'ṅgavṛddhirabhyaṅgo vivāhaḥ śmaśrukarma ca
pakvānnasnehamadyāśaḥ pracchardanavirecane
hiraṇyalohayor lābhaḥ kalir bandhaparājayau
upānadyuganāśaśca prapātaḥ pādacarmaṇoḥ
harṣo bhṛśaṃ prakupitaiḥ pitṛbhiścāvabhartsanam
pradīpagrahanakṣatradantadaivatacakṣuṣām
patanaṃ vā vināśo vā bhedanaṃ parvatasya ca
kānane raktakusume pāpakarmaniveśane
citāndhakārasaṃbādhe jananyāṃ ca praveśanam
pātaḥ prāsādaśailāder matsyena grasanaṃ tathā
kāṣāyiṇām asaumyānāṃ nagnānāṃ daṇḍadhāriṇām
raktākṣāṇāṃ ca kṛṣṇānāṃ darśanaṃ jātu neṣyate
kṛṣṇā pāpānanācārā dīrghakeśanakhastanī
virāgamālyavasanā svapne kālaniśā matā
manovahānāṃ pūrṇatvāt srotasāṃ prabalair malaiḥ
dṛśyante dāruṇāḥ svapnā rogī yair yāti pañcatām
arogaḥ saṃśayaṃ prāpya kaścid eva vimucyate
dṛṣṭaḥ śruto 'nubhūtaśca prārthitaḥ kalpitas tathā
bhāviko doṣajaśceti svapnaḥ saptavidho mataḥ
teṣvādyā niṣphalāḥ pañca yathāsvaprakṛtir divā
vismṛto dīrghahrasvo 'ti pūrvarātre cirāt phalam
dṛṣṭaḥ karoti tucchaṃ ca gosarge tadahar mahat
nidrayā vānupahataḥ pratīpair vacanais tathā
yāti pāpo 'lpaphalatāṃ dānahomajapādibhiḥ
akalyāṇam api svapnaṃ dṛṣṭvā tatraiva yaḥ punaḥ
paśyet saumyaṃ śubhaṃ tasya śubham eva phalaṃ bhavet
devān dvijān govṛṣabhān jīvataḥ suhṛdo nṛpān
sādhūn yaśasvino vahnim iddhaṃ svacchān jalāśayān
kanyāḥ kumārakān gaurān śuklavastrān sutejasaḥ
narāśanaṃ dīptatanuṃ samantād rudhirokṣitam
yaḥ paśyel labhate yo vā chattrādarśaviṣāmiṣam
śuklāḥ sumanaso vastram amedhyālepanaṃ phalam
śailaprāsādasaphalavṛkṣasiṃhanaradvipān
ārohed go'śvayānaṃ ca taren nadahradodadhīn
pūrvottareṇa gamanam agamyāgamanaṃ mṛtam
saṃbādhān niḥsṛtir devaiḥ pitṛbhiścābhinandanam
rodanaṃ patitotthānaṃ dviṣatāṃ cāvamardanam
yasya syād āyurārogyaṃ vittaṃ bahu ca so 'śnute
maṅgalācārasampannaḥ parivāras tathāturaḥ
śraddadhāno 'nukūlaśca prabhūtadravyasaṃgrahaḥ
sattvalakṣaṇasaṃyogo bhaktir vaidyadvijātiṣu
cikitsāyām anirvedas tad ārogyasya lakṣaṇam
ityatra janmamaraṇaṃ yataḥ samyag udāhṛtam
śarīrasya tataḥ sthānaṃ śārīram idam ucyate
athātaḥ sarvaroganidānaṃ vyākhyāsyāmaḥ
iti ha smāhur ātreyādayo maharṣayaḥ
rogaḥ pāpmā jvaro vyādhir vikāro duḥkham āmayaḥ
yakṣmātaṅkagadābādhāḥ śabdāḥ paryāyavācinaḥ
nidānaṃ pūrvarūpāṇi rūpāṇyupaśayas tathā
saṃprāptiśceti vijñānaṃ rogāṇāṃ pañcadhā smṛtam
nimittahetvāyatanapratyayotthānakāraṇaiḥ
nidānam āhuḥ paryāyaiḥ prāgrūpaṃ yena lakṣyate
utpitsurāmayo doṣaviśeṣeṇānadhiṣṭhitaḥ
liṅgam avyaktam alpatvād vyādhīnāṃ tad yathāyatham
tad eva vyaktatāṃ yātaṃ rūpam ityabhidhīyate
saṃsthānaṃ vyañjanaṃ liṅgaṃ lakṣaṇaṃ cihnam ākṛtiḥ
hetuvyādhiviparyastaviparyastārthakāriṇām
auṣadhānnavihārāṇām upayogaṃ sukhāvaham
vidyād upaśayaṃ vyādheḥ sa hi sātmyam iti smṛtaḥ
viparīto 'nupaśayo vyādhyasātmyābhisaṃjñitaḥ
yathāduṣṭena doṣeṇa yathā cānuvisarpatā
nirvṛttirāmayasyāsau saṃprāptir jātirāgatiḥ
saṃkhyāvikalpaprādhānyabalakālaviśeṣataḥ
sā bhidyate yathātraiva vakṣyante 'ṣṭau jvarā iti
doṣāṇāṃ samavetānāṃ vikalpo 'ṃśāṃśakalpanā
svātantryapāratantryābhyāṃ vyādheḥ prādhānyam ādiśet
hetvādikārtsnyāvayavair balābalaviśeṣaṇam
naktaṃdinartubhuktāṃśair vyādhikālo yathāmalam
iti prokto nidānārthas taṃ vyāsenopadekṣyati
sarveṣām eva rogāṇāṃ nidānaṃ kupitā malāḥ
tatprakopasya tu proktaṃ vividhāhitasevanam
ahitaṃ trividho yogas trayāṇāṃ prāg udāhṛtaḥ
tiktoṣaṇakaṣāyālparūkṣapramitabhojanaiḥ
dhāraṇodīraṇaniśājāgarātyuccabhāṣaṇaiḥ
kriyātiyogabhīśokacintāvyāyāmamaithunaiḥ
grīṣmāhorātribhuktānte prakupyati samīraṇaḥ
pittaṃ kaṭvamlatīkṣṇoṣṇapaṭukrodhavidāhibhiḥ
śaranmadhyāhnarātryardhavidāhasamayeṣu ca
svādvamlalavaṇasnigdhagurvabhiṣyandiśītalaiḥ
āsyāsvapnasukhājīrṇadivāsvapnātibṛṃhaṇaiḥ
pracchardanādyayogena bhuktamātravasantayoḥ
pūrvāhṇe pūrvarātre ca śleṣmā dvandvaṃ tu saṃkarāt
miśrībhāvāt samastānāṃ saṃnipātas tathā punaḥ
saṃkīrṇājīrṇaviṣamaviruddhādhyaśanādibhiḥ
vyāpannamadyapānīyaśuṣkaśākāmamūlakaiḥ
piṇyākamṛdyavasurāpūtiśuṣkakṛśāmiṣaiḥ
doṣatrayakarais tais tais tathānnaparivartanāt
ṛtor duṣṭāt purovātād grahāveśād viṣād garāt
duṣṭānnāt parvatāśleṣād grahair janmarkṣapīḍanāt
mithyāyogācca vividhāt pāpānāṃ ca niṣevaṇāt
strīṇāṃ prasavavaiṣamyāt tathā mithyopacārataḥ
pratirogam iti kruddhā rogādhiṣṭhānagāminīḥ
rasāyanīḥ prapadyāśu doṣā dehe vikurvate
athāto jvaranidānaṃ vyākhyāsyāmaḥ
iti ha smāhur ātreyādayo maharṣayaḥ
jvaro rogapatiḥ pāpmā mṛtyurojo'śano 'ntakaḥ
krodho dakṣādhvaradhvaṃsī rudrordhvanayanodbhavaḥ
janmāntayor mohamayaḥ saṃtāpātmāpacārajaḥ
vividhair nāmabhiḥ krūro nānāyoniṣu vartate
sa jāyate 'ṣṭadhā doṣaiḥ pṛthaṅ miśraiḥ samāgataiḥ
āgantuśca malās tatra svaiḥ svair duṣṭāḥ pradūṣaṇaiḥ
āmāśayaṃ praviśyāmam anugamya pidhāya ca
srotāṃsi paktisthānācca nirasya jvalanaṃ bahiḥ
saha tenābhisarpantas tapantaḥ sakalaṃ vapuḥ
kurvanto gātram atyuṣṇaṃ jvaraṃ nirvartayanti te
srotovibandhāt prāyeṇa tataḥ svedo na jāyate
tasya prāgrūpam ālasyam aratir gātragauravam
āsyavairasyam arucijṛmbhā sāsrākulākṣitā
aṅgamardo 'vipāko 'lpaprāṇatā bahunidratā
romaharṣo vinamanaṃ piṇḍikodveṣṭanaṃ klamaḥ
hitopadeśeṣvakṣāntiḥ prītiramlapaṭūṣaṇe
dveṣaḥ svāduṣu bhakṣyeṣu tathā bāleṣu tṛḍ bhṛśam
śabdāgniśītavātāmbucchāyoṣṇeṣvanimittataḥ
icchā dveṣaśca tadanu jvarasya vyaktatā bhavet
āgamāpagamakṣobhamṛdutāvedanoṣmaṇām
vaiṣamyaṃ tatra tatrāṅge tās tāḥ syur vedanāścalāḥ
pādayoḥ suptatā stambhaḥ piṇḍikodveṣṭanaṃ śamaḥ
viśleṣa iva saṃdhīnāṃ sāda ūrvoḥ kaṭīgrahaḥ
pṛṣṭhaṃ kṣodam ivāpnoti niṣpīḍyata ivodaram
chidyanta iva cāsthīni pārśvagāni viśeṣataḥ
hṛdayasya grahas todaḥ prājaneneva vakṣasaḥ
skandhayor mathanaṃ bāhvor bhedaḥ pīḍanam aṃsayoḥ
aśaktir bhakṣaṇe hanvor jṛmbhaṇaṃ karṇayoḥ svanaḥ
nistodaḥ śaṅkhayor mūrdhni vedanā virasāsyatā
kaṣāyāsyatvam athavā malānām apravartanam
rūkṣāruṇatvagāsyākṣinakhamūtrapurīṣatā
prasekārocakāśraddhāvipākāsvedajāgarāḥ
kaṇṭhauṣṭhaśoṣas tṛṭ śuṣkau chardikāsau viṣāditā
harṣo romāṅgadanteṣu vepathuḥ kṣavathor grahaḥ
bhramaḥ pralāpo gharmecchā vināmaścānilajvare
yugapad vyāptiraṅgānāṃ pralāpaḥ kaṭuvaktratā
nāsāsyapākaḥ śītecchā bhramo mūrchā mado 'ratiḥ
viṭsraṃsaḥ pittavamanaṃ raktaṣṭhīvanam amlakaḥ
raktakoṭhodgamaḥ pītaharitatvaṃ tvagādiṣu
svedo niḥśvāsavaigandhyam atitṛṣṇā ca pittaje
viśeṣād arucir jāḍyaṃ srotorodho 'lpavegatā
praseko mukhamādhuryaṃ hṛllepaśvāsapīnasāḥ
hṛllāsaśchardanaṃ kāsaḥ stambhaḥ śvaityaṃ tvagādiṣu
aṅgeṣu śītapiṭikās tandrodardaḥ kaphodbhave
kāle yathāsvaṃ sarveṣāṃ pravṛttir vṛddhireva vā
nidānoktānupaśayo viparītopaśāyitā
yathāsvaṃ liṅgasaṃsarge jvaraḥ saṃsargajo 'pi ca
śiro'rtimūrchāvamidāhamohakaṇṭhāsyaśoṣāratiparvabhedāḥ
unnidratātṛḍbhramaromaharṣā jṛmbhātivāktvaṃ ca calāt sapittāt
tāpahānyaruciparvaśirorukpīnasaśvasanakāsavibandhāḥ
śītajāḍyatimirabhramatandrāḥ śleṣmavātajanitajvaraliṅgam
śītastambhasvedadāhāvyavasthā tṛṣṇākāsaśleṣmapittapravṛttiḥ
mohas tandrā liptatiktāsyatā ca jñeyaṃ rūpaṃ śleṣmapittajvarasya
sarvajo lakṣaṇaiḥ sarvair dāho 'tra ca muhur muhuḥ
tadvacchītaṃ mahānidrā divā jāgaraṇaṃ niśi
sadā vā naiva vā nidrā mahāsvedo 'ti naiva vā
gītanartanahāsyādivikṛtehāpravartanam
sāśruṇī kaluṣe rakte bhugne lulitapakṣmaṇī
akṣiṇī piṇḍikāpārśvamūrdhaparvāsthirugbhramaḥ
sasvanau sarujau karṇau kaṇṭhaḥ śūkairivācitaḥ
paridagdhā kharā jihvā gurusrastāṅgasaṃdhitā
raktapittakaphaṣṭhīvo lolanaṃ śiraso 'tiruk
koṭhānāṃ śyāvaraktānāṃ maṇḍalānāṃ ca darśanam
hṛdvyathā malasaṃsaṅgaḥ pravṛttir vālpaśo 'ti vā
snigdhāsyatā balabhraṃśaḥ svarasādaḥ pralāpitā
doṣapākaścirāt tandrā pratataṃ kaṇṭhakūjanam
saṃnipātam abhinyāsaṃ taṃ brūyācca hṛtaujasam
doṣe vibaddhe naṣṭe 'gnau sarvasampūrṇalakṣaṇaḥ
asādhyaḥ so 'nyathā kṛcchro bhaved vaikalyado 'pi vā
anyacca saṃnipātottho yatra pittaṃ pṛthak sthitam
tvaci koṣṭhe 'thavā dāhaṃ vidadhāti puro 'nu vā
tadvad vātakaphau śītaṃ dāhādir dustaras tayoḥ
śītādau tatra pittena kaphe syanditaśoṣite
śīte śānte 'mlako mūrchā madas tṛṣṇā ca jāyate
dāhādau punarante syus tandrāṣṭhīvavamiklamāḥ
āganturabhighātābhiṣaṅgaśāpābhicārataḥ
caturdhātra kṣatacchedadāhādyairabhighātajaḥ
śramācca tasmin pavanaḥ prāyo raktaṃ pradūṣayan
savyathāśophavaivarṇyaṃ sarujaṃ kurute jvaram
grahāveśauṣadhiviṣakrodhabhīśokakāmajaḥ
abhiṣaṅgād graheṇāsminn akasmāddhāsarodane
oṣadhigandhaje mūrchā śirorug vamathuḥ kṣavaḥ
viṣān mūrchātisārāsyaśyāvatādāhahṛdgadāḥ
krodhāt kampaḥ śiroruk ca pralāpo bhayaśokaje
kāmād bhramo 'rucir dāho hrīnidrādhīdhṛtikṣayaḥ
grahādau saṃnipātasya bhayādau marutas traye
kopaḥ kope 'pi pittasya yau tu śāpābhicārajau
saṃnipātajvarau ghorau tāvasahyatamau matau
tatrābhicārikair mantrair hūyamānasya tapyate
pūrvaṃ cetas tato dehas tato visphoṭatṛḍbhramaiḥ
sadāhamūrchair grastasya pratyahaṃ vardhate jvaraḥ
iti jvaro 'ṣṭadhā dṛṣṭaḥ samāsād vividhas tu saḥ
śārīro mānasaḥ saumyas tīkṣṇo 'ntarbahirāśrayaḥ
prākṛto vaikṛtaḥ sādhyo 'sādhyaḥ sāmo nirāmakaḥ
pūrvaṃ śarīre śārīre tāpo manasi mānase
pavane yogavāhitvācchītaṃ śleṣmayute bhavet
dāhaḥ pittayute miśraṃ miśre 'ntaḥsaṃśraye punaḥ
jvare 'dhikaṃ vikārāḥ syurantaḥ kṣobho malagrahaḥ
bahireva bahirvege tāpo 'pi ca susādhyatā
varṣāśaradvasanteṣu vātādyaiḥ prākṛtaḥ kramāt
vaikṛto 'nyaḥ sa duḥsādhyaḥ prāyaśca prākṛto 'nilāt
varṣāsu māruto duṣṭaḥ pittaśleṣmānvito jvaram
kuryāt pittaṃ ca śaradi tasya cānubalaṃ kaphaḥ
tatprakṛtyā visargācca tatra nānaśanād bhayam
kapho vasante tam api vātapittaṃ bhaved anu
balavatsvalpadoṣeṣu jvaraḥ sādhyo 'nupadravaḥ
sarvathā vikṛtijñāne prāg asādhya udāhṛtaḥ
jvaropadravatīkṣṇatvam aglānir bahumūtratā
na pravṛttir na viḍ jīrṇā na kṣut sāmajvarākṛtiḥ
jvaravego 'dhikaṃ tṛṣṇā pralāpaḥ śvasanaṃ bhramaḥ
malapravṛttirutkleśaḥ pacyamānasya lakṣaṇam
jīrṇatāmaviparyāsāt saptarātraṃ ca laṅghanāt
jvaraḥ pañcavidhaḥ prokto malakālabalābalāt
prāyaśaḥ saṃnipātena bhūyasā tūpadiśyate
saṃtataḥ satato 'nyedyus tṛtīyakacaturthakau
dhātumūtraśakṛdvāhisrotasāṃ vyāpino malāḥ
tāpayantas tanuṃ sarvāṃ tulyadūṣyādivardhitāḥ
balino guravaḥ stabdhā viśeṣeṇa rasāśritāḥ
saṃtataṃ niṣpratidvandvā jvaraṃ kuryuḥ suduḥsaham
malaṃ jvaroṣmā dhātūn vā sa śīghraṃ kṣapayet tataḥ
sarvākāraṃ rasādīnāṃ śuddhyāśuddhyāpi vā kramāt
vātapittakaphaiḥ sapta daśa dvādaśa vāsarān
prāyo 'nuyāti maryādāṃ mokṣāya ca vadhāya ca
ityagniveśasya mataṃ hārītasya punaḥ smṛtiḥ
dviguṇā saptamī yāvan navamyekādaśī tathā
eṣā tridoṣamaryādā mokṣāya ca vadhāya ca
śuddhyaśuddhau jvaraḥ kālaṃ dīrgham apyanuvartate
kṛśānāṃ vyādhimuktānāṃ mithyāhārādisevinām
alpo 'pi doṣo dūṣyāder labdhvānyatamato balam
savipakṣo jvaraṃ kuryād viṣamaṃ kṣayavṛddhibhāk
doṣaḥ pravartate teṣāṃ sve kāle jvarayan balī
nivartate punaścaiṣa pratyanīkabalābalaḥ
kṣīṇe doṣe jvaraḥ sūkṣmo rasādiṣveva līyate
līnatvāt kārśyavaivarṇyajāḍyādīn ādadhāti saḥ
āsannavivṛtāsyatvāt srotasāṃ rasavāhinām
āśu sarvasya vapuṣo vyāptir doṣeṇa jāyate
saṃtataḥ satatas tena viparīto viparyayāt
viṣamo viṣamārambhakriyākālo 'nuṣaṅgavān
doṣo raktāśrayaḥ prāyaḥ karoti satataṃ jvaram
ahorātrasya sa dviḥ syāt sakṛd anyedyurāśritaḥ
tasmin māṃsavahā nāḍīr medonāḍīs tṛtīyake
grāhī pittānilān mūrdhnas trikasya kaphapittataḥ
sapṛṣṭhasyānilakaphāt sa caikāhāntaraḥ smṛtaḥ
caturthako male medomajjāsthyanyatamasthite
majjastha evetyapare prabhāvaṃ sa tu darśayet
dvidhā kaphena jaṅghābhyāṃ sa pūrvaṃ śiraso 'nilāt
asthimajjobhayagate caturthakaviparyayaḥ
tridhā dvyahaṃ jvarayati dinam ekaṃ tu muñcati
balābalena doṣāṇām annaceṣṭādijanmanā
jvaraḥ syān manasas tadvat karmaṇaśca tadā tadā
doṣadūṣyartvahorātraprabhṛtīnāṃ balāj jvaraḥ
manaso viṣayāṇāṃ ca kālaṃ taṃ taṃ prapadyate
dhātūn prakṣobhayan doṣo mokṣakāle vilīyate
tato naraḥ śvasan svidyan kūjan vamati ceṣṭate
vepate pralapatyuṣṇaiḥ śītaiścāṅgair hataprabhaḥ
visaṃjño jvaravegārtaḥ sakrodha iva vīkṣate
sadoṣaśabdaṃ ca śakṛd dravaṃ sṛjati vegavat
deho laghur vyapagataklamamohatāpaḥ pāko mukhe karaṇasauṣṭhavam avyathatvam
svedaḥ kṣavaḥ prakṛtiyogi mano 'nnalipsā kaṇḍūśca mūrdhni vigatajvaralakṣaṇāni
athāto raktapittakāsanidānaṃ vyākhyāsyāmaḥ
iti ha smāhur ātreyādayo maharṣayaḥ
bhṛśoṣṇatīkṣṇakaṭvamlalavaṇādividāhibhiḥ
kodravoddālakaiścānnais tadyuktairatisevitaiḥ
kupitaṃ pittalaiḥ pittaṃ dravaṃ raktaṃ ca mūrchite
te mithas tulyarūpatvam āgamya vyāpnutas tanum
pittaṃ raktasya vikṛteḥ saṃsargād dūṣaṇād api
gandhavarṇānuvṛtteśca raktena vyapadiśyate
prabhavatyasṛjaḥ sthānāt plīhato yakṛtaśca tat
śirogurutvam aruciḥ śītecchā dhūmako 'mlakaḥ
chardiścharditabaibhatsyaṃ kāsaḥ śvāso bhramaḥ klamaḥ
lohalohitamatsyāmagandhāsyatvaṃ svarakṣayaḥ
raktahāridraharitavarṇatā nayanādiṣu
nīlalohitapītānāṃ varṇānām avivecanam
svapne tadvarṇadarśitvaṃ bhavatyasmin bhaviṣyati
ūrdhvaṃ nāsākṣikarṇāsyair meḍhrayonigudairadhaḥ
kupitaṃ romakūpaiśca samastais tat pravartate
ūrdhvaṃ sādhyaṃ kaphād yasmāt tad virecanasādhanam
bahvauṣadhaṃ ca pittasya vireko hi varauṣadham
anubandhī kapho yaśca tatra tasyāpi śuddhikṛt
kaṣāyāḥ svādavo 'pyasya viśuddhaśleṣmaṇo hitāḥ
kimu tiktāḥ kaṣāyā vā ye nisargāt kaphāpahāḥ
adho yāpyaṃ calād yasmāt tat pracchardanasādhanam
alpauṣadhaṃ ca pittasya vamanaṃ na varauṣadham
anubandhī calo yaśca śāntaye 'pi na tasya tat
kaṣāyāśca hitās tasya madhurā eva kevalam
kaphamārutasaṃsṛṣṭam asādhyam ubhayāyanam
aśakyaprātilomyatvād abhāvād auṣadhasya ca
na hi saṃśodhanaṃ kiṃcid astyasya pratilomagam
śodhanaṃ pratilomaṃ ca raktapitte bhiṣagjitam
evam evopaśamanaṃ sarvaśo nāsya vidyate
saṃsṛṣṭeṣu hi doṣeṣu sarvajicchamanaṃ hitam
tatra doṣānugamanaṃ sirāsra iva lakṣayet
upadravāṃśca vikṛtijñānatas teṣu cādhikam
āśukārī yataḥ kāsas tam evātaḥ pravakṣyati
pañca kāsāḥ smṛtā vātapittaśleṣmakṣatakṣayaiḥ
kṣayāyopekṣitāḥ sarve balinaścottarottaram
teṣāṃ bhaviṣyatāṃ rūpaṃ kaṇṭhe kaṇḍūrarocakaḥ
śūkapūrṇābhakaṇṭhatvaṃ tatrādho vihato 'nilaḥ
ūrdhvaṃ pravṛttaḥ prāpyoras tasmin kaṇṭhe ca saṃsajan
śiraḥsrotāṃsi sampūrya tato 'ṅgānyutkṣipann iva
kṣipann ivākṣiṇī pṛṣṭham uraḥ pārśve ca pīḍayan
pravartate sa vaktreṇa bhinnakāṃsyopamadhvaniḥ
hetubhedāt pratīghātabhedo vāyoḥ saraṃhasaḥ
yad rujāśabdavaiṣamyaṃ kāsānāṃ jāyate tataḥ
kupito vātalair vātaḥ śuṣkoraḥkaṇṭhavaktratām
hṛtpārśvoraḥśiraḥśūlaṃ mohakṣobhasvarakṣayān
karoti śuṣkaṃ kāsaṃ ca mahāvegarujāsvanam
so 'ṅgaharṣī kaphaṃ śuṣkaṃ kṛcchrān muktvālpatāṃ vrajet
pittāt pītākṣikaphatā tiktāsyatvaṃ jvaro bhramaḥ
pittāsṛgvamanaṃ tṛṣṇā vaisvaryaṃ dhūmako 'mlakaḥ
pratataṃ kāsavegena jyotiṣām iva darśanam
kaphād uro 'lparuṅ mūrdhahṛdayaṃ stimitaṃ guru
kaṇṭhopalepaḥ sadanaṃ pīnasacchardyarocakāḥ
romaharṣo ghanasnigdhaśvetaśleṣmapravartanam
yuddhādyaiḥ sāhasais tais taiḥ sevitairayathābalam
urasyantaḥkṣate vāyuḥ pittenānugato balī
kupitaḥ kurute kāsaṃ kaphaṃ tena saśoṇitam
pītaṃ śyāvaṃ ca śuṣkaṃ ca grathitaṃ kuthitaṃ bahu
ṣṭhīvet kaṇṭhena rujatā vibhinneneva corasā
sūcībhiriva tīkṣṇābhis tudyamānena śūlinā
parvabhedajvaraśvāsatṛṣṇāvaisvaryakampavān
pārāvata ivākūjan pārśvaśūlī tato 'sya ca
kramād vīryaṃ ruciḥ paktā balaṃ varṇaśca hīyate
kṣīṇasya sāsṛṅmūtratvaṃ syācca pṛṣṭhakaṭīgrahaḥ
vāyupradhānāḥ kupitā dhātavo rājayakṣmiṇaḥ
kurvanti yakṣmāyatanaiḥ kāsaṃ ṣṭhīvet kaphaṃ tataḥ
pūtipūyopamaṃ pītaṃ visraṃ haritalohitam
lucyete iva pārśve ca hṛdayaṃ patatīva ca
akasmād uṣṇaśītecchā bahvāśitvaṃ balakṣayaḥ
snigdhaprasannavaktratvaṃ śrīmaddarśananetratā
tato 'sya kṣayarūpāṇi sarvāṇyāvirbhavanti ca
ityeṣa kṣayajaḥ kāsaḥ kṣīṇānāṃ dehanāśanaḥ
yāpyo vā balināṃ tadvat kṣatajo 'bhinavau tu tau
sidhyetām api sānāthyāt sādhyā doṣaiḥ pṛthak trayaḥ
miśrā yāpyā dvayāt sarve jarasā sthavirasya ca
kāsācchvāsakṣayacchardisvarasādādayo gadāḥ
bhavantyupekṣayā yasmāt tasmāt taṃ tvarayā jayet
athātaḥ śvāsahidhmānidānaṃ vyākhyāsyāmaḥ
iti ha smāhur ātreyādayo maharṣayaḥ
kāsavṛddhyā bhavecchvāsaḥ pūrvair vā doṣakopanaiḥ
āmātīsāravamathuviṣapāṇḍujvarairapi
rajodhūmānilair marmaghātād atihimāmbunā
kṣudrakas tamakaśchinno mahān ūrdhvaśca pañcamaḥ
kaphoparuddhagamanaḥ pavano viṣvagāsthitaḥ
prāṇodakānnavāhīni duṣṭaḥ srotāṃsi dūṣayan
uraḥsthaḥ kurute śvāsam āmāśayasamudbhavam
prāgrūpaṃ tasya hṛtpārśvaśūlaṃ prāṇavilomatā
ānāhaḥ śaṅkhabhedaśca tatrāyāsātibhojanaiḥ
preritaḥ prerayet kṣudraṃ svayaṃ saṃśamanaṃ marut
pratilomaṃ sirā gacchann udīrya pavanaḥ kapham
parigṛhya śirogrīvam uraḥ pārśve ca pīḍayan
kāsaṃ ghurghurakaṃ moham arucim pīnasaṃ tṛṣam
karoti tīvravegaṃ ca śvāsaṃ prāṇopatāpinam
pratāmyet tasya vegena niṣṭhyūtānte kṣaṇaṃ sukhī
kṛcchrācchayānaḥ śvasiti niṣaṇṇaḥ svāsthyam ṛcchati
ucchritākṣo lalāṭena svidyatā bhṛśam artimān
viśuṣkāsyo muhuḥśvāsī kāṅkṣatyuṣṇaṃ savepathuḥ
meghāmbuśītaprāgvātaiḥ śleṣmalaiśca vivardhate
sa yāpyas tamakaḥ sādhyo navo vā balino bhavet
jvaramūrchāyutaḥ śītaiḥ śāmyet pratamakas tu saḥ
chinnācchvasiti vicchinnaṃ marmacchedarujārditaḥ
sasvedamūrchaḥ sānāho vastidāhanirodhavān
adhodṛg viplutākṣaśca muhyan raktaikalocanaḥ
śuṣkāsyaḥ pralapan dīno naṣṭacchāyo vicetanaḥ
mahatā mahatā dīno nādena śvasiti krathan
uddhūyamānaḥ saṃrabdho mattarṣabha ivāniśam
praṇaṣṭajñānavijñāno vibhrāntanayanānanaḥ
vakṣaḥ samākṣipan baddhamūtravarcā viśīrṇavāk
śuṣkakaṇṭho muhur muhyan karṇaśaṅkhaśiro'tiruk
dīrgham ūrdhvaṃ śvasityūrdhvān na ca pratyāharatyadhaḥ
śleṣmāvṛtamukhasrotāḥ kruddhagandhavahārditaḥ
ūrdhvadṛg vīkṣate bhrāntam akṣiṇī paritaḥ kṣipan
marmasu chidyamāneṣu paridevī niruddhavāk
ete sidhyeyuravyaktā vyaktāḥ prāṇaharā dhruvam
śvāsaikahetuprāgrūpasaṃkhyāprakṛtisaṃśrayāḥ
hidhmā bhaktodbhavā kṣudrā yamalā mahatīti ca
gambhīrā ca marut tatra tvarayāyuktisevitaiḥ
rūkṣatīkṣṇakharāsātmyairannapānaiḥ prapīḍitaḥ
karoti hidhmām arujāṃ mandaśabdāṃ kṣavānugām
śamaṃ sātmyānnapānena yā prayāti ca sānnajā
āyāsāt pavanaḥ kṣudraḥ kṣudrāṃ hidhmāṃ pravartayet
jatrumūlapravisṛtām alpavegāṃ mṛduṃ ca sā
vṛddhim āyāsyato yāti bhuktamātre ca mārdavam
cireṇa yamalair vegairāhāre yā pravartate
pariṇāmonmukhe vṛddhiṃ pariṇāme ca gacchati
kampayantī śirogrīvam ādhmātasyātitṛṣyataḥ
pralāpacchardyatīsāranetraviplutijṛmbhiṇaḥ
yamalā veginī hidhmā pariṇāmavatī ca sā
stabdhabhrūśaṅkhayugmasya sāsraviplutacakṣuṣaḥ
stambhayantī tanuṃ vācaṃ smṛtiṃ saṃjñāṃ ca muṣṇatī
rundhatī mārgam annasya kurvatī marmaghaṭṭanam
pṛṣṭhato namanaṃ śoṣaṃ mahāhidhmā pravartate
mahāmūlā mahāśabdā mahāvegā mahābalā
pakvāśayād vā nābher vā pūrvavad yā pravartate
tadrūpā sā muhuḥ kuryāj jṛmbhām aṅgaprasāraṇam
gambhīreṇānunādena gambhīrā tāsu sādhayet
ādye dve varjayed antye sarvaliṅgāṃ ca veginīm
sarvāśca saṃcitāmasya sthavirasya vyavāyinaḥ
vyādhibhiḥ kṣīṇadehasya bhaktacchedakṣatasya vā
sarve 'pi rogā nāśāya na tvevaṃ śīghrakāriṇaḥ
hidhmāśvāsau yathā tau hi mṛtyukāle kṛtālayau
athāto rājayakṣmādinidānaṃ vyākhyāsyāmaḥ
iti ha smāhur ātreyādayo maharṣayaḥ
anekarogānugato bahurogapurogamaḥ
rājayakṣmā kṣayaḥ śoṣo rogarāḍ iti ca smṛtaḥ
nakṣatrāṇāṃ dvijānāṃ ca rājño 'bhūd yad ayaṃ purā
yacca rājā ca yakṣmā ca rājayakṣmā tato mataḥ
dehauṣadhakṣayakṛteḥ kṣayas tatsaṃbhavācca saḥ
rasādiśoṣaṇācchoṣo rogarāṭ teṣu rājanāt
sāhasaṃ vegasaṃrodhaḥ śukraujaḥsnehasaṃkṣayaḥ
annapānavidhityāgaś catvāras tasya hetavaḥ
tairudīrṇo 'nilaḥ pittaṃ kaphaṃ codīrya sarvataḥ
śarīrasaṃdhīn āviśya tān sirāśca prapīḍayan
mukhāni srotasāṃ ruddhvā tathaivātivivṛtya vā
sarpann ūrdhvam adhas tiryag yathāsvaṃ janayed gadān
rūpaṃ bhaviṣyatas tasya pratiśyāyo bhṛśaṃ kṣavaḥ
praseko mukhamādhuryaṃ sadanaṃ vahnidehayoḥ
sthālyamatrānnapānādau śucāvapyaśucīkṣaṇam
makṣikātṛṇakeśādipātaḥ prāyo 'nnapānayoḥ
hṛllāsaśchardiraruciraśnato 'pi balakṣayaḥ
pāṇyoravekṣā pādāsyaśopho 'kṣṇor atiśuklatā
bāhvoḥ pramāṇajijñāsā kāye baibhatsyadarśanam
strīmadyamāṃsapriyatā ghṛṇitvaṃ mūrdhaguṇṭhanam
nakhakeśātivṛddhiśca svapne cābhibhavo bhavet
pataṅgakṛkalāsāhikapiśvāpadapakṣibhiḥ
keśāsthituṣabhasmādirāśau samadhirohaṇam
śūnyānāṃ grāmadeśānāṃ darśanaṃ śuṣyato 'mbhasaḥ
jyotir girīṇāṃ patatāṃ jvalatāṃ ca mahīruhām
pīnasaśvāsakāsāṃsamūrdhasvararujo 'ruciḥ
ūrdhvaṃ viḍbhraṃśasaṃśoṣāvadhaśchardiśca koṣṭhage
tiryaksthe pārśvarugdoṣe saṃdhige bhavati jvaraḥ
rūpāṇyekādaśaitāni jāyante rājayakṣmiṇaḥ
teṣām upadravān vidyāt kaṇṭhoddhvaṃsam urorujam
jṛmbhāṅgamardaniṣṭhīvavahnisādāsyapūtitāḥ
tatra vātācchiraḥpārśvaśūlam aṃsāṅgamardanam
kaṇṭhoddhvaṃsaḥ svarabhraṃśaḥ pittāt pādāṃsapāṇiṣu
dāho 'tīsāro 'sṛkchardir mukhagandho jvaro madaḥ
kaphād arocakaśchardiḥ kāso mūrdhāṅgagauravam
prasekaḥ pīnasaḥ śvāsaḥ svarasādo 'lpavahnitā
doṣair mandānalatvena sopalepaiḥ kapholbaṇaiḥ
srotomukheṣu ruddheṣu dhātūṣmasvalpakeṣu ca
vidahyamānaḥ svasthāne rasas tāṃs tān upadravān
kuryād agacchan māṃsādīn asṛk cordhvaṃ pradhāvati
pacyate koṣṭha evānnam annapaktraiva cāsya yat
prāyo 'smān malatāṃ yātaṃ naivālaṃ dhātupuṣṭaye
raso 'pyasya na raktāya māṃsāya kuta eva tu
upastabdhaḥ sa śakṛtā kevalaṃ vartate kṣayī
liṅgeṣvalpeṣvapi kṣīṇaṃ vyādhyauṣadhabalākṣamam
varjayet sādhayed eva sarveṣvapi tato 'nyathā
doṣair vyastaiḥ samastaiśca kṣayāt ṣaṣṭhaśca medasā
svarabhedo bhavet tatra kṣāmo rūkṣaścalaḥ svaraḥ
śūkapūrṇābhakaṇṭhatvaṃ snigdhoṣṇopaśayo 'nilāt
pittāt tālugale dāhaḥ śoṣa uktāvasūyanam
limpann iva kaphāt kaṇṭhaṃ mandaḥ khurakhurāyate
svaro vibaddhaḥ sarvais tu sarvaliṅgaḥ kṣayāt kaṣet
dhūmāyatīva cātyarthaṃ medasā śleṣmalakṣaṇaḥ
kṛcchralakṣyākṣaraścātra sarvairantyaṃ ca varjayet
arocako bhaved doṣair jihvāhṛdayasaṃśrayaiḥ
saṃnipātena manasaḥ saṃtāpena ca pañcamaḥ
kaṣāyatiktamadhuraṃ vātādiṣu mukhaṃ kramāt
sarvotthe virasaṃ śokakrodhādiṣu yathāmalam
chardir doṣaiḥ pṛthak sarvair dviṣṭairarthaiśca pañcamī
udāno vikṛto doṣān sarvāsvapyūrdhvam asyati
tāsūtkleśāsyalāvaṇyaprasekārucayo 'gragāḥ
nābhipṛṣṭhaṃ rujan vāyuḥ pārśve cāhāram utkṣipet
tato vicchinnam alpālpaṃ kaṣāyaṃ phenilaṃ vamet
śabdodgārayutaṃ kṛṣṇam acchaṃ kṛcchreṇa vegavat
kāsāsyaśoṣahṛnmūrdhasvarapīḍāklamānvitaḥ
pittāt kṣārodakanibhaṃ dhūmraṃ haritapītakam
sāsṛg amlaṃ kaṭūṣṇaṃ ca tṛṇmūrchātāpadāhavat
kaphāt snigdhaṃ ghanaṃ śītaṃ śleṣmatantugavākṣitam
madhuraṃ lavaṇaṃ bhūri prasaktaṃ romaharṣaṇam
mukhaśvayathumādhuryatandrāhṛllāsakāsavān
sarvaliṅgā malaiḥ sarvai riṣṭoktā yā ca tāṃ tyajet
pūtyamedhyāśucidviṣṭadarśanaśravaṇādibhiḥ
tapte citte hṛdi kliṣṭe chardir dviṣṭārthayogajā
vātādīn eva vimṛśet kṛmitṛṇāmadaurhṛde
śūlavepathuhṛllāsair viśeṣāt kṛmijāṃ vadet
kṛmihṛdrogaliṅgaiśca smṛtāḥ pañca tu hṛdgadāḥ
teṣāṃ gulmanidānoktaiḥ samutthānaiśca saṃbhavaḥ
vātena śūlyate 'tyarthaṃ tudyate sphuṭatīva ca
bhidyate śuṣyati stabdhaṃ hṛdayaṃ śūnyatā dravaḥ
akasmād dīnatā śoko bhayaṃ śabdāsahiṣṇutā
vepathur veṣṭanaṃ mohaḥ śvāsarodho 'lpanidratā
pittāt tṛṣṇā bhramo mūrchā dāhaḥ svedo 'mlakaḥ klamaḥ
chardanaṃ cāmlapittasya dhūmakaḥ pītatā jvaraḥ
śleṣmaṇā hṛdayaṃ stabdhaṃ bhārikaṃ sāśmagarbhavat
kāsāgnisādaniṣṭhīvanidrālasyārucijvarāḥ
sarvaliṅgas tribhir doṣaiḥ kṛmibhiḥ śyāvanetratā
tamaḥpraveśo hṛllāsaḥ śoṣaḥ kaṇḍūḥ kaphasrutiḥ
hṛdayaṃ pratataṃ cātra krakaceneva dāryate
cikitsed āmayaṃ ghoraṃ taṃ śīghraṃ śīghrakāriṇam
vātāt pittāt kaphāt tṛṣṇā saṃnipātād rasakṣayāt
ṣaṣṭhī syād upasargācca vātapitte tu kāraṇam
sarvāsu tatprakopo hi saumyadhātupraśoṣaṇāt
sarvadehabhramotkampatāpatṛḍdāhamohakṛt
jihvāmūlagalaklomatālutoyavahāḥ sirāḥ
saṃśoṣya tṛṣṇā jāyante tāsāṃ sāmānyalakṣaṇam
mukhaśoṣo jalātṛptir annadveṣaḥ svarakṣayaḥ
kaṇṭhauṣṭhajihvākārkaśyaṃ jihvāniṣkramaṇaṃ klamaḥ
pralāpaścittavibhraṃśas tṛḍgrahoktās tathāmayāḥ
mārutāt kṣāmatā dainyaṃ śaṅkhatodaḥ śirobhramaḥ
gandhājñānāsyavairasyaśrutinidrābalakṣayāḥ
śītāmbupānād vṛddhiśca pittān mūrchāsyatiktatā
raktekṣaṇatvaṃ pratataṃ śoṣo dāho 'tidhūmakaḥ
kapho ruṇaddhi kupitas toyavāhiṣu mārutam
srotaḥsu sa kaphas tena paṅkavacchoṣyate tataḥ
śūkairivācitaḥ kaṇṭho nidrā madhuravaktratā
ādhmānaṃ śiraso jāḍyaṃ staimityacchardyarocakāḥ
ālasyam avipākaśca sarvaiḥ syāt sarvalakṣaṇā
āmodbhavā ca bhaktasya saṃrodhād vātapittajā
uṣṇaklāntasya sahasā śītāmbho bhajatas tṛṣam
ūṣmā ruddho gataḥ koṣṭhaṃ yāṃ kuryāt pittajaiva sā
yā ca pānātipānotthā tīkṣṇāgneḥ snehajā ca yā
snigdhagurvamlalavaṇabhojanena kaphodbhavā
tṛṣṇā rasakṣayoktena lakṣaṇena kṣayātmikā
śoṣamehajvarādyanyadīrgharogopasargataḥ
yā tṛṣṇā jāyate tīvrā sopasargātmikā smṛtā
athāto madātyayādinidānaṃ vyākhyāsyāmaḥ
iti ha smāhur ātreyādayo maharṣayaḥ
tīkṣṇoṣṇarūkṣasūkṣmāmlaṃ vyavāyyāśukaraṃ laghu
vikāṣi viśadaṃ madyam ojaso 'smād viparyayaḥ
tīkṣṇādayo viṣe 'pyuktāścittopaplāvino guṇāḥ
jīvitāntāya jāyante viṣe tūtkarṣavṛttitaḥ
tīkṣṇādibhir guṇair madyaṃ mandādīn ojaso guṇān
daśabhir daśa saṃkṣobhya ceto nayati vikriyām
ādye made dvitīye tu pramādāyatane sthitaḥ
durvikalpahato mūḍhaḥ sukham ityadhimucyate
madhyamottamayoḥ saṃdhiṃ prāpya rājasatāmasaḥ
niraṅkuśa iva vyālo na kiṃcin nācarej jaḍaḥ
iyaṃ bhūmiravadyānāṃ dauḥśīlyasyedam āspadam
eko 'yaṃ bahumārgāya durgater deśikaḥ param
niśceṣṭaḥ śavavacchete tṛtīye tu made sthitaḥ
maraṇād api pāpātmā gataḥ pāpatarāṃ daśām
dharmādharmaṃ sukhaṃ duḥkham arthānarthaṃ hitāhitam
yad āsakto na jānāti kathaṃ tacchīlayed budhaḥ
madye moho bhayaṃ śokaḥ krodho mṛtyuśca saṃśritāḥ
sonmādamadamūrchāyāḥ sāpasmārāpatānakāḥ
yatraikaḥ smṛtivibhraṃśas tatra sarvam asādhu yat
ayuktiyuktam annaṃ hi vyādhaye maraṇāya vā
madyaṃ trivargadhīdhairyalajjāderapi nāśanam
nātimādyanti balinaḥ kṛtāhārā mahāśanāḥ
snigdhāḥ sattvavayoyuktā madyanityās tadanvayāḥ
medaḥkaphādhikā mandavātapittā dṛḍhāgnayaḥ
viparyaye 'timādyanti viśrabdhāḥ kupitāśca ye
madyena cāmlarūkṣeṇa sājīrṇe bahunāti ca
vātāt pittāt kaphāt sarvaiścatvāraḥ syur madātyayāḥ
sarve 'pi sarvair jāyante vyapadeśas tu bhūyasā
sāmānyaṃ lakṣaṇaṃ teṣāṃ pramoho hṛdayavyathā
viḍbhedaḥ pratataṃ tṛṣṇā saumyāgneyo jvaro 'ruciḥ
śiraḥpārśvāsthirukkampo marmabhedas trikagrahaḥ
urovibandhas timiraṃ kāsaḥ śvāsaḥ prajāgaraḥ
svedo 'timātraṃ viṣṭambhaḥ śvayathuścittavibhramaḥ
pralāpaśchardirutkleśo bhramo duḥsvapnadarśanam
viśeṣāj jāgaraśvāsakampamūrdharujo 'nilāt
svapne bhramatyutpatati pretaiśca saha bhāṣate
pittād dāhajvarasvedamohātīsāratṛḍbhramāḥ
deho haritahāridro raktanetrakapolatā
śleṣmaṇā chardihṛllāsanidrodardāṅgagauravam
sarvaje sarvaliṅgatvaṃ muktvā madyaṃ pibet tu yaḥ
sahasānucitaṃ vānyat tasya dhvaṃsakavikṣayau
bhavetāṃ mārutāt kaṣṭau durbalasya viśeṣataḥ
dhvaṃsake śleṣmaniṣṭhīvaḥ kaṇṭhaśoṣo 'tinidratā
śabdāsahatvaṃ tandrā ca vikṣaye 'ṅgaśiro'tiruk
hṛtkaṇṭharogaḥ saṃmohaḥ kāsas tṛṣṇā vamir jvaraḥ
nivṛtto yas tu madyebhyo jitātmā buddhipūrvakṛt
vikāraiḥ spṛśyate jātu na sa śārīramānasaiḥ
rajomohāhitāhāraparasya syus trayo gadāḥ
rasāsṛkcetanāvāhisrotorodhasamudbhavāḥ
madamūrchāyasaṃnyāsā yathottarabalottarāḥ
mado 'tra doṣaiḥ sarvaiśca raktamadyaviṣairapi
saktānalpadrutābhāṣaś calaḥ skhalitaceṣṭitaḥ
rūkṣaśyāvāruṇatanur made vātodbhave bhavet
pittena krodhano raktapītābhaḥ kalahapriyaḥ
svalpasambaddhavāk pāṇḍuḥ kaphāddhyānaparo 'lasaḥ
sarvātmā saṃnipātena raktāt stabdhāṅgadṛṣṭitā
pittaliṅgaṃ ca madyena vikṛtehāsvarāṅgatā
viṣe kampo 'tinidrā ca sarvebhyo 'bhyadhikas tu saḥ
lakṣayel lakṣaṇotkarṣād vātādīn śoṇitādiṣu
aruṇaṃ kṛṣṇanīlaṃ vā khaṃ paśyan praviśet tamaḥ
śīghraṃ ca pratibudhyeta hṛtpīḍā vepathur bhramaḥ
kārśyaṃ śyāvāruṇā chāyā mūrchāye mārutātmake
pittena raktaṃ pītaṃ vā nabhaḥ paśyan viśet tamaḥ
vibudhyeta ca sasvedo dāhatṛṭtāpapīḍitaḥ
bhinnaviṇ nīlapītābho raktapītākulekṣaṇaḥ
kaphena meghasaṃkāśaṃ paśyann ākāśam āviśet
tamaścirācca budhyeta sahṛllāsaḥ prasekavān
gurubhiḥ stimitairaṅgairārdracarmāvanaddhavat
sarvākṛtis tribhir doṣairapasmāra ivāparaḥ
pātayatyāśu niśceṣṭaṃ vinā bībhatsaceṣṭitaiḥ
doṣeṣu madamūrchāyāḥ kṛtavegeṣu dehinām
svayam evopaśāmyanti saṃnyāso nauṣadhair vinā
vāgdehamanasāṃ ceṣṭām ākṣipyātibalā malāḥ
saṃnyāsaṃ saṃnipatitāḥ prāṇāyatanasaṃśrayāḥ
kurvanti tena puruṣaḥ kāṣṭhībhūto mṛtopamaḥ
mriyeta śīghraṃ śīghraṃ ceccikitsā na prayujyate
agādhe grāhabahule salilaugha ivāṭate
saṃnyāse vinimajjantaṃ naram āśu nivartayet
madamānaroṣatoṣaprabhṛtibhiraribhir nijaiḥ pariṣvaṅgaḥ
yuktāyuktaṃ ca samaṃ yuktiviyuktena madyena
balakāladeśasātmyaprakṛtisahāyāmayavayāṃsi
pravibhajya tadanurūpaṃ yadi pibati tataḥ pibatyamṛtam
athāto 'rśasāṃ nidānaṃ vyākhyāsyāmaḥ
iti ha smāhur ātreyādayo maharṣayaḥ
arivat prāṇino māṃsakīlakā viśasanti yat
arśāṃsi tasmād ucyante gudamārganirodhataḥ
doṣās tvaṅmāṃsamedāṃsi saṃdūṣya vividhākṛtīn
māṃsāṅkurān apānādau kurvantyarśāṃsi tān jaguḥ
sahajanmottarotthānabhedād dvedhā samāsataḥ
śuṣkasrāvivibhedācca gudaḥ sthūlāntrasaṃśrayaḥ
ardhapañcāṅgulas tasmiṃs tisro 'dhyardhāṅgulāḥ sthitāḥ
valyaḥ pravāhiṇī tāsām antar madhye visarjanī
bāhyā saṃvaraṇī tasyā gudauṣṭho bahiraṅgule
yavādhyardhaḥ pramāṇena romāṇyatra tataḥ param
tatra hetuḥ sahotthānāṃ valībījopataptatā
arśasāṃ bījataptis tu mātāpitrapacārataḥ
daivācca tābhyāṃ kopo hi saṃnipātasya tānyataḥ
asādhyānyevam ākhyātāḥ sarve rogāḥ kulodbhavāḥ
sahajāni viśeṣeṇa rūkṣadurdarśanāni ca
antarmukhāni pāṇḍūni dāruṇopadravāṇi ca
ṣoḍhānyāni pṛthag doṣasaṃsarganicayāsrataḥ
śuṣkāṇi vātaśleṣmabhyām ārdrāṇi tvasrapittataḥ
doṣaprakopahetus tu prāg uktas tena sādite
agnau male 'tinicite punaścātivyavāyataḥ
yānasaṃkṣobhaviṣamakaṭhinotkaṭakāsanāt
vastinetrāśmaloṣṭorvītalacailādighaṭṭanāt
bhṛśaṃ śītāmbusaṃsparśāt pratatātipravāhaṇāt
vātamūtraśakṛdvegadhāraṇāt tadudīraṇāt
jvaragulmātisārāmagrahaṇīśophapāṇḍubhiḥ
karśanād viṣamābhyaśca ceṣṭābhyo yoṣitāṃ punaḥ
āmagarbhaprapatanād garbhavṛddhiprapīḍanāt
īdṛśaiścāparair vāyurapānaḥ kupito malam
pāyor valīṣu taṃ dhatte tāsvabhiṣyaṇṇamūrtiṣu
jāyante 'rśāṃsi tatpūrvalakṣaṇaṃ mandavahnitā
viṣṭambhaḥ sakthisadanaṃ piṇḍikodveṣṭanaṃ bhramaḥ
sādo 'ṅge netrayoḥ śophaḥ śakṛdbhedo 'thavā grahaḥ
mārutaḥ pracuro mūḍhaḥ prāyo nābheradhaścaran
saruk saparikartaśca kṛcchrān nirgacchati svanam
antrakūjanam āṭopaḥ kṣāmatodgārabhūritā
prabhūtaṃ mūtram alpā viḍ aśraddhā dhūmako 'mlakaḥ
śiraḥpṛṣṭhorasāṃ śūlam ālasyaṃ bhinnavarṇatā
tandrendriyāṇāṃ daurbalyaṃ krodho duḥkhopacāratā
āśaṅkā grahaṇīdoṣapāṇḍugulmodareṣu ca
etānyeva vivardhante jāteṣu hatanāmasu
nivartamāno 'pāno hi tairadhomārgarodhataḥ
kṣobhayann anilān anyān sarvendriyaśarīragān
tathā mūtraśakṛtpittakaphān dhātūṃśca sāśayān
mṛdnātyagniṃ tataḥ sarvo bhavati prāyaśo 'rśasaḥ
kṛśo bhṛśaṃ hatotsāho dīnaḥ kṣāmo 'tiniṣprabhaḥ
asāro vigatacchāyo jantujuṣṭa iva drumaḥ
kṛtsnairupadravair grasto yathoktair marmapīḍanaiḥ
tathā kāsapipāsāsyavairasyaśvāsapīnasaiḥ
klamāṅgabhaṅgavamathukṣavathuśvayathujvaraiḥ
klaibyabādhiryataimiryaśarkarāśmaripīḍitaḥ
kṣāmabhinnasvaro dhyāyan muhuḥ ṣṭhīvan arocakī
sarvaparvāsthihṛnnābhipāyuvaṅkṣaṇaśūlavān
gudena sravatā picchāṃ pulākodakasaṃnibhām
vibaddhamuktaṃ śuṣkārdraṃ pakvāmaṃ cāntarāntarā
pāṇḍu pītaṃ harid raktaṃ picchilaṃ copaveśyate
gudāṅkurā bahvanilāḥ śuṣkāścimicimānvitāḥ
mlānāḥ śyāvāruṇāḥ stabdhā viṣamāḥ paruṣāḥ kharāḥ
mitho visadṛśā vakrās tīkṣṇā visphuṭitānanāḥ
bimbīkarkandhukharjūrakārpāsīphalasaṃnibhāḥ
kecit kadambapuṣpābhāḥ kecit siddhārthakopamāḥ
śiraḥpārśvāṃsakaṭyūruvaṅkṣaṇābhyadhikavyathāḥ
kṣavathūdgāraviṣṭambhahṛdgrahārocakapradāḥ
kāsaśvāsāgnivaiṣamyakarṇanādabhramāvahāḥ
tairārto grathitaṃ stokaṃ saśabdaṃ sapravāhikam
rukphenapicchānugataṃ vibaddham upaveśyate
kṛṣṇatvaṅnakhaviṇmūtranetravaktraśca jāyate
gulmaplīhodarāṣṭhīlāsaṃbhavas tata eva ca
pittottarā nīlamukhā raktapītāsitaprabhāḥ
tanvasrasrāviṇo visrās tanavo mṛdavaḥ ślathāḥ
śukajihvāyakṛtkhaṇḍajalaukovaktrasaṃnibhāḥ
dāhapākajvarasvedatṛṇmūrchārucimohadāḥ
soṣmāṇo dravanīloṣṇapītaraktāmavarcasaḥ
yavamadhyā haritpītahāridratvaṅnakhādayaḥ
śleṣmolbaṇā mahāmūlā ghanā mandarujaḥ sitāḥ
ucchūnopacitāḥ snigdhāḥ stabdhavṛttagurusthirāḥ
picchilāḥ stimitāḥ ślakṣṇāḥ kaṇḍvāḍhyāḥ sparśanapriyāḥ
karīrapanasāsthyābhās tathā gostanasaṃnibhāḥ
vaṅkṣaṇānāhinaḥ pāyuvastinābhivikartinaḥ
sakāsaśvāsahṛllāsaprasekārucipīnasāḥ
mehakṛcchraśirojāḍyaśiśirajvarakāriṇaḥ
klaibyāgnimārdavacchardirāmaprāyavikāradāḥ
vasābhasakaphaprājyapurīṣāḥ sapravāhikāḥ
na sravanti na bhidyante pāṇḍusnigdhatvagādayaḥ
saṃsṛṣṭaliṅgāḥ saṃsargān nicayāt sarvalakṣaṇāḥ
raktolbaṇā gudekīlāḥ pittākṛtisamanvitāḥ
vaṭaprarohasadṛśā guñjāvidrumasaṃnibhāḥ
te 'tyarthaṃ duṣṭam uṣṇaṃ ca gāḍhaviṭpratipīḍitāḥ
sravanti sahasā raktaṃ tasya cātipravṛttitaḥ
bhekābhaḥ pīḍyate duḥkhaiḥ śoṇitakṣayasaṃbhavaiḥ
hīnavarṇabalotsāho hataujāḥ kaluṣendriyaḥ
mudgakodravajūrṇāhvakarīracaṇakādibhiḥ
rūkṣaiḥ saṃgrāhibhir vāyuḥ sve sthāne kupito balī
adhovahāni srotāṃsi saṃrudhyādhaḥ praśoṣayan
purīṣaṃ vātaviṇmūtrasaṅgaṃ kurvīta dāruṇam
tena tīvrā rujā koṣṭhapṛṣṭhahṛtpārśvagā bhavet
ādhmānam udarāveṣṭo hṛllāsaḥ parikartanam
vastau ca sutarāṃ śūlaṃ gaṇḍaśvayathusaṃbhavaḥ
pavanasyordhvagāmitvaṃ tataśchardyarucijvarāḥ
hṛdrogagrahaṇīdoṣamūtrasaṅgapravāhikāḥ
bādhiryatimiraśvāsaśirorukkāsapīnasāḥ
manovikāras tṛṣṇāsrapittagulmodarādayaḥ
te te ca vātajā rogā jāyante bhṛśadāruṇāḥ
durnāmnām ityudāvartaḥ paramo 'yam upadravaḥ
vātābhibhūtakoṣṭhānāṃ tair vināpi sa jāyate
sahajāni tridoṣāṇi yāni cābhyantare valau
sthitāni tānyasādhyāni yāpyante 'gnibalādibhiḥ
dvandvajāni dvitīyāyāṃ valau yānyāśritāni ca
kṛcchrasādhyāni tānyāhuḥ parisaṃvatsarāṇi ca
bāhyāyāṃ tu valau jātānyekadoṣolbaṇāni ca
arśāṃsi sukhasādhyāni na cirotpatitāni ca
meḍhrādiṣvapi vakṣyante yathāsvaṃ nābhijāni tu
gaṇḍūpadāsyarūpāṇi picchilāni mṛdūni ca
vyāno gṛhītvā śleṣmāṇaṃ karotyarśas tvaco bahiḥ
kīlopamaṃ sthirakharaṃ carmakīlaṃ tu taṃ viduḥ
vātena todaḥ pāruṣyaṃ pittād asitaraktatā
śleṣmaṇā snigdhatā tasya grathitatvaṃ savarṇatā
arśasāṃ praśame yatnam āśu kurvīta buddhimān
tānyāśu hi gudaṃ baddhvā kuryur baddhagudodaram
athāto 'tīsāragrahaṇīdoṣanidānaṃ vyākhyāsyāmaḥ
iti ha smāhur ātreyādayo maharṣayaḥ
doṣair vyastaiḥ samastaiśca bhayācchokācca ṣaḍvidhaḥ
atīsāraḥ sa sutarāṃ jāyate 'tyambupānataḥ
kṛśaśuṣkāmiṣāsātmyatilapiṣṭavirūḍhakaiḥ
madyarūkṣātimātrānnairarśobhiḥ snehavibhramāt
kṛmibhyo vegarodhācca tadvidhaiḥ kupito 'nilaḥ
visraṃsayatyadho 'bdhātuṃ hatvā tenaiva cānalam
vyāpadyānuśakṛt koṣṭhaṃ purīṣaṃ dravatāṃ nayan
prakalpate 'tisārāya lakṣaṇaṃ tasya bhāvinaḥ
todo hṛdgudakoṣṭheṣu gātrasādo malagrahaḥ
ādhmānam avipākaśca tatra vātena viḍjalam
alpālpaṃ śabdaśūlāḍhyaṃ vibaddham upaveśyate
rūkṣaṃ saphenam acchaṃ ca grathitaṃ vā muhur muhuḥ
tathā dagdhaguḍābhāsaṃ sapicchāparikartikam
śuṣkāsyo bhraṣṭapāyuśca hṛṣṭaromā viniṣṭanan
pittena pītam asitaṃ hāridraṃ śādvalaprabham
saraktam atidurgandhaṃ tṛṇmūrchāsvedadāhavān
saśūlaṃ pāyusaṃtāpapākavāñchleṣmaṇā ghanam
picchilaṃ tantumacchvetaṃ snigdham āmaṃ kaphānvitam
abhīkṣṇam guru durgandhaṃ vibaddham anubaddharuk
nidrāluralaso 'nnadviḍ alpālpaṃ sapravāhikam
saromaharṣaṃ sotkleśo guruvastigudodaraḥ
kṛte 'pyakṛtasaṃjñaśca sarvātmā sarvalakṣaṇaḥ
bhayena kṣobhite citte sapitto drāvayecchakṛt
vāyus tato 'tisāryeta kṣipram uṣṇaṃ dravaṃ plavam
vātapittasamaṃ liṅgairāhus tadvacca śokataḥ
atīsāraḥ samāsena dvidhā sāmo nirāmakaḥ
sāsṛṅ nirasras tatrādye gauravād apsu majjati
śakṛd durgandham āṭopaviṣṭambhārtiprasekinaḥ
viparīto nirāmas tu kaphāt pakvo 'pi majjati
atīsāreṣu yo nātiyatnavān grahaṇīgadaḥ
tasya syād agnividhvaṃsakarairanyasya sevitaiḥ
sāmaṃ śakṛn nirāmaṃ vā jīrṇe yenātisāryate
so 'tīsāro 'tisaraṇād āśukārī svabhāvataḥ
sāmaṃ sānnam ajīrṇe 'nne jīrṇe pakvaṃ tu naiva vā
akasmād vā muhur baddham akasmācchithilaṃ muhuḥ
cirakṛd grahaṇīdoṣaḥ saṃcayāccopaveśayet
sa caturdhā pṛthag doṣaiḥ saṃnipātācca jāyate
prāgrūpaṃ tasya sadanaṃ cirāt pacanam amlakaḥ
praseko vaktravairasyam arucis tṛṭ klamo bhramaḥ
ānaddhodaratā chardiḥ karṇakṣveḍo 'ntrakūjanam
sāmānyaṃ lakṣaṇaṃ kārśyaṃ dhūmakas tamako jvaraḥ
mūrchā śirorug viṣṭambhaḥ śvayathuḥ karapādayoḥ
tatrānilāt tāluśoṣas timiraṃ karṇayoḥ svanaḥ
pārśvoruvaṅkṣaṇagrīvārujābhīkṣṇaṃ viṣūcikā
raseṣu gṛddhiḥ sarveṣu kṣut tṛṣṇā parikartikā
jīrṇe jīryati cādhmānaṃ bhukte svāsthyaṃ samaśnute
vātahṛdrogagulmārśaḥplīhapāṇḍutvaśaṅkitaḥ
cirād duḥkhaṃ dravaṃ śuṣkaṃ tanvāmaṃ śabdaphenavat
punaḥ punaḥ sṛjed varcaḥ pāyurukśvāsakāsavān
pittena nīlapītābhaṃ pītābhaḥ sṛjati dravam
pūtyamlodgārahṛtkaṇṭhadāhārucitṛḍarditaḥ
śleṣmaṇā pacyate duḥkham annaṃ chardirarocakaḥ
āsyopadehaniṣṭhīvakāsahṛllāsapīnasāḥ
hṛdayaṃ manyate styānam udaraṃ stimitaṃ guru
udgāro duṣṭamadhuraḥ sadanaṃ strīṣvaharṣaṇam
bhinnāmaśleṣmasaṃsṛṣṭaguruvarcaḥpravartanam
akṛśasyāpi daurbalyaṃ sarvaje sarvasaṃkaraḥ
vibhāge 'ṅgasya ye coktā viṣamādyās trayo 'gnayaḥ
te 'pi syur grahaṇīdoṣāḥ samas tu svāsthyakāraṇam
vātavyādhyaśmarīkuṣṭhamehodarabhagandarāḥ
arśāṃsi grahaṇītyaṣṭau mahārogāḥ sudustarāḥ
athāto mūtrāghātanidānaṃ vyākhyāsyāmaḥ
iti ha smāhur ātreyādayo maharṣayaḥ
vastivastiśiromeḍhrakaṭīvṛṣaṇapāyavaḥ
ekasaṃbandhanāḥ proktā gudāsthivivarāśrayāḥ
adhomukho 'pi vastir hi mūtravāhisirāmukhaiḥ
pārśvebhyaḥ pūryate sūkṣmaiḥ syandamānairanāratam
yais taireva praviśyainaṃ doṣāḥ kurvanti viṃśatim
mūtrāghātān pramehāṃśca kṛcchrān marmasamāśrayān
vastivaṅkṣaṇameḍhrārtiyukto 'lpālpaṃ muhur muhuḥ
mūtrayed vātaje kṛcchre paitte pītaṃ sadāharuk
raktaṃ vā kaphaje vastimeḍhragauravaśophavān
sapicchaṃ savibandhaṃ ca sarvaiḥ sarvātmakaṃ malaiḥ
yadā vāyur mukhaṃ vasterāvṛtya pariśoṣayet
mūtraṃ sapittaṃ sakaphaṃ saśukraṃ vā tadā kramāt
saṃjāyate 'śmarī ghorā pittād goriva rocanā
śleṣmāśrayā ca sarvā syād athāsyāḥ pūrvalakṣaṇam
vastyādhmānaṃ tadāsannadeśeṣu parito 'tiruk
mūtre ca bastagandhatvaṃ mūtrakṛcchraṃ jvaro 'ruciḥ
sāmānyaliṅgaṃ ruṅ nābhisevanīvastimūrdhasu
viśīrṇadhāraṃ mūtraṃ syāt tayā mārganirodhane
tadvyapāyāt sukhaṃ mehed acchaṃ gomedakopamam
tatsaṃkṣobhāt kṣate sāsram āyāsāccātirug bhavet
tatra vātād bhṛśārtyārto dantān khādati vepate
mṛdnāti mehanaṃ nābhiṃ pīḍayatyaniśaṃ kvaṇan
sānilaṃ muñcati śakṛn muhur mehati binduśaḥ
śyāvā rūkṣāśmarī cāsya syāccitā kaṇṭakairiva
pittena dahyate vastiḥ pacyamāna ivoṣmavān
bhallātakāsthisaṃsthānā raktā pītāsitāśmarī
vastir nistudyata iva śleṣmaṇā śītalo guruḥ
aśmarī mahatī ślakṣṇā madhuvarṇāthavā sitā
etā bhavanti bālānāṃ teṣām eva ca bhūyasā
āśrayopacayālpatvād grahaṇāharaṇe sukhāḥ
śukrāśmarī tu mahatāṃ jāyate śukradhāraṇāt
sthānāccyutam amuktaṃ hi muṣkayorantare 'nilaḥ
śoṣayatyupasaṃgṛhya śukraṃ tacchuṣkam aśmarī
vastirukkṛcchramūtratvamuṣkaśvayathukāriṇī
tasyām utpannamātrāyāṃ śukram eti vilīyate
pīḍite tvavakāśe 'sminn aśmaryeva ca śarkarā
aṇuśo vāyunā bhinnā sā tvasminn anulomage
nireti saha mūtreṇa pratilome vibadhyate
mūtrasaṃdhāriṇaḥ kuryād ruddhvā vaster mukhaṃ marut
mūtrasaṅgaṃ rujaṃ kaṇḍūṃ kadācicca svadhāmataḥ
pracyāvya vastim udvṛttaṃ garbhābhaṃ sthūlaviplutam
karoti tatra rugdāhaspandanodveṣṭanāni ca
binduśaśca pravarteta mūtraṃ vastau tu pīḍite
dhārayā dvividho 'pyeṣa vātavastiriti smṛtaḥ
dustaro dustarataro dvitīyaḥ prabalānilaḥ
śakṛnmārgasya vasteśca vāyurantaram āśritaḥ
aṣṭhīlābhaṃ ghanaṃ granthiṃ karotyacalam unnatam
vātāṣṭhīleti sādhmānaviṇmūtrānilasaṅgakṛt
viguṇaḥ kuṇḍalībhūto vastau tīvravyatho 'nilaḥ
āvidhya mūtraṃ bhramati sastambhodveṣṭagauravaḥ
mūtram alpālpam athavā vimuñcati śakṛt sṛjan
vātakuṇḍaliketyeṣā mūtraṃ tu vidhṛtaṃ ciram
na nireti vibaddhaṃ vā mūtrātītaṃ tad alparuk
vidhāraṇāt pratihataṃ vātodāvartitaṃ yadā
nābheradhastād udaraṃ mūtram āpūrayet tadā
kuryāt tīvrarug ādhmānam apaktiṃ malasaṃgraham
tan mūtrajaṭharaṃ chidravaiguṇyenānilena vā
ākṣiptam alpaṃ mūtraṃ tad vastau nāle 'thavā maṇau
sthitvā sravecchanaiḥ paścāt sarujaṃ vātha nīrujam
mūtrotsaṅgaḥ sa vicchinnataccheṣaguruśephasaḥ
antar vastimukhe vṛttaḥ sthiro 'lpaḥ sahasā bhavet
aśmarītulyarug granthir mūtragranthiḥ sa ucyate
mūtritasya striyaṃ yāto vāyunā śukram uddhatam
sthānāccyutaṃ mūtrayataḥ prāk paścād vā pravartate
bhasmodakapratīkāśaṃ mūtraśukraṃ tad ucyate
rūkṣadurbalayor vātād udāvartaṃ śakṛd yadā
mūtrasroto 'nuparyeti saṃsṛṣṭaṃ śakṛtā tadā
mūtraṃ viṭtulyagandhaṃ syād viḍvighātaṃ tam ādiśet
pittaṃ vyāyāmatīkṣṇoṣṇabhojanādhvātapādibhiḥ
pravṛddhaṃ vāyunā kṣiptaṃ vastyupasthārtidāhavat
mūtraṃ pravartayet pītaṃ saraktaṃ raktam eva vā
uṣṇaṃ punaḥ punaḥ kṛcchrād uṣṇavātaṃ vadanti tam
rūkṣasya klāntadehasya vastisthau pittamārutau
mūtrakṣayaṃ sarugdāhaṃ janayetāṃ tadāhvayam
pittaṃ kapho dvāvapi vā saṃhanyete 'nilena cet
kṛcchrān mūtraṃ tadā pītaṃ raktaṃ śvetaṃ ghanaṃ sṛjet
sadāhaṃ rocanāśaṅkhacūrṇavarṇaṃ bhavecca tat
śuṣkaṃ samastavarṇaṃ vā mūtrasādaṃ vadanti tam
iti vistarataḥ proktā rogā mūtrāpravṛttijāḥ
nidānalakṣaṇairūrdhvaṃ vakṣyante 'tipravṛttijāḥ
athātaḥ pramehanidānaṃ vyākhyāsyāmaḥ
iti ha smāhur ātreyādayo maharṣayaḥ
pramehā viṃśatis tatra śleṣmato daśa pittataḥ
ṣaṭ catvāro 'nilāt teṣāṃ medomūtrakaphāvaham
annapānakriyājātaṃ yat prāyas tat pravartakam
svādvamlalavaṇasnigdhagurupicchilaśītalam
navadhānyasurānūpamāṃsekṣuguḍagorasam
ekasthānāsanaratiḥ śayanaṃ vidhivarjitam
vastim āśritya kurute pramehān dūṣitaḥ kaphaḥ
dūṣayitvā vapuḥkledasvedamedorasāmiṣam
pittaṃ raktam api kṣīṇe kaphādau mūtrasaṃśrayam
dhātūn vastim upānīya tatkṣaye 'pi ca mārutaḥ
sādhyayāpyaparityājyā mehās tenaiva tadbhavāḥ
samāsamakriyatayā mahātyayatayāpi ca
sāmānyaṃ lakṣaṇaṃ teṣāṃ prabhūtāvilamūtratā
doṣadūṣyāviśeṣe 'pi tatsaṃyogaviśeṣataḥ
mūtravarṇādibhedena bhedo meheṣu kalpyate
acchaṃ bahu sitaṃ śītaṃ nirgandham udakopamam
mehatyudakamehena kiṃciccāvilapicchilam
ikṣo rasam ivātyarthaṃ madhuraṃ cekṣumehataḥ
sāndrībhavet paryuṣitaṃ sāndramehena mehati
surāmehī surātulyam uparyaccham adho ghanam
saṃhṛṣṭaromā piṣṭena piṣṭavad bahalaṃ sitam
śukrābhaṃ śukramiśraṃ vā śukramehī pramehati
mūrtāṇūn sikatāmehī sikatārūpiṇo malān
śītamehī subahuśo madhuraṃ bhṛśaśītalam
śanaiḥ śanaiḥ śanairmehī mandaṃ mandaṃ pramehati
lālātantuyutaṃ mūtraṃ lālāmehena picchilam
gandhavarṇarasasparśaiḥ kṣāreṇa kṣāratoyavat
nīlamehena nīlābhaṃ kālamehī maṣīnibham
hāridramehī kaṭukaṃ haridrāsaṃnibhaṃ dahat
visraṃ māñjiṣṭhamehena mañjiṣṭhāsalilopamam
visram uṣṇaṃ salavaṇaṃ raktābhaṃ raktamehataḥ
vasāmehī vasāmiśraṃ vasāṃ vā mūtrayen muhuḥ
majjānaṃ majjamiśraṃ vā majjamehī muhur muhuḥ
hastī matta ivājasraṃ mūtraṃ vegavivarjitam
salasīkaṃ vibaddhaṃ ca hastimehī pramehati
madhumehī madhusamaṃ jāyate sa kila dvidhā
kruddhe dhātukṣayād vāyau doṣāvṛtapathe 'thavā
āvṛto doṣaliṅgāni so 'nimittaṃ pradarśayet
kṣīṇaḥ kṣaṇāt kṣaṇāt pūrṇo bhajate kṛcchrasādhyatām
kālenopekṣitāḥ sarve yad yānti madhumehatām
madhuraṃ yacca sarveṣu prāyo madhviva mehati
sarve 'pi madhumehākhyā mādhuryācca tanorataḥ
avipāko 'ruciśchardir nidrā kāsaḥ sapīnasaḥ
upadravāḥ prajāyante mehānāṃ kaphajanmanām
vastimehanayos todo muṣkāvadaraṇaṃ jvaraḥ
dāhas tṛṣṇāmlako mūrchā viḍbhedaḥ pittajanmanām
vātikānām udāvartakampahṛdgrahalolatāḥ
śūlam unnidratā śoṣaḥ kāsaḥ śvāsaśca jāyate
śarāvikā kacchapikā jālinī vinatālajī
masūrikā sarṣapikā putriṇī savidārikā
vidradhiśceti piṭikāḥ pramehopekṣayā daśa
saṃdhimarmasu jāyante māṃsaleṣu ca dhāmasu
antonnatā madhyanimnā śyāvā kledarujānvitā
śarāvamānasaṃsthānā piṭikā syāccharāvikā
avagāḍhārtinistodā mahāvastuparigrahā
ślakṣṇā kacchapapṛṣṭhābhā piṭikā kacchapī matā
stabdhā sirājālavatī snigdhasrāvā mahāśayā
rujānistodabahulā sūkṣmacchidrā ca jālinī
avagāḍharujākledā pṛṣṭhe vā jaṭhare 'pi vā
mahatī piṭikā nīlā vinatā vinatā smṛtā
dahati tvacam utthāne bhṛśaṃ kaṣṭā visarpiṇī
raktakṛṣṇātitṛṭsphoṭadāhamohajvarālajī
mānasaṃsthānayos tulyā masūreṇa masūrikā
sarṣapāmānasaṃsthānā kṣiprapākā mahārujā
sarṣapī sarṣapātulyapiṭikāparivāritā
putriṇī mahatī bhūrisusūkṣmapiṭikācitā
vidārīkandavad vṛttā kaṭhinā ca vidārikā
vidradhir vakṣyate 'nyatra tatrādyaṃ piṭikātrayam
putriṇī ca vidārī ca duḥsahā bahumedasaḥ
sahyāḥ pittolbaṇās tvanyāḥ sambhavantyalpamedasaḥ
tāsu mehavaśācca syād doṣodreko yathāyatham
prameheṇa vināpyetā jāyante duṣṭamedasaḥ
tāvacca nopalakṣyante yāvad vastuparigrahaḥ
hāridravarṇaṃ raktaṃ vā mehaprāgrūpavarjitam
yo mūtrayen na taṃ mehaṃ raktapittaṃ tu tad viduḥ
svedo 'ṅgagandhaḥ śithilatvam aṅge śayyāsanasvapnasukhābhiṣaṅgaḥ
hṛnnetrajihvāśravaṇopadeho ghanāṅgatā keśanakhātivṛddhiḥ
śītapriyatvaṃ galatāluśoṣo mādhuryam āsye karapādadāhaḥ
bhaviṣyato mehagaṇasya rūpaṃ mūtre 'bhidhāvanti pipīlikāśca
dṛṣṭvā pramehaṃ madhuraṃ sapicchaṃ madhūpamaṃ syād dvividho vicāraḥ
saṃpūraṇād vā kaphasaṃbhavaḥ syāt kṣīṇeṣu doṣeṣvanilātmako vā
sapūrvarūpāḥ kaphapittamehāḥ krameṇa ye vātakṛtāśca mehāḥ
sādhyā na te pittakṛtās tu yāpyāḥ sādhyās tu medo yadi nātiduṣṭam
athāto vidradhivṛddhigulmanidānaṃ vyākhyāsyāmaḥ
iti ha smāhur ātreyādayo maharṣayaḥ
bhuktaiḥ paryuṣitātyuṣṇarūkṣaśuṣkavidāhibhiḥ
jihmaśayyāviceṣṭābhis tais taiścāsṛkpradūṣaṇaiḥ
duṣṭatvaṅmāṃsamedo'sthisnāyvasṛkkaṇḍarāśrayaḥ
yaḥ śopho bahirantar vā mahāmūlo mahārujaḥ
vṛttaḥ syād āyato yo vā smṛtaḥ ṣoḍhā sa vidradhiḥ
doṣaiḥ pṛthak samuditaiḥ śoṇitena kṣatena ca
bāhyo 'tra tatra tatrāṅge dāruṇo grathitonnataḥ
āntaro dāruṇataro gambhīro gulmavad ghanaḥ
valmīkavat samucchrāyī śīghraghātyagniśastravat
nābhivastiyakṛtplīhaklomahṛtkukṣivaṅkṣaṇe
syād vṛkkayorapāne ca vātāt tatrātitīvraruk
śyāvāruṇaścirotthānapāko viṣamasaṃsthitiḥ
vyadhacchedabhramānāhaspandasarpaṇaśabdavān
raktatāmrāsitaḥ pittāt tṛṇmohajvaradāhavān
kṣiprotthānaprapākaśca pāṇḍuḥ kaṇḍūyutaḥ kaphāt
sotkleśaśītakastambhajṛmbhārocakagauravaḥ
cirotthānavipākaśca saṃkīrṇaḥ saṃnipātataḥ
sāmarthyāccātra vibhajed bāhyābhyantaralakṣaṇam
kṛṣṇasphoṭāvṛtaḥ śyāvas tīvradāharujājvaraḥ
pittaliṅgo 'sṛjā bāhyaḥ strīṇām eva tathāntaraḥ
śastrādyairabhighātena kṣate vāpathyakāriṇaḥ
kṣatoṣmā vāyuvikṣiptaḥ saraktaṃ pittam īrayan
pittāsṛglakṣaṇaṃ kuryād vidradhiṃ bhūryupadravam
teṣūpadravabhedaśca smṛto 'dhiṣṭhānabhedataḥ
nābhyāṃ hidhmā bhaved vastau mūtraṃ kṛcchreṇa pūti ca
śvāso yakṛti rodhas tu plīhnyucchvāsasya tṛṭ punaḥ
galagrahaśca klomni syāt sarvāṅgapragraho hṛdi
pramohas tamakaḥ kāso hṛdaye ghaṭṭanaṃ vyathā
kukṣipārśvāntarāṃsārtiḥ kukṣāvāṭopajanma ca
sakthnor graho vaṅkṣaṇayor vṛkkayoḥ kaṭipṛṣṭhayoḥ
pārśvayośca vyathā pāyau pavanasya nirodhanam
āmapakvavidagdhatvaṃ teṣāṃ śophavad ādiśet
nābherūrdhvaṃ mukhāt pakvāḥ prasravantyadhare gudāt
gudāsyān nābhijo vidyād doṣaṃ kledācca vidradhau
yathāsvaṃ vraṇavat tatra vivarjyaḥ saṃnipātajaḥ
pakvo hṛnnābhivastistho bhinno 'ntar bahireva vā
pakvaścāntaḥ sravan vaktrāt kṣīṇasyopadravānvitaḥ
evam eva stanasirā vivṛtāḥ prāpya yoṣitām
sūtānāṃ garbhiṇīnāṃ vā sambhavecchvayathur ghanaḥ
stane sadugdhe 'dugdhe vā bāhyavidradhilakṣaṇaḥ
nāḍīnāṃ sūkṣmavaktratvāt kanyānāṃ na sa jāyate
kruddho ruddhagatir vāyuḥ śophaśūlakaraścaran
muṣkau vaṅkṣaṇataḥ prāpya phalakośābhivāhinīḥ
prapīḍya dhamanīr vṛddhiṃ karoti phalakośayoḥ
doṣāsramedomūtrāntraiḥ sa vṛddhiḥ saptadhā gadaḥ
mūtrāntrajāvapyanilāddhetubhedas tu kevalam
vātapūrṇadṛtisparśo rūkṣo vātād aheturuk
pakvodumbarasaṃkāśaḥ pittād dāhoṣmapākavān
kaphācchīto guruḥ snigdhaḥ kaṇḍūmān kaṭhino 'lparuk
kṛṣṇasphoṭāvṛtaḥ pittavṛddhiliṅgaśca raktataḥ
kaphavan medasā vṛddhir mṛdus tālaphalopamaḥ
mūtradhāraṇaśīlasya mūtrajaḥ sa tu gacchataḥ
ambhobhiḥ pūrṇadṛtivat kṣobhaṃ yāti saruṅ mṛduḥ
mūtrakṛcchram adhastācca valayaṃ phalakośayoḥ
vātakopibhirāhāraiḥ śītatoyāvagāhanaiḥ
dhāraṇeraṇabhārādhvaviṣamāṅgapravartanaiḥ
kṣobhaṇaiḥ kṣubhito 'nyaiśca kṣudrāntrāvayavaṃ yadā
pavano viguṇīkṛtya svaniveśād adho nayet
kuryād vaṅkṣaṇasaṃdhistho granthyābhaṃ śvayathuṃ tadā
upekṣyamāṇasya ca muṣkavṛddhim ādhmānarukstambhavatīṃ sa vāyuḥ
prapīḍito 'ntaḥ svanavān prayāti pradhmāpayann eti punaśca muktaḥ
antravṛddhirasādhyo 'yaṃ vātavṛddhisamākṛtiḥ
rūkṣakṛṣṇāruṇasirātantujālagavākṣitaḥ
gulmo 'ṣṭadhā pṛthag doṣaiḥ saṃsṛṣṭair nicayaṃ gataiḥ
ārtavasya ca doṣeṇa nārīṇāṃ jāyate 'ṣṭamaḥ
jvaracchardyatisārādyair vamanādyaiśca karmabhiḥ
karśito vātalānyatti śītaṃ vāmbu bubhukṣitaḥ
yaḥ pibatyanu cānnāni laṅghanaplavanādikam
sevate dehasaṃkṣobhi chardiṃ vā samudīrayet
anudīrṇām udīrṇān vā vātādīn na vimuñcati
snehasvedāvanabhyasya śodhanaṃ vā niṣevate
śuddho vāśu vidāhīni bhajate syandanāni vā
vātolbaṇās tasya malāḥ pṛthak kruddhā dviśo 'thavā
sarve vā raktayuktā vā mahāsroto'nuśāyinaḥ
ūrdhvādhomārgam āvṛtya kurvate śūlapūrvakam
sparśopalabhyaṃ gulmākhyam utplutaṃ granthirūpiṇam
karśanāt kaphaviṭpittair mārgasyāvaraṇena vā
vāyuḥ kṛtāśrayaḥ koṣṭhe raukṣyāt kāṭhinyam āgataḥ
svatantraḥ svāśraye duṣṭaḥ paratantraḥ parāśraye
piṇḍitatvād amūrto 'pi mūrtatvam iva saṃśritaḥ
gulma ityucyate vastinābhihṛtpārśvasaṃśrayaḥ
vātān manyāśiraḥśūlaṃ jvaraplīhāntrakūjanam
vyadhaḥ sūcyeva viṭsaṅgaḥ kṛcchrād ucchvasanaṃ muhuḥ
stambho gātre mukhe śoṣaḥ kārśyaṃ viṣamavahnitā
rūkṣakṛṣṇatvagāditvaṃ calatvād anilasya ca
anirūpitasaṃsthānasthānavṛddhikṣayavyathaḥ
pipīlikāvyāpta iva gulmaḥ sphurati tudyate
pittād dāho 'mlako mūrchāviḍbhedasvedatṛḍjvarāḥ
hāridratvaṃ tvagādyeṣu gulmaśca sparśanāsahaḥ
dūyate dīpyate soṣmā svasthānaṃ dahatīva ca
kaphāt staimityam aruciḥ sadanaṃ śiśirajvaraḥ
pīnasālasyahṛllāsakāsaśuklatvagāditāḥ
gulmo 'vagāḍhaḥ kaṭhino guruḥ suptaḥ sthiro 'lparuk
svadoṣasthānadhāmānaḥ sve sve kāle ca rukkarāḥ
prāyas trayas tu dvandvotthā gulmāḥ saṃsṛṣṭalakṣaṇāḥ
sarvajas tīvrarugdāhaḥ śīghrapākī ghanonnataḥ
so 'sādhyo raktagulmas tu striyā eva prajāyate
ṛtau vā navasūtā vā yadi vā yonirogiṇī
sevate vātalāni strī kruddhas tasyāḥ samīraṇaḥ
niruṇaddhyārtavaṃ yonyāṃ pratimāsam avasthitam
kukṣiṃ karoti tadgarbhaliṅgam āviṣkaroti ca
hṛllāsadaurhṛdastanyadarśanakṣāmatādikam
krameṇa vāyusaṃsargāt pittayonitayā ca tat
śoṇitaṃ kurute tasyā vātapittotthagulmajān
rukstambhadāhātīsāratṛḍjvarādīn upadravān
garbhāśaye ca sutarāṃ śūlaṃ duṣṭāsṛgāśraye
yonyāśca srāvadaurgandhyatodaspandanavedanāḥ
na cāṅgair garbhavad gulmaḥ sphuratyapi tu śūlavān
piṇḍībhūtaḥ sa evāsyāḥ kadācit spandate cirāt
na cāsyā vardhate kukṣir gulma eva tu vardhate
svadoṣasaṃśrayo gulmaḥ sarvo bhavati tena saḥ
pākaṃ cireṇa bhajate naiva vā vidradhiḥ punaḥ
pacyate śīghram atyarthaṃ duṣṭaraktāśrayatvataḥ
ataḥ śīghravidāhitvād vidradhiḥ so 'bhidhīyate
gulme 'ntarāśraye vastikukṣihṛtplīhavedanāḥ
agnivarṇabalabhraṃśo vegānāṃ cāpravartanam
ato viparyayo bāhye koṣṭhāṅgeṣu tu nātiruk
vaivarṇyam avakāśasya bahirunnatatādhikam
sāṭopam atyugrarujam ādhmānam udare bhṛśam
ūrdhvādhovātarodhena tam ānāhaṃ pracakṣate
ghano 'ṣṭhīlopamo granthiraṣṭhīlordhvaṃ samunnataḥ
ānāhaliṅgas tiryak tu pratyaṣṭhīlā tadākṛtiḥ
pakvāśayād gudopasthaṃ vāyus tīvrarujaḥ prayān
tūṇī pratūṇī tu bhavet sa evāto viparyaye
udgārabāhulyapurīṣabandhatṛptyakṣamatvāntravikūjanāni
āṭopam ādhmānam apaktiśaktim āsannagulmasya vadanti cihnam
athāta udaranidānaṃ vyākhyāsyāmaḥ
iti ha smāhur ātreyādayo maharṣayaḥ
rogāḥ sarve 'pi mande 'gnau sutarām udarāṇi tu
ajīrṇān malinaiścānnair jāyante malasaṃcayāt
ūrdhvādho dhātavo ruddhvā vāhinīrambuvāhinīḥ
prāṇāgnyapānān saṃdūṣya kuryus tvaṅmāṃsasaṃdhigāḥ
ādhmāpya kukṣim udaram aṣṭadhā tacca bhidyate
pṛthag doṣaiḥ samastaiśca plīhabaddhakṣatodakaiḥ
tenārtāḥ śuṣkatālvoṣṭhāḥ śūnapādakarodarāḥ
naṣṭaceṣṭābalāhārāḥ kṛśāḥ pradhmātakukṣayaḥ
syuḥ pretarūpāḥ puruṣā bhāvinas tasya lakṣaṇam
kṣunnāśo 'nnaṃ cirāt sarvaṃ savidāhaṃ ca pacyate
jīrṇājīrṇaṃ na jānāti sauhityaṃ sahate na ca
kṣīyate balataḥ śaśvacchvasityalpe 'pi ceṣṭite
vṛddhir viṣo 'pravṛttiśca kiṃcicchophaśca pādayoḥ
rugvastisaṃdhau tatatā laghvalpābhojanairapi
rājījanma valīnāśo jaṭhare jaṭhareṣu tu
sarveṣu tandrā sadanaṃ malasaṅgo 'lpavahnitā
dāhaḥ śvayathurādhmānam ante salilasaṃbhavaḥ
sarvaṃ tvatoyam aruṇam aśophaṃ nātibhārikam
gavākṣitaṃ sirājālaiḥ sadā guḍaguḍāyate
nābhim antraṃ ca viṣṭabhya vegaṃ kṛtvā praṇaśyati
māruto hṛtkaṭīnābhipāyuvaṅkṣaṇavedanāḥ
saśabdo niścared vāyur viḍ baddhā mūtram alpakam
nātimando 'nalo laulyaṃ na ca syād virasaṃ mukham
tatra vātodare śophaḥ pāṇipānmuṣkakukṣiṣu
kukṣipārśvodarakaṭīpṛṣṭharuk parvabhedanam
śuṣkakāso 'ṅgamardo 'dhogurutā malasaṃgrahaḥ
śyāvāruṇatvagāditvam akasmād vṛddhihrāsavat
satodabhedam udaraṃ tanukṛṣṇasirātatam
ādhmātadṛtivacchabdam āhataṃ prakaroti ca
vāyuścātra sarukśabdo vicaret sarvatogatiḥ
pittodare jvaro mūrchā dāhas tṛṭ kaṭukāsyatā
bhramo 'tīsāraḥ pītatvaṃ tvagādāvudaraṃ harit
pītatāmrasirānaddhaṃ sasvedaṃ soṣma dahyate
dhūmāyati mṛdusparśaṃ kṣiprapākaṃ pradūyate
śleṣmodare 'ṅgasadanaṃ svāpaḥ śvayathugauravam
nidrotkleśāruciśvāsakāsaśuklatvagāditā
udaraṃ stimitaṃ ślakṣṇaṃ śuklarājītataṃ mahat
cirābhivṛddhi kaṭhinaṃ śītasparśaṃ guru sthiram
tridoṣakopanais tais taiḥ strīdattaiśca rajomalaiḥ
garadūṣīviṣādyaiśca saraktāḥ saṃcitā malāḥ
koṣṭhaṃ prāpya vikurvāṇāḥ śoṣamūrchābhramānvitam
kuryus triliṅgam udaraṃ śīghrapākaṃ sudāruṇam
bādhate tacca sutarāṃ śītavātābhradarśane
atyāśitasya saṃkṣobhād yānayānādiceṣṭitaiḥ
ativyavāyakarmādhvavamanavyādhikarśanaiḥ
vāmapārśvāśritaḥ plīhā cyutaḥ sthānād vivardhate
śoṇitaṃ vā rasādibhyo vivṛddhaṃ taṃ vivardhayet
so 'ṣṭhīlevātikaṭhinaḥ prāk tataḥ kūrmapṛṣṭhavat
krameṇa vardhamānaśca kukṣāvudaram āvahet
śvāsakāsapipāsāsyavairasyādhmānarugjvaraiḥ
pāṇḍutvamūrchāchardībhir dāhamohaiśca saṃyutam
aruṇābhaṃ vivarṇaṃ vā nīlahāridrarājimat
udāvartarujānāhair mohatṛḍdahanajvaraiḥ
gauravārucikāṭhinyair vidyāt tatra malān kramāt
plīhavad dakṣiṇāt pārśvāt kuryād yakṛd api cyutam
pakṣmavālaiḥ sahānnena bhuktair baddhāyane gude
durnāmabhirudāvartairanyair vāntropalepibhiḥ
varcaḥpittakaphān ruddhvā karoti kupito 'nilaḥ
apāno jaṭharaṃ tena syur dāhajvaratṛṭkṣavāḥ
kāsaśvāsorusadanaṃ śirohṛnnābhipāyuruk
malasaṅgo 'ruciśchardirudaraṃ mūḍhamārutam
sthiraṃ nīlāruṇasirārājīnaddham arāji vā
nābherupari ca prāyo gopucchākṛti jāyate
asthyādiśalyaiḥ sānnaiśced bhuktairatyaśanena vā
bhidyate pacyate vāntraṃ tacchidraiśca sravan bahiḥ
āma eva gudād eti tato 'lpālpaṃ saviḍrasaḥ
tulyaḥ kuṇapagandhena picchilaḥ pītalohitaḥ
śeṣaścāpūrya jaṭharaṃ jaṭharaṃ ghoram āvahet
vardhayet tad adho nābherāśu caiti jalātmatām
udriktadoṣarūpaṃ ca vyāptaṃ ca śvāsatṛḍbhramaiḥ
chidrodaram idaṃ prāhuḥ parisrāvīti cāpare
pravṛttasnehapānādeḥ sahasāmāmbupāyinaḥ
atyambupānān mandāgneḥ kṣīṇasyātikṛśasya vā
ruddhvāmbumārgān anilaḥ kaphaśca jalamūrchitaḥ
vardhayetāṃ tad evāmbu tatsthānād udarāśritau
tataḥ syād udaraṃ tṛṣṇāgudasrutirujānvitam
kāsaśvāsāruciyutaṃ nānāvarṇasirātatam
toyapūrṇadṛtisparśaśabdaprakṣobhavepathu
dakodaraṃ mahat snigdhaṃ sthiram āvṛttanābhi tat
upekṣayā ca sarveṣu doṣāḥ svasthānataścyutāḥ
pākād dravā dravīkuryuḥ saṃdhisrotomukhānyapi
svedaśca bāhyasrotaḥsu vihatas tiryagāsthitaḥ
tad evodakam āpyāyya picchāṃ kuryāt tadā bhavet
gurūdaraṃ sthiraṃ vṛttam āhataṃ ca na śabdavat
mṛdu vyapetarājīkaṃ nābhyāṃ spṛṣṭaṃ ca sarpati
tad anūdakajanmāsmin kukṣivṛddhis tato 'dhikam
sirāntardhānam udakajaṭharoktaṃ ca lakṣaṇam
vātapittakaphaplīhasaṃnipātodakodaram
kṛcchraṃ yathottaraṃ pakṣāt paraṃ prāyo 'pare hataḥ
sarvaṃ ca jātasalilaṃ riṣṭoktopadravānvitam
janmanaivodaraṃ sarvaṃ prāyaḥ kṛcchratamaṃ matam
balinas tad ajātāmbu yatnasādhyaṃ navotthitam
athātaḥ pāṇḍurogaśophavisarpanidānaṃ vyākhyāsyāmaḥ
iti ha smāhur ātreyādayo maharṣayaḥ
pittapradhānāḥ kupitā yathoktaiḥ kopanair malāḥ
tatrānilena balinā kṣiptaṃ pittaṃ hṛdi sthitam
dhamanīr daśa samprāpya vyāpnuvat sakalāṃ tanum
śleṣmatvagraktamāṃsāni pradūṣyāntaram āśritam
tvaṅmāṃsayos tat kurute tvaci varṇān pṛthagvidhān
pāṇḍuhāridraharitān pāṇḍutvaṃ teṣu cādhikam
yato 'taḥ pāṇḍurityuktaḥ sa rogas tena gauravam
dhātūnāṃ syācca śaithilyam ojasaśca guṇakṣayaḥ
tato 'lparaktamedasko niḥsāraḥ syācchlathendriyaḥ
mṛdyamānairivāṅgair nā dravatā hṛdayena ca
śūnākṣikūṭaḥ sadanaḥ kopanaḥ ṣṭhīvano 'lpavāk
annadviṭ śiśiradveṣī śīrṇaromā hatānalaḥ
sannasaktho jvarī śvāsī karṇakṣveḍī bhramī śramī
sa pañcadhā pṛthag doṣaiḥ samastair mṛttikādanāt
prāgrūpam asya hṛdayaspandanaṃ rūkṣatā tvaci
aruciḥ pītamūtratvaṃ svedābhāvo 'lpavahnitā
sādaḥ śramo 'nilāt tatra gātraruktodakampanam
kṛṣṇarūkṣāruṇasirānakhaviṇmūtranetratā
śophānāhāsyavairasyaviṭśoṣāḥ pārśvamūrdharuk
pittāddharitapītābhasirāditvaṃ jvaras tamaḥ
tṛṭsvedamūrchāśītecchā daurgandhyaṃ kaṭuvaktratā
varcobhedo 'mlako dāhaḥ kaphācchuklasirāditā
tandrā lavaṇavaktratvaṃ romaharṣaḥ svarakṣayaḥ
kāsaśchardiśca nicayān miśraliṅgo 'tiduḥsahaḥ
mṛt kaṣāyānilaṃ pittam ūṣarā madhurā kapham
dūṣayitvā rasādīṃśca raukṣyād bhuktaṃ virūkṣya ca
srotāṃsyapakvaivāpūrya kuryād ruddhvā ca pūrvavat
pāṇḍurogaṃ tataḥ śūnanābhipādāsyamehanaḥ
purīṣaṃ kṛmiman muñced bhinnaṃ sāsṛk kaphaṃ naraḥ
yaḥ pāṇḍurogī seveta pittalaṃ tasya kāmalām
koṣṭhaśākhāśrayāṃ pittaṃ dagdhvāsṛṅmāṃsam āvahet
hāridranetramūtratvaṅnakhavaktraśakṛttayā
dāhāvipākatṛṣṇāvān bhekābho durbalendriyaḥ
bhavet pittolbaṇasyāsau pāṇḍurogād ṛte 'pi ca
upekṣayā ca śophāḍhyā sā kṛcchrā kumbhakāmalā
haritaśyāvapītatvaṃ pāṇḍuroge yadā bhavet
vātapittād bhramas tṛṣṇā strīṣvaharṣo mṛdur jvaraḥ
tandrā balānalabhraṃśo loḍharaṃ taṃ halīmakam
alasaṃ ceti śaṃsanti teṣāṃ pūrvam upadravāḥ
śophapradhānāḥ kathitāḥ sa evāto nigadyate
pittaraktakaphān vāyur duṣṭo duṣṭān bahiḥsirāḥ
nītvā ruddhagatis tair hi kuryāt tvaṅmāṃsasaṃśrayam
utsedhaṃ saṃhataṃ śophaṃ tam āhur nicayād ataḥ
sarvaṃ hetuviśeṣais tu rūpabhedān navātmakam
doṣaiḥ pṛthag dvayaiḥ sarvairabhighātād viṣād api
dvidhā vā nijam āgantuṃ sarvāṅgaikāṅgajaṃ ca tam
pṛthūnnatagrathitatāviśeṣaiśca tridhā viduḥ
sāmānyahetuḥ śophānāṃ doṣajānāṃ viśeṣataḥ
vyādhikarmopavāsādikṣīṇasya bhajato drutam
atimātram athānyasya gurvamlasnigdhaśītalam
lavaṇakṣāratīkṣṇoṣṇaśākāmbu svapnajāgaram
mṛdgrāmyamāṃsavallūram ajīrṇaśramamaithunam
padāter mārgagamanaṃ yānena kṣobhiṇāpi vā
śvāsakāsātisārārśojaṭharapradarajvarāḥ
viṣūcyalasakacchardigarbhavisarpapāṇḍavaḥ
anye ca mithyopakrāntās tair doṣā vakṣasi sthitāḥ
ūrdhvaṃ śopham adho vastau madhye kurvanti madhyagāḥ
sarvāṅgagāḥ sarvagataṃ pratyaṅgeṣu tadāśrayāḥ
tatpūrvarūpaṃ davathuḥ sirāyāmo 'ṅgagauravam
vātācchophaścalo rūkṣaḥ khararomāruṇāsitaḥ
saṃkocaspandaharṣārtitodabhedaprasuptimān
kṣiprotthānaśamaḥ śīghram unnamet pīḍitas tanuḥ
snigdhoṣṇamardanaiḥ śāmyed rātrāvalpo divā mahān
tvak ca sarṣapalipteva tasmiṃścimicimāyate
pītaraktāsitābhāsaḥ pittād ātāmraromakṛt
śīghrānusārapraśamo madhye prāg jāyate tanuḥ
satṛḍdāhajvarasvedadavakledamadabhramaḥ
śītābhilāṣī viḍbhedī gandhī sparśāsaho mṛduḥ
kaṇḍūmān pāṇḍuromatvak kaṭhinaḥ śītalo guruḥ
snigdhaḥ ślakṣṇaḥ sthiraḥ styāno nidrāchardyagnisādakṛt
ākrānto nonnamet kṛcchraśamajanmā niśābalaḥ
sraven nāsṛk cirāt picchāṃ kuśaśastrādivikṣataḥ
sparśoṣṇakāṅkṣī ca kaphād yathāsvaṃ dvandvajās trayaḥ
saṃkarāddhetuliṅgānāṃ nicayān nicayātmakaḥ
abhighātena śastrādicchedabhedakṣatādibhiḥ
himānilodadhyanilair bhallātakapikacchujaiḥ
rasaiḥ śūkaiśca saṃsparśācchvayathuḥ syād visarpavān
bhṛśoṣmā lohitābhāsaḥ prāyaśaḥ pittalakṣaṇaḥ
viṣajaḥ saviṣaprāṇiparisarpaṇamūtraṇāt
daṃṣṭrādantanakhāpātād aviṣaprāṇinām api
viṇmūtraśukropahatamalavadvastrasaṃkarāt
viṣavṛkṣānilasparśād garayogāvacūrṇanāt
mṛduścalo 'valambī ca śīghro dāharujākaraḥ
navo 'nupadravaḥ śophaḥ sādhyo 'sādhyaḥ pureritaḥ
syād visarpo 'bhighātāntair doṣair dūṣyaiśca śophavat
tryadhiṣṭhānaṃ ca taṃ prāhur bāhyāntarubhayāśrayāt
yathottaraṃ ca duḥsādhyās tatra doṣā yathāyatham
prakopaṇaiḥ prakupitā viśeṣeṇa vidāhibhiḥ
dehe śīghraṃ visarpanti te 'ntarantaḥsthitā bahiḥ
bahiḥsthā dvitaye dvisthā vidyāt tatrāntarāśrayam
marmopatāpāt saṃmohād ayanānāṃ vighaṭṭanāt
tṛṣṇātiyogād vegānāṃ viṣamaṃ ca pravartanāt
āśu cāgnibalabhraṃśād ato bāhyaṃ viparyayāt
tatra vātāt parīsarpo vātajvarasamavyathaḥ
śophasphuraṇanistodabhedāyāmārtiharṣavān
pittād drutagatiḥ pittajvaraliṅgo 'tilohitaḥ
kaphāt kaṇḍūyutaḥ snigdhaḥ kaphajvarasamānaruk
svadoṣaliṅgaiścīyante sarve sphoṭairupekṣitāḥ
te pakvabhinnāḥ svaṃ svaṃ ca bibhrati vraṇalakṣaṇam
vātapittāj jvaracchardimūrchātīsāratṛḍbhramaiḥ
asthibhedāgnisadanatamakārocakair yutaḥ
karoti sarvam aṅgaṃ ca dīptāṅgārāvakīrṇavat
yaṃ yaṃ deśaṃ visarpaśca visarpati bhavet sa saḥ
śāntāṅgārāsito nīlo rakto vāśu ca cīyate
agnidagdha iva sphoṭaiḥ śīghragatvād drutaṃ ca saḥ
marmānusārī vīsarpaḥ syād vāto 'tibalas tataḥ
vyathetāṅgaṃ haret saṃjñāṃ nidrāṃ ca śvāsam īrayet
hidhmāṃ ca sa gato 'vasthām īdṛśīṃ labhate na nā
kvaciccharmāratigrasto bhūmiśayyāsanādiṣu
ceṣṭamānas tataḥ kliṣṭo manodehaśramodbhavām
duṣprabodho 'śnute nidrāṃ so 'gnivisarpa ucyate
kaphena ruddhaḥ pavano bhittvā taṃ bahudhā kapham
raktaṃ vā vṛddharaktasya tvaksirāsnāvamāṃsagam
dūṣayitvā ca dīrghāṇuvṛttasthūlakharātmanām
granthīnāṃ kurute mālāṃ raktānāṃ tīvrarugjvarām
śvāsakāsātisārāsyaśoṣahidhmāvamibhramaiḥ
mohavaivarṇyamūrchāṅgabhaṅgāgnisadanair yutām
ityayaṃ granthivīsarpaḥ kaphamārutakopajaḥ
kaphapittāj jvaraḥ stambho nidrātandrāśirorujaḥ
aṅgāvasādavikṣepapralāpārocakabhramāḥ
mūrchāgnihānir bhedo 'sthnāṃ pipāsendriyagauravam
āmopaveśanaṃ lepaḥ srotasāṃ sa ca sarpati
prāyeṇāmāśaye gṛhṇann ekadeśaṃ na cātiruk
piṭakair avakīrṇo 'tipītalohitapāṇḍuraiḥ
mecakābho 'sitaḥ snigdho malinaḥ śophavān guruḥ
gambhīrapākaḥ prājyoṣmā spṛṣṭaḥ klinno 'vadīryate
paṅkavacchīrṇamāṃsaśca spaṣṭasnāyusirāgaṇaḥ
śavagandhiśca vīsarpaṃ kardamākhyam uśanti tam
sarvajo lakṣaṇaiḥ sarvaiḥ sarvadhātvatisarpaṇaḥ
bāhyahetoḥ kṣatāt kruddhaḥ saraktaṃ pittam īrayan
visarpaṃ mārutaḥ kuryāt kulatthasadṛśaiścitam
sphoṭaiḥ śophajvararujādāhāḍhyaṃ śyāvalohitam
pṛthag doṣais trayaḥ sādhyā dvandvajāścānupadravāḥ
asādhyau kṣatasarvotthau sarve cākrāntamarmakāḥ
śīrṇasnāyusirāmāṃsāḥ praklinnāḥ śavagandhayaḥ
athātaḥ kuṣṭhaśvitrakṛminidānaṃ vyākhyāsyāmaḥ
iti ha smāhur ātreyādayo maharṣayaḥ
mithyāhāravihāreṇa viśeṣeṇa virodhinā
sādhunindāvadhānyasvaharaṇādyaiśca sevitaiḥ
pāpmabhiḥ karmabhiḥ sadyaḥ prāktanair veritā malāḥ
sirāḥ prapadya tiryaggās tvaglasīkāsṛgāmiṣam
dūṣayanti ślathīkṛtya niścarantas tato bahiḥ
tvacaḥ kurvanti vaivarṇyaṃ duṣṭāḥ kuṣṭham uśanti tat
kālenopekṣitaṃ yasmāt sarvaṃ kuṣṇāti tad vapuḥ
prapadya dhātūn vyāpyāntaḥ sarvān saṃkledya cāvahet
sasvedakledasaṃkothān kṛmīn sūkṣmān sudāruṇān
romatvaksnāyudhamanītaruṇāsthīni yaiḥ kramāt
bhakṣayecchvitram asmācca kuṣṭhabāhyam udāhṛtam
kuṣṭhāni saptadhā doṣaiḥ pṛthaṅ miśraiḥ samāgataiḥ
sarveṣvapi tridoṣeṣu vyapadeśo 'dhikatvataḥ
vātena kuṣṭhaṃ kāpālaṃ pittād audumbaraṃ kaphāt
maṇḍalākhyaṃ vicarcī ca ṛkṣākhyaṃ vātapittajam
carmaikakuṣṭhakiṭibhasidhmālasavipādikāḥ
vātaśleṣmodbhavāḥ śleṣmapittād dadrūśatāruṣī
puṇḍarīkaṃ savisphoṭaṃ pāmā carmadalaṃ tathā
sarvaiḥ syāt kākaṇaṃ pūrvaṃ trikaṃ dadru sakākaṇam
puṇḍarīkarkṣajihve ca mahākuṣṭhāni sapta tu
atiślakṣṇakharasparśakhedāsvedavivarṇatāḥ
dāhaḥ kaṇḍūs tvaci svāpas todaḥ koṭhonnatiḥ śramaḥ
vraṇānām adhikaṃ śūlaṃ śīghrotpattiścirasthitiḥ
rūḍhānām api rūkṣatvaṃ nimitte 'lpe 'pi kopanam
romaharṣo 'sṛjaḥ kārṣṇyam kuṣṭhalakṣaṇam agrajam
kṛṣṇāruṇakapālābhaṃ rūkṣaṃ suptaṃ kharaṃ tanu
vistṛtāsamaparyantaṃ hṛṣitair romabhiścitam
todāḍhyam alpakaṇḍūkaṃ kāpālaṃ śīghrasarpi ca
pakvodumbaratāmratvagroma gaurasirācitam
bahalaṃ bahalakledaraktaṃ dāharujādhikam
āśūtthānāvadaraṇakṛmi vidyād udumbaram
sthiraṃ styānaṃ guru snigdhaṃ śvetaraktam anāśugam
anyonyasaktam utsannaṃ bahukaṇḍūsrutikrimi
ślakṣṇapītābhaparyantaṃ maṇḍalaṃ parimaṇḍalam
sakaṇḍūpiṭikā śyāvā lasīkāḍhyā vicarcikā
paruṣaṃ tanu raktāntam antaḥśyāvaṃ samunnatam
satodadāharukkledaṃ karkaśaiḥ piṭikaiścitam
ṛkṣajihvākṛti proktam ṛkṣajihvaṃ bahukrimi
hasticarmakharasparśaṃ carmaikākhyaṃ mahāśrayam
asvedaṃ matsyaśakalasaṃnibhaṃ kiṭibhaṃ punaḥ
rūkṣaṃ kiṇakharasparśaṃ kaṇḍūmat paruṣāsitam
sidhmaṃ rūkṣaṃ bahiḥ snigdham antar ghṛṣṭaṃ rajaḥ kiret
ślakṣṇasparśaṃ tanu śvetatāmraṃ daugdhikapuṣpavat
prāyeṇa cordhvakāye syād gaṇḍaiḥ kaṇḍūyutaiścitam
raktairalasakaṃ pāṇipādadāryo vipādikāḥ
tīvrārtyo mandakaṇḍvaśca sarāgapiṭikācitāḥ
dīrghapratānā dūrvāvad atasīkusumacchaviḥ
utsannamaṇḍalā dadrūḥ kaṇḍūmatyanuṣaṅgiṇī
sthūlamūlaṃ sadāhārti raktaśyāvaṃ bahuvraṇam
śatāruḥ kledajantvāḍhyaṃ prāyaśaḥ parvajanma ca
raktāntam antarā pāṇḍu kaṇḍūdāharujānvitam
sotsedham ācitaṃ raktaiḥ padmapattram ivāṃśubhiḥ
ghanabhūrilasīkāsṛkprāyam āśu vibhedi ca
puṇḍarīkaṃ tanutvagbhiścitaṃ sphoṭaiḥ sitāruṇaiḥ
visphoṭaṃ piṭikāḥ pāmā kaṇḍūkledarujādhikāḥ
sūkṣmāḥ śyāvāruṇā bahvyaḥ prāyaḥ sphikpāṇikūrpare
sasphoṭam asparśasahaṃ kaṇḍūṣātodadāhavat
raktaṃ dalaccarmadalaṃ kākaṇaṃ tīvradāharuk
pūrvaṃ raktaṃ ca kṛṣṇaṃ ca kākaṇantīphalopamam
kuṣṭhaliṅgair yutaṃ sarvair naikavarṇaṃ tato bhavet
doṣabhedīyavihitairādiśelliṅgakarmabhiḥ
kuṣṭheṣu doṣolbaṇatāṃ sarvadoṣolbaṇaṃ tyajet
riṣṭoktaṃ yacca yaccāsthimajjaśukrasamāśrayam
yāpyaṃ medogataṃ kṛcchraṃ pittadvandvāsramāṃsagam
akṛcchraṃ kaphavātāḍhyaṃ tvakstham ekamalaṃ ca yat
tatra tvaci sthite kuṣṭhe todavaivarṇyarūkṣatāḥ
svedasvāpaśvayathavaḥ śoṇite piśite punaḥ
pāṇipādāśritāḥ sphoṭāḥ kledaḥ saṃdhiṣu cādhikam
kauṇyaṃ gatikṣayo 'ṅgānāṃ dalanaṃ syācca medasi
nāsābhaṅgo 'sthimajjasthe netrarāgaḥ svarakṣayaḥ
kṣate ca kṛmayaḥ śukre svadārāpatyabādhanam
yathāpūrvaṃ ca sarvāṇi syur liṅgānyasṛgādiṣu
kuṣṭhaikasaṃbhavaṃ śvitraṃ kilāsaṃ dāruṇaṃ ca tat
nirdiṣṭam aparisrāvi tridhātūdbhavasaṃśrayam
vātād rūkṣāruṇaṃ pittāt tāmraṃ kamalapattravat
sadāhaṃ romavidhvaṃsi kaphācchvetaṃ ghanaṃ guru
sakaṇḍu ca kramād raktamāṃsamedaḥsu cādiśet
varṇenaivedṛg ubhayaṃ kṛcchraṃ taccottarottaram
aśuklaromābahalam asaṃsṛṣṭaṃ mitho navam
anagnidagdhajaṃ sādhyaṃ śvitraṃ varjyam ato 'nyathā
guhyapāṇitalauṣṭheṣu jātam apyacirantanam
sparśaikāhāraśayyādisevanāt prāyaśo gadāḥ
sarve saṃcāriṇo netratvagvikārā viśeṣataḥ
kṛmayas tu dvidhā proktā bāhyābhyantarabhedataḥ
bahirmalakaphāsṛgviḍjanmabhedāccaturvidhāḥ
nāmato viṃśatividhā bāhyās tatrāmṛjodbhavāḥ
tilapramāṇasaṃsthānavarṇāḥ keśāmbarāśrayāḥ
bahupādāśca sūkṣmāśca yūkā likṣāśca nāmataḥ
dvidhā te koṭhapiṭikākaṇḍūgaṇḍān prakurvate
kuṣṭhaikahetavo 'ntarjāḥ śleṣmajās teṣu cādhikam
madhurānnaguḍakṣīradadhisaktunavaudanaiḥ
śakṛjjā bahuviḍdhānyaparṇaśākolakādibhiḥ
kaphād āmāśaye jātā vṛddhāḥ sarpanti sarvataḥ
pṛthubradhnanibhāḥ kecit kecid gaṇḍūpadopamāḥ
rūḍhadhānyāṅkurākārās tanudīrghās tathāṇavaḥ
śvetās tāmrāvabhāsāśca nāmataḥ saptadhā tu te
antrādā udarāveṣṭā hṛdayādā mahākuhāḥ
kuravo darbhakusumāḥ sugandhās te ca kurvate
hṛllāsam āsyasravaṇam avipākam arocakam
mūrchāchardijvarānāhakārśyakṣavathupīnasān
raktavāhisirotthānā raktajā jantavo 'ṇavaḥ
apādā vṛttatāmrāśca saukṣmyāt kecid adarśanāḥ
keśādā romavidhvaṃsā romadvīpā udumbarāḥ
ṣaṭ te kuṣṭhaikakarmāṇaḥ sahasaurasamātaraḥ
pakvāśaye purīṣotthā jāyante 'dhovisarpiṇaḥ
vṛddhāḥ santo bhaveyuśca te yadāmāśayonmukhāḥ
tadāsyodgāraniḥśvāsā viḍgandhānuvidhāyinaḥ
pṛthuvṛttatanusthūlāḥ śyāvapītasitāsitāḥ
te pañca nāmnā kṛmayaḥ kakerukamakerukāḥ
sausurādāḥ sulūnākhyā lelihā janayanti ca
viḍbhedaśūlaviṣṭambhakārśyapāruṣyapāṇḍutāḥ
romaharṣāgnisadanagudakaṇḍūr vinirgamāt
athāto vātavyādhinidānaṃ vyākhyāsyāmaḥ
iti ha smāhur ātreyādayo maharṣayaḥ
sarvārthānarthakaraṇe viśvasyāsyaikakāraṇam
aduṣṭaduṣṭaḥ pavanaḥ śarīrasya viśeṣataḥ
sa viśvakarmā viśvātmā viśvarūpaḥ prajāpatiḥ
sraṣṭā dhātā vibhur viṣṇuḥ saṃhartā mṛtyurantakaḥ
tadaduṣṭau prayatnena yatitavyam ataḥ sadā
tasyoktaṃ doṣavijñāne karma prākṛtavaikṛtam
samāsād vyāsato doṣabhedīye nāma dhāma ca
pratyekaṃ pañcadhā cāro vyāpāraśceha vaikṛtam
tasyocyate vibhāgena sanidānaṃ salakṣaṇam
dhātukṣayakarair vāyuḥ kupyatyatiniṣevitaiḥ
caran srotaḥsu rikteṣu bhṛśaṃ tānyeva pūrayan
tebhyo 'nyadoṣapūrṇebhyaḥ prāpya vāvaraṇaṃ balī
tatra pakvāśaye kruddhaḥ śūlānāhāntrakūjanam
malarodhāśmavardhmārśastrikapṛṣṭhakaṭīgraham
karotyadharakāye ca tāṃs tān kṛcchrān upadravān
āmāśaye tṛḍvamathuśvāsakāsaviṣūcikāḥ
kaṇṭhoparodham udgārān vyādhīn ūrdhvaṃ ca nābhitaḥ
śrotrādiṣvindriyavadhaṃ tvaci sphuṭanarūkṣate
rakte tīvrā rujaḥ svāpaṃ tāpaṃ rāgaṃ vivarṇatām
arūṃṣyannasya viṣṭambham aruciṃ kṛśatāṃ bhramam
māṃsamedogato granthīṃs todāḍhyān karkaśāñchramam
gurvaṅgaṃ cātiruk stabdhaṃ muṣṭidaṇḍahatopamam
asthisthaḥ sakthisaṃdhyasthiśūlaṃ tīvraṃ balakṣayam
majjastho 'sthiṣu sauṣiryam asvapnaṃ saṃtatāṃ rujam
śukrasya śīghram utsargaṃ saṅgaṃ vikṛtim eva vā
tadvad garbhasya śukrasthaḥ sirāsvādhmānariktate
tatsthaḥ snāvasthitaḥ kuryād gṛdhrasyāyāmakubjatāḥ
vātapūrṇadṛtisparśaṃ śophaṃ saṃdhigato 'nilaḥ
prasāraṇākuñcanayoḥ pravṛttiṃ ca savedanām
sarvāṅgasaṃśrayas todabhedasphuraṇabhañjanam
stambhanākṣepaṇasvāpasaṃdhyākuñcanakampanam
yadā tu dhamanīḥ sarvāḥ kruddho 'bhyeti muhur muhuḥ
tadāṅgam ākṣipatyeṣa vyādhirākṣepakaḥ smṛtaḥ
adhaḥ pratihato vāyur vrajann ūrdhvaṃ hṛdāśritāḥ
nāḍīḥ praviśya hṛdayaṃ śiraḥ śaṅkhau ca pīḍayan
ākṣipet parito gātraṃ dhanurvaccāsya nāmayet
kṛcchrād ucchvasiti stabdhasrastamīlitadṛk tataḥ
kapota iva kūjecca niḥsaṃjñaḥ so 'patantrakaḥ
sa eva cāpatānākhyo mukte tu marutā hṛdi
aśnuvīta muhuḥ svāsthyaṃ muhurasvāsthyam āvṛte
garbhapātasamutpannaḥ śoṇitātisravotthitaḥ
abhighātasamutthaśca duścikitsyatamo hi saḥ
manye saṃstabhya vāto 'ntarāyacchan dhamanīr yadā
vyāpnoti sakalaṃ dehaṃ jatrurāyamyate tadā
antar dhanurivāṅgaṃ ca vegaiḥ stambhaṃ ca netrayoḥ
karoti jṛmbhāṃ daśanaṃ daśanānāṃ kaphodvamam
pārśvayor vedanāṃ vākyahanupṛṣṭhaśirograham
antarāyāma ityeṣa bāhyāyāmaśca tadvidhaḥ
dehasya bahirāyāmāt pṛṣṭhato nīyate śiraḥ
uraścotkṣipyate tatra kandharā cāvamṛdyate
danteṣvāsye ca vaivarṇyaṃ prasvedaḥ srastagātratā
bāhyāyāmaṃ dhanuḥṣkambhaṃ bruvate veginaṃ ca tam
vraṇaṃ marmāśritaṃ prāpya samīraṇasamīraṇāt
vyāyacchanti tanuṃ doṣāḥ sarvām ā pādamastakam
tṛṣyataḥ pāṇḍugātrasya vraṇāyāmaḥ sa varjitaḥ
gate vege bhavet svāsthyaṃ sarveṣvākṣepakeṣu ca
jihvātilekhanācchuṣkabhakṣaṇād abhighātataḥ
kupito hanumūlasthaḥ sraṃsayitvānilo hanū
karoti vivṛtāsyatvam athavā saṃvṛtāsyatām
hanusraṃsaḥ sa tena syāt kṛcchrāccarvaṇabhāṣaṇam
vāgvāhinīsirāsaṃstho jihvāṃ stambhayate 'nilaḥ
jihvāstambhaḥ sa tenānnapānavākyeṣvanīśatā
śirasā bhāraharaṇād atihāsyaprabhāṣaṇāt
uttrāsavaktrakṣavathoḥ kharakārmukakarṣaṇāt
viṣamād upadhānācca kaṭhinānāṃ ca carvaṇāt
vāyur vivṛddhas tais taiśca vātalairūrdhvam āsthitaḥ
vakrīkaroti vaktrārdham uktaṃ hasitam īkṣitam
tato 'sya kampate mūrdhā vāksaṅgaḥ stabdhanetratā
dantacālaḥ svarabhraṃśaḥ śrutihāniḥ kṣavagrahaḥ
gandhājñānaṃ smṛter mohas trāsaḥ suptasya jāyate
niṣṭhīvaḥ pārśvato yāyād ekasyākṣṇo nimīlanam
jatrorūrdhvaṃ rujā tīvrā śarīrārdhe 'dhare 'pi vā
tam āhurarditaṃ kecid ekāyāmam athāpare
raktam āśritya pavanaḥ kuryān mūrdhadharāḥ sirāḥ
rūkṣāḥ savedanāḥ kṛṣṇāḥ so 'sādhyaḥ syāt sirāgrahaḥ
gṛhītvārdhaṃ tanor vāyuḥ sirāḥ snāyūr viśoṣya ca
pakṣam anyataraṃ hanti saṃdhibandhān vimokṣayan
kṛtsno 'rdhakāyas tasya syād akarmaṇyo vicetanaḥ
ekāṅgarogaṃ taṃ kecid anye pakṣavadhaṃ viduḥ
sarvāṅgarogaṃ tadvacca sarvakāyāśrite 'nile
śuddhavātahataḥ pakṣaḥ kṛcchrasādhyatamo mataḥ
kṛcchras tvanyena saṃsṛṣṭo vivarjyaḥ kṣayahetukaḥ
āmabaddhāyanaḥ kuryāt saṃsthabhyāṅgaṃ kaphānvitaḥ
asādhyaṃ hatasarvehaṃ daṇḍavad daṇḍakaṃ marut
aṃsamūlasthito vāyuḥ sirāḥ saṃkocya tatragāḥ
bāhupraspanditaharaṃ janayatyavabāhukam
talaṃ pratyaṅgulīnāṃ yā kaṇḍarā bāhupṛṣṭhataḥ
bāhuceṣṭāpaharaṇī viśvācī nāma sā smṛtā
vāyuḥ kaṭyāṃ sthitaḥ sakthnaḥ kaṇḍarām ākṣiped yadā
tadā khañjo bhavej jantuḥ paṅguḥ sakthnor dvayorapi
kampate gamanārambhe khañjann iva ca yāti yaḥ
kalāyakhañjaṃ taṃ vidyān muktasaṃdhiprabandhanam
śītoṣṇadravasaṃśuṣkagurusnigdhair niṣevitaiḥ
jīrṇājīrṇe tathāyāsasaṃkṣobhasvapnajāgaraiḥ
saśleṣmamedaḥpavanam āmam atyarthasaṃcitam
abhibhūyetaraṃ doṣam ūrū cet pratipadyate
sakthyasthīni prapūryāntaḥ śleṣmaṇā stimitena tat
tadā skabhnāti tenorū stabdhau śītāvacetanau
parakīyāviva gurū syātām atibhṛśavyathau
dhyānāṅgamardastaimityatandrāchardyarucijvaraiḥ
saṃyutau pādasadanakṛcchroddharaṇasuptibhiḥ
tam ūrustambham ityāhurāḍhyavātam athāpare
vātaśoṇitajaḥ śopho jānumadhye mahārujaḥ
jñeyaḥ kroṣṭukaśīrṣaśca sthūlaḥ kroṣṭukaśīrṣavat
ruk pāde viṣamanyaste śramād vā jāyate yadā
vātena gulpham āśritya tam āhur vātakaṇṭakam
pārṣṇiṃ pratyaṅgulīnāṃ yā kaṇḍarā mārutārditā
sakthyutkṣepaṃ nigṛhṇāti gṛdhrasīṃ tāṃ pracakṣate
viśvācī gṛdhrasī coktā khallis tīvrarujānvite
hṛṣyete caraṇau yasya bhavetāṃ ca prasuptavat
pādaharṣaḥ sa vijñeyaḥ kaphamārutakopajaḥ
pādayoḥ kurute dāhaṃ pittāsṛksahito 'nilaḥ
viśeṣataścaṅkramite pādadāhaṃ tam ādiśet
athāto vātaśoṇitanidānaṃ vyākhyāsyāmaḥ
iti ha smāhur ātreyādayo maharṣayaḥ
vidāhyannaṃ viruddhaṃ ca tat taccāsṛkpradūṣaṇam
bhajatāṃ vidhihīnaṃ ca svapnajāgaramaithunam
prāyeṇa sukumārāṇām acaṅkramaṇaśīlinām
abhighātād aśuddheśca nṛṇām asṛji dūṣite
vātalaiḥ śītalair vāyur vṛddhaḥ kruddho vimārgagaḥ
tādṛśaivāsṛjā ruddhaḥ prāk tad eva pradūṣayet
āḍhyarogaṃ khuḍaṃ vātabalāsaṃ vātaśoṇitam
tad āhur nāmabhis tacca pūrvaṃ pādau pradhāvati
viśeṣād yānayānād yaiḥ pralambau tasya lakṣaṇam
bhaviṣyataḥ kuṣṭhasamaṃ tathā sādaḥ ślathāṅgatā
jānujaṅghorukaṭyaṃsahastapādāṅgasaṃdhiṣu
kaṇḍūsphuraṇanistodabhedagauravasuptatāḥ
bhūtvā bhūtvā praṇaśyanti muhurāvirbhavanti ca
pādayor mūlam āsthāya kadāciddhastayorapi
ākhoriva viṣaṃ kruddhaṃ kṛtsnaṃ dehaṃ vidhāvati
tvaṅmāṃsāśrayam uttānaṃ tat pūrvaṃ jāyate tataḥ
kālāntareṇa gambhīraṃ sarvān dhātūn abhidravat
kaṇḍvādisaṃyutottāne tvak tāmrā śyāvalohitā
sāyāmā bhṛśadāhoṣā gambhīre 'dhikapūrvaruk
śvayathur grathitaḥ pākī vāyuḥ saṃdhyasthimajjasu
chindann iva caratyantar vakrīkurvaṃśca vegavān
karoti khañjaṃ paṅguṃ vā śarīre sarvataścaran
vāte 'dhike 'dhikaṃ tatra śūlasphuraṇatodanam
śophasya raukṣyakṛṣṇatvaśyāvatāvṛddhihānayaḥ
dhamanyaṅgulisaṃdhīnāṃ saṃkoco 'ṅgagraho 'tiruk
śītadveṣānupaśayau stambhavepathusuptayaḥ
rakte śopho 'tiruk todas tāmraścimicimāyate
snigdharūkṣaiḥ śamaṃ naiti kaṇḍūkledasamanvitaḥ
pitte vidāhaḥ saṃmohaḥ svedo mūrchā madaḥ satṛṭ
sparśākṣamatvaṃ rug rāgaḥ śophaḥ pāko bhṛśoṣmatā
kaphe staimityagurutāsuptisnigdhatvaśītatāḥ
kaṇḍūr mandā ca rug dvandvasarvaliṅgaṃ ca saṃkare
ekadoṣānugaṃ sādhyaṃ navaṃ yāpyaṃ dvidoṣajam
tridoṣajaṃ tyajet srāvi stabdham arbudakāri ca
raktamārgaṃ nihatyāśu śākhāsaṃdhiṣu mārutaḥ
niviśyānyonyam āvārya vedanābhir haratyasūn
vāyau pañcātmake prāṇo raukṣyavyāyāmalaṅghanaiḥ
atyāhārābhighātādhvavegodīraṇadhāraṇaiḥ
kupitaścakṣurādīnām upaghātaṃ pravartayet
pīnasārditatṛṭkāsaśvāsādīṃścāmayān bahūn
udānaḥ kṣavathūdgāracchardinidrāvidhāraṇaiḥ
gurubhārātiruditahāsyādyair vikṛto gadān
kaṇṭharodhamanobhraṃśacchardyarocakapīnasān
kuryācca galagaṇḍādīṃs tāṃs tāñ jatrūrdhvasaṃśrayān
vyāno 'tigamanadhyānakrīḍāviṣamaceṣṭitaiḥ
virodhirūkṣabhīharṣaviṣādādyaiśca dūṣitaḥ
puṃstvotsāhabalabhraṃśaśophacittotplavajvarān
sarvāṅgaroganistodaromaharṣāṅgasuptatāḥ
kuṣṭhaṃ visarpam anyāṃśca kuryāt sarvāṅgagān gadān
samāno viṣamājīrṇaśītasaṃkīrṇabhojanaiḥ
karotyakālaśayanajāgarādyaiśca dūṣitaḥ
śūlagulmagrahaṇyādīn pakvāmāśayajān gadān
apāno rūkṣagurvannavegāghātātivāhanaiḥ
yānayānāsanasthānacaṅkramaiś cātisevitaiḥ
kupitaḥ kurute rogān kṛcchrān pakvāśayāśrayān
mūtraśukrapradoṣārśogudabhraṃśādikān bahūn
sarvaṃ ca mārutaṃ sāmaṃ tandrāstaimityagauravaiḥ
snigdhatvārocakālasyaśaityaśophāgnihānibhiḥ
kaṭurūkṣābhilāṣeṇa tadvidhopaśayena ca
yuktaṃ vidyān nirāmaṃ tu tandrādīnāṃ viparyayāt
vāyorāvaraṇaṃ cāto bahubhedaṃ pravakṣyate
liṅgaṃ pittāvṛte dāhas tṛṣṇā śūlaṃ bhramas tamaḥ
kaṭukoṣṇāmlalavaṇair vidāhaḥ śītakāmatā
śaityagauravaśūlāni kaṭvādyupaśayo 'dhikam
laṅghanāyāsarūkṣoṣṇakāmatā ca kaphāvṛte
raktāvṛte sadāhārtis tvaṅmāṃsāntarajā bhṛśam
bhavecca rāgī śvayathur jāyante maṇḍalāni ca
māṃsena kaṭhinaḥ śopho vivarṇaḥ piṭikās tathā
harṣaḥ pipīlikānāṃ ca saṃcāra iva jāyate
calaḥ snigdho mṛduḥ śītaḥ śopho gātreṣvarocakaḥ
āḍhyavāta iti jñeyaḥ sa kṛcchro medasāvṛte
sparśam asthyāvṛte 'tyuṣṇaṃ pīḍanaṃ cābhinandati
sūcyeva tudyate 'tyartham aṅgaṃ sīdati śūlyate
majjāvṛte vinamanaṃ jṛmbhaṇaṃ pariveṣṭanam
śūlaṃ ca pīḍyamānena pāṇibhyāṃ labhate sukham
śukrāvṛte 'tivego vā na vā niṣphalatāpi vā
bhukte kukṣau rujā jīrṇe śāmyatyannāvṛte 'nile
mūtrāpravṛttirādhmānaṃ vaster mūtrāvṛte bhavet
viḍāvṛte vibandho 'dhaḥ svasthāne parikṛntati
vrajatyāśu jarāṃ sneho bhukte cānahyate naraḥ
śakṛt pīḍitam annena duḥkhaṃ śuṣkaṃ cirāt sṛjet
sarvadhātvāvṛte vāyau śroṇivaṅkṣaṇapṛṣṭharuk
vilomo māruto 'svasthaṃ hṛdayaṃ pīḍyate 'ti ca
bhramo mūrchā rujā dāhaḥ pittena prāṇa āvṛte
vidagdhe 'nne ca vamanam udāne 'pi bhramādayaḥ
dāho 'ntarūrjābhraṃśaśca dāho vyāne ca sarvagaḥ
klamo 'ṅgaceṣṭāsaṅgaśca sasaṃtāpaḥ savedanaḥ
samāna ūṣmopahatiratisvedo 'ratiḥ satṛṭ
dāhaśca syād apāne tu male hāridravarṇatā
rajo'tivṛttis tāpaśca yonimehanapāyuṣu
śleṣmaṇā tvāvṛte prāṇe sādas tandrārucir vamiḥ
ṣṭhīvanaṃ kṣavathūdgāraniḥśvāsocchvāsasaṃgrahaḥ
udāne gurugātratvam arucir vāksvaragrahaḥ
balavarṇapraṇāśaśca vyāne parvāsthivāggrahaḥ
gurutāṅgeṣu sarveṣu skhalitaṃ ca gatau bhṛśam
samāne 'tihimāṅgatvam asvedo mandavahnitā
apāne sakaphaṃ mūtraśakṛtaḥ syāt pravartanam
iti dvāviṃśatividhaṃ vāyorāvaraṇaṃ viduḥ
prāṇādayas tathānyonyam āvṛṇvanti yathākramam
sarve 'pi viṃśatividhaṃ vidyād āvaraṇaṃ ca tat
niḥśvāsocchvāsasaṃrodhaḥ pratiśyāyaḥ śirograhaḥ
hṛdrogo mukhaśoṣaśca prāṇenodāna āvṛte
udānenāvṛte prāṇe varṇaujobalasaṃkṣayaḥ
diśānayā ca vibhajet sarvam āvaraṇaṃ bhiṣak
sthānānyavekṣya vātānāṃ vṛddhiṃ hāniṃ ca karmaṇām
prāṇādīnāṃ ca pañcānāṃ miśram āvaraṇaṃ mithaḥ
pittādibhir dvādaśabhir miśrāṇāṃ miśritaiśca taiḥ
miśraiḥ pittādibhis tadvan miśraṇābhiranekadhā
tāratamyavikalpācca yātyāvṛtirasaṃkhyatām
tāṃ lakṣayed avahito yathāsvaṃ lakṣaṇodayāt
śanaiḥ śanaiścopaśayād gūḍhām api muhur muhuḥ
viśeṣāj jīvitaṃ prāṇa udāno balam ucyate
syāt tayoḥ pīḍanāddhānirāyuṣaśca balasya ca
āvṛtā vāyavo 'jñātā jñātā vā vatsaraṃ sthitāḥ
prayatnenāpi duḥsādhyā bhaveyur vānupakramāḥ
vidradhiplīhahṛdrogagulmāgnisadanādayaḥ
bhavantyupadravās teṣām āvṛtānām upekṣaṇāt
athāto jvaracikitsitaṃ vyākhyāsyāmaḥ
iti ha smāhur ātreyādayo maharṣayaḥ
āmāśayastho hatvāgniṃ sāmo mārgān pidhāya yat
vidadhāti jvaraṃ doṣas tasmāt kurvīta laṅghanam
prāgrūpeṣu jvarādau vā balaṃ yatnena pālayan
balādhiṣṭhānam ārogyam ārogyārthaḥ kriyākramaḥ
laṅghanaiḥ kṣapite doṣe dīpte 'gnau lāghave sati
svāsthyaṃ kṣut tṛḍ ruciḥ paktir balam ojaśca jāyate
tatrotkṛṣṭe samutkliṣṭe kaphaprāye cale male
sahṛllāsaprasekānnadveṣakāsaviṣūcike
sadyobhuktasya saṃjāte jvare sāme viśeṣataḥ
vamanaṃ vamanārhasya śastaṃ kuryāt tad anyathā
śvāsātīsārasaṃmohahṛdrogaviṣamajvarān
pippalībhir yutān gālān kaliṅgair madhukena vā
uṣṇāmbhasā samadhunā pibet salavaṇena vā
paṭolanimbakarkoṭavetrapattrodakena vā
tarpaṇena rasenekṣor madyaiḥ kalpoditāni vā
vamanāni prayuñjīta balakālavibhāgavit
kṛte 'kṛte vā vamane jvarī kuryād viśoṣaṇam
doṣāṇāṃ samudīrṇānāṃ pācanāya śamāya ca
doṣeṇa bhasmanevāgnau channe 'nnaṃ na vipacyate
tasmād ā doṣapacanājjvaritān upavāsayet
tṛṣṇag alpālpam uṣṇāmbu pibed vātakaphajvare
tat kaphaṃ vilayaṃ nītvā tṛṣṇām āśu nivartayet
udīrya cāgniṃ srotāṃsi mṛdūkṛtya viśodhayet
līnapittānilasvedaśakṛnmūtrānulomanam
nidrājāḍyāruciharaṃ prāṇānām avalambanam
viparītam ataḥ śītaṃ doṣasaṃghātavardhanam
uṣṇam evaṃguṇatve 'pi yuñjyān naikāntapittale
udriktapitte davathudāhamohātisāriṇi
viṣamadyotthite grīṣme kṣatakṣīṇe 'srapittini
ghanacandanaśuṇṭhyambuparpaṭośīrasādhitam
śītaṃ tebhyo hitaṃ toyaṃ pācanaṃ tṛḍjvarāpaham
ūṣmā pittād ṛte nāsti jvaro nāstyūṣmaṇā vinā
tasmāt pittaviruddhāni tyajet pittādhike 'dhikam
snānābhyaṅgapradehāṃśca pariśeṣaṃ ca laṅghanam
ajīrṇa iva śūlaghnaṃ sāme tīvraruji jvare
na pibed auṣadhaṃ taddhi bhūya evāmam āvahet
āmābhibhūtakoṣṭhasya kṣīraṃ viṣam aheriva
sodardapīnasaśvāse jaṅghāparvāsthiśūlini
vātaśleṣmātmake svedaḥ praśastaḥ sa pravartayet
svedamūtraśakṛdvātān kuryād agneśca pāṭavam
snehoktam ācāravidhiṃ sarvaśaścānupālayet
laṅghanaṃ svedanaṃ kālo yavāgvas tiktako rasaḥ
malānāṃ pācanāni syur yathāvasthaṃ krameṇa vā
śuddhavātakṣayāgantujīrṇajvariṣu laṅghanam
neṣyate teṣu hi hitaṃ śamanaṃ yan na karśanam
tatra sāmajvarākṛtyā jānīyād aviśoṣitam
dvividhopakramajñānam avekṣeta ca laṅghane
yuktaṃ laṅghitaliṅgais tu taṃ peyābhirupācaret
yathāsvauṣadhasiddhābhir maṇḍapūrvābhirāditaḥ
ṣaḍahaṃ vā mṛdutvaṃ vā jvaro yāvad avāpnuyāt
tasyāgnir dīpyate tābhiḥ samidbhiriva pāvakaḥ
prāg lājapeyāṃ sujarāṃ saśuṇṭhīdhānyapippalīm
sasaindhavāṃ tathāmlārthī tāṃ pibet sahadāḍimām
sṛṣṭaviḍ bahupitto vā saśuṇṭhīmākṣikāṃ himām
vastipārśvaśiraḥśūlī vyāghrīgokṣurasādhitām
pṛśniparṇībalābilvanāgarotpaladhānyakaiḥ
siddhāṃ jvarātisāryamlāṃ peyāṃ dīpanapācanīm
hrasvena pañcamūlena hikkārukśvāsakāsavān
pañcamūlena mahatā kaphārto yavasādhitām
vibaddhavarcāḥ sayavāṃ pippalyāmalakaiḥ kṛtāṃ
yavāgūṃ sarpiṣā bhṛṣṭāṃ maladoṣānulomanīm
cavikāpippalīmūladrākṣāmalakanāgaraiḥ
koṣṭhe vibaddhe saruji pibet tu parikartini
kolavṛkṣāmlakalaśīdhāvanīśrīphalaiḥ kṛtām
asvedanidras tṛṣṇārtaḥ sitāmalakanāgaraiḥ
sitābadaramṛdvīkāśārivāmustacandanaiḥ
tṛṣṇāchardiparīdāhajvaraghnīṃ kṣaudrasaṃyutām
kuryāt peyauṣadhaireva rasayūṣādikān api
madyodbhave madyanitye pittasthānagate kaphe
grīṣme tayor vādhikayos tṛṭchardirdāhapīḍite
ūrdhvaṃ pravṛtte rakte ca peyāṃ necchanti teṣu tu
jvarāpahaiḥ phalarasair adbhir vā lājatarpaṇāt
pibet saśarkarākṣaudrān tato jīrṇe tu tarpaṇe
yavāgvāṃ vaudanaṃ kṣudvān aśnīyād bhṛṣṭataṇḍulam
dakalāvaṇikair yūṣai rasair vā mudgalāvajaiḥ
ityayaṃ ṣaḍaho neyo balaṃ doṣaṃ ca rakṣatā
tataḥ pakveṣu doṣeṣu laṅghanādyaiḥ praśasyate
kaṣāyo doṣaśeṣasya pācanaḥ śamano 'thavā
tiktaḥ pitte viśeṣeṇa prayojyaḥ kaṭukaḥ kaphe
pittaśleṣmaharatve 'pi kaṣāyaḥ sa na śasyate
navajvare malastambhāt kaṣāyo viṣamajvaram
kurute 'rucihṛllāsahidhmādhmānādikān api
saptāhād auṣadhaṃ kecid āhuranye daśāhataḥ
kecillaghvannabhuktasya yojyam āmolbaṇe na tu
tīvrajvaraparītasya doṣavegodaye yataḥ
doṣe 'thavātinicite tandrāstaimityakāriṇi
apacyamānaṃ bhaiṣajyaṃ bhūyo jvalayati jvaram
mṛdur jvaro laghur dehaścalitāśca malā yadā
acirajvaritasyāpi bheṣajaṃ yojayet tadā
mustayā parpaṭaṃ yuktaṃ śuṇṭhyā duḥsparśayāpi vā
pākyaṃ śītakaṣāyaṃ vā pāṭhośīraṃ savālakam
pibet tadvacca bhūnimbaguḍūcīmustanāgaram
yathāyogam ime yojyāḥ kaṣāyā doṣapācanāḥ
jvarārocakatṛṣṇāsyavairasyāpaktināśanāḥ
kaliṅgakāḥ paṭolasya pattraṃ kaṭukarohiṇī
paṭolaṃ śārivā mustā pāṭhā kaṭukarohiṇī
paṭolanimbatriphalāmṛdvīkāmustavatsakāḥ
kirātatiktam amṛtā candanaṃ viśvabheṣajam
dhātrīmustāmṛtākṣaudram ardhaślokasamāpanāḥ
pañcaite saṃtatādīnāṃ pañcānāṃ śamanā matāḥ
durālabhāmṛtāmustānāgaraṃ vātaje jvare
athavā pippalīmūlaguḍūcīviśvabheṣajam
kanīyaḥ pañcamūlaṃ ca pitte śakrayavā ghanam
kaṭukā ceti sakṣaudraṃ mustāparpaṭakaṃ tathā
sadhanvayāsabhūnimbaṃ vatsakādyo gaṇaḥ kaphe
athavā vṛṣagāṅgeyīśṛṅgaveradurālabhāḥ
rugvibandhānilaśleṣmayukte dīpanapācanam
abhayāpippalīmūlaśamyākakaṭukāghanam
drākṣāmadhūkamadhukalodhrakāśmaryaśārivāḥ
mustāmalakahrīverapadmakesarapadmakam
mṛṇālacandanośīranīlotpalaparūṣakam
phāṇṭo himo vā drākṣādir jātīkusumavāsitaḥ
yukto madhusitālājair jayatyanilapittajam
jvaraṃ madātyayaṃ chardiṃ mūrchāṃ dāhaṃ śramaṃ bhramam
ūrdhvagaṃ raktapittaṃ ca pipāsāṃ kāmalām api
pācayet kaṭukāṃ piṣṭvā karpare 'bhinave śucau
niṣpīḍito ghṛtayutas tadraso jvaradāhajit
kaphavāte vacātiktāpāṭhāragvadhavatsakāḥ
pippalīcūrṇayukto vā kvāthaśchinnodbhavodbhavaḥ
vyāghrīśuṇṭhyamṛtākvāthaḥ pippalīcūrṇasaṃyutaḥ
vātaśleṣmajvaraśvāsakāsapīnasaśūlajit
pathyākustumburīmustāśuṇṭhīkaṭtṛṇaparpaṭam
sakaṭphalavacābhārgīdevāhvaṃ madhuhiṅgumat
kaphavātajvaraṣṭhīvakukṣihṛtpārśvavedanāḥ
kaṇṭhāmayāsyaśvayathukāsaśvāsān niyacchati
āragvadhādiḥ sakṣaudraḥ kaphapittajvaraṃ jayet
tathā tiktāvṛṣośīratrāyantītriphalāmṛtāḥ
paṭolātiviṣānimbamūrvādhanvayavāsakāḥ
saṃnipātajvare vyāghrīdevadāruniśāghanam
paṭolapattranimbatvaktriphalākaṭukāyutam
nāgaraṃ pauṣkaraṃ mūlaṃ guḍūcī kaṇṭakārikā
sakāsaśvāsapārśvārtau vātaśleṣmottare jvare
madhūkapuṣpamṛdvīkātrāyamāṇāparūṣakam
sośīratiktātriphalākāśmaryaṃ kalpayeddhimam
kaṣāyaṃ taṃ piban kāle jvarān sarvān apohati
jātyāmalakamustāni tadvaddhanvayavāsakam
baddhaviṭ kaṭukādrākṣātrāyantītriphalāguḍam
jīrṇauṣadho 'nnaṃ peyādyam ācarecchleṣmavān na tu
peyā kaphaṃ vardhayati paṅkaṃ pāṃsuṣu vṛṣṭivat
śleṣmābhiṣyaṇṇadehānām ataḥ prāg api yojayet
yūṣān kulatthacaṇakakalāyādikṛtān laghūn
rūkṣāṃs tiktarasopetān hṛdyān rucikarān paṭūn
raktādyāḥ śālayo jīrṇāḥ ṣaṣṭikāśca jvare hitāḥ
śleṣmottare vītatuṣās tathā vāṭīkṛtā yavāḥ
odanas taiḥ sruto dvis triḥ prayoktavyo yathāyatham
doṣadūṣyādibalato jvaraghnakvāthasādhitaḥ
mudgādyair laghubhir yūṣāḥ kulatthaiśca jvarāpahāḥ
kāravellakakarkoṭabālamūlakaparpaṭaiḥ
vārtākanimbakusumapaṭolaphalapallavaiḥ
atyantalaghubhir māṃsair jāṅgalaiśca hitā rasāḥ
vyāghrīparūṣatarkārīdrākṣāmalakadāḍimaiḥ
saṃskṛtāḥ pippalīśuṇṭhīdhānyajīrakasaindhavaiḥ
sitāmadhubhyāṃ prāyeṇa saṃyutā vā kṛtākṛtāḥ
anamlatakrasiddhāni rucyāni vyañjanāni ca
acchānyanalasampannānyanupāne 'pi yojayet
tāni kvathitaśītaṃ ca vāri madyaṃ ca sātmyataḥ
sajvaraṃ jvaramuktaṃ vā dinānte bhojayel laghu
śleṣmakṣayavivṛddhoṣmā balavān analas tadā
yathocite 'thavā kāle deśasātmyānurodhataḥ
prāg alpavahnir bhuñjāno na hyajīrṇena pīḍyate
kaṣāyapānapathyānnair daśāha iti laṅghite
sarpir dadyāt kaphe mande vātapittottare jvare
pakveṣu doṣeṣvamṛtaṃ tad viṣopamam anyathā
daśāhe syād atīte 'pi jvaropadravavṛddhikṛt
laṅghanādikramaṃ tatra kuryād ā kaphasaṃkṣayāt
dehadhātvabalatvācca jvaro jīrṇo 'nuvartate
rūkṣaṃ hi tejo jvarakṛt tejasā rūkṣitasya ca
vamanasvedakālāmbukaṣāyalaghubhojanaiḥ
yaḥ syād atibalo dhātuḥ sahacārī sadāgatiḥ
tasya saṃśamanaṃ sarpir dīptasyevāmbu veśmanaḥ
vātapittajitām agryaṃ saṃskāraṃ cānurudhyate
sutarāṃ taddhyato dadyād yathāsvauṣadhasādhitam
viparītaṃ jvaroṣmāṇaṃ jayet pittaṃ ca śaityataḥ
snehād vātaṃ ghṛtaṃ tulyaṃ yogasaṃskārataḥ kapham
pūrve kaṣāyāḥ saghṛtāḥ sarve yojyā yathāmalam
triphalāpicumandatvaṅmadhukaṃ bṛhatīdvayam
samasūradalaṃ kvāthaḥ saghṛto jvarakāsahā
pippalīndrayavadhāvanitiktāśārivāmalakatāmalakībhiḥ
bilvamustahimapālanisevyair drākṣayātiviṣayā sthirayā ca
ghṛtam āśu nihanti sādhitaṃ jvaram agniṃ viṣamaṃ halīmakam
aruciṃ bhṛśatāpam aṃsayor vamathuṃ pārśvaśirorujaṃ kṣayam
tailvakaṃ pavanajanmani jvare yojayet trivṛtayā viyojitam
tiktakaṃ vṛṣaghṛtaṃ ca paittike yacca pālanikayā śṛtaṃ haviḥ
viḍaṅgasauvarcalacavyapāṭhāvyoṣāgnisindhūdbhavayāvaśūkaiḥ
palāṃśakaiḥ kṣīrasamaṃ ghṛtasya prasthaṃ pacej jīrṇakaphajvaraghnam
guḍūcyā rasakalkābhyāṃ triphalāyā vṛṣasya vā
mṛdvīkāyā balāyāśca snehāḥ siddhā jvaracchidaḥ
jīrṇe ghṛte ca bhuñjīta mṛdumāṃsarasaudanam
balaṃ hyalaṃ doṣaharaṃ paraṃ tacca balapradam
kaphapittaharā mudgakāravellādijā rasāḥ
prāyeṇa tasmān na hitā jīrṇe vātottare jvare
śūlodāvartaviṣṭambhajananā jvaravardhanāḥ
na śāmyatyevam api cejjvaraḥ kurvīta śodhanam
śodhanārhasya vamanaṃ prāg uktaṃ tasya yojayet
āmāśayagate doṣe balinaḥ pālayan balam
pakve tu śithile doṣe jvare vā viṣamadyaje
modakaṃ triphalāśyāmātrivṛtpippalikesaraiḥ
sasitāmadhubhir dadyād vyoṣādyaṃ vā virecanam
drākṣādhātrīrasaṃ tadvat sadrākṣāṃ vā harītakīm
āragvadhaṃ vā payasā mṛdvīkānāṃ rasena vā
triphalāṃ trāyamāṇāṃ vā payasā jvaritaḥ pibet
viriktānāṃ ca saṃsargī maṇḍapūrvā yathākramam
cyavamānaṃ jvarotkliṣṭam upekṣeta malaṃ sadā
pakvo 'pi hi vikurvīta doṣaḥ koṣṭhe kṛtāspadaḥ
atipravartamānaṃ vā pācayan saṃgrahaṃ nayet
āmasaṃgrahaṇe doṣā doṣopakrama īritāḥ
pāyayed doṣaharaṇaṃ mohād āmajvare tu yaḥ
prasuptaṃ kṛṣṇasarpaṃ sa karāgreṇa parāmṛśet
jvarakṣīṇasya na hitaṃ vamanaṃ na virecanam
kāmaṃ tu payasā tasya nirūhair vā haren malān
kṣīrocitasya prakṣīṇaśleṣmaṇo dāhatṛḍvataḥ
kṣīraṃ pittānilārtasya pathyam apyatisāriṇaḥ
tad vapur laṅghanottaptaṃ pluṣṭaṃ vanam ivāgninā
divyāmbu jīvayet tasya jvaraṃ cāśu niyacchati
saṃskṛtaṃ śītam uṣṇaṃ vā tasmāddhāroṣṇam eva vā
vibhajya kāle yuñjīta jvariṇaṃ hantyato 'nyathā
payaḥ saśuṇṭhīkharjūramṛdvīkāśarkarāghṛtam
śṛtaśītaṃ madhuyutaṃ tṛḍdāhajvaranāśanam
tadvad drākṣābalāyaṣṭīśārivākaṇacandanaiḥ
caturguṇenāmbhasā vā pippalyā vā śṛtaṃ pibet
kāsācchvāsācchiraḥśūlāt pārśvaśūlāccirajvarāt
mucyate jvaritaḥ pītvā pañcamūlīśṛtaṃ payaḥ
śṛtam eraṇḍamūlena bālabilvena vā jvarāt
dhāroṣṇaṃ vā payaḥ pītvā vibaddhānilavarcasaḥ
saraktapicchātisṛteḥ satṛṭśūlapravāhikāt
siddhaṃ śuṇṭhībalāvyāghrīgokaṇṭakaguḍaiḥ payaḥ
śophamūtraśakṛdvātavibandhajvarakāsajit
vṛścīvabilvavarṣābhūsādhitaṃ jvaraśophanut
śiṃśipāsārasiddhaṃ ca kṣīram āśu jvarāpaham
nirūhas tu balaṃ vahniṃ vijvaratvaṃ mudaṃ rucim
doṣe yuktaḥ karotyāśu pakve pakvāśayaṃ gate
pittaṃ vā kaphapittaṃ vā pakvāśayagataṃ haret
sraṃsanaṃ trīn api malān vastiḥ pakvāśayāśrayān
prakṣīṇakaphapittasya trikapṛṣṭhakaṭīgrahe
dīptāgner baddhaśakṛtaḥ prayuñjītānuvāsanam
paṭolanimbacchadanakaṭukācaturaṅgulaiḥ
sthirābalāgokṣurakamadanośīravālakaiḥ
payasyardhodake kvāthaṃ kṣīraśeṣaṃ vimiśritam
kalkitair mustamadanakṛṣṇāmadhukavatsakaiḥ
vastiṃ madhughṛtābhyāṃ ca pīḍayej jvaranāśanam
catasraḥ parṇinīr yaṣṭīphalośīranṛpadrumān
kvāthayet kalkayed yaṣṭīśatāhvāphalinīphalam
mustaṃ ca vastiḥ saguḍakṣaudrasarpir jvarāpahaḥ
jīvantīṃ madanaṃ medāṃ pippalīṃ madhukaṃ vacām
ṛddhiṃ rāsnāṃ balāṃ bilvaṃ śatapuṣpāṃ śatāvarīm
piṣṭvā kṣīraṃ jalaṃ sarpis tailaṃ caikatra sādhitam
jvare 'nuvāsanaṃ dadyād yathāsnehaṃ yathāmalam
ye ca siddhiṣu vakṣyante vastayo jvaranāśanāḥ
śiroruggauravaśleṣmaharam indriyabodhanam
jīrṇajvare rucikaraṃ dadyān nasyaṃ virecanam
snaihikaṃ śūnyaśiraso dāhārte pittanāśanam
dhūmagaṇḍūṣakavaḍān yathādoṣaṃ ca kalpayet
pratiśyāyāsyavairasyaśiraḥkaṇṭhāmayāpahān
arucau mātuluṅgasya kesaraṃ sājyasaindhavam
dhātrīdrākṣāsitānāṃ vā kalkam āsyena dhārayet
yathopaśayasaṃsparśān śītoṣṇadravyakalpitān
abhyaṅgālepasekādīñ jvare jīrṇe tvagāśrite
kuryād añjanadhūmāṃśca tathaivāgantuje 'pi tān
dāhe sahasradhautena sarpiṣābhyaṅgam ācaret
sūtroktaiśca gaṇais tais tair madhurāmlakaṣāyakaiḥ
dūrvādibhir vā pittaghnaiḥ śodhanādigaṇoditaiḥ
śītavīryair himasparśaiḥ kvāthakalkīkṛtaiḥ pacet
tailaṃ sakṣīram abhyaṅgāt sadyo dāhajvarāpaham
śiro gātraṃ ca taireva nātipiṣṭaiḥ pralepayet
tatkvāthena parīṣekam avagāhaṃ ca yojayet
tathāranālasalilakṣīraśuktaghṛtādibhiḥ
kapitthamātuluṅgāmlavidārīlodhradāḍimaiḥ
badarīpallavotthena phenenāriṣṭakasya vā
lipte 'ṅge dāharuṅmohāśchardis tṛṣṇā ca śāmyati
yo varṇitaḥ pittaharo doṣopakramaṇe kramaḥ
taṃ ca śīlayataḥ śīghraṃ sadāho naśyati jvaraḥ
vīryoṣṇairuṣṇasaṃsparśais tagarāgurukuṅkumaiḥ
kuṣṭhasthauṇeyaśaileyasaralāmaradārubhiḥ
nakharāsnāpuravacācaṇḍailādvayacorakaiḥ
pṛthvīkāśigrusurasāhiṃsrādhyāmakasarṣapaiḥ
daśamūlāmṛtairaṇḍadvayapattūrarohiṣaiḥ
tamālapattrabhūtīkaśallakīdhānyadīpyakaiḥ
miśimāṣakulatthāgniprakīryānākulīdvayaiḥ
anyaiśca tadvidhair dravyaiḥ śīte tailaṃ jvare pacet
kvathitaiḥ kalkitair yuktaiḥ surāsauvīrakādibhiḥ
tenābhyañjyāt sukhoṣṇena taiḥ supiṣṭaiśca lepayet
kavoṣṇais taiḥ parīṣekam avagāhaṃ ca kalpayet
kevalairapi tadvacca śuktagomūtramastubhiḥ
āragvadhādivargaṃ ca pānābhyañjanalepane
dhūpān agurujān yāṃśca vakṣyante viṣamajvare
agnyanagnikṛtān svedān svedi bheṣajabhojanam
garbhabhūveśmaśayanaṃ kuthakambalarallakān
nirdhūmadīptairaṅgārair hasantīśca hasantikāḥ
madyaṃ satryūṣaṇaṃ takraṃ kulatthavrīhikodravān
saṃśīlayed vepathumān yaccānyad api pittalam
dayitāḥ stanaśālinyaḥ pīnā vibhramabhūṣaṇāḥ
yauvanāsavamattāśca tam āliṅgeyur aṅganāḥ
vītaśītaṃ ca vijñāya tās tato 'panayet punaḥ
vardhanenaikadoṣasya kṣapaṇenocchritasya vā
kaphasthānānupūrvyā vā tulyakakṣāñ jayen malān
saṃnipātajvarasyānte karṇamūle sudāruṇaḥ
śophaḥ saṃjāyate yena kaścid eva vimucyate
raktāvasecanaiḥ śīghraṃ sarpiḥpānaiśca taṃ jayet
pradehaiḥ kaphapittaghnair nāvanaiḥ kavaḍagrahaiḥ
śītoṣṇasnigdharūkṣādyair jvaro yasya na śāmyati
śākhānusārī tasyāśu muñced bāhvoḥ kramāt sirām
ayam eva vidhiḥ kāryo viṣame 'pi yathāyatham
jvare vibhajya vātādīn yaścānantaram ucyate
paṭolakaṭukāmustāprāṇadāmadhukaiḥ kṛtāḥ
tricatuḥpañcaśaḥ kvāthā viṣamajvaranāśanāḥ
yojayet triphalāṃ pathyāṃ guḍūcīṃ pippalīṃ pṛthak
tais tair vidhānaiḥ saguḍaṃ bhallātakam athāpi vā
laṅghanaṃ bṛṃhaṇaṃ vādau jvarāgamanavāsare
prātaḥ satailaṃ laśunaṃ prāgbhaktaṃ vā tathā ghṛtam
jīrṇaṃ tadvad dadhi payas takraṃ sarpiśca ṣaṭpalam
kalyāṇakaṃ pañcagavyaṃ tiktākhyaṃ vṛṣasādhitam
triphalākolatarkārīkvāthe dadhnā śṛtaṃ ghṛtam
tilvakatvakkṛtāvāpaṃ viṣamajvarajit param
surāṃ tīkṣṇaṃ ca yan madyaṃ śikhitittiridakṣajam
māṃsaṃ medyoṣṇavīryaṃ ca sahānnena prakāmataḥ
sevitvā tadahaḥ svapyād athavā punarullikhet
sarpiṣo mahatīṃ mātrāṃ pītvā vā chardayet punaḥ
nīlinīm ajagandhāṃ ca trivṛtāṃ kaṭurohiṇīm
pibej jvarasyāgamane snehasvedopapāditaḥ
manohvā saindhavaṃ kṛṣṇā tailena nayanāñjanam
yojyaṃ hiṅgusamā vyāghrīvasā nasyaṃ sasaindhavam
purāṇasarpiḥ siṃhasya vasā tadvat sasaindhavā
palaṅkaṣā nimbapattraṃ vacā kuṣṭhaṃ harītakī
sarṣapāḥ sayavāḥ sarpir dhūpo viḍ vā biḍālajā
puradhyāmavacāsarjanimbārkāgurudārubhiḥ
dhūpo jvareṣu sarveṣu kāryo 'yam aparājitaḥ
dhūpanasyāñjanottrāsā ye coktāścittavaikṛte
daivāśrayaṃ ca bhaiṣajyaṃ jvarān sarvān vyapohati
viśeṣād viṣamān prāyas te hyāgantvanubandhajāḥ
yathāsvaṃ ca sirāṃ vidhyed aśāntau viṣamajvare
kevalānilavīsarpavisphoṭābhihatajvare
sarpiḥpānahimālepasekamāṃsarasāśanam
kuryād yathāsvam uktaṃ ca raktamokṣādi sādhanam
grahotthe bhūtavidyoktaṃ balimantrādi sādhanam
oṣadhigandhaje pittaśamanaṃ viṣajid viṣe
iṣṭairarthair manojñaiśca yathādoṣaśamena ca
hitāhitavivekaiśca jvaraṃ krodhādijaṃ jayet
krodhajo yāti kāmena śāntiṃ krodhena kāmajaḥ
bhayaśokodbhavau tābhyāṃ bhīśokābhyāṃ tathetarau
śāpātharvaṇamantrotthe vidhir daivavyapāśrayaḥ
te jvarāḥ kevalāḥ pūrvaṃ vyāpyante 'nantaram malaiḥ
tasmād doṣānusāreṇa teṣvāhārādi kalpayet
na hi jvaro 'nubadhnāti mārutādyair vinā kṛtaḥ
jvarakālasmṛtiṃ cāsya hāribhir viṣayair haret
karuṇārdraṃ manaḥ śuddhaṃ sarvajvaravināśanam
tyajed ā balalābhācca vyāyāmasnānamaithunam
gurvasātmyavidāhyannaṃ yaccānyaj jvarakāraṇam
na vijvaro 'pi sahasā sarvānnīno bhavet tathā
nivṛtto 'pi jvaraḥ śīghraṃ vyāpādayati durbalam
sadyaḥ prāṇaharo yasmāt tasmāt tasya viśeṣataḥ
tasyāṃ tasyām avasthāyāṃ tat tat kuryād bhiṣagjitam
oṣadhayo maṇayaśca sumantrāḥ sādhugurudvijadaivatapūjāḥ
prītikarā manaso viṣayāśca ghnantyapi viṣṇukṛtaṃ jvaram ugram
athāto raktapittacikitsitaṃ vyākhyāsyāmaḥ
iti ha smāhur ātreyādayo maharṣayaḥ
ūrdhvagaṃ balino 'vegam ekadoṣānugaṃ navam
raktapittaṃ sukhe kāle sādhayen nirupadravam
adhogaṃ yāpayed raktaṃ yacca doṣadvayānugam
śāntaṃ śāntaṃ punaḥ kupyan mārgān mārgāntaraṃ ca yat
atipravṛttaṃ mandāgnes tridoṣaṃ dvipathaṃ tyajet
jñātvā nidānam ayanaṃ malāvanubalau balam
deśakālādyavasthāṃ ca raktapitte prayojayet
laṅghanaṃ bṛṃhaṇaṃ vādau śodhanaṃ śamanaṃ tathā
saṃtarpaṇotthaṃ balino bahudoṣasya sādhayet
ūrdhvabhāgaṃ virekeṇa vamanena tvadhogatam
śamanair bṛṃhaṇaiścānyal laṅghyabṛṃhyān avekṣya ca
ūrdhvaṃ pravṛtte śamanau rasau tiktakaṣāyakau
upavāsaśca niḥśuṇṭhīṣaḍaṅgodakapāyinaḥ
adhoge raktapitte tu bṛṃhaṇo madhuro rasaḥ
ūrdhvage tarpaṇaṃ yojyaṃ prāk ca peyā tvadhogate
aśnato balino 'śuddhaṃ na dhāryaṃ taddhi rogakṛt
dhārayed anyathā śīghram agnivacchīghrakāri tat
trivṛcchyāmākaṣāyeṇa kalkena ca saśarkaram
sādhayed vidhival lehaṃ lihyāt pāṇitalaṃ tataḥ
trivṛtā triphalā śyāmā pippalī śarkarā madhu
modakaḥ saṃnipātordhvaraktaśophajvarāpahaḥ
trivṛt samasitā tadvat pippalīpādasaṃyutā
vamanaṃ phalasaṃyuktaṃ tarpaṇaṃ sasitāmadhu
sasitaṃ vā jalaṃ kṣaudrayuktaṃ vā madhukodakam
kṣīraṃ vā rasam ikṣor vā śuddhasyānantaro vidhiḥ
yathāsvaṃ manthapeyādiḥ prayojyo rakṣatā balam
mantho jvarokto drākṣādiḥ pittaghnair vā phalaiḥ kṛtaḥ
madhukharjūramṛdvīkāparūṣakasitāmbhasā
mantho vā pañcasāreṇa saghṛtair lājasaktubhiḥ
dāḍimāmalakāmlo vā mandāgnyamlābhilāṣiṇām
kamalotpalakiñjalkapṛśniparṇīpriyaṅgukāḥ
uśīraṃ śabaraṃ lodhraṃ śṛṅgaveraṃ kucandanam
hrīveraṃ dhātakīpuṣpaṃ bilvamadhyaṃ durālabhā
ardhārdhair vihitāḥ peyā vakṣyante pādayaugikāḥ
bhūnimbasevyajaladā masūrāḥ pṛśniparṇyapi
vidārigandhā mudgāśca balā sarpir hareṇukāḥ
jāṅgalāni ca māṃsāni śītavīryāṇi sādhayet
pṛthak pṛthag jale teṣāṃ yavāgūḥ kalpayed rase
śītāḥ saśarkarākṣaudrās tadvan māṃsarasān api
īṣadamlān anamlān vā ghṛtabhṛṣṭān saśarkarān
śūkaśimbībhavaṃ dhānyaṃ rakte śākaṃ ca śasyate
annasvarūpavijñāne yad uktaṃ laghuśītalam
pūrvoktam ambu pānīyaṃ pañcamūlena vā śṛtam
laghunā śṛtaśītaṃ vā madhvambho vā phalāmbu vā
śaśaḥ savāstukaḥ śasto vibandhe tittiriḥ punaḥ
udumbarasya niryūhe sādhito mārute 'dhike
plakṣasya barhiṇas tadvan nyagrodhasya ca kukkuṭaḥ
yat kiṃcid raktapittasya nidānaṃ tacca varjayet
vāsārasena phalinīmṛllodhrāñjanamākṣikam
pittāsṛk śamayet pītaṃ niryāso vāṭarūṣakāt
śarkarāmadhusaṃyuktaḥ kevalo vā śṛto 'pi vā
vṛṣaḥ sadyo jayatyasraṃ sa hyasya param auṣadham
paṭolamālatīnimbacandanadvayapadmakam
lodhro vṛṣas taṇḍulīyaḥ kṛṣṇā mṛn madayantikā
śatāvarī gopakanyā kākolyau madhuyaṣṭikā
raktapittaharāḥ kvāthās trayaḥ samadhuśarkarāḥ
palāśavalkakvātho vā suśītaḥ śarkarānvitaḥ
lihyād vā madhusarpirbhyāṃ gavāśvaśakṛto rasam
sakṣaudraṃ grathite rakte lihyāt pārāvatācchakṛt
atiniḥsrutaraktaśca kṣaudreṇa rudhiraṃ pibet
jāṅgalaṃ bhakṣayed vājam āmaṃ pittayutaṃ yakṛt
candanośīrajaladalājamudgakaṇāyavaiḥ
balājale paryuṣitaiḥ kaṣāyo raktapittahā
prasādaścandanāmbhojasevyamṛdbhṛṣṭaloṣṭajaḥ
suśītaḥ sasitākṣaudraḥ śoṇitātipravṛttijit
āpothya vā nave kumbhe plāvayed ikṣugaṇḍikāḥ
sthitaṃ tad guptam ākāśe rātriṃ prātaḥ srutaṃ jalam
madhumad vikacāmbhojakṛtottaṃsaṃ ca tadguṇam
ye ca pittajvare coktāḥ kaṣāyās tāṃśca yojayet
kaṣāyair vividhairebhir dīpte 'gnau vijite kaphe
raktapittaṃ na cecchāmyet tatra vātolbaṇe payaḥ
yuñjyācchāgaṃ śṛtaṃ tadvad gavyaṃ pañcaguṇe 'mbhasi
pañcamūlena laghunā śṛtaṃ vā sasitāmadhu
jīvakarṣabhakadrākṣābalāgokṣuranāgaraiḥ
pṛthak pṛthak śṛtaṃ kṣīraṃ saghṛtaṃ sitayāthavā
gokaṇṭakābhīruśṛtaṃ parṇinībhis tathā payaḥ
hantyāśu raktaṃ sarujaṃ viśeṣān mūtramārgagam
viṇmārgage viśeṣeṇa hitaṃ mocarasena tu
vaṭaprarohaiḥ śuṅgair vā śuṇṭhyudīcyotpalairapi
raktātīsāradurnāmacikitsāṃ cātra kalpayet
pītvā kaṣāyān payasā bhuñjīta payasaiva ca
kaṣāyayogairebhir vā vipakvaṃ pāyayed ghṛtam
samūlamastakaṃ kṣuṇṇaṃ vṛṣam aṣṭaguṇe 'mbhasi
paktvāṣṭāṃśāvaśeṣeṇa ghṛtaṃ tena vipācayet
tatpuṣpagarbhaṃ tacchītaṃ sakṣaudraṃ pittaśoṇitam
pittagulmajvaraśvāsakāsahṛdrogakāmalāḥ
timirabhramavīsarpasvarasādāṃśca nāśayet
palāśavṛntasvarase tadgarbhaṃ ca ghṛtaṃ pacet
sakṣaudraṃ tacca raktaghnaṃ tathaiva trāyamāṇayā
rakte sapicche sakaphe grathite kaṇṭhamārgage
lihyān mākṣikasarpirbhyāṃ kṣāram utpalanālajam
pṛthak pṛthak tathāmbhojareṇuśyāmāmadhūkajam
gudāgame viśeṣeṇa śoṇite vastiriṣyate
ghrāṇage rudhire śuddhe nāvanaṃ cānuṣecayet
kaṣāyayogān pūrvoktān kṣīrekṣvādirasāplutān
kṣīrādīn sasitāṃs toyaṃ kevalaṃ vā jalaṃ hitaṃ
raso dāḍimapuṣpāṇām āmrāsthnaḥ śādvalasya vā
kalpayecchītavargaṃ ca pradehābhyañjanādiṣu
yacca pittajvare proktaṃ bahirantaśca bheṣajam
raktapitte hitaṃ tacca kṣatakṣīṇe hitaṃ ca yat
athātaḥ kāsacikitsitaṃ vyākhyāsyāmaḥ
iti ha smāhur ātreyādayo maharṣayaḥ
kevalānilajaṃ kāsaṃ snehairādāvupācaret
vātaghnasiddhaiḥ snigdhaiśca peyāyūṣarasādibhiḥ
lehair dhūmais tathābhyaṅgasvedasekāvagāhanaiḥ
vastibhir baddhaviḍvātaṃ sapittaṃ tūrdhvabhaktikaiḥ
ghṛtaiḥ kṣīraiśca sakaphaṃ jayet snehavirecanaiḥ
guḍūcīkaṇṭakārībhyāṃ pṛthak triṃśatpalād rase
prasthaḥ siddho ghṛtād vātakāsanud vahnidīpanaḥ
kṣārarāsnāvacāhiṅgupāṭhāyaṣṭyāhvadhānyakaiḥ
dviśāṇaiḥ sarpiṣaḥ prasthaṃ pañcakolayutaiḥ pacet
daśamūlasya niryūhe pīto maṇḍānupāyinā
sa kāsaśvāsahṛtpārśvagrahaṇīrogagulmanut
droṇe 'pāṃ sādhayed rāsnādaśamūlaśatāvarīḥ
palonmitā dvikuḍavaṃ kulatthaṃ badaraṃ yavaṃ
tulārdhaṃ cājamāṃsasya tena sādhyaṃ ghṛtāḍhakam
samakṣīraṃ palāṃśaiśca jīvanīyaiḥ samīkṣya tat
prayuktaṃ vātarogeṣu pānanāvanavastibhiḥ
pañcakāsāñchiraḥkampaṃ yonivaṅkṣaṇavedanām
sarvāṅgaikāṅgarogāṃśca saplīhordhvānilāñ jayet
vidāryādigaṇakvāthakalkasiddhaṃ ca kāsajit
aśokabījakṣavakajantughnāñjanapadmakaiḥ
saviḍaiśca ghṛtaṃ siddhaṃ taccūrṇaṃ vā ghṛtaplutam
lihyāt payaścānupibed ājaṃ kāsātipīḍitaḥ
viḍaṅgaṃ nāgaraṃ rāsnā pippalī hiṅgu saindhavam
bhārgī kṣāraśca taccūrṇaṃ pibed vā ghṛtamātrayā
sakaphe 'nilaje kāse śvāsahidhmāhatāgniṣu
durālabhāṃ śṛṅgaveraṃ śaṭhīṃ drākṣāṃ sitopalām
lihyāt karkaṭaśṛṅgīṃ ca kāse tailena vātaje
duḥsparśāṃ pippalīṃ mustāṃ bhārgīṃ karkaṭakīṃ śaṭhīm
purāṇaguḍatailābhyāṃ cūrṇitānyavalehayet
tadvat sakṛṣṇāṃ śuṇṭhīṃ ca sabhārgīṃ tadvad eva ca
pibecca kṛṣṇāṃ koṣṇena salilena sasaindhavām
mastunā sasitāṃ śuṇṭhīṃ dadhnā vā kaṇareṇukām
pibed badaramajjño vā madirādadhimastubhiḥ
athavā pippalīkalkaṃ ghṛtabhṛṣṭaṃ sasaindhavam
kāsī sapīnaso dhūmaṃ snaihikaṃ vidhinā pibet
hidhmāśvāsoktadhūmāṃśca kṣīramāṃsarasāśanaḥ
grāmyānūpaudakaiḥ śāliyavagodhūmaṣaṣṭikān
rasair māṣātmaguptānāṃ yūṣair vā bhojayeddhitān
yavānīpippalībilvamadhyanāgaracitrakaiḥ
rāsnājājīpṛthakparṇīpalāśaśaṭhipauṣkaraiḥ
siddhāṃ snigdhāmlalavaṇāṃ peyām anilaje pibet
kaṭīhṛtpārśvakoṣṭhārtiśvāsahidhmāpraṇāśanīm
daśamūlarase tadvat pañcakolaguḍānvitām
pibet peyāṃ samatilāṃ kṣaireyīṃ vā sasaindhavām
mātsyakaukkuṭavārāhair māṃsair vā sājyasaindhavām
vāstuko vāyasīśākaṃ kāsaghnaḥ suniṣaṇṇakaḥ
kaṇṭakāryāḥ phalaṃ pattraṃ bālaṃ śuṣkaṃ ca mūlakam
snehās tailādayo bhakṣyāḥ kṣīrekṣurasagauḍikāḥ
dadhimastvāranālāmlaphalāmbumadirāḥ pibet
pittakāse tu sakaphe vamanaṃ sarpiṣā hitam
tathā madanakāśmaryamadhukakvathitair jalaiḥ
phalayaṣṭyāhvakalkair vā vidārīkṣurasāplutaiḥ
pittakāse tanukaphe trivṛtāṃ madhurair yutām
yuñjyād virekāya yutāṃ ghanaśleṣmaṇi tiktakaiḥ
hṛtadoṣo himaṃ svādu snigdhaṃ saṃsarjanaṃ bhajet
ghane kaphe tu śiśiraṃ rūkṣaṃ tiktopasaṃhitam
lehaḥ paitte sitādhātrīkṣaudradrākṣāhimotpalaiḥ
saghṛtaḥ sānile hitaḥ sakaphe sābdamaricaḥ
mṛdvīkārdhaśataṃ triṃśatpippalīḥ śarkarāpalam
lehayen madhunā gor vā kṣīrapasya śakṛdrasam
tvagelāvyoṣamṛdvīkāpippalīmūlapauṣkaraiḥ
lājamustāśaṭhīrāsnādhātrīphalavibhītakaiḥ
śarkarākṣaudrasarpirbhir leho hṛdrogakāsahā
madhurair jāṅgalarasair yavaśyāmākakodravāḥ
mudgādiyūṣaiḥ śākaiśca tiktakair mātrayā hitāḥ
ghanaśleṣmaṇi lehāśca tiktakā madhusaṃyutāḥ
śālayaḥ syus tanukaphe ṣaṣṭikāśca rasādibhiḥ
śarkarāmbho 'nupānārthaṃ drākṣekṣusvarasāḥ payaḥ
kākolībṛhatīmedādvayaiḥ savṛṣanāgaraiḥ
pittakāse rasakṣīrapeyāyūṣān prakalpayet
drākṣāṃ kaṇāṃ pañcamūlaṃ tṛṇākhyaṃ ca pacejjale
tena kṣīraṃ śṛtaṃ śītaṃ pibet samadhuśarkaram
sādhitāṃ tena peyāṃ vā suśītāṃ madhunānvitām
śaṭhīhrīverabṛhatīśarkarāviśvabheṣajam
piṣṭvā rasaṃ pibet pūtaṃ vastreṇa ghṛtamūrchitam
medāṃ vidārīṃ kākolīṃ svayaṅguptāphalaṃ balām
śarkarāṃ jīvakaṃ mudgamāṣaparṇyau durālabhām
kalkīkṛtya pacet sarpiḥ kṣīreṇāṣṭaguṇena tat
pānabhojanaleheṣu prayuktaṃ pittakāsajit
lihyād vā cūrṇam eteṣāṃ kaṣāyam athavā pibet
kaphakāsī pibed ādau surakāṣṭhāt pradīpitāt
snehaṃ parisrutaṃ vyoṣayavakṣārāvacūrṇitam
snigdhaṃ virecayed ūrdhvam adho mūrdhni ca yuktitaḥ
tīkṣṇair virekair balinaṃ saṃsargīṃ cāsya yojayet
yavamudgakulatthānnairuṣṇarūkṣaiḥ kaṭūtkaṭaiḥ
kāsamardakavārtākavyāghrīkṣārakaṇānvitaiḥ
dhānvabailarasaiḥ snehais tilasarṣapanimbajaiḥ
daśamūlāmbu gharmāmbu madyaṃ madhvambu vā pibet
mūlaiḥ pauṣkaraśamyākapaṭolaiḥ saṃsthitaṃ niśām
pibed vāri sahakṣaudraṃ kāleṣvannasya vā triṣu
pippalī pippalīmūlaṃ śṛṅgaveraṃ vibhītakam
śikhikukkuṭapicchānāṃ maṣī kṣāro yavodbhavaḥ
viśālā pippalīmūlaṃ trivṛtā ca madhudravāḥ
kaphakāsaharā lehās trayaḥ ślokārdhayojitāḥ
madhunā maricaṃ lihyān madhunaiva ca joṅgakam
pṛthag rasāṃśca madhunā vyāghrīvārtākabhṛṅgajān
kāsaghnasyāśvaśakṛtaḥ surasasyāsitasya ca
devadāruśaṭhīrāsnākarkaṭākhyādurālabhāḥ
pippalī nāgaraṃ mustaṃ pathyā dhātrī sitopalā
lājāḥ sitopalā sarpiḥ śṛṅgī dhātrīphalodbhavā
madhutailayutā lehās trayo vātānuge kaphe
dve pale dāḍimād aṣṭau guḍād vyoṣāt palatrayam
rocanaṃ dīpanaṃ svaryaṃ pīnasaśvāsakāsajit
guḍakṣāroṣaṇakaṇādāḍimaṃ śvāsakāsajit
kramāt paladvayārdhākṣakarṣārdhākṣapalonmitam
pibejjvaroktaṃ pathyādi saśṛṅgīkaṃ ca pācanam
athavā dīpyakatrivṛdviśālāghanapauṣkaram
sakaṇaṃ kvathitaṃ mūtre kaphakāsī jale 'pi vā
tailabhṛṣṭaṃ ca vaidehīkalkākṣaṃ sasitopalam
pāyayet kaphakāsaghnaṃ kulatthasalilāplutam
daśamūlāḍhake prasthaṃ ghṛtasyākṣasamaiḥ pacet
puṣkarāhvaśaṭhībilvasurasāvyoṣahiṅgubhiḥ
peyānupānaṃ tat sarvavātaśleṣmāmayāpaham
nirguṇḍīpattraniryāsasādhitaṃ kāsajid ghṛtam
ghṛtaṃ rase viḍaṅgānāṃ vyoṣagarbhaṃ ca sādhitam
punarnavaśivāṭikāsaralakāsamardāmṛtāpaṭolabṛhatīphaṇijjakarasaiḥ payaḥsaṃyutaiḥ
ghṛtaṃ trikaṭunā ca siddham upayujya saṃjāyate na kāsaviṣamajvarakṣayagudāṅkurebhyo bhayam
samūlaphalapattrāyāḥ kaṇṭakāryā rasāḍhake
ghṛtaprasthaṃ balāvyoṣaviḍaṅgaśaṭhidāḍimaiḥ
sauvarcalayavakṣāramūlāmalakapauṣkaraiḥ
vṛścīvabṛhatīpathyāyavānīcitrakarddhibhiḥ
mṛdvīkācavyavarṣābhūdurālabhāmlavetasaiḥ
śṛṅgītāmalakībhārgīrāsnāgokṣurakaiḥ pacet
kalkais tat sarvakāseṣu śvāsahidhmāsu ceṣyate
kaṇṭakārīghṛtaṃ caitat kaphavyādhivināśanam
paced vyāghrītulāṃ kṣuṇṇāṃ vahe 'pām āḍhakasthite
kṣipet pūte tu saṃcūrṇya vyoṣarāsnāmṛtāgnikān
śṛṅgībhārgīghanagranthidhanvayāsān palārdhakān
sarpiṣaḥ ṣoḍaśapalaṃ catvāriṃśat palāni ca
matsyaṇḍikāyāḥ śuddhāyāḥ punaśca tad adhiśrayet
darvīlepini śīte ca pṛthag dvikuḍavaṃ kṣipet
pippalīnāṃ tavakṣīryā mākṣikasyānavasya ca
leho 'yaṃ gulmahṛdrogadurnāmaśvāsakāsajit
śamanaṃ ca pibeddhūmaṃ śodhanaṃ bahale kaphe
manaḥśilālamadhukamāṃsīmusteṅgudītvacaḥ
dhūmaṃ kāsaghnavidhinā pītvā kṣīraṃ pibed anu
niṣṭhyūtānte guḍayutaṃ koṣṇaṃ dhūmo nihanti saḥ
vātaśleṣmottarān kāsān acireṇa cirantanān
tamakaḥ kaphakāse tu syāccet pittānubandhajaḥ
pittakāsakriyāṃ tatra yathāvasthaṃ prayojayet
kaphānubandhe pavane kuryāt kaphaharāṃ kriyām
pittānubandhayor vātakaphayoḥ pittanāśinīm
vātaśleṣmātmake śuṣke snigdham ārdre virūkṣaṇam
kāse karma sapitte tu kaphaje tiktasaṃyutam
urasyantaḥkṣate sadyo lākṣāṃ kṣaudrayutāṃ pibet
kṣīreṇa śālīn jīrṇe 'dyāt kṣīreṇaiva saśarkarān
pārśvavastisaruk cālpapittāgnis tāṃ surāyutām
bhinnaviṭkaḥ samustātiviṣāpāṭhāṃ savatsakām
lākṣāṃ sarpir madhūcchiṣṭaṃ jīvanīyaṃ gaṇaṃ sitām
tvakkṣīrīṃ samitaṃ kṣīre paktvā dīptānalaḥ pibet
ikṣvārikābisagranthipadmakesaracandanaiḥ
śṛtaṃ payo madhuyutaṃ saṃdhānārthaṃ pibet kṣatī
yavānāṃ cūrṇam āmānāṃ kṣīre siddhaṃ ghṛtānvitam
jvaradāhe sitākṣaudrasaktūn vā payasā pibet
kāsavāṃstu pibet sarpir madhurauṣadhasādhitam
guḍodakaṃ vā kvathitaṃ sakṣaudramaricaṃ hitam
cūrṇam āmalakānāṃ vā kṣīre pakvaṃ ghṛtānvitam
rasāyanavidhānena pippalīr vā prayojayet
kāsī parvāsthiśūlī ca lihyāt saghṛtamākṣikāḥ
madhūkamadhukadrākṣātvakkṣīrīpippalībalāḥ
trijātam ardhakarṣāṃśaṃ pippalyardhapalaṃ sitā
drākṣā madhūkaṃ kharjūraṃ palāśaṃ ślakṣṇacūrṇitam
madhunā guṭikā ghnanti tā vṛṣyāḥ pittaśoṇitam
kāsaśvāsārucicchardimūrchāhidhmāmadabhramān
kṣatakṣayasvarabhraṃśaplīhaśoṣāḍhyamārutān
raktaniṣṭhīvahṛtpārśvarukpipāsājvarān api
varṣābhūśarkarāraktaśālitaṇḍulajaṃ rajaḥ
raktaṣṭhīvī pibet siddhaṃ drākṣārasapayoghṛtaiḥ
madhūkamadhukakṣīrasiddhaṃ vā taṇḍulīyakam
yathāsvaṃ mārgavisṛte rakte kuryācca bheṣajam
mūḍhavātas tvajāmedaḥ surābhṛṣṭaṃ sasaindhavam
kṣāmaḥ kṣīṇaḥ kṣatorasko mandanidro 'gnidīptimān
śṛtakṣīrasareṇādyāt saghṛtakṣaudraśarkaram
śarkarāyavagodhūmaṃ jīvakarṣabhakau madhu
śṛtakṣīrānupānaṃ vā lihyāt kṣīṇaḥ kṣataḥ kṛśaḥ
kravyātpiśitaniryūhaṃ ghṛtabhṛṣṭaṃ pibecca saḥ
pippalīkṣaudrasaṃyuktaṃ māṃsaśoṇitavardhanam
nyagrodhodumbarāśvatthaplakṣaśālapriyaṅgubhiḥ
tālamastakajambūtvakpriyālaiśca sapadmakaiḥ
sāśvakarṇaiḥ śṛtāt kṣīrād adyāj jātena sarpiṣā
śālyodanaṃ kṣatoraskaḥ kṣīṇaśukrabalendriyaḥ
vātapittārdite 'bhyaṅgo gātrabhede ghṛtair mataḥ
tailaiścānilarogaghnaiḥ pīḍite mātariśvanā
hṛtpārśvārtiṣu pānaṃ syājjīvanīyasya sarpiṣaḥ
kuryād vā vātarogaghnaṃ pittaraktāvirodhi yat
yaṣṭyāhvanāgabalayoḥ kvāthe kṣīrasame ghṛtam
payasyāpippalīvāṃśīkalkaiḥ siddhaṃ kṣate hitam
jīvanīyo gaṇaḥ śuṇṭhī varī vīrā punarnavā
balābhārgīsvaguptarddhiśaṭhītāmalakīkaṇāḥ
śṛṅgāṭakaṃ payasyā ca pañcamūlaṃ ca yallaghu
drākṣākṣoṭādi ca phalaṃ madhurasnigdhabṛṃhaṇam
taiḥ pacet sarpiṣaḥ prasthaṃ karṣāṃśaiḥ ślakṣṇakalkitaiḥ
kṣīradhātrīvidārīkṣuchāgamāṃsarasānvitam
prasthārdhaṃ madhunaḥ śīte śarkarārdhatulārajaḥ
palārdhakaṃ ca maricatvagelāpattrakesaram
vinīya prasṛtaṃ tasmāllihyān mātrāṃ yathābalam
amṛtaprāśam ityetan narāṇām amṛtaṃ ghṛtam
sudhāmṛtarasaṃ prāśyaṃ kṣīramāṃsarasāśinā
naṣṭaśukrakṣatakṣīṇadurbalavyādhikarśitān
strīprasaktān kṛśān varṇasvarahīnāṃśca bṛṃhayet
kāsahidhmājvaraśvāsadāhatṛṣṇāsrapittanut
putradaṃ chardimūrchāhṛdyonimūtrāmayāpaham
śvadaṃṣṭrośīramañjiṣṭhābalākāśmaryakaṭtṛṇam
darbhamūlaṃ pṛthakparṇīṃ palāśarṣabhakau sthirām
pālikāni pacet teṣāṃ rase kṣīracaturguṇe
kalkaiḥ svaguptājīvantīmedarṣabhakajīvakaiḥ
śatāvaryṛddhimṛdvīkāśarkarāśrāvaṇībisaiḥ
prasthaḥ siddho ghṛtād vātapittahṛdrogaśūlanut
mūtrakṛcchrapramehārśaḥkāsaśoṣakṣayāpahaḥ
dhanuḥstrīmadyabhārādhvakhinnānāṃ balamāṃsadaḥ
madhukāṣṭapaladrākṣāprasthakvāthe paced ghṛtam
pippalyaṣṭapale kalke prasthaṃ siddhe ca śītale
pṛthag aṣṭapalaṃ kṣaudraśarkarābhyāṃ vimiśrayet
samasaktu kṣatakṣīṇaraktagulmeṣu taddhitam
dhātrīphalavidārīkṣujīvanīyarasād ghṛtāt
gavyājayośca payasoḥ prasthaṃ prasthaṃ vipācayet
siddhaśīte sitākṣaudraṃ dviprasthaṃ vinayet tataḥ
yakṣmāpasmārapittāsṛkkāsamehakṣayāpaham
vayaḥsthāpanam āyuṣyaṃ māṃsaśukrabalapradam
ghṛtaṃ tu pitte 'bhyadhike lihyād vāte 'dhike pibet
līḍhaṃ nirvāpayet pittam alpatvāddhanti nānalam
ākrāmatyanilaṃ pītam ūṣmāṇaṃ niruṇaddhi ca
kṣāmakṣīṇakṛśāṅgānām etānyeva ghṛtāni tu
tvakkṣīrīśarkarālājacūrṇaiḥ styānāni yojayet
sarpirguḍān samadhvaṃśān kṛtvā dadyāt payo 'nu ca
reto vīryaṃ balaṃ puṣṭiṃ tairāśutaram āpnuyāt
vītatvagasthikūṣmāṇḍatulāṃ svinnāṃ punaḥ pacet
ghaṭṭayan sarpiṣaḥ prasthe kṣaudravarṇe 'tra ca kṣipet
khaṇḍācchataṃ kaṇāśuṇṭhyor dvipalaṃ jīrakād api
trijātadhānyamaricaṃ pṛthag ardhapalāṃśakam
avatāritaśīte ca dattvā kṣaudraṃ ghṛtārdhakam
khajenāmathya ca sthāpyaṃ tan nihantyupayojitam
kāsahidhmājvaraśvāsaraktapittakṣatakṣayān
uraḥsaṃdhānajananaṃ medhāsmṛtibalapradam
aśvibhyāṃ vihitaṃ hṛdyaṃ kūṣmāṇḍakarasāyanam
piben nāgabalāmūlasyārdhakarṣābhivardhitam
palaṃ kṣīrayutaṃ māsaṃ kṣīravṛttiranannabhuk
eṣa prayogaḥ puṣṭyāyurbalavarṇakaraḥ param
maṇḍūkaparṇyāḥ kalpo 'yaṃ yaṣṭyā viśvauṣadhasya ca
pādaśeṣaṃ jaladroṇe pacen nāgabalātulām
tena kvāthena tulyāṃśaṃ ghṛtaṃ kṣīraṃ ca sādhayet
palārdhikaiścātibalābalāyaṣṭīpunarnavaiḥ
prapauṇḍarīkakāśmaryapriyālakapikacchubhiḥ
aśvagandhāsitābhīrumedāyugmatrikaṇṭakaiḥ
kākolīkṣīrakākolīkṣīraśuklādvijīrakaiḥ
mṛṇālabisakharjūraśṛṅgāṭakakaserukaiḥ
etan nāgabalāsarpiḥ pittaraktakṣatakṣayān
jayet tṛḍbhramadāhāṃśca balapuṣṭikaraṃ param
varṇyam āyuṣyam ojasyaṃ valīpalitanāśanam
upayujya ca ṣaṇ māsān vṛddho 'pi taruṇāyate
dīpte 'gnau vidhireṣa syān mande dīpanapācanaḥ
yakṣmoktaḥ kṣatināṃ śasto grāhī śakṛti tu drave
daśamūlaṃ svayaṅguptāṃ śaṅkhapuṣpīṃ śaṭhīṃ balām
hastipippalyapāmārgapippalīmūlacitrakān
bhārgīṃ puṣkaramūlaṃ ca dvipalāṃśaṃ yavāḍhakam
harītakīśataṃ caikaṃ jalapañcāḍhake pacet
yavasvede kaṣāyaṃ taṃ pūtaṃ taccābhayāśatam
paced guḍatulāṃ dattvā kuḍavaṃ ca pṛthag ghṛtāt
tailāt sapippalīcūrṇāt siddhaśīte ca mākṣikāt
lehaṃ dve cābhaye nityam ataḥ khāded rasāyanāt
tad valīpalitaṃ hanyād varṇāyurbalavardhanam
pañcakāsān kṣayaṃ śvāsaṃ sahidhmaṃ viṣamajvaram
mehagulmagrahaṇyarśohṛdrogārucipīnasān
agastyavihitaṃ dhanyam idaṃ śreṣṭhaṃ rasāyanam
daśamūlaṃ balāṃ mūrvāṃ haridre pippalīdvayam
pāṭhāśvagandhāpāmārgasvaguptātiviṣāmṛtāḥ
bālabilvaṃ trivṛddantīmūlaṃ pattraṃ ca citrakāt
payasyāṃ kuṭajaṃ hiṃsrāṃ puṣpaṃ sāraṃ ca bījakāt
boṭasthavirabhallātavikaṅkataśatāvarīḥ
pūtikarañjaśamyākacandralekhāsahācaram
śaubhāñjanakanimbatvagikṣuraṃ ca palāṃśakam
pathyāsahasraṃ saśataṃ yavānāṃ cāḍhakadvayam
paced aṣṭaguṇe toye yavasvede 'vatārayet
pūte kṣipet sapathye ca tatra jīrṇaguḍāt tulām
tailājyadhātrīrasataḥ prasthaṃ prasthaṃ tataḥ punaḥ
adhiśrayen mṛdāvagnau darvīlepe 'vatārya ca
śīte prasthadvayaṃ kṣaudrāt pippalīkuḍavaṃ kṣipet
cūrṇīkṛtaṃ trijātācca tripalaṃ nikhanet tataḥ
dhānye purāṇakumbhasthaṃ māsaṃ khādecca pūrvavat
rasāyanaṃ vasiṣṭhoktam etat pūrvaguṇādhikam
svasthānāṃ niṣparīhāraṃ sarvartuṣu ca śasyate
pālikaṃ saindhavaṃ śuṇṭhī dve ca sauvarcalāt pale
kuḍavāṃśāni vṛkṣāmlaṃ dāḍimaṃ pattram ārjakāt
ekaikāṃ maricājājyor dhānyakād dve caturthike
śarkarāyāḥ palānyatra daśa dve ca pradāpayet
kṛtvā cūrṇam ato mātrām annapāneṣu dāpayet
rucyaṃ tad dīpanaṃ balyaṃ pārśvārtiśvāsakāsajit
ekāṃ ṣoḍaśikāṃ dhānyād dve dve cājājidīpyakāt
tābhyāṃ dāḍimavṛkṣāmle dvir dviḥ sauvarcalāt palam
śuṇṭhyāḥ karṣaṃ dadhitthasya madhyāt pañca palāni ca
taccūrṇaṃ ṣoḍaśapalaiḥ śarkarāyā vimiśrayet
ṣāḍavo 'yaṃ pradeyaḥ syād annapāneṣu pūrvavat
vidhiśca yakṣmavihito yathāvasthaṃ kṣate hitaḥ
nivṛtte kṣatadoṣe tu kaphe vṛddha uraḥ śiraḥ
dālyate kāsino yasya sa nā dhūmān pibed imān
dvimedādvibalāyaṣṭīkalkaiḥ kṣaume subhāvite
vartiṃ kṛtvā pibeddhūmaṃ jīvanīyaghṛtānupaḥ
manaḥśilāpalāśājagandhātvakkṣīrināgaraiḥ
tadvad evānupānaṃ tu śarkarekṣuguḍodakam
piṣṭvā manaḥśilāṃ tulyām ārdrayā vaṭaśuṅgayā
sasarpiṣkaṃ pibeddhūmaṃ tittiripratibhojanam
kṣayaje bṛṃhaṇaṃ pūrvaṃ kuryād agneśca vardhanam
bahudoṣāya sasnehaṃ mṛdu dadyād virecanam
śamyākena trivṛtayā mṛdvīkārasayuktayā
tilvakasya kaṣāyeṇa vidārīsvarasena ca
sarpiḥ siddhaṃ pibed yuktyā kṣīṇadeho viśodhanam
pitte kaphe dhātuṣu ca kṣīṇeṣu kṣayakāsavān
ghṛtaṃ karkaṭakīkṣīradvibalāsādhitaṃ pibet
vidārībhiḥ kadambair vā tālasasyaiśca sādhitam
ghṛtaṃ payaśca mūtrasya vaivarṇye kṛcchranirgame
śūne savedane meḍhre pāyau saśroṇivaṅkṣaṇe
ghṛtamaṇḍena laghunānuvāsyo miśrakeṇa vā
jāṅgalaiḥ pratibhuktasya vartakādyā bileśayāḥ
kramaśaḥ prasahās tadvat prayojyāḥ piśitāśinaḥ
auṣṇyāt pramāthibhāvācca srotobhyaścyāvayanti te
kaphaṃ śuddhaiśca taiḥ puṣṭiṃ kuryāt samyag vahan rasaḥ
cavikātriphalābhārgīdaśamūlaiḥ sacitrakaiḥ
kulatthapippalīmūlapāṭhākolayavair jale
śṛtair nāgaraduḥsparśāpippalīśaṭhipauṣkaraiḥ
piṣṭaiḥ karkaṭaśṛṅgyā ca samaiḥ sarpir vipācayet
siddhe 'smiṃścūrṇitau kṣārau dvau pañca lavaṇāni ca
dattvā yuktyā piben mātrāṃ kṣayakāsanipīḍitaḥ
kāsamardābhayāmustāpāṭhākaṭphalanāgaraiḥ
pippalyā kaṭurohiṇyā kāśmaryā surasena ca
akṣamātrair ghṛtaprasthaṃ kṣīradrākṣārasāḍhake
pacecchoṣajvaraplīhasarvakāsaharaṃ śivam
vṛṣavyāghrīguḍūcīnāṃ pattramūlaphalāṅkurāt
rasakalkair ghṛtaṃ pakvaṃ hanti kāsajvarārucīḥ
dviguṇe dāḍimarase siddhaṃ vā vyoṣasaṃyutam
pibed upari bhuktasya yavakṣārayutaṃ naraḥ
pippalīguḍasiddhaṃ vā chāgakṣīrayutaṃ ghṛtam
etānyagnivivṛddhyarthaṃ sarpīṃṣi kṣayakāsinām
syur doṣabaddhakaṇṭhoraḥsrotasāṃ ca viśuddhaye
prasthonmite yavakvāthe viṃśatiṃ vijayāḥ pacet
svinnā mṛditvā tās tasmin purāṇāt ṣaṭpalaṃ guḍāt
pippalyā dvipalaṃ karṣaṃ manohvāyā rasāñjanāt
dattvārdhākṣaṃ paced bhūyaḥ sa lehaḥ śvāsakāsajit
śvāvidhāṃ sūcayo dagdhāḥ saghṛtakṣaudraśarkarāḥ
śvāsakāsaharā barhipādau vā madhusarpiṣā
eraṇḍapattrakṣāraṃ vā vyoṣatailaguḍānvitam
lehayet kṣāram evaṃ vā surasairaṇḍapattrajam
lihyāt tryūṣaṇacūrṇaṃ vā purāṇaguḍasarpiṣā
padmakaṃ triphalā vyoṣaṃ viḍaṅgaṃ devadāru ca
balā rāsnā ca taccūrṇaṃ samastaṃ samaśarkaram
khāden madhughṛtābhyāṃ vā lihyāt kāsaharaṃ param
tadvanmaricacūrṇaṃ vā saghṛtakṣaudraśarkaram
pathyāśuṇṭhīghanaguḍair guṭikāṃ dhārayen mukhe
sarveṣu śvāsakāseṣu kevalaṃ vā vibhītakam
pattrakalkaṃ ghṛtabhṛṣṭaṃ tilvakasya saśarkaram
peyā votkārikā charditṛṭkāsāmātisārajit
kaṇṭakārīrase siddho mudgayūṣaḥ susaṃskṛtaḥ
sagaurāmalakaḥ sāmlaḥ sarvakāsabhiṣagjitam
vātaghnauṣadhaniḥkvāthe kṣīraṃ yūṣān rasān api
vaiṣkirān prātudān bailān dāpayet kṣayakāsine
kṣatakāse ca ye dhūmāḥ sānupānā nidarśitāḥ
kṣayakāse 'pi te yojyā vakṣyate yacca yakṣmaṇi
bṛṃhaṇaṃ dīpanaṃ cāgneḥ srotasāṃ ca viśodhanam
vyatyāsāt kṣayakāsibhyo balyaṃ sarvaṃ praśasyate
saṃnipātodbhavo ghoraḥ kṣayakāso yatas tataḥ
yathādoṣabalaṃ tasya saṃnipātahitaṃ hitam
athātaḥ śvāsahidhmācikitsitaṃ vyākhyāsyāmaḥ
iti ha smāhur ātreyādayo maharṣayaḥ
śvāsahidhmā yatas tulyahetvādyāḥ sādhanaṃ tataḥ
tulyam eva tadārtaṃ ca pūrvaṃ svedairupācaret
snigdhair lavaṇatailāktaṃ taiḥ kheṣu grathitaḥ kaphaḥ
sulīno 'pi vilīno 'sya koṣṭhaṃ prāptaḥ sunirharaḥ
srotasāṃ syān mṛdutvaṃ ca marutaścānulomatā
svinnaṃ ca bhojayed annaṃ snigdham ānūpajai rasaiḥ
dadhyuttareṇa vā dadyāt tato 'smai vamanaṃ mṛdu
viśeṣāt kāsavamathuhṛdgrahasvarasādine
pippalīsaindhavakṣaudrayuktaṃ vātāvirodhi yat
nirhṛte sukham āpnoti sa kaphe duṣṭavigrahe
srotaḥsu ca viśuddheṣu caratyavihato 'nilaḥ
dhmānodāvartatamake mātuluṅgāmlavetasaiḥ
hiṅgupīluviḍair yuktam annaṃ syād anulomanam
sasaindhavaṃ phalāmlaṃ vā koṣṇaṃ dadyād virecanam
ete hi kaphasaṃruddhagatiprāṇaprakopajāḥ
tasmāt tanmārgaśuddhyartham ūrdhvādhaḥ śodhanaṃ hitam
udīryate bhṛśataraṃ mārgarodhād vahajjalam
yathā tathānilas tasya mārgam asmād viśodhayet
aśāntau kṛtasaṃśuddher dhūmair līnaṃ malaṃ haret
haridrāpattram eraṇḍamūlaṃ lākṣāṃ manaḥśilām
sadevadārvalaṃ māṃsīṃ piṣṭvā vartiṃ prakalpayet
tāṃ ghṛtāktāṃ pibeddhūmaṃ yavān vā ghṛtasaṃyutān
madhūcchiṣṭaṃ sarjarasaṃ ghṛtaṃ vā guru vāguru
candanaṃ vā tathā śṛṅgaṃ vālān vā snāva vā gavām
ṛkṣagodhākuraṅgaiṇacarmaśṛṅgakhurāṇi vā
gugguluṃ vā manohvāṃ vā śālaniryāsam eva vā
śallakīṃ gugguluṃ lohaṃ padmakaṃ vā ghṛtāplutam
avaśyaṃ svedanīyānām asvedyānām api kṣaṇam
svedayet sasitākṣīrasukhoṣṇasnehasecanaiḥ
utkārikopanāhaiśca svedādhyāyoktabheṣajaiḥ
uraḥ kaṇṭhaṃ ca mṛdubhiḥ sāme tvāmavidhiṃ caret
atiyogoddhataṃ vātaṃ dṛṣṭvā pavananāśanaiḥ
snigdhai rasādyair nātyuṣṇairabhyaṅgaiśca śamaṃ nayet
anutkliṣṭakaphāsvinnadurbalānāṃ hi śodhanāt
vāyur labdhāspado marma saṃśoṣyāśu hared asūn
kaṣāyalehasnehādyais teṣāṃ saṃśamayed ataḥ
kṣīṇakṣatātisārāsṛkpittadāhānubandhajān
madhurasnigdhaśītādyair hidhmāśvāsān upācaret
kulatthadaśamūlānāṃ kvāthe syur jāṅgalā rasāḥ
yūṣāśca śigruvārtākakāsaghnavṛṣamūlakaiḥ
pallavair nimbakulakabṛhatīmātuluṅgajaiḥ
vyāghrīdurālabhāśṛṅgībilvamadhyatrikaṇṭakaiḥ
sāmṛtāgnikulatthaiśca yūṣaḥ syāt kvathitair jale
tadvad rāsnābṛhatyādibalāmudgaiḥ sacitrakaiḥ
peyā ca citrakājājīśṛṅgīsauvarcalaiḥ kṛtā
daśamūlena vā kāsaśvāsahidhmārujāpahā
daśamūlaśaṭhīrāsnābhārgībilvarddhipauṣkaraiḥ
kulīraśṛṅgīcapalātāmalakyamṛtauṣadhaiḥ
pibet kaṣāyaṃ jīrṇe 'smin peyāṃ taireva sādhitām
śāliṣaṣṭikagodhūmayavamudgakulatthabhuk
kāsahṛdgrahapārśvārtihidhmāśvāsapraśāntaye
saktūn vārkāṅkurakṣīrabhāvitānāṃ samākṣikān
yavānāṃ daśamūlādiniḥkvāthalulitān pibet
anne ca yojayet kṣārahiṅgvājyaviḍadāḍimān
sapauṣkaraśaṭhīvyoṣamātuluṅgāmlavetasān
daśamūlasya vā kvātham athavā devadāruṇaḥ
pibed vā vāruṇīmaṇḍaṃ hidhmāśvāsī pipāsitaḥ
pippalīpippalīmūlapathyājantughnacitrakaiḥ
kalkitair lepite rūḍhe niḥkṣiped ghṛtabhājane
takraṃ māsasthitaṃ taddhi dīpanaṃ śvāsakāsajit
pāṭhāṃ madhurasāṃ dāru saralaṃ ca niśi sthitam
surāmaṇḍe 'lpalavaṇaṃ pibet prasṛtasaṃmitam
bhārgīśuṇṭhyau sukhāmbhobhiḥ kṣāraṃ vā maricānvitam
svakvāthapiṣṭāṃ lulitāṃ bāṣpikāṃ pāyayeta vā
svarasaḥ saptaparṇasya puṣpāṇāṃ vā śirīṣataḥ
hidhmāśvāse madhukaṇāyuktaḥ pittakaphānuge
utkārikā tugākṛṣṇāmadhūlīghṛtanāgaraiḥ
pittānubandhe yoktavyā pavane tvanubandhini
śvāvicchaśāmiṣakaṇāghṛtaśalyakaśoṇitaiḥ
suvarcalārasavyoṣasarpirbhiḥ sahitaṃ payaḥ
anu śālyodanaṃ peyam vātapittānubandhini
caturguṇāmbusiddhaṃ vā chāgaṃ saguḍanāgaram
pippalīmūlamadhukaguḍago'śvaśakṛdrasān
hidhmābhiṣyandakāsaghnāṃllihyān madhughṛtānvitān
gogajāśvavarāhoṣṭrakharameṣājaviḍrasam
samadhvekaikaśo lihyād bahuśleṣmāthavā pibet
catuṣpāccarmaromāsthikhuraśṛṅgodbhavāṃ maṣīm
tathaiva vājigandhāyā lihyācchvāsī kapholbaṇaḥ
śaṭhīpauṣkaradhātrīr vā pauṣkaraṃ vā kaṇānvitam
gairikāñjanakṛṣṇā vā svarasaṃ vā kapitthajam
rasena vā kapitthasya dhātrīsaindhavapippalīḥ
ghṛtakṣaudreṇa vā pathyāviḍaṅgoṣaṇapippalīḥ
kolalājāmaladrākṣāpippalīnāgarāṇi vā
guḍatailaniśādrākṣākaṇārāsnoṣaṇāni vā
pibed rasāmbumadyāmlair lehauṣadharajāṃsi vā
jīvantīmustasurasatvagelādvayapauṣkaram
caṇḍātāmalakīlohabhārgīnāgaravālakam
karkaṭākhyāśaṭhīkṛṣṇānāgakesaracorakam
upayuktaṃ yathākāmaṃ cūrṇaṃ dviguṇaśarkaram
pārśvarugjvarakāsaghnaṃ hidhmāśvāsaharaṃ param
śaṭhītāmalakībhārgīcaṇḍāvālakapauṣkaram
śarkarāṣṭaguṇaṃ cūrṇaṃ hidhmāśvāsaharaṃ param
tulyaṃ guḍaṃ nāgaraṃ ca bhakṣayen nāvayeta vā
laśunasya palāṇḍor vā mūlaṃ gṛñjanakasya vā
candanād vā rasaṃ dadyān nārīkṣīreṇa nāvanam
stanyena makṣikāviṣṭhām alaktakarasena vā
sasaindhavaṃ ghṛtācchaṃ vā siddhaṃ stanyena vā ghṛtam
kalkitair madhuradravyais tat piben nāvayeta vā
sakṛd uṣṇaṃ sakṛcchītaṃ vyatyāsāt sasitāmadhu
tadvat payas tathā siddham adhobhāgauṣadhair ghṛtam
kaṇāsauvarcalakṣāravayaḥsthāhiṅgucorakaiḥ
sakāyasthair ghṛtaṃ mastudaśamūlarase pacet
tat pibej jīvanīyair vā lihyāt samadhu sādhitam
tejovatyabhayā kuṣṭhaṃ pippalī kaṭurohiṇī
bhūtikaṃ pauṣkaraṃ mūlaṃ palāśaścitrakaḥ śaṭhī
paṭudvayaṃ tāmalakī jīvantī bilvapeśikā
vacā pattraṃ ca tālīśaṃ karṣāṃśais tair vipācayet
hiṅgupādair ghṛtaprasthaṃ pītam āśu nihanti tat
śākhānilārśograhaṇīhidhmāhṛtpārśvavedanāḥ
ardhāṃśena pibet sarpiḥ kṣāreṇa paṭunāthavā
dhānvantaraṃ vṛṣaghṛtaṃ dādhikaṃ hapuṣādi vā
śītāmbusekaḥ sahasā trāsavikṣepabhīśucaḥ
harṣerṣyocchvāsarodhāśca hitaṃ kīṭaiśca daṃśanam
yat kiṃcit kaphavātaghnam uṣṇaṃ vātānulomanam
tat sevyaṃ prāyaśo yacca sutarāṃ mārutāpaham
sarveṣāṃ bṛṃhaṇe hyalpaḥ śakyaśca prāyaśo bhavet
nātyarthaṃ śamane 'pāyo bhṛśo 'śakyaśca karṣaṇe
śamanair bṛṃhaṇaiścāto bhūyiṣṭhaṃ tān upācaret
kāsaśvāsakṣayacchardihidhmāścānyo'nyabheṣajaiḥ
athāto rājayakṣmādicikitsitaṃ vyākhyāsyāmaḥ
iti ha smāhur ātreyādayo maharṣayaḥ
balino bahudoṣasya snigdhasvinnasya śodhanam
ūrdhvādho yakṣmiṇaḥ kuryāt sasnehaṃ yanna karśanam
payasā phalayuktena madhureṇa rasena vā
sarpiṣmatyā yavāgvā vā vamanadravyasiddhayā
vamed virecanaṃ dadyāt trivṛcchyāmānṛpadrumān
śarkarāmadhusarpirbhiḥ payasā tarpaṇena vā
drākṣāvidārīkāśmaryamāṃsānāṃ vā rasair yutān
śuddhakoṣṭhasya yuñjīta vidhiṃ bṛṃhaṇadīpanam
hṛdyāni cānnapānāni vātaghnāni laghūni ca
śāliṣaṣṭikagodhūmayavamudgaṃ samoṣitam
ājaṃ kṣīraṃ ghṛtaṃ māṃsaṃ kravyānmāṃsaṃ ca śoṣajit
kākolūkavṛkadvīpigavāśvanakuloragam
gṛdhrabhāsakharoṣṭraṃ ca hitaṃ chadmopasaṃhitam
jñātaṃ jugupsitaṃ taddhi chardiṣe na balaujase
mṛgādyāḥ pittakaphayoḥ pavane prasahādayaḥ
vesavārīkṛtāḥ pathyā rasādiṣu ca kalpitāḥ
bhṛṣṭāḥ sarṣapatailena sarpiṣā vā yathāyatham
rasikā mṛdavaḥ snigdhāḥ paṭudravyābhisaṃskṛtāḥ
hitā maulakakaulatthās tadvad yūṣāśca sādhitāḥ
sapippalīkaṃ sayavaṃ sakulatthaṃ sanāgaram
sadāḍimaṃ sāmalakaṃ snigdham ājaṃ rasaṃ pibet
tena ṣaḍ vinivartante vikārāḥ pīnasādayaḥ
pibecca sutarāṃ madyaṃ jīrṇaṃ srotoviśodhanam
pittādiṣu viśeṣeṇa madhvariṣṭācchavāruṇīḥ
siddhaṃ vā pañcamūlena tāmalakyāthavā jalam
parṇinībhiścatasṛbhir dhānyanāgarakeṇa vā
kalpayeccānukūlo 'sya tenānnaṃ śuci yatnavān
daśamūlena payasā siddhaṃ māṃsarasena vā
balāgarbhaṃ ghṛtaṃ yojyaṃ kravyānmāṃsarasena vā
sakṣaudraṃ payasā siddhaṃ sarpir daśaguṇena vā
jīvantīṃ madhukaṃ drākṣāṃ phalāni kuṭajasya ca
puṣkarāhvaṃ śaṭhīṃ kṛṣṇāṃ vyāghrīṃ gokṣurakaṃ balām
nīlotpalaṃ tāmalakīṃ trāyamāṇāṃ durālabhām
kalkīkṛtya ghṛtaṃ pakvaṃ rogarājaharaṃ param
ghṛtaṃ kharjūramṛdvīkāmadhukaiḥ saparūṣakaiḥ
sapippalīkaṃ vaisvaryakāsaśvāsajvarāpaham
daśamūlaśṛtāt kṣīrāt sarpir yad udiyān navam
sapippalīkaṃ sakṣaudraṃ tat paraṃ svarabodhanam
śiraḥpārśvāṃsaśūlaghnaṃ kāsaśvāsajvarāpaham
pañcabhiḥ pañcamūlair vā śṛtād yad udiyād ghṛtam
pañcānāṃ pañcamūlānāṃ rase kṣīracaturguṇe
siddhaṃ sarpir jayatyetad yakṣmaṇaḥ saptakaṃ balam
pañcakolayavakṣāraṣaṭpalena paced ghṛtam
prasthonmitaṃ tulyapayaḥ srotasāṃ tad viśodhanam
gulmajvarodaraplīhagrahaṇīpāṇḍupīnasān
śvāsakāsāgnisadanaśvayathūrdhvānilāñ jayet
rāsnābalāgokṣurakasthirāvarṣābhuvāriṇi
jīvantīpippalīgarbhaṃ sakṣīraṃ śoṣajid ghṛtam
aśvagandhāśṛtāt kṣīrād ghṛtaṃ ca sasitāpayaḥ
sādhāraṇāmiṣatulāṃ toyadroṇadvaye pacet
tenāṣṭabhāgaśeṣeṇa jīvanīyaiḥ palonmitaiḥ
sādhayet sarpiṣaḥ prasthaṃ vātapittāmayāpaham
māṃsasarpiridam pītaṃ yuktaṃ māṃsarasena vā
kāsaśvāsasvarabhraṃśaśoṣahṛtpārśvaśūlajit
elājamodātriphalāsaurāṣṭrīvyoṣacitrakān
sārān ariṣṭagāyatrīśālabījakasaṃbhavān
bhallātakaṃ viḍaṅgaṃ ca pṛthag aṣṭapalonmitam
salile ṣoḍaśaguṇe ṣoḍaśāṃśasthitaṃ pacet
punas tena ghṛtaprasthaṃ siddhe cāsmin palāni ṣaṭ
tavakṣīryāḥ kṣipet triṃśat sitāyā dviguṇaṃ madhu
ghṛtāt trijātāt tripalaṃ tato līḍhaṃ khajāhatam
payo'nupānaṃ tat prāhṇe rasāyanam ayantraṇam
medhyaṃ cakṣuṣyam āyuṣyaṃ dīpanaṃ hanti cācirāt
mehagulmakṣayavyādhipāṇḍurogabhagandarān
ye ca sarpirguḍāḥ proktāḥ kṣate yojyāḥ kṣaye 'pi te
tvagelāpippalīkṣīrīśarkarā dviguṇāḥ kramāt
cūrṇitā bhakṣitāḥ kṣaudrasarpiṣā vāvalehitāḥ
svaryāḥ kāsakṣayaśvāsapārśvarukkaphanāśanāḥ
viśeṣāt svarasāde 'sya nasyadhūmādi yojayet
tatrāpi vātaje koṣṇaṃ pibed auttarabhaktikam
kāsamardakavārtākīmārkavasvarasair ghṛtam
sādhitaṃ kāsajit svaryaṃ siddham ārtagalena vā
badarīpattrakalkaṃ vā ghṛtabhṛṣṭaṃ sasaindhavam
tailaṃ vā madhukadrākṣāpippalīkṛminutphalaiḥ
haṃsapadyāśca mūlena pakvaṃ nasto niṣecayet
sukhodakānupānaṃ ca sasarpiṣkaṃ guḍaudanam
aśnīyāt pāyasaṃ caivaṃ snigdhaṃ svedaṃ niyojayet
pittodbhave pibet sarpiḥ śṛtaśītapayo'nupaḥ
kṣīrivṛkṣāṅkurakvāthakalkasiddhaṃ samākṣikam
aśnīyācca sasarpiṣkaṃ yaṣṭīmadhukapāyasam
balāvidārigandhābhyāṃ vidāryā madhukena ca
siddhaṃ salavaṇaṃ sarpir nasyaṃ svaryam anuttamam
prapauṇḍarīkaṃ madhukaṃ pippalī bṛhatī balā
sādhitaṃ kṣīrasarpiśca tat svaryaṃ nāvanaṃ param
lihyān madhurakāṇāṃ ca cūrṇaṃ madhughṛtāplutam
pibet kaṭūni mūtreṇa kaphaje rūkṣabhojanaḥ
kaṭphalāmalakavyoṣaṃ lihyāt tailamadhuplutam
vyoṣakṣārāgnicavikābhārgīpathyāmadhūni vā
yavair yavāgūṃ yamake kaṇādhātrīkṛtāṃ pibet
bhuktvādyāt pippalīṃ śuṇṭhīṃ tīkṣṇaṃ vā vamanaṃ bhajet
śarkarākṣaudramiśrāṇi śṛtāni madhuraiḥ saha
pibet payāṃsi yasyoccair vadato 'bhihataḥ svaraḥ
vicitram annam arucau hitairupahitaṃ hitam
bahirantarmṛjā cittanirvāṇaṃ hṛdyam auṣadham
dvau kālau dantapavanaṃ bhakṣayen mukhadhāvanaiḥ
kaṣāyaiḥ kṣālayed āsyaṃ dhūmaṃ prāyogikaṃ pibet
tālīśacūrṇavaṭakāḥ sakarpūrasitopalāḥ
śaśāṅkakiraṇākhyāśca bhakṣyā rucikarāḥ param
vātād arocake tatra pibeccūrṇaṃ prasannayā
hareṇukṛṣṇākṛmijiddrākṣāsaindhavanāgarāt
elābhārgīyavakṣārahiṅguyuktād ghṛtena vā
chardayed vā vacāmbhobhiḥ pittācca guḍavāribhiḥ
lihyād vā śarkarāsarpirlavaṇottamamākṣikam
kaphād vamen nimbajalair dīpyakāragvadhodakam
pānaṃ samadhvariṣṭāśca tīkṣṇāḥ samadhumādhavāḥ
pibeccūrṇaṃ ca pūrvoktaṃ hareṇvādyuṣṇavāriṇā
elātvaṅnāgakusumatīkṣṇakṛṣṇāmahauṣadham
bhāgavṛddhaṃ kramāccūrṇaṃ nihanti samaśarkaram
prasekārucihṛtpārśvakāsaśvāsagalāmayān
yavānītintiḍīkāmlavetasauṣadhadāḍimam
kṛtvā kolaṃ ca karṣāṃśaṃ sitāyāśca catuḥpalam
dhānyasauvarcalājājīvarāṅgaṃ cārdhakārṣikam
pippalīnāṃ śataṃ caikaṃ dve śate maricasya ca
cūrṇam etat paraṃ rucyaṃ hṛdyaṃ grāhi hinasti ca
vibandhakāsahṛtpārśvaplīhārśograhaṇīgadān
tālīśapattraṃ maricaṃ nāgaraṃ pippalī śubhā
yathottaraṃ bhāgavṛddhyā tvagele cārdhabhāgike
tad rucyaṃ dīpanaṃ cūrṇaṃ kaṇāṣṭaguṇaśarkaram
kāsaśvāsārucicchardiplīhahṛtpārśvaśūlanut
pāṇḍujvarātisāraghnaṃ mūḍhavātānulomanam
arkāmṛtākṣārajale śarvarīm uṣitair yavaiḥ
praseke kalpitān saktūn bhakṣyāṃścādyād balī vamet
kaṭutiktais tathā śūlyaṃ bhakṣayej jāṅgalaṃ palam
śuṣkāṃśca bhakṣyān sulaghūṃś caṇakādirasānupaḥ
śleṣmaṇo 'tiprasekena vāyuḥ śleṣmāṇam asyati
kaphaprasekaṃ taṃ vidvān snigdhoṣṇaireva nirjayet
pīnase 'pi kramam imaṃ vamathau ca prayojayet
viśeṣāt pīnase 'bhyaṅgān snehān svedāṃśca śīlayet
snigdhān utkārikāpiṇḍaiḥ śiraḥpārśvagalādiṣu
lavaṇāmlakaṭūṣṇāṃśca rasān snehopasaṃhitān
śiro'ṃsapārśvaśūleṣu yathādoṣavidhiṃ caret
audakānūpapiśitairupanāhāḥ susaṃskṛtāḥ
tatreṣṭāḥ sacatuḥsnehā doṣasaṃsarga iṣyate
pralepo natayaṣṭyāhvaśatāhvākuṣṭhacandanaiḥ
balārāsnātilais tadvat sasarpirmadhukotpalaiḥ
punarnavākṛṣṇagandhābalāvīrāvidāribhiḥ
nāvanaṃ dhūmapānāni snehāścauttarabhaktikāḥ
tailānyabhyaṅgayogīni vastikarma tathā param
śṛṅgādyair vā yathādoṣaṃ duṣṭam eṣāṃ hared asṛk
pradehaḥ saghṛtaiḥ śreṣṭhaḥ padmakośīracandanaiḥ
dūrvāmadhukamañjiṣṭhākesarair vā ghṛtāplutaiḥ
vaṭādisiddhatailena śatadhautena sarpiṣā
abhyaṅgaḥ payasā sekaḥ śastaśca madhukāmbunā
prāyeṇopahatāgnitvāt sapiccham atisāryate
tasyātīsāragrahaṇīvihitaṃ hitam auṣadham
purīṣaṃ yatnato rakṣecchuṣyato rājayakṣmiṇaḥ
sarvadhātukṣayārtasya balaṃ tasya hi viḍbalam
māṃsam evāśnato yuktyā mārdvīkaṃ pibato 'nu ca
avidhāritavegasya yakṣmā na labhate 'ntaram
surāṃ samaṇḍāṃ mārdvīkam ariṣṭān sīdhumādhavān
yathārham anupānārthaṃ piben māṃsāni bhakṣayan
srotovibandhamokṣārthaṃ balaujaḥpuṣṭaye ca tat
snehakṣīrāmbukoṣṭheṣu svabhyaktam avagāhayet
uttīrṇaṃ miśrakaiḥ snehair bhūyo 'bhyaktaṃ sukhaiḥ karaiḥ
mṛdnīyāt sukham āsīnaṃ sukhaṃ codvartayet param
jīvantīṃ śatavīryāṃ ca vikasāṃ sapunarnavām
aśvagandhām apāmārgaṃ tarkārīṃ madhukaṃ balām
vidārīṃ sarṣapān kuṣṭhaṃ taṇḍulān atasīphalam
māṣāṃs tilāṃśca kiṇvaṃ ca sarvam ekatra cūrṇayet
yavacūrṇaṃ triguṇitaṃ dadhnā yuktaṃ samākṣikam
etad udvartanaṃ kāryaṃ puṣṭivarṇabalapradam
gaurasarṣapakalkena snānīyauṣadhibhiśca saḥ
snāyād ṛtusukhais toyair jīvanīyopasādhitaiḥ
gandhamālyādikāṃ bhūṣām alakṣmīnāśanīṃ bhajet
suhṛdāṃ darśanaṃ gītavāditrotsavasaṃśrutiḥ
vastayaḥ kṣīrasarpīṃṣi madyamāṃsasuśīlatā
daivavyapāśrayaṃ tattad atharvoktaṃ ca pūjitam
athātaśchardihṛdrogatṛṣṇācikitsitaṃ vyākhyāsyāmaḥ
iti ha smāhur ātreyādayo maharṣayaḥ
āmāśayotkleśabhavāḥ prāyaśchardyo hitaṃ tataḥ
laṅghanaṃ prāg ṛte vāyor vamanaṃ tatra yojayet
balino bahudoṣasya vamataḥ pratataṃ bahu
tato virekaṃ kramaśo hṛdyaṃ madyaiḥ phalāmbubhiḥ
kṣīrair vā saha sa hyūrdhvaṃ gataṃ doṣaṃ nayatyadhaḥ
śamanaṃ cauṣadhaṃ rūkṣadurbalasya tad eva tu
pariśuṣkaṃ priyaṃ sātmyam annaṃ laghu ca śasyate
upavāsas tathā yūṣā rasāḥ kāmbalikāḥ khalāḥ
śākāni lehā bhojyāni rāgaṣāḍavapānakāḥ
bhakṣyāḥ śuṣkā vicitrāśca phalāni snānagharṣaṇam
gandhāḥ sugandhayo gandhaphalapuṣpānnapānajāḥ
bhuktamātrasya sahasā mukhe śītāmbusecanam
hanti mārutajāṃ chardiṃ sarpiḥ pītaṃ sasaindhavam
kiṃciduṣṇaṃ viśeṣeṇa sakāsahṛdayadravām
vyoṣatrilavaṇāḍhyaṃ vā siddhaṃ vā dāḍimāmbunā
saśuṇṭhīdadhidhānyena śṛtaṃ tulyāmbu vā payaḥ
vyaktasaindhavasarpir vā phalāmlo vaiṣkiro rasaḥ
snigdhaṃ ca bhojanaṃ śuṇṭhīdadhidāḍimasādhitam
koṣṇaṃ salavaṇaṃ cātra hitaṃ snehavirecanam
pittajāyāṃ virekārthaṃ drākṣekṣusvarasais trivṛt
sarpir vā tailvakaṃ yojyaṃ vṛddhaṃ ca śleṣmadhāmagam
ūrdhvam eva haret pittaṃ svādutiktair viśuddhimān
piben manthaṃ yavāgūṃ vā lājaiḥ samadhuśarkarām
mudgajāṅgalajairadyād vyañjanaiḥ śāliṣaṣṭikam
mṛdbhṛṣṭaloṣṭaprabhavaṃ suśītaṃ salilaṃ pibet
mudgośīrakaṇādhānyaiḥ saha vā saṃsthitaṃ niśām
drākṣārasaṃ rasaṃ vekṣor guḍūcyambu payo 'pi vā
jambvāmrapallavośīravaṭaśuṅgāvarohajaḥ
kvāthaḥ kṣaudrayutaḥ pītaḥ śīto vā viniyacchati
chardiṃ jvaram atīsāraṃ mūrchāṃ tṛṣṇāṃ ca durjayām
dhātrīrasena vā śītaṃ piben mudgadalāmbu vā
kolamajjasitālājāmakṣikāviṭkaṇāñjanam
lihyāt kṣaudreṇa pathyāṃ vā drākṣāṃ vā badarāṇi vā
kaphajāyāṃ vamen nimbakṛṣṇāpiṇḍītasarṣapaiḥ
yuktena koṣṇatoyena durbalaṃ copavāsayet
āragvadhādiniryūhaṃ śītaṃ kṣaudrayutaṃ pibet
manthān yavair vā bahuśaśchardighnauṣadhabhāvitaiḥ
kaphaghnam annaṃ hṛdyaṃ ca rāgāḥ sārjakabhūstṛṇāḥ
līḍhaṃ manaḥśilākṛṣṇāmaricaṃ bījapūrakāt
svarasena kapitthasya sakṣaudreṇa vamiṃ jayet
khādet kapitthaṃ savyoṣaṃ madhunā vā durālabhām
lihyān maricacocailāgośakṛdrasamākṣikam
anukūlopacāreṇa yāti dviṣṭārthajā śamam
kṛmijā kṛmihṛdrogagaditaiśca bhiṣagjitaiḥ
yathāsvaṃ pariśeṣāśca tatkṛtāśca tathāmayāḥ
chardiprasaṅgena hi mātariśvā dhātukṣayāt kopam upaityavaśyam
kuryād ato 'smin vamanātiyogaproktaṃ vidhiṃ stambhanabṛṃhaṇīyam
sarpirguḍā māṃsarasā ghṛtāni kalyāṇakatryūṣaṇajīvanāni
payāṃsi pathyopahitāni lehāśchardiṃ prasaktāṃ praśamaṃ nayanti
hṛdroge vātaje tailaṃ mastusauvīratakravat
pibet sukhoṣṇaṃ saviḍaṃ gulmānāhārtijicca tat
tailaṃ ca lavaṇaiḥ siddhaṃ samūtrāmlaṃ tathāguṇam
bilvaṃ rāsnāṃ yavān kolaṃ devadāruṃ punarnavām
kulatthān pañcamūlaṃ ca paktvā tasmin pacejjale
tailaṃ tan nāvane pāne vastau ca viniyojayet
śuṇṭhīvayaḥsthālavaṇakāyasthāhiṅgupauṣkaraiḥ
pathyayā ca śṛtaṃ pārśvahṛdrujāgulmajid ghṛtam
sauvarcalasya dvipale pathyāpañcāśadanvite
ghṛtasya sādhitaḥ prastho hṛdrogaśvāsagulmajit
dāḍimaṃ kṛṣṇalavaṇaṃ śuṇṭhīhiṅgvamlavetasam
apatantrakahṛdrogaśvāsaghnaṃ cūrṇam uttamam
puṣkarāhvaśaṭhīśuṇṭhībījapūrajaṭābhayāḥ
pītāḥ kalkīkṛtāḥ kṣāraghṛtāmlalavaṇair yutāḥ
vikartikāśūlaharāḥ kvāthaḥ koṣṇaśca tadguṇaḥ
yavānīlavaṇakṣāravacājājyauṣadhaiḥ kṛtaḥ
sapūtidārubījāhvapalāśaśaṭhipauṣkaraiḥ
pañcakolaśaṭhīpathyāguḍabījāhvapauṣkaram
vāruṇīkalkitaṃ bhṛṣṭaṃ yamake lavaṇānvitam
hṛtpārśvayoniśūleṣu khāded gulmodareṣu ca
snigdhāśceha hitāḥ svedāḥ saṃskṛtāni ghṛtāni ca
laghunā pañcamūlena śuṇṭhyā vā sādhitaṃ jalam
vāruṇīdadhimaṇḍaṃ vā dhānyāmlaṃ vā pibet tṛṣi
sāyāmastambhaśūlāme hṛdi mārutadūṣite
kriyaiṣā sadravāyāmapramohe tu hitā rasāḥ
snehāḍhyās tittirikrauñcaśikhivartakadakṣajāḥ
balātailaṃ sahṛdrogaḥ pibed vā sukumārakam
yaṣṭyāhvaśatapākaṃ vā mahāsnehaṃ tathottamam
rāsnājīvakajīvantībalāvyāghrīpunarnavaiḥ
bhārgīsthirāvacāvyoṣair mahāsnehaṃ vipācayet
dadhipādaṃ tathāmlaiśca lābhataḥ sa niṣevitaḥ
tarpaṇo bṛṃhaṇo balyo vātahṛdroganāśanaḥ
dīpte 'gnau sadravāyāme hṛdroge vātike hitam
kṣīraṃ dadhi guḍaḥ sarpiraudakānūpam āmiṣam
etānyeva ca varjyāni hṛdrogeṣu caturṣvapi
śeṣeṣu stambhajāḍyāmasaṃyukte 'pi ca vātike
kaphānubandhe tasmiṃstu rūkṣoṣṇām ācaret kriyām
paitte drākṣekṣuniryāsasitākṣaudraparūṣakaiḥ
yukto vireko hṛdyaḥ syāt kramaḥ śuddhe ca pittahā
kṣatapittajvaroktaṃ ca bāhyāntaḥ parimārjanam
kaṭvīmadhukakalkaṃ ca pibet sasitam ambhasā
śreyasīśarkarādrākṣājīvakarṣabhakotpalaiḥ
balākharjūrakākolīmedāyugmaiśca sādhitam
sakṣīraṃ māhiṣaṃ sarpiḥ pittahṛdroganāśanam
prapauṇḍarīkamadhukabisagranthikaserukāḥ
saśuṇṭhīśaivalās tābhiḥ sakṣīraṃ vipaced ghṛtam
śītaṃ samadhu tacceṣṭaṃ svāduvargakṛtaṃ ca yat
vastiṃ ca dadyāt sakṣaudraṃ tailaṃ madhukasādhitam
kaphodbhave vamet svinnaḥ picumandavacāmbhasā
kulatthadhanvottharasatīkṣṇamadyayavāśanaḥ
pibeccūrṇaṃ vacāhiṅgulavaṇadvayanāgarāt
sailāyavānakakaṇāyavakṣārāt sukhāmbunā
phaladhānyāmlakaulatthayūṣamūtrāsavais tathā
puṣkarāhvābhayāśuṇṭhīśaṭhīrāsnāvacākaṇāt
kvāthaṃ tathābhayāśuṇṭhīmādrīpītadrukaṭphalāt
kvāthe rohītakāśvatthakhadirodumbarārjune
sapalāśavaṭe vyoṣatrivṛccūrṇānvite kṛtaḥ
sukhodakānupānaśca lehaḥ kaphavikārahā
śleṣmagulmoditājyāni kṣārāṃśca vividhān pibet
prayojayecchilāhvaṃ vā brāhmaṃ vātra rasāyanam
tathāmalakalehaṃ vā prāśaṃ vāgastyanirmitam
syācchūlaṃ yasya bhukte 'ti jīryatyalpaṃ jarāṃ gate
śāmyet sa kuṣṭhakṛmijillavaṇadvayatilvakaiḥ
sadevadārvativiṣaiścūrṇam uṣṇāmbunā pibet
yasya jīrṇe 'dhikaṃ snehaiḥ sa virecyaḥ phalaiḥ punaḥ
jīryatyanne tathā mūlais tīkṣṇaiḥ śūle sadādhike
prāyo 'nilo ruddhagatiḥ kupyatyāmāśaye gataḥ
tasyānulomanaṃ kāryaṃ śuddhilaṅghanapācanaiḥ
kṛmighnam auṣadhaṃ sarvaṃ kṛmije hṛdayāmaye
tṛṣṇāsu vātapittaghno vidhiḥ prāyeṇa śasyate
sarvāsu śīto bāhyāntas tathā śamanaśodhanaḥ
divyāmbu śītaṃ sakṣaudraṃ tadvad bhaumaṃ ca tadguṇam
nirvāpitaṃ taptaloṣṭakapālasikatādibhiḥ
saśarkaraṃ vā kvathitaṃ pañcamūlena vā jalam
darbhapūrveṇa manthaśca praśasto lājasaktubhiḥ
vāṭyaścāmayavaiḥ śītaḥ śarkarāmākṣikānvitaḥ
yavāgūḥ śālibhis tadvat kodravaiśca cirantanaiḥ
śītena śītavīryaiśca dravyaiḥ siddhena bhojanam
himāmbupariṣiktasya payasā sasitāmadhu
rasaiścānamlalavaṇair jāṅgalair ghṛtabharjitaiḥ
mudgādīnāṃ tathā yūṣair jīvanīyarasānvitaiḥ
nasyaṃ kṣīraghṛtaṃ siddhaṃ śītairikṣos tathā rasaḥ
nirvāpaṇāśca gaṇḍūṣāḥ sūtrasthānoditā hitāḥ
dāhajvaroktā lepādyā nirīhatvaṃ manoratiḥ
mahāsariddhradādīnāṃ darśanasmaraṇāni ca
tṛṣṇāyāṃ pavanotthāyāṃ saguḍaṃ dadhi śasyate
rasāśca bṛṃhaṇāḥ śītā vidāryādigaṇāmbu ca
pittajāyāṃ sitāyuktaḥ pakvodumbarajo rasaḥ
tatkvātho vā himas tadvacchārivādigaṇāmbu vā
tadvidhaiśca gaṇaiḥ śītakaṣāyān sasitāmadhūn
madhurairauṣadhais tadvat kṣīrivṛkṣaiśca kalpitān
bījapūrakamṛdvīkāvaṭavetasapallavān
mūlāni kuśakāśānāṃ yaṣṭyāhvaṃ ca jale śṛtam
jvaroditaṃ vā drākṣādi pañcasārāmbu vā pibet
kaphodbhavāyāṃ vamanaṃ nimbaprasavavāriṇā
bilvāḍhakīpañcakoladarbhapañcakasādhitam
jalaṃ pibed rajanyā vā siddhaṃ sakṣaudraśarkaram
mudgayūṣaṃ ca savyoṣapaṭolīnimbapallavam
yavānnaṃ tīkṣṇakavaḍanasyalehāṃśca śīlayet
sarvairāmācca taddhantrī kriyeṣṭā vamanaṃ tathā
tryūṣaṇāruṣkaravacāphalāmloṣṇāmbumastubhiḥ
annātyayān maṇḍam uṣṇaṃ himaṃ manthaṃ ca kālavit
tṛṣi śramān māṃsarasaṃ manthaṃ vā sasitaṃ pibet
ātapāt sasitaṃ manthaṃ yavakolajasaktubhiḥ
sarvāṇyaṅgāni limpecca tilapiṇyākakāñjikaiḥ
śītasnānācca madyāmbu pibet tṛṇmān guḍāmbu vā
madyād ardhajalaṃ madyaṃ snāto 'mlalavaṇair yutam
snehatīkṣṇatarāgnis tu svabhāvaśiśiraṃ jalam
snehād uṣṇāmbvajīrṇāt tu jīrṇān maṇḍaṃ pipāsitaḥ
pibet snigdhānnatṛṣito himaspardhi guḍodakam
gurvādyannena tṛṣitaḥ pītvoṣṇāmbu tad ullikhet
kṣayajāyāṃ kṣayahitaṃ sarvaṃ bṛṃhaṇam auṣadham
kṛśadurbalarūkṣāṇāṃ kṣīraṃ chāgo raso 'thavā
kṣīraṃ ca sordhvavātāyāṃ kṣayakāsaharaiḥ śṛtam
rogopasargājjātāyāṃ dhānyāmbu sasitāmadhu
pāne praśastaṃ sarvā ca kriyā rogādyapekṣayā
tṛṣyan pūrvāmayakṣīṇo na labheta jalaṃ yadi
maraṇaṃ dīrgharogaṃ vā prāpnuyāt tvaritaṃ tataḥ
sātmyānnapānabhaiṣajyais tṛṣṇāṃ tasya jayet purā
tasyāṃ jitāyām anyo 'pi vyādhiḥ śakyaścikitsitum
athāto madātyayādicikitsitaṃ vyākhyāsyāmaḥ
iti ha smāhur ātreyādayo maharṣayaḥ
yaṃ doṣam adhikaṃ paśyet tasyādau pratikārayet
kaphasthānānupūrvyā ca tulyadoṣe madātyaye
pittamārutaparyantaḥ prāyeṇa hi madātyayaḥ
hīnamithyātipītena yo vyādhirupajāyate
samapītena tenaiva sa madyenopaśāmyati
madyasya viṣasādṛśyād viṣaṃ tūtkarṣavṛttibhiḥ
tīkṣṇādibhir guṇair yogād viṣāntaram apekṣate
tīkṣṇoṣṇenātimātreṇa pītenāmlavidāhinā
madyenānnarasakledo vidagdhaḥ kṣāratāṃ gataḥ
yān kuryān madatṛṇmohajvarāntardāhavibhramān
madyotkliṣṭena doṣeṇa ruddhaḥ srotaḥsu mārutaḥ
sutīvrā vedanā yāśca śirasyasthiṣu saṃdhiṣu
jīrṇāmamadyadoṣasya prakāṅkṣālāghave sati
yaugikaṃ vidhivad yuktaṃ madyam eva nihanti tān
kṣāro hi yāti mādhuryaṃ śīghram amlopasaṃhitaḥ
madyam amleṣu ca śreṣṭhaṃ doṣaviṣyandanād alam
tīkṣṇoṣṇādyaiḥ purā proktair dīpanādyais tathā guṇaiḥ
sātmyatvācca tad evāsya dhātusāmyakaraṃ param
saptāham aṣṭarātraṃ vā kuryāt pānātyayauṣadham
jīryatyetāvatā pānaṃ kālena vipathāśritam
paraṃ tato 'nubadhnāti yo rogas tasya bheṣajam
yathāyathaṃ prayuñjīta kṛtapānātyayauṣadhaḥ
tatra vātolbaṇe madyaṃ dadyāt piṣṭakṛtaṃ yutam
bījapūrakavṛkṣāmlakoladāḍimadīpyakaiḥ
yavānīhapuṣājājīvyoṣatrilavaṇārdrakaiḥ
śūlyamāṃsair harītakaiḥ snehavadbhiśca saktubhiḥ
uṣṇasnigdhāmlalavaṇā medyamāṃsarasā hitāḥ
āmrāmrātakapeśībhiḥ saṃskṛtā rāgaṣāḍavāḥ
godhūmamāṣavikṛtir mṛduścitrā mukhapriyā
ārdrikārdrakakulmāṣaśuktamāṃsādigarbhiṇī
surabhir lavaṇā śītā nirgadā vācchavāruṇī
svaraso dāḍimāt kvāthaḥ pañcamūlāt kanīyasaḥ
śuṇṭhīdhānyāt tathā mastu śuktāmbho'cchāmlakāñjikam
abhyaṅgodvartanasnānam uṣṇaṃ prāvaraṇaṃ ghanam
ghanaścāgurujo dhūpaḥ paṅkaścāgurukuṅkumaḥ
kucoruśroṇiśālinyo yauvanoṣṇāṅgayaṣṭayaḥ
harṣeṇāliṅgane yuktāḥ priyāḥ saṃvāhaneṣu ca
pittolbaṇe bahujalaṃ śārkaraṃ madhu vā yutam
rasair dāḍimakharjūrabhavyadrākṣāparūṣajaiḥ
suśītaṃ sasitāsaktu yojyaṃ tādṛk ca pānakam
svāduvargakaṣāyair vā yuktaṃ madyaṃ samākṣikam
śāliṣaṣṭikam aśnīyācchaśājaiṇakapiñjalaiḥ
satīnamudgāmalakapaṭolīdāḍimai rasaiḥ
kaphapittaṃ samutkliṣṭam ullikhet tṛḍvidāhavān
pītvāmbu śītaṃ madyaṃ vā bhūrīkṣurasasaṃyutam
drākṣārasaṃ vā saṃsargī tarpaṇādiḥ paraṃ hitaḥ
tathāgnir dīpyate tasya doṣaśeṣānnapācanaḥ
kāse saraktaniṣṭhīve pārśvastanarujāsu ca
tṛṣṇāyāṃ savidāhāyāṃ sotkleśe hṛdayorasi
guḍūcībhadramustānāṃ paṭolasyāthavā rasam
saśṛṅgaveraṃ yuñjīta tittiripratibhojanam
tṛṣyate cāti balavad vātapitte samuddhate
dadyād drākṣārasaṃ pānaṃ śītaṃ doṣānulomanam
jīrṇe 'dyānmadhurāmlena chāgamāṃsarasena ca
tṛṣyalpaśaḥ piben madyaṃ madaṃ rakṣan bahūdakam
mustadāḍimalājāmbu jalaṃ vā parṇinīśṛtam
pāṭalyutpalakandair vā svabhāvād eva vā himam
madyātipānād abdhātau kṣīṇe tejasi coddhate
yaḥ śuṣkagalatālvoṣṭho jihvāṃ niṣkṛṣya ceṣṭate
pāyayet kāmato 'mbhas taṃ niśīthapavanāhatam
koladāḍimavṛkṣāmlacukrīkācukrikārasaḥ
pañcāmlako mukhālepaḥ sadyas tṛṣṇāṃ niyacchati
tvacaṃ prāptaśca pānoṣmā pittaraktābhimūrchitaḥ
dāhaṃ prakurute ghoraṃ tatrātiśiśiro vidhiḥ
aśāmyati rasais tṛpte rohiṇīṃ vyadhayet sirām
ullekhanopavāsābhyāṃ jayecchleṣmolbaṇaṃ pibet
śītaṃ śuṇṭhīsthirodīcyaduḥsparśānyatamodakam
nirāmaṃ kṣudhitaṃ kāle pāyayed bahumākṣikam
śārkaraṃ madhu vā jīrṇam ariṣṭaṃ sīdhum eva vā
rūkṣatarpaṇasaṃyuktaṃ yavānīnāgarānvitam
yūṣeṇa yavagodhūmaṃ tanunālpena bhojayet
uṣṇāmlakaṭutiktena kaulatthenālpasarpiṣā
śuṣkamūlakajaiśchāgai rasair vā dhanvacāriṇām
sāmlavetasavṛkṣāmlapaṭolīvyoṣadāḍimaiḥ
prabhūtaśuṇṭhīmaricaharitārdrakapeśikam
bījapūrarasādyamlabhṛṣṭanīrasavartitam
karīrakaramardādi rociṣṇu bahuśālanam
pravyaktāṣṭāṅgalavaṇaṃ vikalpitanimardakam
yathāgni bhakṣayan māṃsaṃ mādhavaṃ nigadaṃ pibet
sitāsauvarcalājājītintiḍīkāmlavetasam
tvagelāmaricārdhāṃśam aṣṭāṅgalavaṇaṃ hitam
srotoviśuddhyagnikaraṃ kaphaprāye madātyaye
rūkṣoṣṇodvartanodgharṣasnānabhojanalaṅghanaiḥ
sakāmābhiḥ saha strībhir yuktyā jāgaraṇena ca
madātyayaḥ kaphaprāyaḥ śīghraṃ samupaśāmyati
yad idaṃ karma nirdiṣṭaṃ pṛthag doṣabalaṃ prati
saṃnipāte daśavidhe taccheṣe 'pi vikalpayet
tvaṅnāgapuṣpamagadhāmaricājājidhānyakaiḥ
parūṣakamadhūkailāsurāhvaiśca sitānvitaiḥ
sakapittharasaṃ hṛdyaṃ pānakaṃ śaśibodhitam
madātyayeṣu sarveṣu peyaṃ rucyagnidīpanam
nāvikṣobhya mano madyaṃ śarīram avihanya vā
kuryān madātyayaṃ tasmād iṣyate harṣaṇī kriyā
saṃśuddhiśamanādyeṣu madadoṣaḥ kṛteṣvapi
na cecchāmyet kaphe kṣīṇe jāte daurbalyalāghave
tasya madyavidagdhasya vātapittādhikasya ca
grīṣmopataptasya taror yathā varṣaṃ tathā payaḥ
madyakṣīṇasya hi kṣīṇaṃ kṣīram āśveva puṣyati
ojas tulyaṃ guṇaiḥ sarvair viparītaṃ ca madyataḥ
payasā vihate roge bale jāte nivartayet
kṣīraprayogaṃ madyaṃ ca krameṇālpālpam ācaret
na vikṣayadhvaṃsakotthaiḥ spṛśetopadravair yathā
tayos tu syād ghṛtaṃ kṣīraṃ vastayo bṛṃhaṇāḥ śivāḥ
abhyaṅgodvartanasnānānyannapānaṃ ca vātajit
yuktamadyasya madyottho na vyādhirupajāyate
ato 'sya vakṣyate yogo yaḥ sukhāyaiva kevalam
āśvinaṃ yā mahat tejo balaṃ sārasvataṃ ca yā
dadhātyaindraṃ ca yā vīryaṃ prabhāvaṃ vaiṣṇavaṃ ca yā
astraṃ makaraketor yā puruṣārtho balasya yā
sautrāmaṇyāṃ dvijamukhe yā hutāśe ca hvayate
yā sarvauṣadhisampūrṇān mathyamānāt surāsuraiḥ
mahodadheḥ samudbhūtā śrīśaśāṅkāmṛtaiḥ saha
madhumādhavamaireyasīdhugauḍāsavādibhiḥ
madaśaktim anujjhantī yā rūpair bahubhiḥ sthitā
yām āsvādya vilāsinyo yathārthaṃ nāma bibhrati
kulāṅganāpi yāṃ pītvā nayatyuddhatamānasā
anaṅgāliṅgitairaṅgaiḥ kvāpi ceto munerapi
taraṅgabhaṅgabhrūkuṭītarjanair māninīmanaḥ
ekaṃ prasādya kurute yā dvayorapi nirvṛtim
yathākāmaṃ bhaṭāvāptiparihṛṣṭāpsarogaṇe
tṛṇavat puruṣā yuddhe yām āsvādya tyajantyasūn
yāṃ śīlayitvāpi ciraṃ bahudhā bahuvigrahām
nityaṃ harṣātivegena tatpūrvam iva sevate
śokodvegāratibhayair yāṃ dṛṣṭvā nābhibhūyate
goṣṭhīmahotsavodyānaṃ na yasyāḥ śobhate vinā
smṛtvā smṛtvā ca bahuśo viyuktaḥ śocate yayā
aprasannāpi yā prītyai prasannā svarga eva yā
apīndraṃ manyate duḥsthaṃ hṛdayasthitayā yayā
anirdeśyasukhāsvādā svayaṃvedyaiva yā param
iti citrāsvavasthāsu priyām anukaroti yā
priyātipriyatāṃ yāti yat priyasya viśeṣataḥ
yā prītir yā ratir vā vāg yā puṣṭiriti ca stutā
devadānavagandharvayakṣarākṣasamānuṣaiḥ
pānapravṛttau satyāṃ tu tāṃ surāṃ vidhinā pibet
sambhavanti na te rogā medo'nilakaphodbhavāḥ
vidhiyuktād ṛte madyād ye na sidhyanti dāruṇāḥ
asti dehasya sāvasthā yasyāṃ pānaṃ nivāryate
anyatra madyān nigadād vividhauṣadhasaṃskṛtāt
ānūpaṃ jāṅgalaṃ māṃsaṃ vidhināpyupakalpitam
madyaṃ sahāyam aprāpya samyak pariṇamet katham
sutīvramārutavyādhighātino laśunasya ca
madyamāṃsaviyuktasya prayoge syāt kiyān guṇaḥ
nigūḍhaśalyāharaṇe śastrakṣārāgnikarmaṇi
pītamadyo viṣahate sukhaṃ vaidyavikatthanām
analottejanaṃ rucyaṃ śokaśramavinodakam
na cātaḥ param astyanyad ārogyabalapuṣṭikṛt
rakṣatā jīvitaṃ tasmāt peyam ātmavatā sadā
āśritopāśritahitaṃ paramaṃ dharmasādhanam
snātaḥ praṇamya suravipragurūn yathāsvaṃ vṛttiṃ vidhāya ca samastaparigrahasya
āpānabhūmim atha gandhajalābhiṣiktām āhāramaṇḍapasamīpagatāṃ śrayet
svāstṛte 'tha śayane kamanīye mitrabhṛtyaramaṇīsamavetaḥ
svaṃ yaśaḥ kathakacāraṇasaṃghairuddhataṃ niśamayann atilokam
vilāsinīnāṃ ca vilāsaśobhi gītaṃ sanṛtyaṃ kalatūryaghoṣaiḥ
kāñcīkalāpaiścalakiṅkiṇīkaiḥ krīḍāvihaṅgaiśca kṛtānunādam
maṇikanakasamutthairāvaneyair vicitraiḥ sajalavividhalekhakṣaumavastrāvṛtāṅgaiḥ
api munijanacittakṣobhasaṃpādinībhiś cakitahariṇalolaprekṣaṇībhiḥ priyābhiḥ
stananitambakṛtād atigauravād alasam ākulam īśvarasaṃbhramāt
iti gataṃ dadhatībhirasaṃsthitaṃ taruṇacittavilobhanakārmaṇam
yauvanāsavamattābhir vilāsādhiṣṭhitātmabhiḥ
saṃcāryamāṇaṃ yugapat tanvaṅgībhiritastataḥ
tālavṛntanalinīdalānilaiḥ śītalīkṛtam atīva śītalaiḥ
darśane 'pi vidadhad vaśānugam svāditaṃ kim uta cittajanmanaḥ
cūtarasendumṛgaiḥ kṛtavāsaṃ mallikayojjvalayā ca sanātham
sphāṭikaśuktigataṃ sataraṅgaṃ kāntam anaṅgam ivodvahad aṅgam
tālīśādyaṃ cūrṇam elādikaṃ vā hṛdyaṃ prāśya prāg vayaḥsthāpanaṃ vā
tatprārthibhyo bhūmibhāge sumṛṣṭe toyonmiśraṃ dāpayitvā tataśca
dhṛtimān smṛtimān nityam anūnādhikam ācaran
ucitenopacāreṇa sarvam evopapādayan
jitavikasitāsitasarojanayanasaṃkrāntivardhitaśrīkam
kāntāmukham iva saurabhahṛtamadhupagaṇaṃ piben madyam
pītvaivaṃ caṣakadvayaṃ parijanaṃ saṃmānya sarvaṃ tato gatvāhārabhuvaṃ puraḥ subhiṣajo bhuñjīta bhūyo 'tra ca
māṃsāpūpaghṛtārdrakādiharitair yuktaṃ sasauvarcalair dvis trir vā niśi cālpam eva vanitāsaṃvalganārthaṃ pibet
rahasi dayitām aṅke kṛtvā bhujāntarapīḍanāt pulakitatanuṃ jātasvedāṃ sakampapayodharām
yadi sarabhasaṃ sīdhor vāraṃ na pāyayate kṛtī kim anubhavati kleśaprāyaṃ tato gṛhatantratām
varatanuvaktrasaṃgatisugandhitaraṃ sarakam
drutam iva padmarāgamaṇim āsavarūpadharam
bhavati ratiśrameṇa ca madaḥ pibato 'lpam api
kṣayam ata ojasaḥ pariharan sa śayīta param
itthaṃ yuktyā piban madyaṃ na trivargād vihīyate
asārasaṃsārasukhaṃ paramaṃ cādhigacchati
aiśvaryasyopabhogo 'yaṃ spṛhaṇīyaḥ surairapi
anyathā hi vipatsu syāt paścāt tāpendhanaṃ dhanam
upabhogena rahito bhogavān iti nindyate
nirmito 'tikadaryo 'yaṃ vidhinā nidhipālakaḥ
tasmād vyavasthayā pānaṃ pānasya satataṃ hitam
jitvā viṣayalubdhānām indriyāṇāṃ svatantratām
vidhir vasumatām eṣa bhaviṣyadvasavas tu ye
yathopapatti tair madyaṃ pātavyaṃ mātrayā hitam
yāvad dṛṣṭer na saṃbhrāntir yāvan na kṣobhate manaḥ
tāvad eva virantavyaṃ madyād ātmavatā sadā
abhyaṅgodvartanasnānavāsadhūpānulepanaiḥ
snigdhoṣṇair bhāvitaścānnaiḥ pānaṃ vātottaraḥ pibet
śītopacārair vividhair madhurasnigdhaśītalaiḥ
paittiko bhāvitaścānnaiḥ piban madyaṃ na sīdati
upacārairaśiśirair yavagodhūmabhuk pibet
ślaiṣmiko dhanvajair māṃsair madyaṃ māricikaiḥ saha
tatra vāte hitaṃ madyaṃ prāyaḥ paiṣṭikagauḍikam
pitte sāmbho madhu kaphe mārdvīkāriṣṭamādhavam
prāk pibecchlaiṣmiko madyaṃ bhuktasyopari paittikaḥ
vātikas tu piben madhye samadoṣo yathecchayā
madeṣu vātapittaghnaṃ prāyo mūrchāsu ceṣyate
sarvatrāpi viśeṣeṇa pittam evopalakṣayet
śītāḥ pradehā maṇayaḥ sekā vyajanamārutāḥ
sitā drākṣekṣukharjūrakāśmaryasvarasāḥ payaḥ
siddhaṃ madhuravargeṇa rasā yūṣāḥ sadāḍimāḥ
ṣaṣṭikāḥ śālayo raktā yavāḥ sarpiśca jīvanam
kalyāṇakaṃ mahātiktaṃ ṣaṭpalaṃ payasāgnikaḥ
pippalyo vā śilāhvaṃ vā rasāyanavidhānataḥ
triphalā vā prayoktavyā saghṛtakṣaudraśarkarā
prasaktavegeṣu hitaṃ mukhanāsāvarodhanam
pibed vā mānuṣīkṣīraṃ tena dadyācca nāvanam
mṛṇālabisakṛṣṇā vā lihyāt kṣaudreṇa sābhayāḥ
durālabhāṃ vā mustaṃ vā śītena salilena vā
piben maricakolāsthimajjośīrāhikesaram
dhātrīphalarase siddhaṃ pathyākvāthena vā ghṛtam
kuryāt kriyāṃ yathoktāṃ ca yathādoṣabalodayam
pañca karmāṇi ceṣṭāni secanaṃ śoṇitasya ca
sattvasyālambanaṃ jñānam agṛddhir viṣayeṣu ca
madeṣvatipravṛddheṣu mūrchāyeṣu ca yojayet
tīkṣṇaṃ saṃnyāsavihitaṃ viṣaghnaṃ viṣajeṣu ca
āśu prayojyaṃ saṃnyāse sutīkṣṇaṃ nasyam añjanam
dhūmaḥ pradhamanaṃ todaḥ sūcībhiśca nakhāntare
keśānāṃ luñcanaṃ dāho daṃśo daśanavṛścikaiḥ
kaṭvamlagālanaṃ vaktre kapikacchvavagharṣaṇam
utthito labdhasaṃjñaśca laśunasvarasaṃ pibet
khādet savyoṣalavaṇaṃ bījapūrakakesaram
laghvannaprati tīkṣṇoṣṇam adyāt srotoviśuddhaye
vismāpanaiḥ saṃsmaraṇaiḥ priyaśravaṇadarśanaiḥ
paṭubhir gītavāditraśabdair vyāyāmaśīlanaiḥ
sraṃsanollekhanair dhūmaiḥ śoṇitasyāvasecanaiḥ
upācaret taṃ pratatam anubandhabhayāt punaḥ
tasya saṃrakṣitavyaṃ ca manaḥ pralayahetutaḥ
athāto 'rśasāṃ cikitsitaṃ vyākhyāsyāmaḥ
iti ha smāhur ātreyādayo maharṣayaḥ
kāle sādhāraṇe vyabhre nātidurbalam arśasam
viśuddhakoṣṭhaṃ laghvalpam anulomanam āśitam
śuciṃ kṛtasvastyayanaṃ muktaviṇmūtram avyatham
śayane phalake vānyanarotsaṅge vyapāśritam
pūrveṇa kāyenottānaṃ pratyādityagudaṃ samam
samunnatakaṭīdeśam atha yantraṇavāsasā
sakthnoḥ śirodharāyāṃ ca parikṣiptam ṛju sthitam
ālambitaṃ paricaraiḥ sarpiṣābhyaktapāyave
tato 'smai sarpiṣābhyaktaṃ nidadhyād ṛju yantrakam
śanairanusukhaṃ pāyau tato dṛṣṭvā pravāhaṇāt
yantre praviṣṭaṃ durnāma plotaguṇṭhitayānu ca
śalākayotpīḍya bhiṣag yathoktavidhinā dahet
kṣāreṇaivārdram itarat kṣāreṇa jvalanena vā
mahad vā balinaśchittvā vītayantram athāturam
svabhyaktapāyujaghanam avagāhe nidhāpayet
nirvātamandirasthasya tato 'syācāram ādiśet
ekaikam iti saptāhāt saptāhāt samupācaret
prāg dakṣiṇaṃ tato vāmam arśaḥ pṛṣṭhāgrajaṃ tataḥ
bahvarśasaḥ sudagdhasya syād vāyoranulomatā
ruciranne 'gnipaṭutā svāsthyaṃ varṇabalodayaḥ
vastiśūle tvadho nābher lepayecchlakṣṇakalkitaiḥ
varṣābhūkuṣṭhasurabhimiśilohāmarāhvayaiḥ
śakṛnmūtrapratīghāte pariṣekāvagāhayoḥ
varaṇālambuṣairaṇḍagokaṇṭakapunarnavaiḥ
suṣavīsurabhībhyāṃ ca kvātham uṣṇaṃ prayojayet
sasneham athavā kṣīraṃ tailaṃ vā vātanāśanam
yuñjītānnaṃ śakṛdbhedi snehān vātaghnadīpanān
athāprayojyadāhasya nirgatān kaphavātajān
sastambhakaṇḍūrukśophān abhyajya gudakīlakān
bilvamūlāgnikakṣārakuṣṭhaiḥ siddhena secayet
tailenāhibiḍāloṣṭravarāhavasayāthavā
svedayed anu piṇḍena dravasvedena vā punaḥ
saktūnāṃ piṇḍikābhir vā snigdhānāṃ tailasarpiṣā
rāsnāyā hapuṣāyā vā piṇḍair vā kārṣṇyagandhikaiḥ
arkamūlaṃ śamīpattram nṛkeśaḥ sarpakañcukam
mārjāracarma sarpiśca dhūpanaṃ hitam arśasām
tathāśvagandhā surasā bṛhatī pippalī ghṛtam
dhānyāmlapiṣṭair jīmūtabījais tajjālakaṃ mṛdu
lepitaṃ chāyayā śuṣkaṃ vartir gudajaśātanī
sajālamūlajīmūtalehe vā kṣārasaṃyute
guñjāsūraṇakūṣmāṇḍabījair vartis tathāguṇā
snukkṣīrārdraniśālepas tathā gomūtrakalkitaiḥ
kṛkavākuśakṛtkṛṣṇāniśāguñjāphalais tathā
snukkṣīrapiṣṭaiḥ ṣaḍgranthāhalinīvāraṇāsthibhiḥ
kulīraśṛṅgīvijayākuṣṭhāruṣkaratutthakaiḥ
śigrumūlakajair bījaiḥ pattrairaśvaghnanimbajaiḥ
pīlumūlena bilvena hiṅgunā ca samanvitaiḥ
kuṣṭhaṃ śirīṣabījāni pippalyaḥ saindhavaṃ guḍaḥ
arkakṣīraṃ sudhākṣīraṃ triphalā ca pralepanam
ārkaṃ payaḥ sudhākāṇḍaṃ kaṭukālābupallavāḥ
karañjo bastamūtraṃ ca lepanaṃ śreṣṭham arśasām
ānuvāsanikair lepaḥ pippalyādyaiśca pūjitaḥ
ebhirevauṣadhaiḥ kuryāt tailānyabhyañjanāya ca
dhūpanālepanābhyaṅgaiḥ prasravanti gudāṅkurāḥ
saṃcitaṃ duṣṭarudhiraṃ tataḥ sampadyate sukhī
avartamānam ucchūnakaṭhinebhyo hared asṛk
arśobhyo jalajāśastrasūcīkūrcaiḥ punaḥ punaḥ
śītoṣṇasnigdharūkṣair hi na vyādhirupaśāmyati
rakte duṣṭe bhiṣak tasmād raktam evāvasecayet
yo jāto gorasaḥ kṣīrād vahnicūrṇāvacūrṇitāt
pibaṃs tam eva tenaiva bhuñjāno gudajān jayet
kovidārasya mūlānāṃ mathitena rajaḥ piban
aśnan jīrṇe ca pathyāni mucyate hatanāmabhiḥ
gudaśvayathuśūlārto mandāgnir gaulmikān pibet
hiṅgvādīn anutakraṃ vā khāded guḍaharītakīm
takreṇa vā pibet pathyāvellāgnikuṭajatvacaḥ
kaliṅgamagadhājyotiḥsūraṇān vāṃśavardhitān
koṣṇāmbunā vā tripaṭuvyoṣahiṅgvamlavetasam
yuktaṃ bilvakapitthābhyāṃ mahauṣadhaviḍena vā
aruṣkarair yavānyā vā pradadyāt takratarpaṇam
dadyād vā hapuṣāhiṅgucitrakaṃ takrasaṃyutam
māsaṃ takrānupānāni khādet pīluphalāni vā
pibed aharahas takraṃ niranno vā prakāmataḥ
atyarthaṃ mandakāyāgnes takram evāvacārayet
saptāhaṃ vā daśāhaṃ vā māsārdhaṃ māsam eva ca
balakālavikārajño bhiṣak takraṃ prayojayet
sāyaṃ vā lājasaktūnāṃ dadyāt takrāvalehikām
jīrṇe takre pradadyād vā takrapeyāṃ sasaindhavām
takrānupānaṃ sasnehaṃ takraudanam ataḥ param
yūṣai rasair vā takrāḍhyaiḥ śālīn bhuñjīta mātrayā
rūkṣam ardhoddhṛtasnehaṃ yataścānuddhṛtaṃ ghṛtam
takraṃ doṣāgnibalavit trividhaṃ tat prayojayet
na virohanti gudajāḥ punas takrasamāhatāḥ
niṣiktaṃ taddhi dahati bhūmāvapi tṛṇolupam
srotaḥsu takraśuddheṣu raso dhātūn upaiti yaḥ
tena puṣṭir balaṃ varṇaḥ paraṃ tuṣṭiśca jāyate
vātaśleṣmavikārāṇāṃ śataṃ ca vinivartate
mathitaṃ bhājane kṣudrabṛhatīphalalepite
niśāṃ paryuṣitaṃ peyam icchadbhir gudajakṣayam
dhānyopakuñcikājājīhapuṣāpippalīdvayaiḥ
kāravīgranthikaśaṭhīyavānyagniyavānakaiḥ
cūrṇitair ghṛtapātrasthaṃ nātyamlaṃ takram āsutam
takrāriṣṭaṃ pibejjātaṃ vyaktāmlakaṭu kāmataḥ
dīpanaṃ rocanaṃ varṇyaṃ kaphavātānulomanam
gudaśvayathukaṇḍvartināśanaṃ balavardhanam
tvacaṃ citrakamūlasya piṣṭvā kumbhaṃ pralepayet
takraṃ vā dadhi vā tatra jātam arśoharaṃ pibet
bhārgyāsphotāmṛtāpañcakoleṣvapyeṣa saṃvidhiḥ
piṣṭair gajakaṇāpāṭhākāravīpañcakolakaiḥ
tumburvajājīdhanikābilvamadhyaiśca kalpayet
phalāmlān yamakasnehān peyāyūṣarasādikān
ebhirevauṣadhaiḥ sādhyaṃ vāri sarpiśca dīpanam
kramo 'yaṃ bhinnaśakṛtāṃ vakṣyate gāḍhavarcasām
snehāḍhyaiḥ saktubhir yuktāṃ lavaṇāṃ vāruṇīṃ pibet
lavaṇā eva vā takrasīdhudhānyāmlavāruṇīḥ
prāgbhaktān yamake bhṛṣṭān saktubhiścāvacūrṇitān
karañjapallavān khāded vātavarco'nulomanān
saguḍaṃ nāgaraṃ pāṭhāṃ guḍakṣāraghṛtāni vā
gomūtrādhyuṣitām adyāt saguḍāṃ vā harītakīm
pathyāśatadvayān mūtradroṇenāmūtrasaṃkṣayāt
pakvāt khādet samadhunī dve dve hanti kaphodbhavān
durnāmakuṣṭhaśvayathugulmamehodarakṛmīn
granthyarbudāpacīsthaulyapāṇḍurogāḍhyamārutān
ajaśṛṅgījaṭākalkam ajāmūtreṇa yaḥ pibet
guḍavārtākabhuk tasya naśyantyāśu gudāṅkurāḥ
śreṣṭhārasena trivṛtāṃ pathyāṃ takreṇa vā saha
pathyāṃ vā pippalīyuktāṃ ghṛtabhṛṣṭāṃ guḍānvitām
athavā satrivṛddantīṃ bhakṣayed anulomanīm
hate gudāśraye doṣe gudajā yānti saṃkṣayam
dāḍimasvarasājājīyavānīguḍanāgaraiḥ
pāṭhayā vā yutaṃ takraṃ vātavarco'nulomanam
sīdhuṃ vā gauḍam athavā sacitrakamahauṣadham
pibet surāṃ vā hapuṣāpāṭhāsauvarcalānvitām
daśādidaśakair vṛddhāḥ pippalīr dvipicuṃ tilān
pītvā kṣīreṇa labhate balaṃ dehahutāśayoḥ
duḥsparśakena bilvena yavānyā nāgareṇa vā
ekaikenāpi saṃyuktā pāṭhā hantyarśasāṃ rujam
salilasya vahe paktvā prasthārdham abhayātvacām
prasthaṃ dhātryā daśapalaṃ kapitthānāṃ tato 'rdhataḥ
viśālāṃ lodhramaricakṛṣṇāvellailavālukam
dvipalāṃśaṃ pṛthak pādaśeṣe pūte guḍāt tule
dattvā prasthaṃ ca dhātakyāḥ sthāpayed ghṛtabhājane
pakṣāt sa śīlito 'riṣṭaḥ karotyagniṃ nihanti ca
gudajagrahaṇīpāṇḍukuṣṭhodaragarajvarān
śvayathuplīhahṛdrogagulmayakṣmavamikṛmīn
jaladroṇe paced dantīdaśamūlavarāgnikān
pālikān pādaśeṣe tu kṣiped guḍatulāṃ param
pūrvavat sarvam asya syād ānulomitaras tvayam
paced durālabhāprasthaṃ droṇe 'pāṃ prāsṛtaiḥ saha
dantīpāṭhāgnivijayāvāsāmalakanāgaraiḥ
tasmin sitāśataṃ dadyāt pādasthe 'nyacca pūrvavat
limpet kumbhaṃ tu phalinīkṛṣṇācavyājyamākṣikaiḥ
prāgbhaktam ānulomyāya phalāmlaṃ vā pibed ghṛtam
cavyacitrakasiddhaṃ vā yavakṣāraguḍānvitam
pippalīmūlasiddhaṃ vā saguḍakṣāranāgaram
pippalīpippalīmūladhānakādāḍimair ghṛtam
dadhnā ca sādhitaṃ vātaśakṛnmūtravibandhanut
palāśakṣāratoyena triguṇena paced ghṛtam
vatsakādipratīvāpam arśoghnaṃ dīpanaṃ param
pañcakolābhayākṣārayavānīviḍasaindhavaiḥ
sapāṭhādhānyamaricaiḥ sabilvair dadhimat ghṛtam
sādhayet taj jayatyāśu gudavaṅkṣaṇavedanām
pravāhikāṃ gudabhraṃśaṃ mūtrakṛcchraṃ parisravam
pāṭhājamodadhanikāśvadaṃṣṭrāpañcakolakaiḥ
sabilvair dadhni cāṅgerīsvarase ca caturguṇe
hantyājyaṃ siddham ānāhaṃ mūtrakṛcchraṃ pravāhikām
gudabhraṃśārtigudajagrahaṇīgadamārutān
śikhitittirilāvānāṃ rasān amlān susaṃskṛtān
dakṣāṇāṃ vartakānāṃ vā dadyād viḍvātasaṃgrahe
vāstukāgnitrivṛddantīpāṭhāmlīkādipallavān
anyacca kaphavātaghnaṃ śākaṃ ca laghu bhedi ca
sahiṅgu yamake bhṛṣṭaṃ siddhaṃ dadhisaraiḥ saha
dhanikāpañcakolābhyāṃ piṣṭābhyāṃ dāḍimāmbunā
ārdrikāyāḥ kisalayaiḥ śakalairārdrakasya ca
yuktam aṅgāradhūpena hṛdyena surabhīkṛtam
sajīrakaṃ samaricaṃ viḍasauvarcalotkaṭam
vātottarasya rūkṣasya mandāgner baddhavarcasaḥ
kalpayed raktaśālyannavyañjanaṃ śākavad rasān
gogodhāchagaloṣṭrāṇāṃ viśeṣāt kravyabhojinām
madirāṃ śārkaraṃ gauḍaṃ sīdhuṃ takraṃ tuṣodakam
ariṣṭaṃ mastu pānīyaṃ pānīyaṃ vālpakaṃ śṛtam
dhānyena dhānyaśuṇṭhībhyāṃ kaṇṭakārikayāthavā
ante bhaktasya madhye vā vātavarco'nulomanam
viḍvātakaphapittānām ānulomye hi nirmale
gude śāmyanti gudajāḥ pāvakaścābhivardhate
udāvartaparītā ye ye cātyarthaṃ virūkṣitāḥ
vilomavātāḥ śūlārtās teṣviṣṭam anuvāsanam
pippalīṃ madanaṃ bilvaṃ śatāhvāṃ madhukaṃ vacām
kuṣṭhaṃ śaṭhīṃ puṣkarākhyaṃ citrakaṃ devadāru ca
piṣṭvā tailaṃ vipaktavyaṃ dviguṇakṣīrasaṃyutam
arśasāṃ mūḍhavātānāṃ tacchreṣṭham anuvāsanam
gudaniḥsaraṇaṃ śūlaṃ mūtrakṛcchraṃ pravāhikām
kaṭyūrupṛṣṭhadaurbalyam ānāhaṃ vaṅkṣaṇāśrayam
picchāsrāvaṃ gude śophaṃ vātavarcovinigraham
utthānaṃ bahuśo yacca jayet taccānuvāsanāt
nirūhaṃ vā prayuñjīta sakṣīraṃ pāñcamūlikam
samūtrasnehalavaṇaṃ kalkair yuktaṃ phalādibhiḥ
atha raktārśasāṃ vīkṣya mārutasya kaphasya vā
anubandhaṃ tataḥ snigdhaṃ rūkṣaṃ vā yojayeddhimam
śakṛcchyāvaṃ kharaṃ rūkṣam adho niryāti nānilaḥ
kaṭyūrugudaśūlaṃ ca hetur yadi ca rūkṣaṇam
tatrānubandho vātasya śleṣmaṇo yadi viṭ ślathā
śvetā pītā guruḥ snigdhā sapicchaḥ stimito gudaḥ
hetuḥ snigdhagurur vidyād yathāsvaṃ cāsralakṣaṇāt
duṣṭe 'sre śodhanaṃ kāryaṃ laṅghanaṃ ca yathābalam
yāvacca doṣaiḥ kāluṣyaṃ srutes tāvad upekṣaṇam
doṣāṇāṃ pācanārthaṃ ca vahnisaṃdhukṣaṇāya ca
saṃgrahāya ca raktasya paraṃ tiktairupācaret
yat tu prakṣīṇadoṣasya raktaṃ vātolbaṇasya vā
snehais tat sādhayet yuktaiḥ pānābhyañjanavastiṣu
yat tu pittolbaṇaṃ raktaṃ gharmakāle pravartate
stambhanīyaṃ tad ekāntān na ced vātakaphānugam
sakaphe 'sre pibet pākyaṃ śuṇṭhīkuṭajavalkalam
kirātatiktakaṃ śuṇṭhīṃ dhanvayāsaṃ kucandanam
dārvītvaṅnimbasevyāni tvacaṃ vā dāḍimodbhavām
kuṭajatvakphalaṃ tārkṣyaṃ mākṣikaṃ ghuṇavallabhām
pibet taṇḍulatoyena kalkitaṃ vā mayūrakam
tulāṃ divyāmbhasi paced ārdrāyāḥ kuṭajatvacaḥ
nīrasāyāṃ tvaci kvāthe dadyāt sūkṣmarajīkṛtān
samaṅgāphalinīmocarasān muṣṭyaṃśakān samān
taiśca śakrayavān pūte tato darvīpralepanam
paktvāvalehaṃ līḍhvā ca taṃ yathāgnibalaṃ pibet
peyāṃ maṇḍaṃ payaśchāgaṃ gavyaṃ vā chāgadugdhabhuk
leho 'yaṃ śamayatyāśu raktātīsārapāyujān
balavad raktapittaṃ ca sravad ūrdhvam adho 'pi vā
kuṭajatvaktulāṃ droṇe paced aṣṭāṃśaśeṣitam
kalkīkṛtya kṣipet tatra tārkṣyaśailaṃ kaṭutrayam
lodhradvayaṃ mocarasaṃ balāṃ dāḍimajāṃ tvacam
bilvakarkaṭikāṃ mustaṃ samaṅgāṃ dhātakīphalam
palonmitaṃ daśapalaṃ kuṭajasyaiva ca tvacaḥ
triṃśat palāni guḍato ghṛtāt pūte ca viṃśatiḥ
tat pakvaṃ lehatāṃ yātaṃ dhānye pakṣasthitaṃ lihan
sarvārśograhaṇīdoṣaśvāsakāsān niyacchati
lodhraṃ tilān mocarasaṃ samaṅgāṃ candanotpalam
pāyayitvājadugdhena śālīṃs tenaiva bhojayet
yaṣṭyāhvapadmakānantāpayasyākṣīramoraṭam
sasitāmadhu pātavyaṃ śītatoyena tena vā
lodhrakaṭvaṅgakuṭajasamaṅgāśālmalītvacam
himakesarayaṣṭyāhvasevyaṃ vā taṇḍulāmbunā
yavānīndrayavāḥ pāṭhā bilvaṃ śuṇṭhī rasāñjanam
cūrṇaścale hitaḥ śūle pravṛtte cātiśoṇite
dugdhikākaṇṭakārībhyāṃ siddhaṃ sarpiḥ praśasyate
athavā dhātakīlodhrakuṭajatvakphalotpalaiḥ
sakesarair yavakṣāradāḍimasvarasena vā
śarkarāmbhojakiñjalkasahitaṃ saha vā tilaiḥ
abhyastaṃ raktagudajān navanītaṃ niyacchati
chāgāni navanītājyakṣīramāṃsāni jāṅgalaḥ
anamlo vā kadamlo vā savāstukaraso rasaḥ
raktaśāliḥ saro dadhnaḥ ṣaṣṭikas taruṇī surā
taruṇaśca surāmaṇḍaḥ śoṇitasyauṣadhaṃ param
peyāyūṣarasādyeṣu palāṇḍuḥ kevalo 'pi vā
sa jayatyulbaṇaṃ raktaṃ mārutaṃ ca prayojitaḥ
vātolbaṇāni prāyeṇa bhavantyasre 'tiniḥsṛte
arśāṃsi tasmād adhikaṃ tajjaye yatnam ācaret
dṛṣṭvāsrapittaṃ prabalam abalau ca kaphānilau
śītopacāraḥ kartavyaḥ sarvathā tatpraśāntaye
na ced evaṃ śamas tasya snigdhoṣṇais tarpayet tataḥ
rasaiḥ koṣṇaiśca sarpirbhiravapīḍakayojitaiḥ
secayet taṃ kavoṣṇaiśca kāmaṃ tailapayoghṛtaiḥ
yavāsakuśakāśānāṃ mūlaṃ puṣpaṃ ca śālmaleḥ
nyagrodhodumbarāśvatthaśuṅgāśca dvipalonmitāḥ
triprasthe salilasyaitat kṣīraprasthe ca sādhayet
kṣīraśeṣe kaṣāye ca tasmin pūte vimiśrayet
kalkīkṛtaṃ mocarasaṃ samaṅgāṃ candanotpalam
priyaṅguṃ kauṭajaṃ bījaṃ kamalasya ca kesaram
picchāvastirayaṃ siddhaḥ saghṛtakṣaudraśarkaraḥ
pravāhikāgudabhraṃśaraktasrāvajvarāpahaḥ
yaṣṭyāhvapuṇḍarīkeṇa tathā mocarasādibhiḥ
kṣīradviguṇitaḥ pakvo deyaḥ sneho 'nuvāsanam
madhukotpalalodhrāmbu samaṅgā bilvacandanam
cavikātiviṣā mustaṃ pāṭhā kṣāro yavāgrajaḥ
dārvītvaṅ nāgaraṃ māṃsī citrako devadāru ca
cāṅgerīsvarase sarpiḥ sādhitaṃ tais tridoṣajit
arśo'tīsāragrahaṇīpāṇḍurogajvarārucau
mūtrakṛcchre gudabhraṃśe vastyānāhe pravāhaṇe
picchāsrāve 'rśasāṃ śūle deyaṃ tat paramauṣadham
vyatyāsān madhurāmlāni śītoṣṇāni ca yojayet
nityam agnibalāpekṣī jayatyarśaḥkṛtān gadān
udāvartārtam abhyajya tailaiḥ śītajvarāpahaiḥ
susnigdhaiḥ svedayet piṇḍair vartim asmai gude tataḥ
abhyaktāṃ tatkarāṅguṣṭhasaṃnibhām anulomanīm
dadyācchyāmātrivṛddantīpippalīnīlinīphalaiḥ
vicūrṇitair dvilavaṇair guḍagomūtrasaṃyutaiḥ
tadvan māgadhikārāṭhagṛhadhūmaiḥ sasarṣapaiḥ
eteṣām eva vā cūrṇaṃ gude nāḍyā vinirdhamet
tadvighāte sutīkṣṇaṃ tu vastiṃ snigdhaṃ prapīḍayet
ṛjūkuryād gudasirāviṇmūtramaruto 'sya saḥ
bhūyo 'nubandhe vātaghnair virecyaḥ sneharecanaiḥ
anuvāsyaśca raukṣyāddhi saṅgo mārutavarcasoḥ
tripaṭutrikaṭuśreṣṭhādantyaruṣkaracitrakam
jarjaraṃ snehamūtrāktam antardhūmaṃ vipācayet
śarāvasaṃdhau mṛllipte kṣāraḥ kalyāṇakāhvayaḥ
sa pītaḥ sarpiṣā yukto bhakte vā snigdhabhojinā
udāvartavibandhārśogulmapāṇḍūdarakṛmīn
mūtrasaṅgāśmarīśophahṛdrogagrahaṇīgadān
mehaplīharujānāhaśvāsakāsāṃśca nāśayet
sarvaṃ ca kuryād yat proktam arśasāṃ gāḍhavarcasām
droṇe 'pāṃ pūtivalkadvitulam atha pacet pādaśeṣe ca tasmin
deyāśītir guḍasya pratanukarajaso vyoṣato 'ṣṭau palāni
etan māsena jātaṃ janayati paramām ūṣmaṇaḥ paktiśaktiṃ
śuktaṃ kṛtvānulomyaṃ prajayati gudajaplīhagulmodarāṇi
pacet tulāṃ pūtikarañjavalkād dve mūlataścitrakakaṇṭakāryoḥ
droṇatraye 'pi caraṇāvaśeṣe pūte śataṃ tatra guḍasya dadyāt
palikaṃ ca sucūrṇitaṃ trijātatrikaṭugranthikadāḍimāśmabhedam
purapuṣkaramūladhānyacavyaṃ hapuṣām ārdrakam amlavetasaṃ ca
śītībhūtaṃ kṣaudraviṃśatyupetam ārdradrākṣābījapūrārdrakaiśca
yuktaṃ kāmaṃ gaṇḍikābhis tathekṣoḥ sarpiḥpātre māsamātreṇa jātam
cukraṃ krakacam ivedaṃ durnāmnāṃ vahnidīpanaṃ paramam
pāṇḍugarodaragulmaplīhānāhāśmakṛcchraghnam
droṇaṃ pīlurasasya vastragalitaṃ nyastaṃ havirbhājane
yuñjīta dvipalair madāmadhuphalākharjūradhātrīphalaiḥ
spṛkkākolalavaṅgavellacapalāmūlāgnikaiḥ pālikaiḥ
guḍapalaśatayojitaṃ nivāte nihitam idaṃ prapibaṃśca pakṣamātrāt
niśamayati gudāṅkurān sagulmān analabalaṃ prabalaṃ karoti cāśu
ekaikaśo daśapale daśamūlakumbhapāṭhādvayārkaghuṇavallabhakaṭphalānām
dagdhe srute 'nu kalaśena jalena pakve pādasthite guḍatulāṃ palapañcakaṃ ca
dadyāt pratyekaṃ vyoṣacavyābhayānāṃ vahner muṣṭī dve yavakṣārataśca
darvīm ālimpan hanti līḍho guḍo 'yaṃ gulmaplīhārśaḥkuṣṭhamehāgnisādān
toyadroṇe citrakamūlatulārdhaṃ sādhyaṃ yāvat pādadalastham athedam
aṣṭau dattvā jīrṇaguḍasya palāni kvāthyaṃ bhūyaḥ sāndratayā samam etat
trikaṭukamiśipathyākuṣṭhamustāvarāṅgakṛmiripudahanailācūrṇakīrṇo 'valehaḥ
jayati gudajakuṣṭhaplīhagulmodarāṇi prabalayati hutāśaṃ śaśvad abhyasyamānaḥ
guḍavyoṣavarāvellatilāruṣkaracitrakaiḥ
arśāṃsi hanti guṭikā tvagvikāraṃ ca śīlitā
mṛlliptaṃ sauraṇaṃ kandaṃ paktvāgnau puṭapākavat
adyāt satailalavaṇaṃ durnāmavinivṛttaye
maricapippalināgaracitrakān kramavivardhitabhāgasamāhṛtān
śikhicaturguṇasūraṇayojitān kuru guḍena guḍān gudajacchidaḥ
cūrṇīkṛtāḥ ṣoḍaśa sūraṇasya bhāgās tato 'rdhena ca citrakasya
mahauṣadhād dvau maricasya caiko guḍena durnāmajayāya piṇḍī
pathyānāgarakṛṣṇākarañjavellāgnibhiḥ sitātulyaiḥ
vaḍabāmukha iva jarayati bahugurvapi bhojanaṃ cūrṇaḥ
kaliṅgalāṅgalīkṛṣṇāvahnyapāmārgataṇḍulaiḥ
bhūnimbasaindhavaguḍair guḍā gudajanāśanāḥ
lavaṇottamavahnikaliṅgayavāṃściribilvamahāpicumandayutān
piba saptadinaṃ mathitāluḍitān yadi marditum icchasi pāyuruhān
śuṣkeṣu bhallātakam agryam uktaṃ bhaiṣajyam ārdreṣu tu vatsakatvak
sarveṣu sarvartuṣu kālaśeyam arśaḥsu balyaṃ ca malāpahaṃ ca
bhittvā vibandhān anulomanāya yan mārutasyāgnibalāya yacca
tad annapānauṣadham arśasena sevyaṃ vivarjyaṃ viparītam asmāt
arśo'tisāragrahaṇīvikārāḥ prāyeṇa cānyonyanidānabhūtāḥ
sanne 'nale santi na santi dīpte rakṣed atas teṣu viśeṣato 'gnim
athāto 'tīsāracikitsitaṃ vyākhyāsyāmaḥ
iti ha smāhur ātreyādayo maharṣayaḥ
atīsāro hi bhūyiṣṭhaṃ bhavatyāmāśayānvayaḥ
hatvāgniṃ vātaje 'pyasmāt prāk tasmiṃllaṅghanaṃ hitam
śūlānāhaprasekārtaṃ vāmayed atisāriṇam
doṣāḥ saṃnicitā ye ca vidagdhāhāramūrchitāḥ
atīsārāya kalpante teṣūpekṣaiva bheṣajam
bhṛśotkleśapravṛtteṣu svayam eva calātmasu
na tu saṃgrahaṇaṃ yojyaṃ pūrvam āmātisāriṇi
api cādhmānagurutāśūlastaimityakāriṇi
prāṇadā prāṇadā doṣe vibaddhe sampravartinī
pibet prakvathitās toye madhyadoṣo viśoṣayan
bhūtikapippalīśuṇṭhīvacādhānyaharītakīḥ
athavā bilvadhanikāmustanāgaravālakam
viḍapāṭhāvacāpathyākṛmijinnāgarāṇi vā
śuṇṭhīghanavacāmādrībilvavatsakahiṅgu vā
śasyate tvalpadoṣāṇām upavāso 'tisāriṇām
vacāprativiṣābhyāṃ vā mustāparpaṭakena vā
hrīveranāgarābhyāṃ vā vipakvaṃ pāyayejjalam
yukte 'nnakāle kṣutkṣāmaṃ laghvannaprati bhojayet
tathā sa śīghraṃ prāpnoti rucim agnibalaṃ balam
takreṇāvantisomena yavāgvā tarpaṇena vā
surayā madhunā vātha yathāsātmyam upācaret
bhojyāni kalpayed ūrdhvaṃ grāhidīpanapācanaiḥ
bālabilvaśaṭhīdhānyahiṅguvṛkṣāmladāḍimaiḥ
palāśahapuṣājājīyavānīviḍasaindhavaiḥ
laghunā pañcamūlena pañcakolena pāṭhayā
śāliparṇībalābilvaiḥ pṛśniparṇyā ca sādhitā
dāḍimāmlā hitā peyā kaphapitte samulbaṇe
abhayāpippalīmūlabilvair vātānulomanī
vibaddhaṃ doṣabahulo dīptāgnir yo 'tisāryate
kṛṣṇāviḍaṅgatriphalākaṣāyais taṃ virecayet
peyāṃ yuñjyād viriktasya vātaghnair dīpanaiḥ kṛtām
āme pariṇate yas tu dīpte 'gnāvupaveśyate
saphenapicchaṃ sarujaṃ savibandhaṃ punaḥ punaḥ
alpālpam alpaśamalaṃ nirviḍ vā sapravāhikam
dadhitailaghṛtakṣīraiḥ sa śuṇṭhīṃ saguḍāṃ pibet
svinnāni guḍatailena bhakṣayed badarāṇi vā
gāḍhaviḍvihitaiḥ śākair bahusnehais tathā rasaiḥ
kṣudhitaṃ bhojayed enaṃ dadhidāḍimasādhitaiḥ
śālyodanaṃ tilair māṣair mudgair vā sādhu sādhitam
śaṭhyā mūlakapotāyāḥ pāṭhāyāḥ svastikasya vā
sūṣāyavānīkarkārukṣīriṇīcirbhaṭasya vā
upodakāyā jīvantyā vākucyā vāstukasya vā
suvarcalāyāścuñcor vā loṇikāyā rasairapi
kūrmavartakalopākaśikhitittirikaukkuṭaiḥ
bilvamustākṣibhaiṣajyadhātakīpuṣpanāgaraiḥ
pakvātīsārajit takre yavāgūr dādhikī tathā
kapitthakacchurāphañjīyūthikāvaṭaśelujaiḥ
dāḍimīśaṇakārpāsīśālmalīnāṃ ca pallavaiḥ
kalko bilvaśalāṭūnāṃ tilakalkaśca tatsamaḥ
dadhnaḥ saro 'mlaḥ sasnehaḥ khalo hanti pravāhikām
maricaṃ dhanikājājī tintiḍīkaṃ śaṭhī viḍam
dāḍimaṃ dhātakī pāṭhā triphalā pañcakolakam
yāvaśūkaṃ kapitthāmrajambūmadhyaṃ sadīpyakam
piṣṭaiḥ ṣaḍguṇabilvais tair dadhni mudgarase guḍe
snehe ca yamake siddhaḥ khalo 'yam aparājitaḥ
dīpanaḥ pācano grāhī rucyo bimbiśināśanaḥ
kolānāṃ bālabilvānāṃ kalkaiḥ śāliyavasya ca
mudgamāṣatilānāṃ ca dhānyayūṣaṃ prakalpayet
aikadhyaṃ yamake bhṛṣṭaṃ dadhidāḍimasārikam
varcaḥkṣaye śuṣkamukhaṃ śālyannaṃ tena bhojayet
dadhnaḥ saraṃ vā yamake bhṛṣṭaṃ saguḍanāgaram
surāṃ vā yamake bhṛṣṭāṃ vyañjanārthaṃ prayojayet
phalāmlaṃ yamake bhṛṣṭaṃ yūṣaṃ gṛñjanakasya vā
bhṛṣṭān vā yamake saktūn khāded vyoṣāvacūrṇitān
māṣān susiddhāṃs tadvad vā ghṛtamaṇḍopasevanān
rasaṃ susiddhapūtaṃ vā chāgameṣāntarādhijam
paced dāḍimasārāmlaṃ sadhānyasnehanāgaram
raktaśālyodanaṃ tena bhuñjānaḥ prapibaṃśca tam
varcaḥkṣayakṛtairāśu vikāraiḥ parimucyate
bālabilvaṃ guḍaṃ tailaṃ pippalīṃ viśvabheṣajam
lihyād vāte pratihate saśūlaḥ sapravāhikaḥ
valkalaṃ śābaraṃ puṣpaṃ dhātakyā badarīdalam
pibed dadhisarakṣaudrakapitthasvarasāplutam
vibaddhavātavarcās tu bahuśūlapravāhikaḥ
saraktapicchas tṛṣṇārtaḥ kṣīrasauhityam arhati
yamakasyopari kṣīraṃ dhāroṣṇaṃ vā prayojayet
śṛtam eraṇḍamūlena bālabilvena vā punaḥ
payasyutkvāthya mustānāṃ viṃśatiṃ triguṇe 'mbhasi
kṣīrāvaśiṣṭaṃ tat pītaṃ hanyād āmaṃ savedanam
pippalyāḥ pibataḥ sūkṣmaṃ rajo maricajanma vā
cirakālānuṣaktāpi naśyatyāśu pravāhikā
nirāmarūpaṃ śūlārtaṃ laṅghanādyaiśca karṣitam
rūkṣakoṣṭham apekṣyāgniṃ sakṣāraṃ pāyayed ghṛtam
siddhaṃ dadhisurāmaṇḍe daśamūlasya cāmbhasi
sindhūtthapañcakolābhyāṃ tailaṃ sadyo 'rtināśanam
ṣaḍbhiḥ śuṇṭhyāḥ palair dvābhyāṃ dvābhyāṃ granthyagnisaindhavāt
tailaprasthaṃ paced dadhnā niḥsārakarujāpaham
ekato māṃsadugdhājyaṃ purīṣagrahaśūlajit
pānānuvāsanābhyaṅgaprayuktaṃ tailam ekataḥ
taddhi vātajitām agryaṃ śūlaṃ ca viguṇo 'nilaḥ
dhātvantaropamardeddhaścalo vyāpī svadhāmagaḥ
tailaṃ mandānalasyāpi yuktyā śarmakaraṃ param
kṣīṇe male svāyatanacyuteṣu doṣāntareṣvīraṇa ekavīre
ko niṣṭanan prāṇiti koṣṭhaśūlī nāntarbahistailaparo yadi syāt
gudarugbhraṃśayor yuñjyāt sakṣīraṃ sādhitaṃ haviḥ
rase kolāmlacāṅgeryor dadhni piṣṭe ca nāgare
taireva cāmlaiḥ saṃyojya siddhaṃ suślakṣṇakalkitaiḥ
dhānyoṣaṇaviḍājājīpañcakolakadāḍimaiḥ
yojayet snehavastiṃ vā daśamūlena sādhitam
śaṭhīśatāhvākuṣṭhair vā vacayā citrakeṇa vā
pravāhaṇe gudabhraṃśe mūtrāghāte kaṭīgrahe
madhurāmlaiḥ śṛtaṃ tailaṃ ghṛtaṃ vāpyanuvāsanam
praveśayed gudaṃ dhvastam abhyaktaṃ sveditaṃ mṛdu
kuryācca gophaṇābandhaṃ madhyacchidreṇa carmaṇā
pañcamūlasya mahataḥ kvāthaṃ kṣīre vipācayet
unduruṃ cāntrarahitaṃ tena vātaghnakalkavat
tailaṃ paced gudabhraṃśaṃ pānābhyaṅgena taj jayet
paitte tu sāme tīkṣṇoṣṇavarjyaṃ prāg iva laṅghanam
tṛḍvān pibet ṣaḍaṅgāmbu sabhūnimbaṃ saśārivam
peyādi kṣudhitasyānnam agnisaṃdhukṣaṇaṃ hitam
bṛhatyādigaṇābhīrudvibalāśūrpaparṇibhiḥ
pāyayed anubandhe tu sakṣaudraṃ taṇḍulāmbhasā
kuṭajasya phalaṃ piṣṭaṃ savalkaṃ saghuṇapriyam
pāṭhāvatsakabījatvagdārvīgranthikaśuṇṭhi vā
kvāthaṃ vātiviṣābilvavatsakodīcyamustajam
athavātiviṣāmūrvāniśendrayavatārkṣyajam
samadhvativiṣāśuṇṭhīmustendrayavakaṭphalam
palaṃ vatsakabījasya śrapayitvā rasaṃ pibet
yo rasāśī jayecchīghraṃ sa paittaṃ jaṭharāmayam
mustākaṣāyam evaṃ vā piben madhusamāyutam
sakṣaudraṃ śālmalīvṛntakaṣāyaṃ vā himāhvayam
kirātatiktakaṃ mustaṃ vatsakaṃ sarasāñjanam
kaṭaṅkaṭerī hrīveraṃ bilvamadhyaṃ durālabhā
tilā mocarasaṃ lodhraṃ samaṅgā kamalotpalam
nāgaraṃ dhātakīpuṣpaṃ dāḍimasya tvag utpalam
ardhaślokaiḥ smṛtā yogāḥ sakṣaudrās taṇḍulāmbunā
niśendrayavalodhrailākvāthaḥ pakvātisārajit
lodhrāmbaṣṭhāpriyaṅgvādigaṇāṃs tadvat pṛthak pibet
kaṭvaṅgavalkayaṣṭyāhvaphalinīdāḍimāṅkuraiḥ
peyāvilepīkhalakān kuryāt sadadhidāḍimān
tadvad dadhitthabilvāmrajambūmadhyaiḥ prakalpayet
ajāpayaḥ prayoktavyaṃ nirāme tena cecchamaḥ
doṣādhikyān na jāyeta balinaṃ taṃ virecayet
vyatyāsena śakṛdraktam upaveśyeta yo 'pi vā
palāśaphalaniryūhaṃ yuktaṃ vā payasā pibet
tato 'nu koṣṇaṃ pātavyaṃ kṣīram eva yathābalam
pravāhite tena male praśāmyatyudarāmayaḥ
palāśavat prayojyā vā trāyamāṇā viśodhanī
saṃsargyāṃ kriyamāṇāyāṃ śūlaṃ yadyanuvartate
srutadoṣasya taṃ śīghraṃ yathāvahnyanuvāsayet
śatapuṣpāvarībhyāṃ ca bilvena madhukena ca
tailapādaṃ payoyuktaṃ pakvam anvāsanaṃ ghṛtam
aśāntāvityatīsāre picchāvastiḥ paraṃ hitaḥ
pariveṣṭya kuśairārdrairārdravṛntāni śālmaleḥ
kṛṣṇamṛttikayālipya svedayed gomayāgninā
mṛcchoṣe tāni saṃkṣudya tatpiṇḍaṃ muṣṭisaṃmitam
mardayet payasaḥ prasthe pūtenāsthāpayet tataḥ
natayaṣṭyāhvakalkājyakṣaudratailavatānu ca
snāto bhuñjīta payasā jāṅgalena rasena vā
pittātisārajvaraśophagulmasamīraṇāsragrahaṇīvikārān
jayatyayaṃ śīghram atipravṛttiṃ virecanāsthāpanayośca vastiḥ
phāṇitaṃ kuṭajotthaṃ ca sarvātīsāranāśanam
vatsakādisamāyuktaṃ sāmbaṣṭhādi samākṣikam
nīruṅnirāmaṃ dīptāgnerapi sāsraṃ cirotthitam
nānāvarṇam atīsāraṃ puṭapākairupācaret
tvakpiṇḍād dīrghavṛntasya śrīparṇīpattrasaṃvṛtāt
mṛlliptād agninā svinnād rasaṃ niṣpīḍitaṃ himam
atīsārī pibed yuktaṃ madhunā sitayāthavā
evaṃ kṣīridrumatvagbhis tatprarohaiśca kalpayet
kaṭvaṅgatvagghṛtayutā sveditā saliloṣmaṇā
sakṣaudrā hantyatīsāraṃ balavantam api drutam
pittātīsārī seveta pittalānyeva yaḥ punaḥ
raktātīsāraṃ kurute tasya pittaṃ satṛḍjvaram
dāruṇaṃ gudapākaṃ ca tatra chāgaṃ payo hitam
padmotpalasamaṅgābhiḥ śṛtaṃ mocarasena ca
śārivāyaṣṭilodhrair vā prasavair vā vaṭādijaiḥ
sakṣaudraśarkaraṃ pāne bhojane gudasecane
tadvad rasādayo 'namlāḥ sājyāḥ pānānnayor hitāḥ
kāśmaryaphalayūṣaśca kiṃcidamlaḥ saśarkaraḥ
payasyardhodake chāge hrīverotpalanāgaraiḥ
peyā raktātisāraghnī pṛśniparṇīrasānvitā
prāgbhaktaṃ navanītaṃ vā lihyān madhusitāyutam
balinyasre 'sram evājaṃ mārgaṃ vā ghṛtabharjitam
kṣīrānupānaṃ kṣīrāśī tryahaṃ kṣīrodbhavaṃ ghṛtam
kapiñjalarasāśī vā lihann ārogyam aśnute
pītvā śatāvarīkalkaṃ kṣīreṇa kṣīrabhojanaḥ
raktātīsāraṃ hantyāśu tayā vā sādhitaṃ ghṛtam
lākṣānāgaravaidehīkaṭukādārvivalkalaiḥ
sarpiḥ sendrayavaiḥ siddhaṃ peyāmaṇḍāvacāritam
atīsāraṃ jayecchīghraṃ tridoṣam api dāruṇam
kṛṣṇamṛcchaṅkhayaṣṭyāhvakṣaudrāsṛktaṇḍulodakam
jayatyasraṃ priyaṅguśca taṇḍulāmbumadhuplutā
kalkastilānāṃ kṛṣṇānāṃ śarkarāpāñcabhāgikaḥ
ājena payasā pītaḥ sadyo raktaṃ niyacchati
pītvā saśarkarākṣaudraṃ candanaṃ taṇḍulāmbunā
dāhatṛṣṇāpramohebhyo raktasrāvācca mucyate
gudasya dāhe pāke vā sekalepā hitā himāḥ
alpālpaṃ bahuśo raktaṃ saśūlam upaveśyate
yadā vibaddho vāyuśca kṛcchrāccarati vā na vā
picchāvastiṃ tadā tasya pūrvoktam upakalpayet
pallavān jarjarīkṛtya śiṃśipākovidārayoḥ
paced yavāṃśca sa kvāthe ghṛtakṣīrasamanvitaḥ
picchāsrutau gudabhraṃśe pravāhaṇarujāsu vā
picchāvastiḥ prayoktavyaḥ kṣatakṣīṇabalāvahaḥ
prapauṇḍarīkasiddhena sarpiṣā cānuvāsanam
raktaṃ viṭsahitaṃ pūrvaṃ paścād vā yo 'tisāryate
śatāvarīghṛtaṃ tasya lehārtham upakalpayet
śarkarārdhāṃśakaṃ līḍhaṃ navanītaṃ navoddhṛtam
kṣaudrapādaṃ jayecchīghraṃ taṃ vikāraṃ hitāśinaḥ
nyagrodhodumbarāśvatthaśuṅgān āpothya vāsayet
ahorātraṃ jale tapte ghṛtaṃ tenāmbhasā pacet
tad ardhaśarkarāyuktaṃ lehayet kṣaudrapādikam
adho vā yadi vāpyūrdhvaṃ yasya raktaṃ pravartate
śleṣmātīsāre vātoktaṃ viśeṣād āmapācanam
kartavyam anubandhe 'sya pibet paktvāgnidīpanam
bilvakarkaṭikāmustaprāṇadāviśvabheṣajam
vacāviḍaṅgabhūtīkadhānakāmaradāru vā
athavā pippalīmūlapippalīdvayacitrakam
pāṭhāgnivatsakagranthitiktāśuṇṭhīvacābhayāḥ
kvathitā yadi vā piṣṭāḥ śleṣmātīsārabheṣajam
sauvarcalavacāvyoṣahiṅguprativiṣābhayāḥ
pibecchleṣmātisārārtaścūrṇitāḥ koṣṇavāriṇā
madhyaṃ līḍhvā kapitthasya savyoṣakṣaudraśarkaram
kaṭphalaṃ madhuyuktaṃ vā mucyate jaṭharāmayāt
kaṇāṃ madhuyutāṃ līḍhvā takraṃ pītvā sacitrakam
bhuktvā vā bālabilvāni vyapohatyudarāmayam
pāṭhāmocarasāmbhodadhātakībilvanāgaram
sukṛcchram apyatīsāraṃ guḍatakreṇa nāśayet
yavānīpippalīmūlacāturjātakanāgaraiḥ
maricāgnijalājājīdhānyasauvarcalaiḥ samaiḥ
vṛṣāmladhātakīkṛṣṇābilvadāḍimadīpyakaiḥ
triguṇaiḥ ṣaḍguṇasitaiḥ kapitthāṣṭaguṇaiḥ kṛtaḥ
cūrṇo 'tīsāragrahaṇīkṣayagulmagalāmayān
kāsaśvāsāgnisādārśaḥpīnasārocakāñ jayet
karṣonmitā tavakṣīrī cāturjātaṃ dvikārṣikam
yavānīdhānyakājājīgranthivyoṣaṃ palāṃśakam
palāni dāḍimād aṣṭau sitāyāścaikataḥ kṛtaḥ
guṇaiḥ kapitthāṣṭakavaccūrṇo 'yaṃ dāḍimāṣṭakaḥ
bhojyo vātātisāroktair yathāvasthaṃ khalādibhiḥ
saviḍaṅgaḥ samaricaḥ sakapitthaḥ sanāgaraḥ
cāṅgerītakrakolāmlaḥ khalaḥ śleṣmātisārajit
kṣīṇe śleṣmaṇi pūrvoktam amlaṃ lākṣādi ṣaṭpalam
purāṇaṃ vā ghṛtaṃ dadyād yavāgūmaṇḍamiśritam
vātaśleṣmavibandhe vā sravatyati kaphe 'pi vā
śūle pravāhikāyāṃ vā picchāvastiḥ praśasyate
vacābilvakaṇākuṣṭhaśatāhvālavaṇānvitaḥ
bilvatailena tailena vacādyaiḥ sādhitena vā
bahuśaḥ kaphavātārte koṣṇenānvāsanaṃ hitam
kṣīṇe kaphe gude dīrghakālātīsāradurbale
anilaḥ prabalo 'vaśyaṃ svasthānasthaḥ prajāyate
sa balī sahasā hanyāt tasmāt taṃ tvarayā jayet
vāyoranantaraṃ pittaṃ pittasyānantaraṃ kapham
jayet pūrvaṃ trayāṇāṃ vā bhaved yo balavattamaḥ
bhīśokābhyām api calaḥ śīghraṃ kupyatyatas tayoḥ
kāryā kriyā vātaharā harṣaṇāśvāsanāni ca
yasyoccārād vinā mūtraṃ pavano vā pravartate
dīptāgnerlaghukoṣṭhasya śāntas tasyodarāmayaḥ
athāto grahaṇīdoṣacikitsitaṃ vyākhyāsyāmaḥ
iti ha smāhur ātreyādayo maharṣayaḥ
grahaṇīm āśritaṃ doṣam ajīrṇavad upācaret
atīsāroktavidhinā tasyāmaṃ ca vipācayet
annakāle yavāgvādi pañcakolādibhir yutam
vitaret paṭulaghvannaṃ punar yogāṃśca dīpanān
dadyāt sātiviṣāṃ peyām āme sāmlāṃ sanāgarām
pāne 'tīsāravihitaṃ vāri takraṃ surādi ca
grahaṇīdoṣiṇāṃ takraṃ dīpanagrāhilāghavāt
pathyaṃ madhurapākitvān na ca pittapradūṣaṇam
kaṣāyoṣṇavikāśitvād rūkṣatvācca kaphe hitam
vāte svādvamlasāndratvāt sadyaskam avidāhi tat
caturṇāṃ prastham amlānāṃ tryūṣaṇācca palatrayam
lavaṇānāṃ ca catvāri śarkarāyāḥ palāṣṭakam
taccūrṇaṃ śākasūpānnarāgādiṣvavacārayet
kāsājīrṇāruciśvāsahṛtpāṇḍuplīhagulmanut
nāgarātiviṣāmustaṃ pākyam āmaharaṃ pibet
uṣṇāmbunā vā tatkalkaṃ nāgaraṃ vāthavābhayām
sasaindhavaṃ vacādiṃ vā tadvan madirayāthavā
varcasyāme sapravāhe pibed vā dāḍimāmbunā
viḍena lavaṇaṃ piṣṭaṃ bilvacitrakanāgaram
sāme kaphānile koṣṭharukkare koṣṇavāriṇā
kaliṅgahiṅgvativiṣāvacāsauvarcalābhayam
chardihṛdrogaśūleṣu peyam uṣṇena vāriṇā
pathyāsauvarcalājājīcūrṇaṃ maricasaṃyutam
pippalīṃ nāgaraṃ pāṭhāṃ śārivāṃ bṛhatīdvayam
citrakaṃ kauṭajaṃ kṣāraṃ tathā lavaṇapañcakam
cūrṇīkṛtaṃ dadhisurātanmaṇḍoṣṇāmbukāñjikaiḥ
pibed agnivivṛddhyarthaṃ koṣṭhavātaharaṃ param
paṭūni pañca dvau kṣārau maricaṃ pañcakolakam
dīpyakaṃ hiṅgu guṭikā bījapūrarase kṛtā
koladāḍimatoye vā paraṃ pācanadīpanī
tālīśapattracavikāmaricānāṃ palaṃ palam
kṛṣṇātanmūlayor dve dve pale śuṇṭhīpalatrayam
caturjātam uśīraṃ ca karṣāṃśaṃ ślakṣṇacūrṇitam
guḍena vaṭakān kṛtvā triguṇena sadā bhajet
madyayūṣarasāriṣṭamastupeyāpayo'nupaḥ
vātaśleṣmātmanāṃ chardigrahaṇīpārśvahṛdrujām
jvaraśvayathupāṇḍutvagulmapānātyayārśasām
prasekapīnasaśvāsakāsānāṃ ca nivṛttaye
abhayāṃ nāgarasthāne dadyāt tatraiva viḍgrahe
chardyādiṣu ca paitteṣu caturguṇasitānvitāḥ
pakvena vaṭakāḥ kāryā guḍena sitayāpi vā
paraṃ hi vahnisaṃparkāl laghimānaṃ bhajanti te
athainaṃ paripakvāmaṃ mārutagrahaṇīgadam
dīpanīyayutaṃ sarpiḥ pāyayed alpaśo bhiṣak
kiṃcitsaṃdhukṣite tvagnau saktaviṇmūtramārutam
dvyahaṃ tryahaṃ vā saṃsnehya svinnābhyaktaṃ nirūhayet
tata eraṇḍatailena sarpiṣā tailvakena vā
sakṣāreṇānile śānte srastadoṣaṃ virecayet
śuddharūkṣāśayaṃ baddhavarcaskaṃ cānuvāsayet
dīpanīyāmlavātaghnasiddhatailena taṃ tataḥ
nirūḍhaṃ ca viriktaṃ ca samyak cāpyanuvāsitam
laghvannapratisaṃyuktaṃ sarpirabhyāsayet punaḥ
pañcamūlābhayāvyoṣapippalīmūlasaindhavaiḥ
rāsnākṣāradvayājājīviḍaṅgaśaṭhibhir ghṛtam
śuktena mātuluṅgasya svarasenārdrakasya ca
śuṣkamūlakakolāmlacukrikādāḍimasya ca
takramastusurāmaṇḍasauvīrakatuṣodakaiḥ
kāñjikena ca tat pakvam agnidīptikaraṃ param
śūlagulmodaraśvāsakāsānilakaphāpaham
sabījapūrakarasaṃ siddhaṃ vā pāyayed ghṛtam
tailam abhyañjanārthaṃ ca siddham ebhiścalāpaham
eteṣām auṣadhānāṃ vā pibeccūrṇaṃ sukhāmbunā
vāte śleṣmāvṛte sāme kaphe vā vāyunoddhate
agner nirvāpakaṃ pittaṃ rekeṇa vamanena vā
hatvā tiktalaghugrāhidīpanairavidāhibhiḥ
annaiḥ saṃdhukṣayed agniṃ cūrṇaiḥ snehaiśca tiktakaiḥ
paṭolanimbatrāyantītiktātiktakaparpaṭam
kuṭajatvakphalaṃ mūrvā madhuśigruphalaṃ vacā
dārvītvakpadmakośīrayavānīmustacandanam
saurāṣṭryativiṣāvyoṣatvagelāpattradāru ca
cūrṇitaṃ madhunā lehyaṃ peyaṃ madyair jalena vā
hṛtpāṇḍugrahaṇīrogagulmaśūlārucijvarān
kāmalāṃ saṃnipātaṃ ca mukharogāṃśca nāśayet
bhūnimbakaṭukāmustātryūṣaṇendrayavān samān
dvau citrakād vatsakatvagbhāgān ṣoḍaśa cūrṇayet
guḍaśītāmbunā pītaṃ grahaṇīdoṣagulmanut
kāmalājvarapāṇḍutvamehārucyatisārajit
nāgarātiviṣāmustāpāṭhābilvaṃ rasāñjanam
kuṭajatvakphalaṃ tiktā dhātakī ca kṛtaṃ rajaḥ
kṣaudrataṇḍulavāribhyāṃ paittike grahaṇīgade
pravāhikārśogudarugraktotthāneṣu ceṣyate
candanaṃ padmakośīraṃ pāṭhāṃ mūrvāṃ kuṭannaṭam
ṣaḍgranthāśārivāsphotāsaptaparṇāṭarūṣakān
paṭolodumbarāśvatthavaṭaplakṣakapītanān
kaṭukāṃ rohiṇīṃ mustāṃ nimbaṃ ca dvipalāṃśakān
droṇe 'pāṃ sādhayet tena pacet sarpiḥ picūnmitaiḥ
kirātatiktendrayavavīrāmāgadhikotpalaiḥ
pittagrahaṇyāṃ tat peyaṃ kuṣṭhoktaṃ tiktakaṃ ca yat
grahaṇyāṃ śleṣmaduṣṭāyāṃ tīkṣṇaiḥ pracchardane kṛte
kaṭvamlalavaṇakṣāraiḥ kramād agniṃ vivardhayet
pañcakolābhayādhānyapāṭhāgandhapalāśakaiḥ
bījapūrapragāḍhaiśca siddhaiḥ peyādi kalpayet
droṇaṃ madhūkapuṣpāṇāṃ viḍaṅgaṃ ca tato 'rdhataḥ
citrakasya tato 'rdhaṃ ca tathā bhallātakāḍhakam
mañjiṣṭhāṣṭapalaṃ caitaj jaladroṇatraye pacet
droṇaśeṣaṃ śṛtaṃ śītaṃ madhvardhāḍhakasaṃyutam
elāmṛṇālāgurubhiścandanena ca rūṣite
kumbhe māsaṃ sthitaṃ jātam āsavaṃ taṃ prayojayet
grahaṇīṃ dīpayatyeṣa bṛṃhaṇaḥ pittaraktanut
śoṣakuṣṭhakilāsānāṃ pramehāṇāṃ ca nāśanaḥ
madhūkapuṣpasvarasaṃ śṛtam ardhakṣayīkṛtam
kṣaudrapādayutaṃ śītaṃ pūrvavat saṃnidhāpayet
tat piban grahaṇīdoṣān jayet sarvān hitāśanaḥ
tadvad drākṣekṣukharjūrasvarasān āsutān pibet
hiṅgutiktāvacāmādrīpāṭhendrayavagokṣuram
pañcakolaṃ ca karṣāṃśaṃ palāṃśaṃ paṭupañcakam
ghṛtatailadvikuḍave dadhnaḥ prasthadvaye ca tat
āpothya kvāthayed agnau mṛdāvanugate rase
antardhūmaṃ tato dagdhvā cūrṇīkṛtya ghṛtāplutam
pibet pāṇitalaṃ tasmiñ jīrṇe syān madhurāśanaḥ
vātaśleṣmāmayān sarvān hanyād viṣagarāṃśca saḥ
bhūnimbaṃ rohiṇīṃ tiktāṃ paṭolaṃ nimbaparpaṭam
dagdhvā māhiṣamūtreṇa pibed agnivivardhanam
dve haridre vacā kuṣṭhaṃ citrakaḥ kaṭurohiṇī
mustā ca chāgamūtreṇa siddhaḥ kṣāro 'gnivardhanaḥ
catuḥpalaṃ sudhākāṇḍāt tripalaṃ lavaṇatrayāt
vārtākakuḍavaṃ cārkād aṣṭau dve citrakāt pale
dagdhvā rasena vārtākād guṭikā bhojanottarāḥ
bhuktam annaṃ pacantyāśu kāsaśvāsārśasāṃ hitāḥ
viṣūcikāpratiśyāyahṛdrogaśamanāśca tāḥ
mātuluṅgaśaṭhīrāsnākaṭutrayaharītaki
svarjikāyāvaśūkākhyau kṣārau pañcapaṭūni ca
sukhāmbupītaṃ taccūrṇaṃ balavarṇāgnivardhanam
ślaiṣmike grahaṇīdoṣe savāte tair ghṛtaṃ pacet
dhānvantaraṃ ṣaṭpalaṃ ca bhallātakaghṛtābhayam
viḍakācoṣalavaṇasvarjikāyāvaśūkajān
saptalāṃ kaṇṭakārīṃ ca citrakaṃ caikato dahet
saptakṛtvaḥ srutasyāsya kṣārasyārdhāḍhake pacet
āḍhakaṃ sarpiṣaḥ peyaṃ tad agnibalavṛddhaye
nicaye pañca karmāṇi yuñjyāccaitad yathābalam
praseke ślaiṣmike 'lpāgner dīpanaṃ rūkṣatiktakam
yojyaṃ kṛśasya vyatyāsāt snigdharūkṣaṃ kaphodaye
kṣīṇakṣāmaśarīrasya dīpanaṃ snehasaṃyutam
dīpanaṃ bahupittasya tiktaṃ madhurakair yutam
sneho 'mlalavaṇair yukto bahuvātasya śasyate
sneham eva paraṃ vidyād durbalānaladīpanam
nālaṃ snehasamiddhasya śamāyānnaṃ sugurvapi
yo 'lpāgnitvāt kaphe kṣīṇe varcaḥ pakvam api ślatham
muñcet paṭvauṣadhayutaṃ sa pibed alpaśo ghṛtam
tena svamārgam ānītaḥ svakarmaṇi niyojitaḥ
samāno dīpayatyagnim agneḥ saṃdhukṣako hi saḥ
purīṣaṃ yaśca kṛcchreṇa kaṭhinatvād vimuñcati
sa ghṛtaṃ lavaṇair yuktaṃ naro 'nnāvagrahaṃ pibet
raukṣyān mande 'nale sarpis tailaṃ vā dīpanaiḥ pibet
kṣāracūrṇāsavāriṣṭān mande snehātipānataḥ
udāvartāt tu yoktavyā nirūhasnehavastayaḥ
doṣātivṛddhyā mande 'gnau saṃśuddho 'nnavidhiṃ caret
vyādhimuktasya mande 'gnau sarpireva tu dīpanam
adhvopavāsakṣāmatvair yavāgvā pāyayed ghṛtam
annāvapīḍitaṃ balyaṃ dīpanaṃ bṛṃhaṇaṃ ca tat
dīrghakālaprasaṅgāt tu kṣāmakṣīṇakṛśān narān
prasahānāṃ rasaiḥ sāmlair bhojayet piśitāśinām
laghūṣṇakaṭuśodhitvād dīpayantyāśu te 'nalam
māṃsopacitamāṃsatvāt paraṃ ca balavardhanāḥ
snehāsavasurāriṣṭacūrṇakvāthahitāśanaiḥ
samyakprayuktair dehasya balam agneśca vardhate
dīpto yathaiva sthāṇuśca bāhyo 'gniḥ sāradārubhiḥ
sasnehair jāyate tadvad āhāraiḥ koṣṭhago 'nalaḥ
nābhojanena kāyāgnir dīpyate nātibhojanāt
yathā nirindhano vahniralpo vātīndhanāvṛtaḥ
yadā kṣīṇe kaphe pittaṃ svasthāne pavanānugam
pravṛddhaṃ vardhayatyagniṃ tadāsau sānilo 'nalaḥ
paktvānnam āśu dhātūṃśca sarvān ojaśca saṃkṣipan
mārayet syāt sa nā svastho bhukte jīrṇe tu tāmyati
tṛṭkāsadāhamūrchādyā vyādhayo 'tyagnisaṃbhavāḥ
tam atyagniṃ gurusnigdhamandasāndrahimasthiraiḥ
annapānair nayecchāntiṃ dīptam agnim ivāmbubhiḥ
muhur muhurajīrṇe 'pi bhojyānyasyopahārayet
nirindhano 'ntaraṃ labdhvā yathainaṃ na vipādayet
kṛśarāṃ pāyasaṃ snigdhaṃ paiṣṭikaṃ guḍavaikṛtam
aśnīyād audakānūpapiśitāni bhṛtāni ca
matsyān viśeṣataḥ ślakṣṇān sthiratoyacarāśca ye
āvikaṃ subhṛtaṃ māṃsam adyād atyagnivāraṇam
payaḥ sahamadhūcchiṣṭaṃ ghṛtaṃ vā tṛṣitaḥ pibet
godhūmacūrṇaṃ payasā bahusarpiḥpariplutam
ānūparasayuktān vā snehāṃs tailavivarjitān
śyāmātrivṛdvipakvaṃ vā payo dadyād virecanam
asakṛt pittaharaṇaṃ pāyasapratibhojanam
yat kiṃcid guru medyaṃ ca śleṣmakāri ca bhojanam
sarvaṃ tad atyagnihitaṃ bhuktvā ca svapanaṃ divā
āhāram agniḥ pacati doṣān āhāravarjitaḥ
dhātūn kṣīṇeṣu doṣeṣu jīvitaṃ dhātusaṃkṣaye
etat prakṛtyaiva viruddham annaṃ saṃyogasaṃskāravaśena cedam
ityādi avijñāya yatheṣṭaceṣṭāścaranti yat sāgnibalasya śaktiḥ
tasmād agniṃ pālayet sarvayatnais tasmin naṣṭe yāti nā nāśam eva
doṣair graste grasyate rogasaṃghair yukte tu syān nīrujo dīrghajīvī
athāto mūtrāghātacikitsitaṃ vyākhyāsyāmaḥ
iti ha smāhur ātreyādayo maharṣayaḥ
kṛcchre vātaghnatailāktam adho nābheḥ samīraje
susnigdhaiḥ svedayed aṅgaṃ piṇḍasekāvagāhanaiḥ
daśamūlabalairaṇḍayavābhīrupunarnavaiḥ
kulatthakolapattūravṛścīvopalabhedakaiḥ
tailasarpirvarāharkṣavasāḥ kvathitakalkitaiḥ
sapañcalavaṇāḥ siddhāḥ pītāḥ śūlaharāḥ param
dravyāṇyetāni pānānne tathā piṇḍopanāhane
saha tailaphalair yuñjyāt sāmlāni snehavanti ca
sauvarcalāḍhyāṃ madirāṃ piben mūtrarujāpahām
paitte yuñjīta śiśiraṃ sekalepāvagāhanam
pibed varīṃ gokṣurakaṃ vidārīṃ sakaserukām
tṛṇākhyaṃ pañcamūlaṃ ca pākyaṃ samadhuśarkaram
vṛṣakaṃ trapusairvārulaṭvābījāni kuṅkumam
drākṣāmbhobhiḥ piban sarvān mūtrāghātān apohati
ervārubījayaṣṭyāhvadārvīr vā taṇḍulāmbunā
toyena kalkaṃ drākṣāyāḥ pibet paryuṣitena vā
kaphaje vamanaṃ svedaṃ tīkṣṇoṣṇakaṭubhojanam
yavānāṃ vikṛtīḥ kṣāraṃ kālaśeyaṃ ca śīlayet
piben madyena sūkṣmailāṃ dhātrīphalarasena vā
sārasāsthiśvadaṃṣṭrailāvyoṣaṃ vā madhumūtravat
svarasaṃ kaṇṭakāryā vā pāyayen mākṣikānvitam
śitivārakabījaṃ vā takreṇa ślakṣṇacūrṇitam
dhavasaptāhvakuṭajaguḍūcīcaturaṅgulam
kembukailākarañjaṃ ca pākyaṃ samadhu sādhitam
tair vā peyāṃ pravālaṃ vā cūrṇitaṃ taṇḍulāmbunā
satailaṃ pāṭalākṣāraṃ saptakṛtvo 'thavā srutam
pāṭalīyāvaśūkābhyāṃ pāribhadrāt tilād api
kṣārodakena madirāṃ tvageloṣaṇasaṃyutām
pibed guḍopadaṃśān vā lihyād etān pṛthak pṛthak
saṃnipātātmake sarvaṃ yathāvastham idaṃ hitam
aśmanyapyacirotthāne vātavastyādikeṣu ca
aśmarī dāruṇo vyādhirantakapratimo mataḥ
taruṇo bheṣajaiḥ sādhyaḥ pravṛddhaśchedam arhati
tasya pūrveṣu rūpeṣu snehādikrama iṣyate
pāṣāṇabhedo vasuko vaśiro 'śmantako varī
kapotavaṅkātibalābhallūkośīrakacchakam
vṛkṣādanī śākaphalaṃ vyāghryau guṇṭhas trikaṇṭakaḥ
yavāḥ kulatthāḥ kolāni varuṇaḥ katakāt phalam
ūṣakādipratīvāpam eṣāṃ kvāthe śṛtaṃ ghṛtam
bhinatti vātasambhūtāṃ tat pītaṃ śīghram aśmarīm
gandharvahastabṛhatīvyāghrīgokṣurakekṣurāt
mūlakalkaṃ pibed dadhnā madhureṇāśmabhedanam
kuśaḥ kāśaḥ śaro guṇṭha itkaṭo moraṭo 'śmabhit
darbho vidārī vārāhī śālimūlaṃ trikaṇṭakaḥ
bhallūkaḥ pāṭalī pāṭhā pattūraḥ sakuraṇṭakaḥ
punarnave śirīṣaśca teṣāṃ kvāthe paced ghṛtam
piṣṭena trapusādīnāṃ bījenendīvareṇa ca
madhukena śilājena tat pittāśmaribhedanam
varuṇādiḥ samīraghnau gaṇāvelā hareṇukā
guggulur maricaṃ kuṣṭhaṃ citrakaḥ sasurāhvayaḥ
taiḥ kalkitaiḥ kṛtāvāpam ūṣakādigaṇena ca
bhinatti kaphajām āśu sādhitaṃ ghṛtam aśmarīm
kṣārakṣīrayavāgvādidravyaiḥ svaiḥ svaiśca kalpayet
picukāṅkollakatakaśākendīvarajaiḥ phalaiḥ
pītam uṣṇāmbu saguḍaṃ śarkarāpātanaṃ param
krauñcoṣṭrarāsabhāsthīni śvadaṃṣṭrā tālapattrikā
ajamodā kadambasya mūlaṃ viśvasya cauṣadham
pītāni śarkarāṃ bhindyuḥ surayoṣṇodakena vā
nṛtyakuṇḍakabījānāṃ cūrṇaṃ mākṣikasaṃyutam
avikṣīreṇa saptāhaṃ pītam aśmaripātanaḥ
kvāthaśca śigrumūlotthaḥ kaduṣṇo 'śmarīpātanaḥ
tilāpāmārgakadalīpalāśayavasaṃbhavaḥ
kṣāraḥ peyo 'vimūtreṇa śarkarāsvaśmarīṣu ca
kapotavaṅkāmūlaṃ vā pibed ekaṃ surādibhiḥ
tatsiddhaṃ vā pibet kṣīraṃ vedanābhirupadrutaḥ
harītakyasthisiddhaṃ vā sādhitaṃ vā punarnavaiḥ
kṣīrānnabhug barhiśikhāmūlaṃ vā taṇḍulāmbunā
mūtrāghāteṣu vibhajed ataḥ śeṣeṣvapi kriyām
bṛhatyādigaṇe siddhaṃ dviguṇīkṛtagokṣure
toyaṃ payo vā sarpir vā sarvamūtravikārajit
devadāruṃ ghanaṃ mūrvāṃ yaṣṭīmadhu harītakīm
mūtrāghāteṣu sarveṣu surākṣīrajalaiḥ pibet
rasaṃ vā dhanvayāsasya kaṣāyaṃ kakubhasya vā
sukhāmbhasā vā triphalāṃ piṣṭāṃ saindhavasaṃyutām
vyāghrīgokṣurakakvāthe yavāgūṃ vā saphāṇitām
kvāthe vīratarāder vā tāmracūḍarase 'pi vā
adyād vīratarādyena bhāvitaṃ vā śilājatu
madyaṃ vā nigadaṃ pītvā rathenāśvena vā vrajet
śīghravegena saṃkṣobhāt tathāsya cyavate 'śmarī
sarvathā copayoktavyo vargo vīratarādikaḥ
rekārthaṃ tailvakaṃ sarpir vastikarma ca śīlayet
viśeṣād uttarān vastīñchukrāśmaryāṃ tu śodhite
tair mūtramārge balavān śukrāśayaviśuddhaye
pumān sutṛpto vṛṣyāṇāṃ māṃsānāṃ kukkuṭasya ca
kāmaṃ sakāmaḥ seveta pramadā madadāyinīḥ
siddhairupakramairebhir na cecchāntis tadā bhiṣak
iti rājānam āpṛcchya śastraṃ sādhvavacārayet
akriyāyāṃ dhruvo mṛtyuḥ kriyāyāṃ saṃśayo bhavet
niścitasyāpi vaidyasya bahuśaḥ siddhakarmaṇaḥ
athāturam upasnigdhaśuddham īṣacca karśitam
abhyaktasvinnavapuṣam abhuktaṃ kṛtamaṅgalam
ājānuphalakasthasya narasyāṅke vyapāśritam
pūrveṇa kāyenottānaṃ niṣaṇṇaṃ vastracumbhale
tato 'syākuñcite jānukūrpare vāsasā dṛḍham
sahāśrayamanuṣyeṇa baddhasyāśvāsitasya ca
nābheḥ samantād abhyajyād adhas tasyāśca vāmataḥ
mṛditvā muṣṭinākrāmed yāvad aśmaryadhogatā
tailākte vardhitanakhe tarjanīmadhyame tataḥ
adakṣiṇe gude 'ṅgulyau praṇidhāyānusevani
āsādya balayatnābhyām aśmarīṃ gudameḍhrayoḥ
kṛtvāntare tathā vastiṃ nirvalīkam anāyatam
utpīḍayed aṅgulībhyāṃ yāvad granthirivonnatam
śalyaṃ syāt sevanīṃ muktvā yavamātreṇa pāṭayet
aśmamānena na yathā bhidyate sā tathāharet
samagraṃ sarpavaktreṇa strīṇāṃ vastis tu pārśvagaḥ
garbhāśayāśrayas tāsāṃ śastram utsaṅgavat tataḥ
nyased ato 'nyathā hyāsāṃ mūtrasrāvī vraṇo bhavet
mūtraprasekakṣaṇanān narasyāpyapi caikadhā
vastibhedo 'śmarīhetuḥ siddhiṃ yāti na tu dvidhā
viśalyam uṣṇapānīyadroṇyāṃ tam avagāhayet
tathā na pūryate 'sreṇa vastiḥ pūrṇe tu pīḍayet
meḍhrāntaḥ kṣīrivṛkṣāmbu mūtrasaṃśuddhaye tataḥ
kuryād guḍasya sauhityaṃ madhvājyāktavraṇaḥ pibet
dvau kālau saghṛtāṃ koṣṇāṃ yavāgūṃ mūtraśodhanaiḥ
tryahaṃ daśāhaṃ payasā guḍāḍhyenālpam odanam
bhuñjītordhvaṃ phalāmlaiśca rasair jāṅgalacāriṇām
kṣīrivṛkṣakaṣāyeṇa vraṇaṃ prakṣālya lepayet
prapauṇḍarīkamañjiṣṭhāyaṣṭyāhvanayanauṣadhaiḥ
vraṇābhyaṅge pacet tailam ebhireva niśānvitaiḥ
daśāhaṃ svedayeccainaṃ svamārgaṃ saptarātrataḥ
mūtre tvagacchati dahed aśmarīvraṇam agninā
svamārgapratipattau tu svāduprāyairupācaret
taṃ vastibhir na cārohed varṣaṃ rūḍhavraṇo 'pi saḥ
naganāgāśvavṛkṣastrīrathān nāpsu plaveta ca
mūtraśukravahau vastivṛṣaṇau sevanīṃ gudam
mūtraprasekaṃ yoniṃ ca śastreṇāṣṭau vivarjayet
athātaḥ pramehacikitsitaṃ vyākhyāsyāmaḥ
iti ha smāhur ātreyādayo maharṣayaḥ
mehino balinaḥ kuryād ādau vamanarecane
snigdhasya sarṣapāriṣṭanikumbhākṣakarañjajaiḥ
tailais trikaṇṭakādyena yathāsvaṃ sādhitena vā
snehena mustadevāhvanāgaraprativāpavat
surasādikaṣāyeṇa dadyād āsthāpanaṃ tataḥ
nyagrodhādes tu pittārtaṃ rasaiḥ śuddhaṃ ca tarpayet
mūtragraharujāgulmakṣayādyās tvapatarpaṇāt
tato 'nubandharakṣārthaṃ śamanāni prayojayet
asaṃśodhyasya tānyeva sarvameheṣu pāyayet
dhātrīrasaplutāṃ prāhṇe haridrāṃ mākṣikānvitām
dārvīsurāhvatriphalāmustā vā kvathitā jale
citrakatriphalādārvīkaliṅgān vā samākṣikān
madhuyuktaṃ guḍūcyā vā rasam āmalakasya vā
lodhrābhayātoyadakaṭphalānāṃ pāṭhāviḍaṅgārjunadhanvanānām
gāyatridārvīkṛmihṛddhavānāṃ kaphe trayaḥ kṣaudrayutāḥ kaṣāyāḥ
uśīralodhrārjunacandanānāṃ paṭolanimbāmalakāmṛtānām
lodhrāmbukālīyakadhātakīnāṃ pitte trayaḥ kṣaudrayutāḥ kaṣāyāḥ
yathāsvam ebhiḥ pānānnaṃ yavagodhūmabhāvanāḥ
vātolbaṇeṣu snehāṃśca prameheṣu prakalpayet
apūpasaktuvāṭyādir yavānāṃ vikṛtir hitā
gajāśvagudamuktānām athavā veṇujanmanām
tṛṇadhānyāni mudgādyāḥ śālir jīrṇaḥ saṣaṣṭikaḥ
śrīkukkuṭo 'mlaḥ khalakas tilasarṣapakiṭṭajaḥ
kapitthaṃ tindukaṃ jambūs tatkṛtā rāgaṣāḍavāḥ
tiktaṃ śākaṃ madhu śreṣṭhā bhakṣyāḥ śuṣkāḥ sasaktavaḥ
dhanvamāṃsāni śūlyāni pariśuṣkāṇyayaskṛtiḥ
madhvariṣṭāsavā jīrṇāḥ sīdhuḥ pakvarasodbhavaḥ
tathāsanādisārāmbu darbhāmbho mākṣikodakam
vāsiteṣu varākvāthe śarvarīṃ śoṣiteṣvahaḥ
yaveṣu sukṛtān saktūn sakṣaudrān sīdhunā pibet
śālasaptāhvakampillavṛkṣakākṣakapitthajam
rohītakaṃ ca kusumaṃ madhunādyāt sucūrṇitam
kaphapittaprameheṣu pibeddhātrīrasena vā
trikaṇṭakaniśālodhrasomavalkavacārjunaiḥ
padmakāśmantakāriṣṭacandanāgurudīpyakaiḥ
paṭolamustamañjiṣṭhāmādrībhallātakaiḥ pacet
tailaṃ vātakaphe pitte ghṛtaṃ miśreṣu miśrakam
daśamūlaśaṭhīdantīsurāhvaṃ dvipunarnavam
mūlaṃ snugarkayoḥ pathyāṃ bhūkadambam aruṣkaram
karañjau varuṇān mūlaṃ pippalyāḥ pauṣkaraṃ ca yat
pṛthag daśapalaṃ prasthān yavakolakulatthataḥ
trīṃścāṣṭaguṇite toye vipacet pādavartinā
tena dvipippalīcavyavacānicularohiṣaiḥ
trivṛdviḍaṅgakampillabhārgīviśvaiśca sādhayet
prasthaṃ ghṛtāj jayet sarvāṃs tan mehān piṭikā viṣam
pāṇḍuvidradhigulmārśaḥśoṣaśophagarodaram
śvāsaṃ kāsaṃ vamiṃ vṛddhiṃ plīhānaṃ vātaśoṇitam
kuṣṭhonmādāvapasmāraṃ dhānvantaram idaṃ ghṛtam
lodhramūrvāśaṭhīvellabhārgīnatanakhaplavān
kaliṅgakuṣṭhakramukapriyaṅgvativiṣāgnikān
dve viśāle caturjātaṃ bhūnimbaṃ kaṭurohiṇīm
yavānīṃ pauṣkaraṃ pāṭhāṃ granthiṃ cavyaṃ phalatrayam
karṣāṃśam ambukalaśe pādaśeṣe srute hime
dvau prasthau mākṣikāt kṣiptvā rakṣet pakṣam upekṣayā
lodhrāsavo 'yaṃ mehārśaḥśvitrakuṣṭhārucikṛmīn
pāṇḍutvaṃ grahaṇīdoṣaṃ sthūlatāṃ ca niyacchati
sādhayed asanādīnāṃ palānāṃ viṃśatiṃ pṛthak
dvivahe 'pāṃ kṣipet tatra pādasthe dve śate guḍāt
kṣaudrāḍhakārdhaṃ palikaṃ vatsakādiṃ ca kalkitam
tat kṣaudrapippalīcūrṇapradigdhe ghṛtabhājane
sthitaṃ dṛḍhe jatusṛte yavarāśau nidhāpayet
khadirāṅgārataptāni bahuśo 'tra nimajjayet
tanūni tīkṣṇalohasya pattrāṇy ā lohasaṃkṣayāt
ayaskṛtiḥ sthitā pītā pūrvasmād adhikā guṇaiḥ
rūkṣam udvartanaṃ gāḍhaṃ vyāyāmo niśi jāgaraḥ
yaccānyacchleṣmamedoghnaṃ bahirantaśca taddhitam
subhāvitāṃ sārajalais tulāṃ pītvā śilodbhavāt
sārāmbunaiva bhuñjānaḥ śālīñ jāṅgalajai rasaiḥ
sarvān abhibhaven mehān subahūpadravān api
gaṇḍamālārbudagranthisthaulyakuṣṭhabhagandarān
kṛmiślīpadaśophāṃśca paraṃ caitad rasāyanam
adhanaśchattrapādatrarahito munivartanaḥ
yojanānāṃ śataṃ yāyāt khaned vā salilāśayān
gośakṛnmūtravṛttir vā gobhireva saha bhramet
bṛṃhayed auṣadhāhārair amedomūtralaiḥ kṛśam
śarāvikādyāḥ piṭikāḥ śophavat samupācaret
apakvā vraṇavat pakvās tāsāṃ prāgrūpam eva ca
kṣīrivṛkṣāmbu pānāya bastamūtraṃ ca śasyate
tīkṣṇaṃ ca śodhanaṃ prāyo durvirecyā hi mehinaḥ
tailam elādinā kuryād gaṇena vraṇaropaṇam
udvartane kaṣāyaṃ tu vargeṇāragvadhādinā
pariṣeko 'sanādyena pānānne vatsakādinā
pāṭhācitrakaśārṅgaṣṭāśārivākaṇṭakārikāḥ
saptāhvaṃ kauṭajaṃ mūlaṃ somavalkaṃ nṛpadrumam
saṃcūrṇya madhunā lihyāt tadvaccūrṇaṃ navāyasam
madhumehitvam āpanno bhiṣagbhiḥ parivarjitaḥ
śilājatutulām adyāt pramehārtaḥ punarnavaḥ
athāto vidradhivṛddhicikitsitaṃ vyākhyāsyāmaḥ
iti ha smāhur ātreyādayo maharṣayaḥ
vidradhiṃ sarvam evāmaṃ śophavat samupācaret
pratataṃ ca hared raktaṃ pakve tu vraṇavat kriyā
pañcamūlajalair dhautaṃ vātikaṃ lavaṇottaraiḥ
bhadrādivargayaṣṭyāhvatilairālepayed vraṇam
vairecanikayuktena traivṛtena viśodhya ca
vidārīvargasiddhena traivṛtenaiva ropayet
kṣālitaṃ kṣīritoyena limped yaṣṭyamṛtātilaiḥ
paittaṃ ghṛtena siddhena mañjiṣṭhośīrapadmakaiḥ
payasyādviniśāśreṣṭhāyaṣṭīdugdhaiśca ropayet
nyagrodhādipravālatvakphalair vā kaphajaṃ punaḥ
āragvadhādinā dhautaṃ saktukumbhaniśātilaiḥ
limpet kulatthikādantītrivṛcchyāmāgnitilvakaiḥ
sasaindhavaiḥ sagomūtrais tailaṃ kurvīta ropaṇam
raktāgantūdbhave kāryā pittavidradhivat kriyā
varuṇādigaṇakvātham apakve 'bhyantarotthite
ūṣakādipratīvāpaṃ pūrvāhṇe vidradhau pibet
ghṛtaṃ virecanadravyaiḥ siddhaṃ tābhyāṃ ca pāyayet
nirūhaṃ snehavastiṃ ca tābhyām eva prakalpayet
pānabhojanalepeṣu madhuśigruḥ prayojitaḥ
dattāvāpo yathādoṣam apakvaṃ hanti vidradhim
trāyantītriphalānimbakaṭukāmadhukaṃ samam
trivṛtpaṭolamūlābhyāṃ catvāro 'ṃśāḥ pṛthak pṛthak
masūrān nistuṣād aṣṭau tatkvāthaḥ saghṛto jayet
vidradhigulmavīsarpadāhamohamadajvarān
tṛṇmūrchāchardihṛdrogapittāsṛkkuṣṭhakāmalāḥ
kuḍavaṃ trāyamāṇāyāḥ sādhyam aṣṭaguṇe 'mbhasi
kuḍavaṃ tadrasāddhātrīsvarasāt kṣīrato ghṛtāt
karṣāṃśaṃ kalkitaṃ tiktātrāyantīdhanvayāsakam
mustātāmalakīvīrājīvantīcandanotpalam
paced ekatra saṃyojya tad ghṛtaṃ pūrvavad guṇaiḥ
drākṣā madhūkaṃ kharjūraṃ vidārī saśatāvarī
parūṣakāṇi triphalā tatkvāthe pācayed ghṛtam
kṣīrekṣudhātrīniryāsaprāṇadākalkasaṃyutam
tacchītaṃ śarkarākṣaudrapādikaṃ pūrvavad guṇaiḥ
harecchṛṅgādibhirasṛk sirayā vā yathāntikam
vidradhiṃ pacyamānaṃ ca koṣṭhasthaṃ bahirunnatam
jñātvopanāhayet śūle sthite tatraiva piṇḍite
tatpārśvapīḍanāt suptau dāhādiṣvalpakeṣu ca
pakvaḥ syād vidradhiṃ bhittvā vraṇavat tam upācaret
antarbhāgasya cāpyetaccihnaṃ pakvasya vidradheḥ
pakvaḥ srotāṃsi sampūrya sa yātyūrdhvam adho 'thavā
svayaṃpravṛttaṃ taṃ doṣam upekṣeta hitāśinaḥ
daśāhaṃ dvādaśāhaṃ vā rakṣan bhiṣag upadravāt
asamyag vahati klede varuṇādiṃ sukhāmbhasā
pāyayen madhuśigruṃ vā yavāgūṃ tena vā kṛtām
yavakolakulatthotthayūṣairannaṃ ca śasyate
ūrdhvaṃ daśāhāt trāyantīsarpiṣā tailvakena vā
śodhayed balataḥ śuddhaḥ sakṣaudraṃ tiktakaṃ pibet
sarvaśo gulmavaccainaṃ yathādoṣam upācaret
sarvāvasthāsu sarvāsu gugguluṃ vidradhīṣu ca
kaṣāyair yaugikair yuñjyāt svaiḥ svais tadvacchilājatu
pākaṃ ca vārayed yatnāt siddhiḥ pakve hi daivikī
api cāśu vidāhitvād vidradhiḥ so 'bhidhīyate
sati cālocayenmehe pramehāṇāṃ cikitsitam
stanaje vraṇavat sarvaṃ na tvenam upanāhayet
pāṭayet pālayan stanyavāhinīḥ kṛṣṇacūcukau
sarvāsvāmādyavasthāsu nirduhīta ca tat stanam
śodhayet trivṛtā snigdhaṃ vṛddhau snehaiścalātmake
kauśāmratilvakairaṇḍasukumārakamiśrakaiḥ
tato 'nilaghnaniryūhakalkasnehair nirūhayet
rasena bhojitaṃ yaṣṭītailenānvāsayed anu
svedapralepā vātaghnāḥ pakve bhittvā vraṇakriyām
pittaraktodbhave vṛddhāvāmapakve yathāyatham
śophavraṇakriyāṃ kuryāt pratataṃ ca hared asṛk
gomūtreṇa pibet kalkaṃ ślaiṣmike pītadārujam
vimlāpanād ṛte cāsya śleṣmagranthikramo hitaḥ
pakve ca pāṭite tailam iṣyate vraṇaśodhanam
sumano'ruṣkarāṅkollasaptaparṇeṣu sādhitam
paṭolanimbarajanīviḍaṅgakuṭajeṣu ca
medojaṃ mūtrapiṣṭena susvinnaṃ surasādinā
śirovirekadravyair vā varjayan phalasevanīm
dārayed vṛddhipattreṇa samyaṅ medasi sūddhṛte
vraṇaṃ mākṣikakāsīsasaindhavapratisāritam
sīvyed abhyañjanaṃ cāsya yojyaṃ medoviśuddhaye
manaḥśilailāsumanogranthibhallātakaiḥ kṛtam
tailam ā vraṇasaṃdhānāt snehasvedau ca śīlayet
mūtrajaṃ sveditaṃ snigdhair vastrapaṭṭena veṣṭitam
vidhyed adhastāt sevanyāḥ srāvayecca yathodaram
vraṇaṃ ca sthagikābaddhaṃ ropayed antrahetuke
phalakośam asaṃprāpte cikitsā vātavṛddhivat
pacet punarnavatulāṃ tathā daśapalāḥ pṛthak
daśamūlapayasyāśvagandhairaṇḍaśatāvarīḥ
dvidarbhaśarakāśekṣumūlapoṭagalānvitāḥ
vahe 'pām aṣṭabhāgasthe tatra triṃśatpalaṃ guḍāt
prastham eraṇḍatailasya dvau ghṛtāt payasas tathā
āvaped dvipalāṃśaṃ ca kṛṣṇātanmūlasaindhavam
yaṣṭīmadhukamṛdvīkāyavānīnāgarāṇi ca
tatsiddhaṃ sukumārākhyaṃ sukumāraṃ rasāyanam
vātātapādhvayānādiparihāryeṣvayantraṇam
prayojyaṃ sukumārāṇām īśvarāṇām sukhātmanām
nṛṇāṃ strīvṛndabhartṝṇām alakṣmīkalināśanam
sarvakālopayogena kāntilāvaṇyapuṣṭidam
vardhmavidradhigulmārśoyonimeḍhrānilārtiṣu
śophodarakhuḍaplīhaviḍvibandheṣu cottamam
yāyād vardhma na cecchāntiṃ sneharekānuvāsanaiḥ
vastikarma puraḥ kṛtvā vaṅkṣaṇasthaṃ tato dahet
agninā mārgarodhārthaṃ maruto 'rdhenduvakrayā
aṅguṣṭhasyopari snāva pītaṃ tantusamaṃ ca yat
utkṣipya sūcyā tat tiryag dahecchittvā yato gadaḥ
tato 'nyapārśve 'nye tvāhur dahed vānāmikāṅguleḥ
gulme 'nyair vātakaphaje plīhni cāyaṃ vidhiḥ smṛtaḥ
kaniṣṭhikānāmikayor viśvācyāṃ ca yato gadaḥ
athāto gulmacikitsitaṃ vyākhyāsyāmaḥ
iti ha smāhur ātreyādayo maharṣayaḥ
gulmaṃ baddhaśakṛdvātaṃ vātikaṃ tīvravedanam
rūkṣaśītodbhavaṃ tailaiḥ sādhayed vātarogikaiḥ
pānānnānvāsanābhyaṅgaiḥ snigdhasya svedam ācaret
ānāhavedanāstambhavibandheṣu viśeṣataḥ
srotasāṃ mārdavaṃ kṛtvā jitvā mārutam ulbaṇam
bhittvā vibandhaṃ snigdhasya svedo gulmam apohati
snehapānaṃ hitaṃ gulme viśeṣeṇordhvanābhije
pakvāśayagate vastirubhayaṃ jaṭharāśraye
dīpte 'gnau vātike gulme vibandhe 'nilavarcasoḥ
bṛṃhaṇānyannapānāni snigdhoṣṇāni pradāpayet
punaḥ punaḥ snehapānaṃ nirūhāḥ sānuvāsanāḥ
prayojyā vātaje gulme kaphapittānurakṣiṇaḥ
vastikarma paraṃ vidyād gulmaghnaṃ taddhi mārutam
svasthāne prathamaṃ jitvā sadyo gulmam apohati
tasmād abhīkṣṇaśo gulmā nirūhaiḥ sānuvāsanaiḥ
prayujyamānaiḥ śāmyanti vātapittakaphātmakāḥ
hiṅgusauvarcalavyoṣaviḍadāḍimadīpyakaiḥ
puṣkarājājīdhānyāmlavetasakṣāracitrakaiḥ
śaṭhīvacājagandhailāsurasair dadhisaṃyutaiḥ
śūlānāhaharaṃ sarpiḥ sādhayed vātagulminām
hapuṣoṣaṇapṛthvīkāpañcakolakadīpyakaiḥ
sājājīsaindhavair dadhnā dugdhena ca rasena ca
dāḍimān mūlakāt kolāt pacet sarpir nihanti tat
vātagulmodarānāhapārśvahṛtkoṣṭhavedanāḥ
yonyarśograhaṇīdoṣakāsaśvāsārucijvarān
daśamūlaṃ balāṃ kālāṃ suṣavīṃ dvau punarnavau
pauṣkarairaṇḍarāsnāśvagandhābhārgyamṛtāśaṭhīḥ
paced gandhapalāśaṃ ca droṇe 'pāṃ dvipalonmitam
yavaiḥ kolaiḥ kulatthaiśca māṣaiśca prāsthikaiḥ saha
kvāthe 'smin dadhipātre ca ghṛtaprasthaṃ vipācayet
svarasair dāḍimāmrātamātuluṅgodbhavair yutam
tathā tuṣāmbudhānyāmlaśuktaiḥ ślakṣṇaiśca kalkitaiḥ
bhārgītumburuṣaḍgranthāgranthirāsnāgnidhānyakaiḥ
yavānakayavānyamlavetasāsitajīrakaiḥ
ajājīhiṅguhapuṣākāravīvṛṣakoṣakaiḥ
nikumbhakumbhamūrvebhapippalīvelladāḍimaiḥ
śvadaṃṣṭrātrapusairvārubījahiṃsrāśmabhedakaiḥ
miśidvikṣārasurasaśārivānīlinīphalaiḥ
trikaṭutripaṭūpetair dādhikaṃ tad vyapohati
rogān āśutarān pūrvān kaṣṭān api ca śīlitam
apasmāragadonmādamūtrāghātānilāmayān
tryūṣaṇatriphalādhānyacavikāvellacitrakaiḥ
kalkīkṛtair ghṛtaṃ pakvaṃ sakṣīraṃ vātagulmanut
tulāṃ laśunakandānāṃ pṛthak pañcapalāṃśakam
pañcamūlaṃ mahaccāmbubhārārdhe tad vipācayet
pādaśeṣaṃ tadardhena dāḍimasvarasaṃ surām
dhānyāmlaṃ dadhi cādāya piṣṭāṃścārdhapalāṃśakān
tryūṣaṇatriphalāhiṅguyavānīcavyadīpyakān
sāmlavetasasindhūtthadevadārūn paced ghṛtāt
taiḥ prasthaṃ tat paraṃ sarvavātagulmavikārajit
ṣaṭpalaṃ vā pibet sarpir yad uktaṃ rājayakṣmaṇi
prasannayā vā kṣīrārthaḥ surayā dāḍimena vā
ghṛte mārutagulmaghnaḥ kāryo dadhnaḥ sareṇa vā
vātagulme kapho vṛddho hatvāgnim aruciṃ yadi
hṛllāsaṃ gauravaṃ tandrāṃ janayed ullikhet tu tam
śūlānāhavibandheṣu jñātvā sasneham āśayam
niryūhacūrṇavaṭakāḥ prayojyā ghṛtabheṣajaiḥ
koladāḍimagharmāmbutakramadyāmlakāñjikaiḥ
maṇḍena vā pibet prātaścūrṇānyannasya vā puraḥ
cūrṇāni mātuluṅgasya bhāvitānyasakṛd rase
kurvīta kārmukatarān vaṭakān kaphavātayoḥ
hiṅguvacāvijayāpaśugandhādāḍimadīpyakadhānyakapāṭhāḥ
puṣkaramūlaśaṭhīhapuṣāgnikṣārayugatripaṭutrikaṭūni
sājājicavyaṃ sahatintiḍīkaṃ savetasāmlaṃ vinihanti cūrṇaṃ
hṛtpārśvavastitrikayonipāyuśūlāni vāyvāmakaphodbhavāni
kṛcchrān gulmān vātaviṇmūtrasaṅgaṃ kaṇṭhe bandhaṃ hṛdgrahaṃ pāṇḍurogam
annāśraddhāplīhadurnāmahidhmāvardhmādhmānaśvāsakāsāgnisādān
lavaṇayavānīdīpyakakaṇanāgaram uttarottaraṃ vṛddham
sarvasamāṃśaharītakī cūrṇaṃ vaiśvānaraḥ sākṣāt
trikaṭukam ajamodā saindhavaṃ jīrake dve samadharaṇaghṛtānām aṣṭamo hiṅgubhāgaḥ
prathamakavaḍabhojyaḥ sarpiṣā samprayukto janayati jaṭharāgniṃ vātagulmaṃ nihanti
hiṅgūgrāviḍaśuṇṭhyajājivijayāvāṭyābhidhānāmayaiś cūrṇaḥ kumbhanikumbhamūlasahitair bhāgottaraṃ vardhitaiḥ
pītaḥ koṣṇajalena koṣṭhajarujo gulmodarādīn ayaṃ śārdūlaḥ prasabhaṃ pramathya harati vyādhīn mṛgaughān iva
sindhūtthapathyākaṇadīpyakānāṃ cūrṇāni toyaiḥ pibatāṃ kavoṣṇaiḥ
prayāti nāśaṃ kaphavātajanmā nārācanirbhinna ivāmayaughaḥ
pūtīkapattragajacirbhaṭacavyavahni vyoṣaṃ ca saṃstaracitaṃ lavaṇopadhānam
dagdhvā vicūrṇya dadhimastuyutaṃ prayojyaṃ gulmodaraśvayathupāṇḍugudodbhaveṣu
hiṅgutriguṇaṃ saindhavam asmāt triguṇaṃ ca tailam airaṇḍam
tat triguṇalaśunarasaṃ gulmodaravardhmaśūlaghnam
mātuluṅgaraso hiṅgu dāḍimaṃ viḍasaindhavam
surāmaṇḍena pātavyaṃ vātagulmarujāpaham
śuṇṭhyāḥ karṣaṃ guḍasya dvau dhautāt kṛṣṇatilāt palam
khādann ekatra saṃcūrṇya koṣṇakṣīrānupo jayet
vātahṛdrogagulmārśoyoniśūlaśakṛdgrahān
pibed eraṇḍatailaṃ tu vātagulmī prasannayā
śleṣmaṇyanubale vāyau pitte tu payasā saha
vivṛddhaṃ yadi vā pittaṃ saṃtāpaṃ vātagulminaḥ
kuryād virecanīyo 'sau sasnehairānulomikaiḥ
tāpānuvṛttāvevaṃ ca raktaṃ tasyāvasecayet
sādhayecchuddhaśuṣkasya laśunasya catuḥpalam
kṣīrodake 'ṣṭaguṇite kṣīraśeṣaṃ ca pācayet
vātagulmam udāvartaṃ gṛdhrasīṃ viṣamajvaram
hṛdrogaṃ vidradhiṃ śoṣaṃ sādhayatyāśu tat payaḥ
tailaṃ prasannā gomūtram āranālaṃ yavāgrajaḥ
gulmaṃ jaṭharam ānāhaṃ pītam ekatra sādhayet
citrakagranthikairaṇḍaśuṇṭhīkvāthaḥ paraṃ hitaḥ
śūlānāhavibandheṣu sahiṅguviḍasaindhavaiḥ
puṣkarairaṇḍayor mūlaṃ yavadhanvayavāsakam
jalena kvathitaṃ pītaṃ koṣṭhadāharujāpaham
vāṭyāhvairaṇḍadarbhāṇāṃ mūlaṃ dāru mahauṣadham
pītaṃ niṣkvāthya toyena koṣṭhapṛṣṭhāṃsaśūlajit
śilājaṃ payasānalpapañcamūlaśṛtena vā
vātagulmī pibed vāṭyam udāvarte tu bhojayet
snigdhaṃ paippalikair yūṣair mūlakānāṃ rasena vā
baddhaviṇmāruto 'śnīyāt kṣīreṇoṣṇena yāvakam
kulmāṣān vā bahusnehān bhakṣayellavaṇottarān
nīlinītrivṛtādantīpathyākampillakaiḥ saha
samalāya ghṛtaṃ deyaṃ saviḍakṣāranāgaram
nīlinīṃ triphalāṃ rāsnāṃ balāṃ kaṭukarohiṇīm
paced viḍaṅgaṃ vyāghrīṃ ca pālikāni jalāḍhake
rase 'ṣṭabhāgaśeṣe tu ghṛtaprasthaṃ vipācayet
dadhnaḥ prasthena saṃyojya sudhākṣīrapalena ca
tato ghṛtapalaṃ dadyād yavāgūmaṇḍamiśritam
jīrṇe samyagviriktaṃ ca bhojayed rasabhojanam
gulmakuṣṭhodaravyaṅgaśophapāṇḍvāmayajvarān
śvitraṃ plīhānam unmādaṃ hantyetan nīlinīghṛtam
kukkuṭāśca mayūrāśca tittirikrauñcavartakāḥ
śālayo madirā sarpir vātagulmacikitsitam
mitam uṣṇaṃ dravaṃ snigdhaṃ bhojanaṃ vātagulminām
samaṇḍā vāruṇī pānaṃ taptaṃ vā dhānyakair jalam
snigdhoṣṇenodite gulme paittike sraṃsanaṃ hitam
drākṣābhayāguḍarasaṃ kampillaṃ vā madhudrutam
kalpoktaṃ raktapittoktaṃ gulme rūkṣoṣṇaje punaḥ
paraṃ saṃśamanaṃ sarpis tiktaṃ vāsāghṛtaṃ śṛtam
tṛṇākhyapañcakakvāthe jīvanīyagaṇena vā
śṛtaṃ tenaiva vā kṣīraṃ nyagrodhādigaṇena vā
tatrāpi sraṃsanaṃ yuñjyācchīghram ātyayike bhiṣak
vairecanikasiddhena sarpiṣā payasāpi vā
rasenāmalakekṣūṇāṃ ghṛtaprasthaṃ vipācayet
pathyāpādaṃ pibet sarpis tat siddhaṃ pittagulmanut
pibed vā tailvakaṃ sarpir yaccoktaṃ pittavidradhau
drākṣāṃ payasyāṃ madhukaṃ candanaṃ padmakaṃ madhu
pibet taṇḍulatoyena pittagulmopaśāntaye
dvipalaṃ trāyamāṇāyā jaladviprasthasādhitam
aṣṭabhāgasthitaṃ pūtaṃ koṣṇaṃ kṣīrasamam pibet
pibed upari tasyoṣṇaṃ kṣīram eva yathābalam
tena nirhṛtadoṣasya gulmaḥ śāmyati paittikaḥ
dāhe 'bhyaṅgo ghṛtaiḥ śītaiḥ sājyair lepo himauṣadhaiḥ
sparśaḥ saroruhāṃ pattraiḥ pātraiśca pracalajjalaiḥ
vidāhapūrvarūpeṣu śūle vahneśca mārdave
bahuśo 'pahared raktaṃ pittagulme viśeṣataḥ
chinnamūlā vidahyante na gulmā yānti ca kṣayam
raktaṃ hi vyamlatāṃ yāti tacca nāsti na cāsti ruk
hṛtadoṣaṃ parimlānaṃ jāṅgalais tarpitaṃ rasaiḥ
samāśvastaṃ saśeṣārtiṃ sarpirabhyāsayet punaḥ
raktapittātivṛddhatvāt kriyām anupalabhya vā
gulme pākonmukhe sarvā pittavidradhivat kriyā
śālir gavyājapayasī paṭolī jāṅgalaṃ ghṛtam
dhātrī parūṣakaṃ drākṣā kharjūraṃ dāḍimaṃ sitā
bhojyaṃ pāne 'mbu balayā bṛhatyādyaiśca sādhitam
śleṣmaje vāmayet pūrvam avamyam upavāsayet
tiktoṣṇakaṭusaṃsargyā vahniṃ saṃdhukṣayet tataḥ
hiṅgvādibhiśca dviguṇakṣārahiṅgvamlavetasaiḥ
nigūḍhaṃ yadi vonnaddhaṃ stimitaṃ kaṭhinaṃ sthiram
ānāhādiyutaṃ gulmaṃ saṃsvedya vinayed anu
ghṛtaṃ sakṣārakaṭukaṃ pātavyaṃ kaphagulminām
savyoṣakṣāralavaṇaṃ sahiṅguviḍadāḍimam
kaphagulmaṃ jayatyāśu daśamūlaśṛtaṃ ghṛtam
bhallātakānāṃ dvipalaṃ pañcamūlaṃ palonmitam
alpaṃ toyāḍhake sādhyaṃ pādaśeṣeṇa tena ca
tulyaṃ ghṛtaṃ tulyapayo vipaced akṣasaṃmitaiḥ
viḍaṅgahiṅgusindhūtthayāvaśūkaśaṭhīviḍaiḥ
sadvīpirāsnāyaṣṭyāhvaṣaḍgranthākaṇanāgaraiḥ
etad bhallātakaghṛtaṃ kaphagulmaharaṃ param
plīhapāṇḍvāmayaśvāsagrahaṇīrogakāsajit
tato 'sya gulme dehe ca samaste svedam ācaret
sarvatra gulme prathamaṃ snehasvedopapādite
yā kriyā kriyate yāti sā siddhiṃ na virūkṣite
snigdhasvinnaśarīrasya gulme śaithilyam āgate
yathoktāṃ ghaṭikāṃ nyasyed gṛhīte 'panayecca tām
vastrāntaraṃ tataḥ kṛtvā bhindyād gulmaṃ pramāṇavit
vimārgājapadādarśair yathālābhaṃ prapīḍayet
pramṛjyād gulmam evaikaṃ na tvantrahṛdayaṃ spṛśet
tilairaṇḍātasībījasarṣapaiḥ parilipya ca
śleṣmagulmam ayaḥpātraiḥ sukhoṣṇaiḥ svedayet tataḥ
evaṃ ca visṛtaṃ sthānāt kaphagulmaṃ virecanaiḥ
sasnehair vastibhiścainaṃ śodhayed dāśamūlikaiḥ
pippalyāmalakadrākṣāśyāmādyaiḥ pālikaiḥ pacet
eraṇḍatailahaviṣoḥ prasthau payasi ṣaḍguṇe
siddho 'yaṃ miśrakaḥ sneho gulmināṃ sraṃsanaṃ hitam
vṛddhividradhiśūleṣu vātavyādhiṣu cāmṛtam
pibed vā nīlinīsarpir mātrayā dvipalīnayā
tathaiva sukumārākhyaṃ ghṛtānyaudarikāṇi vā
droṇe 'mbhasaḥ paced dantyāḥ palānāṃ pañcaviṃśatim
citrakasya tathā pathyās tāvatīs tadrase srute
dviprasthe sādhayet pūte kṣiped dantīsamaṃ guḍam
tailāt palāni catvāri trivṛtāyāśca cūrṇataḥ
kaṇākarṣau tathā śuṇṭhyāḥ siddhe lehe tu śītale
madhu tailasamaṃ dadyāccaturjātāccaturthikām
ato harītakīm ekāṃ sāvalehapalām adan
sukhaṃ viricyate snigdho doṣaprastham anāmayaḥ
gulmahṛdrogadurnāmaśophānāhagarodarān
kuṣṭhotkleśāruciplīhagrahaṇīviṣamajvarān
ghnanti dantīharītakyaḥ pāṇḍutāṃ ca sakāmalām
sudhākṣīradravaṃ cūrṇaṃ trivṛtāyāḥ subhāvitam
kārṣikaṃ madhusarpirbhyāṃ līḍhvā sādhu viricyate
kuṣṭhaśyāmātrivṛddantīvijayākṣāraguggulūn
gomūtreṇa pibed ekaṃ tena guggulum eva vā
nirūhān kalpasiddhyuktān yojayed gulmanāśanān
kṛtamūlaṃ mahāvāstuṃ kaṭhinaṃ stimitaṃ gurum
gūḍhamāṃsaṃ jayed gulmaṃ kṣārāriṣṭāgnikarmabhiḥ
ekāntaram dvyantaraṃ vā viśramayyāthavā tryaham
śarīradoṣabalayor vardhanakṣapaṇodyataḥ
arśo'śmarīgrahaṇyuktāḥ kṣārā yojyāḥ kapholbaṇe
devadārutrivṛddantīkaṭukāpañcakolakam
svarjikāyāvaśūkākhyau śreṣṭhāpāṭhopakuñcikāḥ
kuṣṭhaṃ sarpasugandhāṃ ca dvyakṣāṃśaṃ paṭupañcakam
pālikaṃ cūrṇitaṃ tailavasādadhighṛtāplutam
ghaṭasyāntaḥ pacet pakvam agnivarṇe ghaṭe ca tam
kṣāraṃ gṛhītvā kṣīrājyatakramadyādibhiḥ pibet
gulmodāvartavardhmārśojaṭharagrahaṇīkṛmīn
apasmāragaronmādayoniśukrāmayāśmarīḥ
kṣārāgado 'yaṃ śamayed viṣaṃ cākhubhujaṅgajam
śleṣmāṇaṃ madhuraṃ snigdhaṃ rasakṣīraghṛtāśinaḥ
chittvā bhittvāśayāt kṣāraḥ kṣāratvāt kṣārayatyadhaḥ
mande 'gnāvarucau sātmyair madyaiḥ sasneham aśnatām
yojayed āsavāriṣṭān nigadān mārgaśuddhaye
śālayaḥ ṣaṣṭikā jīrṇāḥ kulatthā jāṅgalaṃ palam
ciribilvāgnitarkārīyavānīvaruṇāṅkurāḥ
śigrustaruṇabilvāni bālaṃ śuṣkaṃ ca mūlakam
bījapūrakahiṅgvamlavetasakṣāradāḍimam
vyoṣaṃ takraṃ ghṛtaṃ tailaṃ bhaktaṃ pānaṃ tu vāruṇī
dhānyāmlaṃ mastu takraṃ ca yavānīviḍacūrṇitam
pañcamūlaśṛtaṃ vāri jīrṇaṃ mārdvīkam eva vā
pippalīpippalīmūlacitrakājājīsaindhavaiḥ
surā gulmaṃ jayatyāśu jagalaśca vimiśritaḥ
vamanair laṅghanaiḥ svedaiḥ sarpiḥpānair virecanaiḥ
vastikṣārāsavāriṣṭaguṭikāpathyabhojanaiḥ
ślaiṣmiko baddhamūlatvād yadi gulmo na śāmyati
tasya dāhaṃ hṛte rakte kuryād ante śarādibhiḥ
atha gulmaṃ saparyantaṃ vāsasāntaritaṃ bhiṣak
nābhivastyantrahṛdayaṃ romarājīṃ ca varjayan
nātigāḍhaṃ parimṛśecchareṇa jvalatāthavā
lohenāraṇikotthena dāruṇā taindukena vā
tato 'gnivege śamite śītair vraṇa iva kriyā
āmānvaye tu peyādyaiḥ saṃdhukṣyāgniṃ vilaṅghite
svaṃ svaṃ kuryāt kramaṃ miśraṃ miśradoṣe ca kālavit
gataprasavakālāyai nāryai gulme 'srasaṃbhave
snigdhasvinnaśarīrāyai dadyāt snehavirecanam
tilakvāthe ghṛtaguḍavyoṣabhārgīrajo'nvitaḥ
pānaṃ raktabhave gulme naṣṭe puṣpe ca yoṣitaḥ
bhārgīkṛṣṇākarañjatvaggranthikāmaradārujam
cūrṇaṃ tilānāṃ kvāthena pītaṃ gulmarujāpaham
palāśakṣārapātre dve dve pātre tailasarpiṣoḥ
gulmaśaithilyajananīṃ paktvā mātrāṃ prayojayet
na prabhidyeta yadyevaṃ dadyād yonivirecanam
kṣāreṇa yuktaṃ palalaṃ sudhākṣīreṇa vā tataḥ
tābhyāṃ vā bhāvitān dadyād yonau kaṭukamatsyakān
varāhamatsyapittābhyāṃ naktakān vā subhāvitān
kiṇvaṃ vā saguḍakṣāraṃ dadyād yonau viśuddhaye
raktapittaharaṃ kṣāraṃ lehayen madhusarpiṣā
laśunaṃ madirāṃ tīkṣṇāṃ matsyāṃścāsyai prayojayet
vastiṃ sakṣīragomūtraṃ sakṣāraṃ dāśamūlikam
avartamāne rudhire hitaṃ gulmaprabhedanam
yamakābhyaktadehāyāḥ pravṛtte samupekṣaṇam
rasaudanas tathāhāraḥ pānaṃ ca taruṇī surā
rudhire 'tipravṛtte tu raktapittaharāḥ kriyāḥ
kāryā vātarugārtāyāḥ sarvā vātaharāḥ punaḥ
ānāhādāvudāvartabalāsaghnyo yathāyatham
athāta udaracikitsitaṃ vyākhyāsyāmaḥ
iti ha smāhur ātreyādayo maharṣayaḥ
doṣātimātropacayāt srotomārganirodhanāt
sambhavatyudaraṃ tasmān nityam enaṃ virecayet
pāyayet tailam airaṇḍaṃ samūtraṃ sapayo 'pi vā
māsaṃ dvau vāthavā gavyaṃ mūtraṃ māhiṣam eva vā
pibed gokṣīrabhuk syād vā karabhīkṣīravartanaḥ
dāhānāhātitṛṇmūrchāparītas tu viśeṣataḥ
rūkṣāṇāṃ bahuvātānāṃ doṣasaṃśuddhikāṅkṣiṇām
snehanīyāni sarpīṃṣi jaṭharaghnāni yojayet
ṣaṭpalaṃ daśamūlāmbumastudvyāḍhakasādhitam
nāgaratripalaṃ prasthaṃ ghṛtatailāt tathāḍhakam
mastunaḥ sādhayitvaitat pibet sarvodarāpaham
kaphamārutasambhūte gulme ca paramaṃ hitam
caturguṇe jale mūtre dviguṇe citrakāt pale
kalke siddhaṃ ghṛtaprasthaṃ sakṣāraṃ jaṭharī pibet
yavakolakulatthānāṃ pañcamūlasya cāmbhasā
surāsauvīrakābhyāṃ ca siddhaṃ vā pāyayed ghṛtam
ebhiḥ snigdhāya saṃjāte bale śānte ca mārute
sraste doṣāśaye dadyāt kalpadṛṣṭaṃ virecanam
paṭolamūlaṃ triphalāṃ niśāṃ vellaṃ ca kārṣikam
kampillanīlinīkumbhabhāgān dvitricaturguṇān
pibet saṃcūrṇya mūtreṇa peyāpūrvaṃ tato rasaiḥ
virikto jāṅgalairadyāt tataḥ ṣaḍdivasaṃ payaḥ
śṛtaṃ pibed vyoṣayutaṃ pītam evaṃ punaḥ punaḥ
hanti sarvodarāṇyetaccūrṇaṃ jātodakānyapi
gavākṣīṃ śaṅkhinīṃ dantīṃ tilvakasya tvacaṃ vacām
pibet karkandhumṛdvīkākolāmbhomūtrasīdhubhiḥ
yavānī hapuṣā dhānyaṃ śatapuṣpopakuñcikā
kāravī pippalīmūlam ajagandhā śaṭhī vacā
citrako 'jājikaṃ vyoṣaṃ svarṇakṣīrī phalatrayam
dvau kṣārau pauṣkaraṃ mūlaṃ kuṣṭhaṃ lavaṇapañcakam
viḍaṅgaṃ ca samāṃśāni dantyā bhāgatrayaṃ tathā
trivṛdviśāle dviguṇe sātalā ca caturguṇā
eṣa nārāyaṇo nāma cūrṇo rogagaṇāpahaḥ
nainaṃ prāpyābhivardhante rogā viṣṇum ivāsurāḥ
takreṇodaribhiḥ peyo gulmibhir badarāmbunā
ānāhavāte surayā vātaroge prasannayā
dadhimaṇḍena viṭsaṅge dāḍimāmbhobhirarśasaiḥ
parikarte savṛkṣāmlairuṣṇāmbubhirajīrṇake
bhagandare pāṇḍuroge kāse śvāse galagrahe
hṛdroge grahaṇīdoṣe kuṣṭhe mande 'nale jvare
daṃṣṭrāviṣe mūlaviṣe sagare kṛtrime doṣe
yathārhaṃ snigdhakoṣṭhena peyam etad virecanam
hapuṣāṃ kāñcanakṣīrīṃ triphalāṃ nīlinīphalam
trāyantīṃ rohiṇīṃ tiktāṃ sātalāṃ trivṛtāṃ vacām
saindhavaṃ kālalavaṇaṃ pippalīṃ ceti cūrṇayet
dāḍimatriphalāmāṃsarasamūtrasukhodakaiḥ
peyo 'yaṃ sarvagulmeṣu plīhni sarvodareṣu ca
śvitre kuṣṭheṣvajarake sadane viṣame 'nale
śophārśaḥpāṇḍurogeṣu kāmalāyāṃ halīmake
vātapittakaphāṃścāśu virekeṇa prasādhayet
nīlinīṃ niculaṃ vyoṣaṃ kṣārau lavaṇapañcakam
citrakaṃ ca pibeccūrṇaṃ sarpiṣodaragulmanut
pūrvavacca pibed dugdhaṃ kṣāmaḥ śuddho 'ntarāntarā
kārabhaṃ gavyam ājaṃ vā dadyād ātyayike gade
snehān eva virekārthe durbalebhyo viśeṣataḥ
harītakīsūkṣmarajaḥprasthayuktaṃ ghṛtāḍhakam
agnau vilāpya mathitaṃ khajena yavapallake
nidhāpayet tato māsād uddhṛtaṃ gālitaṃ pacet
harītakīnāṃ kvāthena dadhnā cāmlena saṃyutam
udaraṃ garaṃ aṣṭhīlām ānāhaṃ gulmavidradhī
hantyetat kuṣṭham unmādam apasmāraṃ ca pānataḥ
snukkṣīrayuktād gokṣīrācchṛtaśītāt khajāhatāt
yajjātam ājyaṃ snukkṣīrasiddhaṃ tacca tathāguṇam
kṣīradroṇaṃ sudhākṣīraprasthārdhasahitaṃ dadhi
jātaṃ mathitvā tatsarpis trivṛtsiddhaṃ ca tadguṇam
tathā siddhaṃ ghṛtaprasthaṃ payasyaṣṭaguṇe pibet
snukkṣīrapalakalkena trivṛtāṣaṭpalena ca
eṣāṃ cānu pibet peyāṃ rasaṃ svādu payo 'thavā
ghṛte jīrṇe viriktaśca koṣṇaṃ nāgarasādhitam
pibed ambu tataḥ peyāṃ tato yūṣaṃ kulatthajam
pibed rūkṣas tryahaṃ tvevaṃ bhūyo vā pratibhojitaḥ
punaḥ punaḥ pibet sarpirānupūrvyānayaiva ca
ghṛtānyetāni siddhāni vidadhyāt kuśalo bhiṣak
gulmānāṃ garadoṣāṇām udarāṇāṃ ca śāntaye
pīlukalkopasiddhaṃ vā ghṛtam ānāhabhedanam
tailvakaṃ nīlinīsarpiḥ snehaṃ vā miśrakaṃ pibet
hṛtadoṣaḥ kramād aśnan laghuśālyodanaprati
upayuñjīta jaṭharī doṣaśoṣanivṛttaye
harītakīsahasraṃ vā gomūtreṇa payo'nupaḥ
sahasraṃ pippalīnāṃ vā snukkṣīreṇa subhāvitam
pippalīvardhamānaṃ vā kṣīrāśī vā śilājatu
tadvad vā gugguluṃ kṣīraṃ tulyārdrakarasaṃ tathā
citrakāmaradārubhyāṃ kalkaṃ kṣīreṇa vā pibet
māsaṃ yuktas tathā hastipippalīviśvabheṣajam
viḍaṅgaṃ citrako dantī cavyaṃ vyoṣaṃ ca taiḥ payaḥ
kalkaiḥ kolasamaiḥ pītvā pravṛddham udaraṃ jayet
bhojyaṃ bhuñjīta vā māsaṃ snuhīkṣīraghṛtānvitam
utkārikāṃ vā snukkṣīrapītapathyākaṇākṛtām
pārśvaśūlam upastambhaṃ hṛdgrahaṃ ca samīraṇaḥ
yadi kuryāt tatas tailaṃ bilvakṣārānvitam pibet
pakvaṃ vā ṭuṇṭukabalāpalāśatilanālajaiḥ
kṣāraiḥ kadalyapāmārgatarkārījaiḥ pṛthakkṛtaiḥ
kaphe vātena pitte vā tābhyāṃ vāpyāvṛte 'nile
balinaḥ svauṣadhayutaṃ tailam eraṇḍajaṃ hitam
devadārupalāśārkahastipippaliśigrukaiḥ
sāśvakarṇaiḥ sagomūtraiḥ pradihyād udaraṃ bahiḥ
vṛścikālīvacāśuṇṭhīpañcamūlapunarnavāt
varṣābhūdhānyakuṣṭhācca kvāthair mūtraiśca secayet
viriktamlānam udaraṃ sveditaṃ śālvaṇādibhiḥ
vāsasā veṣṭayed evaṃ vāyur nādhmāpayet punaḥ
suviriktasya yasya syād ādhmānaṃ punareva tam
susnigdhairamlalavaṇair nirūhaiḥ samupācaret
sopastambho 'pi vā vāyurādhmāpayati yaṃ naram
tīkṣṇāḥ sakṣāragomūtrāḥ śasyante tasya vastayaḥ
iti sāmānyataḥ proktāḥ siddhā jaṭhariṇāṃ kriyāḥ
vātodare 'tha balinaṃ vidāryādiśṛtaṃ ghṛtam
pāyayeta tataḥ snigdhaṃ sveditāṅgaṃ virecayet
bahuśas tailvakenainaṃ sarpiṣā miśrakeṇa vā
kṛte saṃsarjane kṣīraṃ balārtham avacārayet
prāg utkleśān nivartyaṃ ca bale labdhe kramāt payaḥ
yūṣai rasair vā mandāmlalavaṇairedhitānalam
sodāvartaṃ punaḥ snigdhasvinnam āsthāpayet tataḥ
tīkṣṇādhobhāgayuktena daśamūlikavastinā
tilorubūkatailena vātaghnāmlaśṛtena ca
sphuraṇākṣepasaṃdhyasthipārśvapṛṣṭhatrikārtiṣu
rūkṣaṃ baddhaśakṛdvātaṃ dīptāgnim anuvāsayet
avirecyasya śamanā vastikṣīraghṛtādayaḥ
balinaṃ svādusiddhena paitte saṃsnehya sarpiṣā
śyāmātribhaṇḍītriphalāvipakvena virecayet
sitāmadhughṛtāḍhyena nirūho 'sya tato hitaḥ
nyagrodhādikaṣāyeṇa snehavastiśca tacchṛtaḥ
durbalaṃ tvanuvāsyādau śodhayet kṣīravastibhiḥ
jāte cāgnibale snigdhaṃ bhūyo bhūyo virecayet
kṣīreṇa satrivṛtkalkenorubūkaśṛtena vā
sātalātrāyamāṇābhyāṃ śṛtenāragvadhena vā
sakaphe vā samūtreṇa satiktājyena sānile
payasānyatamenaiṣāṃ vidāryādiśṛtena vā
bhuñjīta jaṭharaṃ cāsya pāyasenopanāhayet
punaḥ kṣīraṃ punar vastiṃ punareva virecanam
krameṇa dhruvam ātiṣṭhan yattaḥ pittodaraṃ jayet
vatsakādivipakvena kaphe saṃsnehya sarpiṣā
svinnaṃ snukkṣīrasiddhena balavantaṃ virecitam
saṃsarjayet kaṭukṣārayuktairannaiḥ kaphāpahaiḥ
mūtratryūṣaṇatailāḍhyo nirūho 'sya tato hitaḥ
muṣkakādikaṣāyeṇa snehavastiśca tacchṛtaḥ
bhojanaṃ vyoṣadugdhena kaulatthena rasena vā
staimityārucihṛllāse mande 'gnau madyapāya ca
dadyād ariṣṭān kṣārāṃśca kaphastyānasthirodare
hiṅgūpakulye triphalāṃ devadāru niśādvayam
bhallātakaṃ śigruphalaṃ kaṭukāṃ tiktakaṃ vacāṃ
śuṇṭhīṃ mādrīṃ ghanaṃ kuṣṭhaṃ saralaṃ paṭupañcakam
dāhayej jarjarīkṛtya dadhisnehacatuṣkavat
antardhūmaṃ tataḥ kṣārād biḍālapadakaṃ pibet
madirādadhimaṇḍoṣṇajalāriṣṭasurāsavaiḥ
udaraṃ gulmam aṣṭhīlāṃ tūṇyau śophaṃ viṣūcikām
plīhahṛdrogagudajān udāvartaṃ ca nāśayet
jayed ariṣṭagomūtracūrṇāyaskṛtipānataḥ
sakṣāratailapānaiśca durbalasya kaphodaram
upanāhyaṃ sasiddhārthakiṇvair bījaiśca mūlakāt
kalkitairudaraṃ svedam abhīkṣṇaṃ cātra yojayet
saṃnipātodare kuryān nātikṣīṇabalānale
doṣodrekānurodhena pratyākhyāya kriyām imām
dantīdravantīphalajaṃ tailaṃ pāne ca śasyate
kriyānivṛtte jaṭhare tridoṣe tu viśeṣataḥ
dadyād āpṛcchya tajjñātīn pātuṃ madyena kalkitam
mūlaṃ kākādanīguñjākaravīrakasaṃbhavam
pānabhojanasaṃyuktaṃ dadyād vā sthāvaraṃ viṣam
yasmin vā kupitaḥ sarpo vimuñcati phale viṣam
tenāsya doṣasaṃghātaḥ sthiro līno vimārgagaḥ
bahiḥ pravartate bhinno viṣeṇāśu pramāthinā
tathā vrajatyagadatāṃ śarīrāntaram eva vā
hṛtadoṣaṃ tu śītāmbusnātaṃ taṃ pāyayet payaḥ
peyāṃ vā trivṛtaḥ śākaṃ māṇḍūkyā vāstukasya vā
kālaśākaṃ yavākhyaṃ vā khādet svarasasādhitam
niramlalavaṇasnehaṃ svinnāsvinnam anannabhuk
māsam ekaṃ tataścaiva tṛṣitaḥ svarasaṃ pibet
evaṃ vinirhṛte śākair doṣe māsāt paraṃ tataḥ
durbalāya prayuñjīta prāṇabhṛt kārabhaṃ payaḥ
plīhodare yathādoṣaṃ snigdhasya sveditasya ca
sirāṃ bhuktavato dadhnā vāmabāhau vimokṣayet
labdhe bale ca bhūyo 'pi snehapītaṃ viśodhitam
samudraśuktijaṃ kṣāraṃ payasā pāyayet tathā
amlasrutaṃ viḍakaṇācūrṇāḍhyaṃ naktamālajam
śaubhāñjanasya vā kvāthaṃ saindhavāgnikaṇānvitam
hiṅgvādicūrṇaṃ kṣārājyaṃ yuñjīta ca yathābalam
pippalīnāgaraṃ dantīsamāṃśaṃ dviguṇābhayam
viḍārdhāṃśayutaṃ cūrṇam idam uṣṇāmbunā pibet
viḍaṅgaṃ citrakaṃ saktūn saghṛtān saindhavaṃ vacām
dagdhvā kapāle payasā gulmaplīhāpahaṃ pibet
tailonmiśrair badarakapattraiḥ saṃmarditaiḥ samupanaddhaḥ
musalena pīḍito 'nu ca yāti plīhā payobhujo nāśam
rohītakalatāḥ kﾱptāḥ khaṇḍaśaḥ sābhayā jale
mūtre vāsunuyāt tacca saptarātrasthitaṃ pibet
kāmalāplīhagulmārśaḥkṛmimehodarāpaham
rohītakatvacaḥ kṛtvā palānāṃ pañcaviṃśatim
koladviprasthasaṃyuktaṃ kaṣāyam upakalpayet
pālikaiḥ pañcakolais tu taiḥ samastaiśca tulyayā
rohītakatvacā piṣṭair ghṛtaprasthaṃ vipācayet
plīhābhivṛddhiṃ śamayatyetad āśu prayojitam
kadalyās tilanālānāṃ kṣāreṇa kṣurakasya ca
tailaṃ pakvaṃ jayet pānāt plīhānaṃ kaphavātajam
aśāntau gulmavidhinā yojayed agnikarma ca
aprāptapicchāsalile plīhni vātakapholbaṇe
paittike jīvanīyāni sarpīṃṣi kṣīravastayaḥ
raktāvasekaḥ saṃśuddhiḥ kṣīrapānaṃ ca śasyate
yakṛti plīhavat karma dakṣiṇe tu bhuje sirām
svinnāya baddhodariṇe mūtratīkṣṇauṣadhānvitam
satailalavaṇaṃ dadyān nirūhaṃ sānuvāsanam
parisraṃsīni cānnāni tīkṣṇaṃ cāsmai virecanam
udāvartaharaṃ karma kāryaṃ yaccānilāpaham
chidrodaram ṛte svedācchleṣmodaravad ācaret
jātaṃ jātaṃ jalaṃ srāvyam evaṃ tad yāpayed bhiṣak
apāṃ doṣaharāṇyādau yojayed udakodare
mūtrayuktāni tīkṣṇāni vividhakṣāravanti ca
dīpanīyaiḥ kaphaghnaiśca tam āhārairupācaret
kṣāraṃ chāgakarīṣāṇāṃ srutaṃ mūtre 'gninā pacet
ghanībhavati tasmiṃśca karṣāṃśaṃ cūrṇitaṃ kṣipet
pippalī pippalīmūlaṃ śuṇṭhī lavaṇapañcakam
nikumbhakumbhatriphalāsvarṇakṣīrīviṣāṇikāḥ
svarjikākṣāraṣaḍgranthāsātalāyavaśūkajam
kolābhā guṭikāḥ kṛtvā tataḥ sauvīrakāplutāḥ
pibed ajarake śophe pravṛddhe codakodare
ityauṣadhair apraśame triṣu baddhodarādiṣu
prayuñjīta bhiṣak śastram ārtabandhunṛpārthitaḥ
snigdhasvinnatanor nābheradho baddhakṣatāntrayoḥ
pāṭayed udaraṃ muktvā vāmataścaturaṅgulāt
caturaṅgulamānaṃ tu niṣkāsyāntrāṇi tena ca
nirīkṣyāpanayed vālamalalepopalādikam
chidre tu śalyam uddhṛtya viśodhyāntraparisravam
markoṭair daṃśayecchidraṃ teṣu lagneṣu cāharet
kāyaṃ mūrdhno 'nu cāntrāṇi yathāsthānaṃ niveśayet
aktāni madhusarpirbhyām atha sīvyed bahir vraṇam
tataḥ kṛṣṇamṛdālipya badhnīyād yaṣṭimiśrayā
nivātasthaḥ payovṛttiḥ snehadroṇyāṃ vaset tataḥ
sajale jaṭhare tailairabhyaktasyānilāpahaiḥ
svinnasyoṣṇāmbunākakṣam udare paṭṭaveṣṭite
baddhacchidroditasthāne vidhyed aṅgulamātrakam
nidhāya tasmin nāḍīṃ ca srāvayed ardham ambhasaḥ
athāsya nāḍīm ākṛṣya tailena lavaṇena ca
vraṇam abhyajya baddhvā ca veṣṭayed vāsasodaram
tṛtīye 'hni caturthe vā yāvad ā ṣoḍaśaṃ dinam
tasya viśramya viśramya srāvayed alpaśo jalam
viveṣṭayed gāḍhataraṃ jaṭharaṃ vāsasā ślatham
niḥsrute laṅghitaḥ peyām asnehalavaṇāṃ pibet
syāt kṣīravṛttiḥ ṣaṇmāsāṃstrīn peyāṃ payasā pibet
trīṃścānyān payasaivādyāt phalāmlena rasena vā
alpaśo 'snehalavaṇaṃ jīrṇaṃ śyāmākakodravam
prayato vatsareṇaivaṃ vijayeta jalodaram
varjyeṣu yantrito diṣṭe nātyadiṣṭe jitendriyaḥ
sarvam evodaraṃ prāyo doṣasaṃghātajaṃ yataḥ
ato vātādiśamanī kriyā sarvatra śasyate
vahnir mandatvam āyāti doṣaiḥ kukṣau prapūrite
tasmād bhojyāni bhojyāni dīpanāni laghūni ca
sapañcamūlānyalpāmlapaṭusnehakaṭūni ca
bhāvitānāṃ gavāṃ mūtre ṣaṣṭikānāṃ ca taṇḍulaiḥ
yavāgūṃ payasā siddhāṃ prakāmaṃ bhojayen naram
pibed ikṣurasaṃ cānu jaṭharāṇāṃ nivṛttaye
svaṃ svaṃ sthānaṃ vrajantyeṣāṃ vātapittakaphās tathā
atyarthoṣṇāmlalavaṇaṃ rūkṣaṃ grāhi himaṃ guru
guḍaṃ tailakṛtaṃ śākaṃ vāri pānāvagāhayoḥ
āyāsādhvadivāsvapnayānāni ca parityajet
nātyacchasāndramadhuraṃ takraṃ pāne praśasyate
sakaṇālavaṇaṃ vāte pitte soṣaṇaśarkaram
yavānīsaindhavājājīmadhuvyoṣaiḥ kaphodare
tryūṣaṇakṣāralavaṇaiḥ saṃyutaṃ nicayodare
madhutailavacāśuṇṭhīśatāhvākuṣṭhasaindhavaiḥ
plīhni baddhe tu hapuṣāyavānīpaṭvajājibhiḥ
sakṛṣṇāmākṣikaṃ chidre vyoṣavat salilodare
gauravārocakānāhamandavahnyatisāriṇām
takraṃ vātakaphārtānām amṛtatvāya kalpate
prayogāṇāṃ ca sarveṣām anu kṣīraṃ prayojayet
sthairyakṛt sarvadhātūnāṃ balyaṃ doṣānubandhahṛt
bheṣajāpacitāṅgānāṃ kṣīram evāmṛtāyate
athātaḥ pāṇḍurogacikitsitaṃ vyākhyāsyāmaḥ
iti ha smāhur ātreyādayo maharṣayaḥ
pāṇḍvāmayī pibet sarpirādau kalyāṇakāhvayam
pañcagavyaṃ mahātiktaṃ śṛtaṃ vāragvadhādinā
dāḍimāt kuḍavo dhānyāt kuḍavārdhaṃ palaṃ palam
citrakācchṛṅgaverācca pippalyardhapalaṃ ca taiḥ
kalkitair viṃśatipalaṃ ghṛtasya salilāḍhake
siddhaṃ hṛtpāṇḍugulmārśaḥplīhavātakaphārtinut
dīpanaṃ śvāsakāsaghnaṃ mūḍhavātānulomanam
duḥkhaprasavinīnāṃ ca vandhyānāṃ ca praśasyate
snehitaṃ vāmayet tīkṣṇaiḥ punaḥ snigdhaṃ ca śodhayet
payasā mūtrayuktena bahuśaḥ kevalena vā
dantīphalarase koṣṇe kāśmaryāñjalim āsutam
drākṣāñjaliṃ vā mṛditaṃ tat pibet pāṇḍurogajit
mūtreṇa piṣṭāṃ pathyāṃ vā tatsiddhaṃ vā phalatrayam
svarṇakṣīrītrivṛcchyāmābhadradārumahauṣadham
gomūtrāñjalinā piṣṭaṃ śṛtaṃ tenaiva vā pibet
sādhitaṃ kṣīram ebhir vā pibed doṣānulomanam
mūtre sthitaṃ vā saptāhaṃ payasāyorajaḥ pibet
jīrṇe kṣīreṇa bhuñjīta rasena madhureṇa vā
śuddhaścobhayato lihyāt pathyāṃ madhughṛtadrutām
viśālākaṭukāmustākuṣṭhadārukaliṅgakāḥ
karṣāṃśā dvipicur mūrvā karṣārdhāṃśā ghuṇapriyā
pītvā taccūrṇam ambhobhiḥ sukhair lihyāt tato madhu
pāṇḍurogaṃ jvaraṃ dāhaṃ kāsaṃ śvāsam arocakam
gulmānāhāmavātāṃśca raktapittaṃ ca tajjayet
vāsāguḍūcītriphalākaṭvībhūnimbanimbajaḥ
kvāthaḥ kṣaudrayuto hanti pāṇḍupittāsrakāmalāḥ
vyoṣāgnivellatriphalāmustais tulyam ayorajaḥ
cūrṇitaṃ takramadhvājyakoṣṇāmbhobhiḥ prayojitam
kāmalāpāṇḍuhṛdrogakuṣṭhārśomehanāśanam
guḍanāgaramaṇḍūratilāṃśān mānataḥ samān
pippalīdviguṇān dadyād guṭikāṃ pāṇḍurogiṇe
tāpyaṃ dārvyās tvacaṃ cavyaṃ granthikaṃ devadāru ca
vyoṣādinavakaṃ caitaccūrṇayed dviguṇaṃ tataḥ
maṇḍūraṃ cāñjananibhaṃ sarvato 'ṣṭaguṇe 'tha tat
pṛthag vipakve gomūtre vaṭakīkaraṇakṣame
prakṣipya vaṭakān kuryāt tān khādet takrabhojanaḥ
ete maṇḍūravaṭakāḥ prāṇadāḥ pāṇḍurogiṇām
kuṣṭhānyajarakaṃ śopham ūrustambham arocakam
arśāṃsi kāmalāṃ mehān plīhānaṃ śamayanti ca
tāpyādrijaturaupyāyomalāḥ pañcapalāḥ pṛthak
citrakatriphalāvyoṣaviḍaṅgaiḥ pālikaiḥ saha
śarkarāṣṭapalonmiśrāścūrṇitā madhunā drutāḥ
pāṇḍurogaṃ viṣaṃ kāsaṃ yakṣmāṇaṃ viṣamaṃ jvaram
kuṣṭhānyajarakaṃ mehaṃ śophaṃ śvāsam arocakam
viśeṣāddhantyapasmāraṃ kāmalāṃ gudajāni ca
kauṭajatriphalānimbapaṭolaghananāgaraiḥ
bhāvitāni daśāhāni rasair dvitriguṇāni vā
śilājatupalānyaṣṭau tāvatī sitaśarkarā
tvakkṣīrīpippalīdhātrīkarkaṭākhyāḥ palonmitāḥ
nidigdhyāḥ phalamūlābhyāṃ palaṃ yuktyā trijātakam
madhutripalasaṃyuktān kuryād akṣasamān guḍān
dāḍimāmbupayaḥpakṣirasatoyasurāsavān
tān bhakṣayitvānupiben niranno bhukta eva vā
pāṇḍukuṣṭhajvaraplīhatamakārśobhagandaram
hṛnmūtrapūtiśukrāgnidoṣaśoṣagarodaram
kāsāsṛgdarapittāsṛkśophagulmagalāmayān
mehavardhmabhramān hanyuḥ sarvadoṣaharāḥ śivāḥ
drākṣāprasthaṃ kaṇāprasthaṃ śarkarārdhatulāṃ tathā
dvipalaṃ madhukaṃ śuṇṭhīṃ tvakkṣīrīṃ ca vicūrṇitam
dhātrīphalarasadroṇe tat kṣiptvā lehavat pacet
śītān madhuprasthayutāllihyāt pāṇitalaṃ tataḥ
halīmakaṃ pāṇḍurogaṃ kāmalāṃ ca niyacchati
kanīyaḥpañcamūlāmbu śasyate pānabhojane
pāṇḍūnāṃ kāmalārtānāṃ mṛdvīkāmalakād rasaḥ
iti sāmānyataḥ proktaṃ pāṇḍuroge bhiṣagjitam
vikalpya yojyaṃ viduṣā pṛthag doṣabalaṃ prati
snehaprāyaṃ pavanaje tiktaśītaṃ tu paittike
ślaiṣmike kaṭurūkṣoṣṇaṃ vimiśraṃ sāṃnipātike
mṛdaṃ niryāpayet kāyāt tīkṣṇaiḥ saṃśodhanaiḥ puraḥ
balādhānāni sarpīṃṣi śuddhe koṣṭhe tu yojayet
vyoṣabilvadvirajanītriphalādvipunarnavam
mustānyayorajaḥ pāṭhā viḍaṅgaṃ devadāru ca
vṛścikālī ca bhārgī ca sakṣīrais taiḥ śṛtaṃ ghṛtam
sarvān praśamayatyāśu vikārān mṛttikākṛtān
tadvat kesarayaṣṭyāhvapippalīkṣīraśādvalaiḥ
mṛddveṣaṇāya tallaulye vitared bhāvitāṃ mṛdam
vellāgninimbaprasavaiḥ pāṭhayā mūrvayāthavā
mṛdbhedabhinnadoṣānugamād yojyaṃ ca bheṣajam
kāmalāyāṃ tu pittaghnaṃ pāṇḍurogāvirodhi yat
pathyāśatarase pathyāvṛntārdhaśatakalkitaḥ
prasthaḥ siddho ghṛtād gulmakāmalāpāṇḍuroganut
āragvadhaṃ rasenekṣor vidāryāmalakasya vā
satryūṣaṇaṃ bilvamātraṃ pāyayet kāmalāpaham
pibennikumbhakalkaṃ vā dviguḍaṃ śītavāriṇā
kumbhasya cūrṇaṃ sakṣaudraṃ traiphalena rasena vā
triphalāyā guḍūcyā vā dārvyā nimbasya vā rasam
prātaḥ prātar madhuyutaṃ kāmalārtāya yojayet
niśāgairikadhātrībhiḥ kāmalāpaham añjanam
tilapiṣṭanibhaṃ yas tu kāmalāvān sṛjen malam
kapharuddhapathaṃ tasya pittaṃ kaphaharair jayet
rūkṣaśītagurusvāduvyāyāmabalanigrahaiḥ
kaphasaṃmūrchito vāyur yadā pittaṃ bahiḥ kṣipet
hāridranetramūtratvak śvetavarcās tadā naraḥ
bhavet sāṭopaviṣṭambho guruṇā hṛdayena ca
daurbalyālpāgnipārśvārtihidhmāśvāsārucijvaraiḥ
krameṇālpe 'nuṣajyeta pitte śākhāsamāśrite
rasais taṃ rūkṣakaṭvamlaiḥ śikhitittiridakṣajaiḥ
śuṣkamūlakajair yūṣaiḥ kulatthotthaiśca bhojayet
bhṛśāmlatīkṣṇakaṭukalavaṇoṣṇaṃ ca śasyate
sabījapūrakarasaṃ lihyād vyoṣaṃ tathāśayam
svaṃ pittam eti tenāsya śakṛd apyanurajyate
vāyuśca yāti praśamaṃ sahāṭopādyupadravaiḥ
nivṛttopadravasyāsya kāryaḥ kāmaliko vidhiḥ
gomūtreṇa pibet kumbhakāmalāyāṃ śilājatu
māsaṃ mākṣikadhātuṃ vā kiṭṭaṃ vātha hiraṇyajam
guḍūcīsvarasakṣīrasādhitena halīmakī
mahiṣīhaviṣā snigdhaḥ pibeddhātrīrasena tu
trivṛtāṃ tadvirikto 'dyāt svādu pittānilāpaham
drākṣālehaṃ ca pūrvoktaṃ sarpīṃṣi madhurāṇi ca
yāpanān kṣīravastīṃśca śīlayet sānuvāsanān
mārdvīkāriṣṭayogāṃśca pibed yuktyāgnivṛddhaye
kāsikaṃ cābhayālehaṃ pippalīṃ madhukaṃ balām
payasā ca prayuñjīta yathādoṣaṃ yathābalam
pāṇḍurogeṣu kuśalaḥ śophoktaṃ ca kriyākramam
athātaḥ śvayathucikitsitaṃ vyākhyāsyāmaḥ
iti ha smāhur ātreyādayo maharṣayaḥ
sarvatra sarvāṅgasare doṣaje śvayathau purā
sāme viśoṣito bhuktvā laghu koṣṇāmbhasā pibet
nāgarātiviṣādāruviḍaṅgendrayavoṣaṇam
athavā vijayāśuṇṭhīdevadārupunarnavam
navāyasaṃ vā doṣāḍhyaḥ śuddhyai mūtraharītakīḥ
varākvāthena kaṭukākumbhāyastryūṣaṇāni ca
athavā gugguluṃ tadvajjatu vā śailasaṃbhavam
mandāgniḥ śīlayed āmagurubhinnavibandhaviṭ
takraṃ sauvarcalavyoṣakṣaudrayuktaṃ guḍābhayām
takrānupānām athavā tadvad vā guḍanāgaram
ārdrakaṃ vā samaguḍaṃ prakuñcārdhavivardhitam
paraṃ pañcapalaṃ māsaṃ yūṣakṣīrarasāśanaḥ
sakāmalāśoṣamanovikārān kāsaṃ kaphaṃ caiva jayet prayogaḥ
ghṛtam ārdrakanāgarasya kalkasvarasābhyāṃ payasā ca sādhayitvā
śvayathukṣavathūdarāgnisādairabhibhūto 'pi piban bhavatyarogaḥ
nirāmo baddhaśamalaḥ pibecchvayathupīḍitaḥ
trikaṭutrivṛtādantīcitrakaiḥ sādhitaṃ payaḥ
mūtraṃ gor vā mahiṣyā vā sakṣīraṃ kṣīrabhojanaḥ
saptāhaṃ māsaṃ athavā syād uṣṭrakṣīravartanaḥ
yavānakaṃ yavakṣāraṃ yavānīṃ pañcakolakam
maricaṃ dāḍimaṃ pāṭhāṃ dhānakām amlavetasam
bālabilvaṃ ca karṣāṃśaṃ sādhayet salilāḍhake
tena pakvo ghṛtaprasthaḥ śophārśogulmamehahā
dadhnaścitrakagarbhād vā ghṛtaṃ tattakrasaṃyutam
pakvaṃ sacitrakaṃ tadvad guṇair yuñjyācca kālavit
dhānvantaraṃ mahātiktaṃ kalyāṇam abhayāghṛtam
daśamūlakaṣāyasya kaṃse pathyāśataṃ pacet
dattvā guḍatulāṃ tasmin lehe dadyād vicūrṇitam
trijātakaṃ trikaṭukaṃ kiṃcicca yavaśūkajam
prasthārdhaṃ ca hime kṣaudrāt tan nihantyupayojitam
pravṛddhaśophajvaramehagulmakārśyāmavātāmlakaraktapittam
vaivarṇyamūtrānilaśukradoṣaśvāsāruciplīhagarodaraṃ ca
purāṇayavaśālyannaṃ daśamūlāmbusādhitam
alpam alpapaṭusnehaṃ bhojanaṃ śvayathor hitam
kṣāravyoṣānvitair maudgaiḥ kaulatthaiḥ sakaṇai rasaiḥ
tathā jāṅgalajaiḥ kūrmagodhāśalyakajairapi
anamlaṃ mathitaṃ pāne madyānyauṣadhavanti ca
ajājīśaṭhījīvantīkāravīpauṣkarāgnikaiḥ
bilvamadhyayavakṣāravṛkṣāmlair badaronmitaiḥ
kṛtā peyājyatailābhyāṃ yuktibhṛṣṭā paraṃ hitā
śophātīsārahṛdrogagulmārśo'lpāgnimehinām
guṇais tadvacca pāṭhāyāḥ pañcakolena sādhitā
śaileyakuṣṭhasthauṇeyareṇukāgurupadmakaiḥ
śrīveṣṭakanakhaspṛkkādevadārupriyaṅgubhiḥ
māṃsīmāgadhikāvanyadhānyadhyāmakavālakaiḥ
caturjātakatālīśamustāgandhapalāśakaiḥ
kuryād abhyañjanaṃ tailaṃ lepaṃ snānāya tūdakam
snānaṃ vā nimbavarṣābhūnaktamālārkavāriṇā
ekāṅgaśophe varṣābhūkaravīrakakiṃśukaiḥ
viśālātriphalālodhranalikādevadārubhiḥ
hiṃsrākośātakīmādrītālaparṇījayantibhiḥ
sthūlakākādanīśālanākulīvṛṣaparṇibhiḥ
vṛddhyarddhihastikarṇaiśca sukhoṣṇair lepanaṃ hitam
athānilotthe śvayathau māsārdhaṃ trivṛtaṃ pibet
tailam eraṇḍajaṃ vātaviḍvibandhe tad eva tu
prāgbhaktaṃ payasā yuktaṃ rasair vā kārayet tathā
svedābhyaṅgān samīraghnān lepam ekāṅgage punaḥ
mātuluṅgāgnimanthena śuṇṭhīhiṃsrāmarāhvayaiḥ
paitte tiktaṃ pibet sarpir nyagrodhādyena vā śṛtam
kṣīraṃ tṛḍdāhamoheṣu lepābhyaṅgāśca śītalāḥ
paṭolamūlatrāyantīyaṣṭyāhvakaṭukābhayāḥ
dāru dārvī himaṃ dantī viśālā niculaṃ kaṇā
taiḥ kvāthaḥ saghṛtaḥ pīto hantyantastāpatṛḍbhramān
sasaṃnipātavīsarpaśophadāhaviṣajvarān
āragvadhādinā siddhaṃ tailaṃ śleṣmodbhave pibet
srotovibandhe mande 'gnāvarucau stimitāśayaḥ
kṣāracūrṇāsavāriṣṭamūtratakrāṇi śīlayet
kṛṣṇāpurāṇapiṇyākaśigrutvaksikatātasīḥ
praleponmardane yuñjyāt sukhoṣṇā mūtrakalkitāḥ
snānaṃ mūtrāmbhasī siddhe kuṣṭhatarkāricitrakaiḥ
kulatthanāgarābhyāṃ vā caṇḍāguru vilepane
kālājaśṛṅgīsaralabastagandhāhayāhvayāḥ
ekaiṣīkā ca lepaḥ syācchvayathāvekagātrage
yathādoṣaṃ yathāsannaṃ śuddhiṃ raktāvasecanam
kurvīta miśradoṣe tu doṣodrekabalāt kriyām
ajājipāṭhāghanapañcakolavyāghrīrajanyaḥ sukhatoyapītāḥ
śophaṃ tridoṣaṃ cirajaṃ pravṛddhaṃ nighnanti bhūnimbamahauṣadhe ca
amṛtādvitayaṃ sivātikā surakāṣṭhaṃ sapuraṃ sagojalam
śvayathūdarakuṣṭhapāṇḍutākṛmimehordhvakaphānilāpaham
iti nijam adhikṛtya pathyam uktaṃ kṣatajanite kṣatajaṃ viśodhanīyam
srutihimaghṛtalepasekarekair viṣajanite viṣajicca śopha iṣṭam
grāmyābjānūpaṃ piśitam abalaṃ śuṣkaśākaṃ tilānnaṃ
gauḍaṃ piṣṭānnaṃ dadhi salavaṇaṃ vijjalaṃ madyam amlam
dhānā vallūraṃ samaśanam atho gurvasātmyaṃ vidāhi
svapnaṃ cārātrau śvayathugadavān varjayen maithunaṃ ca
athāto visarpacikitsitaṃ vyākhyāsyāmaḥ
iti ha smāhur ātreyādayo maharṣayaḥ
ādāveva visarpeṣu hitaṃ laṅghanarūkṣaṇam
raktāvaseko vamanaṃ virekaḥ snehanaṃ na tu
pracchardanaṃ visarpaghnaṃ sayaṣṭīndrayavaṃ phalam
paṭolapippalīnimbapallavair vā samanvitam
rasena yuktaṃ trāyantyā drākṣāyās traiphalena vā
virecanaṃ trivṛccūrṇaṃ payasā sarpiṣāthavā
yojyaṃ koṣṭhagate doṣe viśeṣeṇa viśodhanam
aviśodhyasya doṣe 'lpe śamanaṃ candanotpalam
mustanimbapaṭolaṃ vā paṭolādikam eva vā
śārivāmalakośīramustaṃ vā kvathitaṃ jale
durālabhāṃ parpaṭakaṃ guḍūcīṃ viśvabheṣajam
pākyaṃ śītakaṣāyaṃ vā tṛṣṇāvisarpavān pibet
dārvīpaṭolakaṭukāmasūratriphalās tathā
sanimbayaṣṭītrāyantīḥ kvathitā ghṛtamūrchitāḥ
śākhāduṣṭe tu rudhire raktam evādito haret
tvaṅmāṃsasnāyusaṃkledo raktakledāddhi jāyate
nirāme śleṣmaṇi kṣīṇe vātapittottare hitam
ghṛtaṃ tiktaṃ mahātiktaṃ śṛtaṃ vā trāyamāṇayā
nirhṛte 'sre viśuddhe 'ntardoṣe tvaṅmāṃsasaṃdhige
bahiḥkriyāḥ pradehādyāḥ sadyo visarpaśāntaye
śatāhvāmustavārāhīvaṃśārtagaladhānyakam
surāhvā kṛṣṇagandhā ca kuṣṭhaṃ cālepanaṃ cale
nyagrodhādigaṇaḥ pitte tathā padmotpalādikam
nyagrodhapādās taruṇāḥ kadalīgarbhasaṃyutāḥ
bisagranthiśca lepaḥ syācchatadhautaghṛtāplutaḥ
padminīkardamaḥ śītaḥ piṣṭaṃ mauktikam eva vā
śaṅkhaḥ pravālaṃ śuktir vā gairikaṃ vā ghṛtānvitam
triphalāpadmakośīrasamaṅgākaravīrakam
nalamūlānyanantā ca lepaḥ śleṣmavisarpahā
dhavasaptāhvakhadiradevadārukuraṇṭakam
samustāragvadhaṃ lepo vargo vā varuṇādikaḥ
āragvadhasya pattrāṇi tvacaḥ śleṣmātakodbhavāḥ
indrāṇiśākaṃ kākāhvā śirīṣakusumāni ca
sekavraṇābhyaṅgahavirlepacūrṇān yathāyatham
etairevauṣadhaiḥ kuryād vāyau lepā ghṛtādhikāḥ
kaphasthānagate sāme pittasthānagate 'thavā
aśītoṣṇā hitā rūkṣā raktapitte ghṛtānvitāḥ
atyarthaśītās tanavas tanuvastrāntarāsthitāḥ
yojyāḥ kṣaṇe kṣaṇe 'nye 'nye mandavīryās ta eva ca
saṃsṛṣṭadoṣe saṃsṛṣṭam etat karma praśasyate
śatadhautaghṛtenāgniṃ pradihyāt kevalena vā
secayed ghṛtamaṇḍena śītena madhukāmbunā
sitāmbhasāmbhodajalaiḥ kṣīreṇekṣurasena vā
pānalepanasekeṣu mahātiktaṃ paraṃ hitam
granthyākhye raktapittaghnaṃ kṛtvā samyag yathoditam
kaphānilaghnaṃ karmeṣṭaṃ piṇḍasvedopanāhanam
granthivisarpaśūle tu tailenoṣṇena secayet
daśamūlavipakvena tadvan mūtrair jalena vā
sukhoṣṇayā pradihyād vā piṣṭayā kṛṣṇagandhayā
naktamālatvacā śuṣkamūlakaiḥ kalināthavā
dantī citrakamūlatvak saudhārkapayasī guḍaḥ
bhallātakāsthi kāsīsaṃ lepo bhindyācchilām api
bahirmārgāśritaṃ granthiṃ kiṃ punaḥ kaphasaṃbhavam
dīrghakālasthitaṃ granthim ebhir bhindyācca bheṣajaiḥ
mūlakānāṃ kulatthānāṃ yūṣaiḥ sakṣāradāḍimaiḥ
godhūmānnair yavānnair vā sasīdhumadhuśārkaraiḥ
sakṣaudrair vāruṇīmaṇḍair mātuluṅgarasānvitaiḥ
triphalāyāḥ prayogaiśca pippalyāḥ kṣaudrasaṃyutaiḥ
devadāruguḍūcyośca prayogair girijasya ca
mustabhallātasaktūnāṃ prayogair mākṣikasya ca
dhūmair virekaiḥ śirasaḥ pūrvoktair gulmabhedanaiḥ
taptāyohemalavaṇapāṣāṇādiprapīḍanaiḥ
ābhiḥ kriyābhiḥ siddhābhir vividhābhir bale sthitaḥ
granthiḥ pāṣāṇakaṭhino yadi naivopaśāmyati
athāsya dāhaḥ kṣāreṇa śarair hemnāpi vā hitaḥ
pākibhiḥ pācayitvā vā pāṭayitvā tam uddharet
mokṣayed bahuśaścāsya raktam utkleśam āgatam
punaścāpahṛte rakte vātaśleṣmajid auṣadham
praklinne dāhapākābhyāṃ bāhyāntar vraṇavat kriyā
dārvīviḍaṅgakampillaiḥ siddhaṃ tailaṃ vraṇe hitam
dūrvāsvarasasiddhaṃ tu kaphapittottare ghṛtam
ekataḥ sarvakarmāṇi raktamokṣaṇam ekataḥ
visarpo na hyasaṃsṛṣṭaḥ sa 'srapittena jāyate
raktam evāśrayaścāsya bahuśo 'sraṃ hared ataḥ
na ghṛtaṃ bahudoṣāya deyaṃ yan na virecanam
tena doṣo hyupastabdhas tvagraktapiśitaṃ pacet
athātaḥ kuṣṭhacikitsitaṃ vyākhyāsyāmaḥ
iti ha smāhur ātreyādayo maharṣayaḥ
kuṣṭhinaṃ snehapānena pūrvaṃ sarvam upācaret
tatra vātottare tailaṃ ghṛtaṃ vā sādhitaṃ hitam
daśamūlāmṛtairaṇḍaśārṅgaṣṭāmeṣaśṛṅgibhiḥ
paṭolanimbakaṭukādārvīpāṭhādurālabhāḥ
parpaṭaṃ trāyamāṇāṃ ca palāṃśaṃ pācayed apām
dvyāḍhake 'ṣṭāṃśaśeṣeṇa tena karṣonmitais tathā
trāyantīmustabhūnimbakaliṅgakaṇacandanaiḥ
sarpiṣo dvādaśapalaṃ pacet tat tiktakaṃ jayet
pittakuṣṭhaparīsarpapiṭikādāhatṛḍbhramān
kaṇḍūpāṇḍvāmayān gaṇḍān duṣṭanāḍīvraṇāpacīḥ
visphoṭavidradhīgulmaśophonmādamadān api
hṛdrogatimiravyaṅgagrahaṇīśvitrakāmalāḥ
bhagandaram apasmāram udaraṃ pradaraṃ garam
arśo'srapittam anyāṃśca sukṛcchrān pittajān gadān
saptacchadaḥ parpaṭakaḥ śamyākaḥ kaṭukā vacā
triphalā padmakaṃ pāṭhā rajanyau śārive kaṇe
nimbacandanayaṣṭyāhvaviśālendrayavāmṛtāḥ
kirātatiktakaṃ sevyaṃ vṛṣo mūrvā śatāvarī
paṭolātiviṣāmustātrāyantīdhanvayāsakam
tair jale 'ṣṭaguṇe sarpir dviguṇāmalakīrase
siddhaṃ tiktān mahātiktaṃ guṇairabhyadhikaṃ matam
kaphottare ghṛtaṃ siddhaṃ nimbasaptāhvacitrakaiḥ
kuṣṭhoṣaṇavacāśālapriyālacaturaṅgulaiḥ
sarveṣu cāruṣkarajaṃ tauvaraṃ sārṣapaṃ pibet
snehaṃ ghṛtaṃ vā kṛmijitpathyābhallātakaiḥ śṛtam
āragvadhasya mūlena śatakṛtvaḥ śṛtaṃ ghṛtam
piban kuṣṭhaṃ jayatyāśu bhajan sakhadiraṃ jalam
ebhireva yathāsvaṃ ca snehairabhyañjanaṃ hitam
snigdhasya śodhanaṃ yojyaṃ visarpe yad udāhṛtam
lalāṭahastapādeṣu sirāścāsya vimokṣayet
pracchānam alpake kuṣṭhe śṛṅgādyāśca yathāyatham
snehairāpyāyayeccainaṃ kuṣṭhaghnairantarāntarā
muktaraktaviriktasya riktakoṣṭhasya kuṣṭhinaḥ
prabhañjanas tathā hyasya na syād dehaprabhañjanaḥ
vāsāmṛtānimbavarāpaṭolavyāghrīkarañjodakakalkapakvam
sarpir visarpajvarakāmalāsrakuṣṭhāpahaṃ vajrakam āmananti
triphalātrikaṭudvikaṇṭakārīkaṭukākumbhanikumbharājavṛkṣaiḥ
savacātiviṣāgnikaiḥ sapāṭhaiḥ picubhāgair navavajradugdhamuṣṭyā
piṣṭaiḥ siddhaṃ sarpiṣaḥ prastham ebhiḥ krūre koṣṭhe snehanaṃ recanaṃ ca
kuṣṭhaśvitraplīhavardhmāśmagulmān hanyāt kṛcchrāṃs tan mahāvajrakākhyam
dantyāḍhakam apāṃ droṇe paktvā tena ghṛtaṃ pacet
dhāmārgavapale pītaṃ tad ūrdhvādho viśuddhikṛt
āvartakītulāṃ droṇe paced aṣṭāṃśaśeṣitam
tanmūlais tatra niryūhe ghṛtaprasthaṃ vipācayet
pītvā tad ekadivasāntaritaṃ sujīrṇe bhuñjīta kodravam asaṃskṛtakāñjikena
kuṣṭhaṃ kilāsam apacīṃ ca vijetum icchan icchan prajāṃ ca vipulāṃ grahaṇaṃ smṛtiṃ ca
yater lelītakavasā kṣaudrajātīrasānvitā
kuṣṭhaghnī samasarpir vā sagāyatryasanodakā
śālayo yavagodhūmāḥ koradūṣāḥ priyaṅgavaḥ
mudgā masūrās tuvarī tiktaśākāni jāṅgalam
varāpaṭolakhadiranimbāruṣkarayojitam
madyānyauṣadhagarbhāṇi mathitaṃ cendurājimat
annapānaṃ hitaṃ kuṣṭhe na tvamlalavaṇoṣaṇam
dadhidugdhaguḍānūpatilamāṣāṃs tyajettarām
paṭolamūlatriphalāviśālāḥ pṛthaktribhāgāpacitatriśāṇāḥ
syus trāyamāṇā kaṭurohiṇī ca bhāgārdhike nāgarapādayukte
etat palaṃ jarjaritaṃ vipakvaṃ jale pibed doṣaviśodhanāya
jīrṇe rasair dhanvamṛgadvijānāṃ purāṇaśālyodanam ādadīta
kuṣṭhaṃ kilāsaṃ grahaṇīpradoṣam arśāṃsi kṛcchrāṇi halīmakaṃ ca
ṣaḍrātrayogena nihanti caitaddhṛdvastiśūlaṃ viṣamajvaraṃ ca
viḍaṅgasārāmalakābhayānāṃ palatrayaṃ trīṇi palāni kumbhāt
guḍasya ca dvādaśa māsam eṣa jitātmanāṃ hantyupayujyamānaḥ
kuṣṭhaśvitraśvāsakāsodarārśomehaplīhagranthirugjantugulmān
siddhaṃ yogaṃ prāha yakṣo mumukṣor bhikṣoḥ prāṇān māṇibhadraḥ kilemam
bhūnimbanimbatriphalāpadmakātiviṣākaṇāḥ
mūrvāpaṭolīdviniśāpāṭhātiktendravāruṇīḥ
sakaliṅgavacās tulyā dviguṇāśca yathottaram
lihyād dantītrivṛdbrāhmīś cūrṇitā madhusarpiṣā
kuṣṭhamehaprasuptīnāṃ paramaṃ syāt tad auṣadham
varāviḍaṅgakṛṣṇā vā lihyāt tailājyamākṣikaiḥ
kākodumbarikāvellanimbābdavyoṣakalkavān
hanti vṛkṣakaniryūhaḥ pānāt sarvāṃs tvagāmayān
kuṭajāgninimbanṛpatarukhadirāsanasaptaparṇaniryūhe
siddhā madhughṛtayuktāḥ kuṣṭhaghnīr bhakṣayed abhayāḥ
dārvīkhadiranimbānāṃ tvakkvāthaḥ kuṣṭhasūdanaḥ
niśottamānimbapaṭolamūlatiktāvacālohitayaṣṭikābhiḥ
kṛtaḥ kaṣāyaḥ kaphapittakuṣṭhaṃ susevito dharma ivocchinatti
ebhireva ca śṛtaṃ ghṛtam ukhyaṃ bheṣajair jayati mārutakuṣṭham
kalpayet khadiranimbaguḍūcīdevadārurajanīḥ pṛthag evam
pāṭhādārvīvahnighuṇeṣṭākaṭukābhir mūtraṃ yuktaṃ śakrayavaiścoṣṇajalaṃ vā
kuṣṭhī pītvā māsam aruk syād gudakīlī mehī śophī pāṇḍurajīrṇī kṛmimāṃśca
lākṣādantīmadhurasavarādvīpipāṭhāviḍaṅgapratyakpuṣpītrikaṭurajanīsaptaparṇāṭarūṣam
raktā nimbaṃ surataru kṛtaṃ pañcamūlyau ca cūrṇaṃ pītvā māsaṃ jayati hitabhug gavyamūtreṇa kuṣṭham
niśākaṇānāgaravellatauvaraṃ savahnitāpyaṃ kramaśo vivardhitam
gavāmbupītaṃ vaṭakīkṛtaṃ tathā nihanti kuṣṭhāni sudāruṇānyapi
trikaṭūttamātilāruṣkarājyamākṣikasitopalāvihitā
guṭikā rasāyanaṃ kuṣṭhajicca vṛṣyā ca saptasamā
candraśakalāgnirajanīviḍaṅgatuvarāsthyaruṣkaratriphalābhiḥ
vaṭakā guḍāṃśakﾱptāḥ samastakuṣṭhāni nāśayantyabhyastāḥ
viḍaṅgabhallātakavākucīnāṃ sadvīpivārāhiharītakīnām
salāṅgalīkṛṣṇatilopakulyā guḍena piṇḍī vinihanti kuṣṭham
śaśāṅkalekhā saviḍaṅgasārā sapippalīkā sahutāśamūlā
sāyomalā sāmalakā satailā kuṣṭhāni kṛcchrāṇi nihanti līḍhā
pathyātilaguḍaiḥ piṇḍī kuṣṭhaṃ sāruṣkarair jayet
guḍāruṣkarajantughnasomarājīkṛtāthavā
viḍaṅgādrijatukṣaudrasarpiṣmat khādiraṃ rajaḥ
kiṭibhaśvitradadrūghnaṃ khāden mitahitāśanaḥ
sitātailakṛmighnāni dhātryayomalapippalīḥ
lihānaḥ sarvakuṣṭhāni jayatyatigurūṇyapi
mustaṃ vyoṣaṃ triphalā mañjiṣṭhā dāru pañcamūle dve
saptacchadanimbatvak saviśālā citrako mūrvā
cūrṇaṃ tarpaṇabhāgair navabhiḥ saṃyojitaṃ samadhvaṃśam
nityaṃ kuṣṭhanibarhaṇam etat prāyogikaṃ khādan
śvayathuṃ sapāṇḍurogaṃ śvitraṃ grahaṇīpradoṣam arśāṃsi
vardhmabhagandarapiṭikākaṇḍūkoṭhāpacīr hanti
rasāyanaprayogeṇa tuvarāsthīni śīlayet
bhallātakaṃ vākucikāṃ vahnimūlaṃ śilāhvayam
iti doṣe vijite 'ntastvaksthe śamanaṃ bahiḥ pralepādi hitam
tīkṣṇālepotkliṣṭaṃ kuṣṭhaṃ hi vivṛddhim eti maline dehe
sthirakaṭhinamaṇḍalānāṃ kuṣṭhānāṃ poṭalair hitaḥ svedaḥ
svinnotsannaṃ kuṣṭhaṃ śastrair likhitaṃ pralepanair limpet
yeṣu na śastraṃ kramate sparśendriyanāśaneṣu kuṣṭheṣu
teṣu nipātyaḥ kṣāro raktaṃ doṣaṃ ca visrāvya
lepo 'tikaṭhinaparuṣe supte kuṣṭhe sthire purāṇe ca
pītāgadasya kāryo viṣaiḥ samantro 'gadaiścānu
stabdhāni suptasuptānyasvedanakaṇḍulāni kuṣṭhāni
ghṛṣṭāni śuṣkagomayaphenakaśastraiḥ pradehyāni
mustā triphalā madanaṃ karañja āragvadhaḥ kaliṅgayavāḥ
saptāhvakuṣṭhaphalinīdārvyaḥ siddhārthakaṃ snānam
eṣa kaṣāyo vamanaṃ virecanaṃ varṇakas tathodgharṣaḥ
tvagdoṣakuṣṭhaśophaprabādhanaḥ pāṇḍurogaghnaḥ
karavīranimbakuṭajācchamyākāccitrakācca mūlānām
mūtre darvīlepī kvātho lepena kuṣṭhaghnaḥ
śvetakaravīramūlaṃ kuṭajakarañjāt phalaṃ tvaco dārvyāḥ
sumanaḥpravālayukto lepaḥ kuṣṭhāpahaḥ siddhaḥ
śairīṣī tvak puṣpaṃ kārpāsyā rājavṛkṣapattrāṇi
piṣṭā ca kākamācī caturvidhaḥ kuṣṭhahā lepaḥ
vyoṣasarṣapaniśāgṛhadhūmair yāvaśūkapaṭucitrakakuṣṭhaiḥ
kolamātraguṭikārdhaviṣāṃśā śvitrakuṣṭhaharaṇo varalepaḥ
nimbaṃ haridre surasaṃ paṭolaṃ kuṣṭhāśvagandhe suradāru śigruḥ
sasarṣapaṃ tumburudhānyavanyaṃ caṇḍā ca cūrṇāni samāni kuryāt
tais takrapiṣṭaiḥ prathamaṃ śarīraṃ tailāktam udvartayituṃ yateta
tathāsya kaṇḍūḥ piṭikāḥ sakoṭhāḥ kuṣṭhāni śophāśca śamaṃ vrajanti
mustāmṛtāsaṅgakaṭaṅkaṭerīkāsīsakampillakakuṣṭhalodhrāḥ
gandhopalaḥ sarjaraso viḍaṅgaṃ manaḥśilāle karavīrakatvak
tailāktagātrasya kṛtāni cūrṇānyetāni dadyād avacūrṇanārtham
dadrūḥ sakaṇḍūḥ kiṭibhāni pāmā vicarcikā ceti tathā na santi
snuggaṇḍe sarṣapāt kalkaḥ kukūlānalapācitaḥ
lepād vicarcikāṃ hanti rāgavega iva trapām
manaḥśilāle maricāni tailam ārkaṃ payaḥ kuṣṭhaharaḥ pradehaḥ
tathā karañjaprapunāṭabījaṃ kuṣṭhānvitaṃ gosalilena piṣṭam
guggulumaricaviḍaṅgaiḥ sarṣapakāsīsasarjarasamustaiḥ
śrīveṣṭakālagandhair manaḥśilākuṣṭhakampillaiḥ
ubhayaharidrāsahitaiścākrikatailena miśritairebhiḥ
dinakarakarābhitaptaiḥ kuṣṭhaṃ ghṛṣṭaṃ ca naṣṭaṃ ca
maricaṃ tamālapattraṃ kuṣṭhaṃ samanaḥśilaṃ sakāsīsam
tailena yuktam uṣitaṃ saptāhaṃ bhājane tāmre
tenāliptaṃ sidhmaṃ saptāhād gharmasevino 'paiti
māsān navaṃ kilāsaṃ snānena vinā viśuddhasya
mayūrakakṣārajale saptakṛtvaḥ parisrute
siddhaṃ jyotiṣmatītailam abhyaṅgāt sidhmanāśanam
vāyasajaṅghāmūlaṃ vamanīpattrāṇi mūlakād bījam
takreṇa bhaumavāre lepaḥ sidhmāpahaḥ siddhaḥ
jīvantī mañjiṣṭhā dārvī kampillakaṃ payas tuttham
eṣa ghṛtatailapākaḥ siddhaḥ siddhe ca sarjarasaḥ
deyaḥ samadhūcchiṣṭo vipādikā tena naśyati hyaktā
carmaikakuṣṭhakiṭibhaṃ kuṣṭhaṃ śāmyatyalasakaṃ ca
mūlaṃ saptāhvāt tvak śirīṣāśvamārād arkān mālatyāścitrakāsphotanimbāt
bījaṃ kārañjaṃ sārṣapaṃ prāpunāṭam śreṣṭhā jantughnaṃ tryūṣaṇaṃ dve haridre
tailaṃ tailaṃ sādhitaṃ taiḥ samūtrais tvagdoṣāṇāṃ duṣṭanāḍīvraṇānām
abhyaṅgena śleṣmavātodbhavānāṃ nāśāyālaṃ vajrakaṃ vajratulyam
eraṇḍatārkṣyaghananīpakadambabhārgīkampillavellaphalinīsuravāruṇībhiḥ
nirguṇḍyaruṣkarasurāhvasuvarṇadugdhāśrīveṣṭagugguluśilāpaṭutālaviśvaiḥ
tulyasnugarkadugdhaṃ siddhaṃ tailaṃ smṛtaṃ mahāvajram
atiśayitavajrakaguṇaṃ śvitrārśogranthimālāghnam
kuṣṭhāśvamārabhṛṅgārkamūtrasnukkṣīrasaindhavaiḥ
tailaṃ siddhaṃ viṣāpaham abhyaṅgāt kuṣṭhajit param
siddhaṃ sikthakasindūrapuratutthakatārkṣyajaiḥ
kacchūṃ vicarcikāṃ cāśu kaṭutailaṃ nibarhati
lākṣā vyoṣaṃ prāpunāṭaṃ ca bījaṃ saśrīveṣṭaṃ kuṣṭhasiddhārthakāśca
takronmiśraḥ syāddharidrā ca lepo dadrūṣūkto mūlakotthaṃ ca bījam
citrakaśobhāñjanakau guḍūcyapāmārgadevadārūṇi
khadiro dhavaśca lepaḥ śyāmā dantī dravantī ca
lākṣārasāñjanailāḥ punarnavā ceti kuṣṭhināṃ lepāḥ
dadhimaṇḍayutāḥ pādaiḥ ṣaṭ proktā mārutakaphaghnāḥ
jalavāpyalohakesarapattraplavacandanamṛṇālāni
bhāgottarāṇi siddhaṃ pralepanaṃ pittakaphakuṣṭhe
tiktaghṛtair dhautaghṛtairabhyaṅgo dahyamānakuṣṭheṣu
tailaiścandanamadhukaprapauṇḍarīkotpalayutaiśca
klede prapatati cāṅge dāhe visphoṭake ca carmadale
śītāḥ pradehasekā vyadhanavirekau ghṛtaṃ tiktam
khadiravṛṣanimbakuṭajāḥ śreṣṭhākṛmijitpaṭolamadhuparṇyaḥ
antar bahiḥ prayuktāḥ kṛmikuṣṭhanudaḥ sagomūtrāḥ
vātottareṣu sarpir vamanaṃ śleṣmottareṣu kuṣṭheṣu
pittottareṣu mokṣo raktasya virecanaṃ cāgre
ye lepāḥ kuṣṭhānāṃ yujyante nirhṛtāsradoṣāṇām
saṃśodhitāśayānāṃ sadyaḥ siddhir bhavati teṣām
doṣe hṛte 'panīte rakte bāhyāntare kṛte śamane
snehe ca kālayukte na kuṣṭham ativartate sādhyam
bahudoṣaḥ saṃśodhyaḥ kuṣṭhī bahuśo 'nurakṣatā prāṇān
doṣe hyatimātrahṛte vāyur hanyād abalam āśu
pakṣāt pakṣācchardanānyabhyupeyān māsān māsācchodhanānyapyadhastāt
śuddhir mūrdhni syāt trirātrāt trirātrāt ṣaṣṭhe ṣaṣṭhe māsyasṛṅmokṣaṇaṃ ca
yo durvānto durvirikto 'thavā syāt kuṣṭhī doṣairuddhatair vyāpyate 'sau
niḥsaṃdehaṃ yātyasādhyatvam evaṃ tasmāt kṛtsnān nirhared asya doṣān
vratadamayamasevātyāgaśīlābhiyogo dvijasuragurupūjā sarvasattveṣu maitrī
śivaśivasutatārābhāskarārādhanāni prakaṭitamalapāpaṃ kuṣṭham unmūlayanti
athātaḥ śvitrakṛmicikitsitaṃ vyākhyāsyāmaḥ
iti ha smāhur ātreyādayo maharṣayaḥ
kuṣṭhād api bībhatsaṃ yacchīghrataraṃ ca yātyasādhyatvam
śvitram atas tacchāntyai yateta dīpte yathā bhavane
saṃśodhanaṃ viśeṣāt prayojayet pūrvam eva dehasya
śvitre sraṃsanam agryaṃ malayūrasa iṣyate saguḍaḥ
taṃ pītvābhyaktatanur yathābalaṃ sūryapādasaṃtāpam
seveta viriktatanus tryahaṃ pipāsuḥ pibet peyām
śvitre 'ṅge ye sphoṭā jāyante kaṇṭakena tān bhindyāt
sphoṭeṣu niḥsruteṣu prātaḥ prātaḥ pibet tridinam
malayūm asanaṃ priyaṅguṃ śatapuṣpāṃ cāmbhasā samutkvāthya
pālāśaṃ vā kṣāraṃ yathābalaṃ phāṇitopetam
phalgvakṣavṛkṣavalkalaniryūheṇendurājikākalkam
pītvoṣṇasthitasya jāte sphoṭe takreṇa bhojanaṃ nirlavaṇam
gavyaṃ mūtraṃ citrakavyoṣayuktaṃ sarpiḥkumbhe sthāpitaṃ kṣaudramiśram
pakṣād ūrdhvaṃ śvitriṇā peyam etat kāryaṃ cāsmai kuṣṭhadiṣṭaṃ vidhānam
mārkavam athavā khāded bhṛṣṭaṃ tailena lohapātrastham
bījakaśṛtaṃ ca dugdhaṃ tadanu pibecchvitranāśāya
pūtīkārkavyādhighātasnuhīnāṃ mūtre piṣṭāḥ pallavā jātijāśca
ghnantyālepācchvitradurnāmadadrūpāmākoṭhān duṣṭanāḍīvraṇāṃśca
dvaipaṃ dagdhaṃ carma mātaṅgajaṃ vā śvitre lepas tailayukto variṣṭhaḥ
pūtiḥ kīṭo rājavṛkṣodbhavena kṣāreṇāktaḥ śvitram eko 'pi hanti
rātrau gomūtre vāsitān jarjarāṅgān ahni chāyāyāṃ śoṣayet sphoṭahetūn
evaṃ vārāṃs trīṃs tais tataḥ ślakṣṇapiṣṭaiḥ snuhyāḥ kṣīreṇa śvitranāśāya lepaḥ
akṣatailadrutā lepaḥ kṛṣṇasarpodbhavā maṣī
śikhipittaṃ tathā dagdhaṃ hrīveraṃ vā tadāplutam
kuḍavo 'valgujabījāddharitālacaturbhāgasaṃmiśraḥ
mūtreṇa gavāṃ piṣṭaḥ savarṇakaraṇaṃ paraṃ śvitre
kṣāre sudagdhe gajaliṇḍaje ca gajasya mūtreṇa parisrute ca
droṇapramāṇe daśabhāgayuktaṃ dattvā paced bījam avalgujānām
śvitraṃ jayeccikkaṇatāṃ gatena tena pralimpan bahuśaḥ praghṛṣṭaṃ
kuṣṭhaṃ maṣaṃ vā tilakālakaṃ vā yad vā vraṇe syād adhimāṃsajātam
bhallātakaṃ dvīpisudhārkamūlaṃ guñjāphalaṃ tryūṣaṇaśaṅkhacūrṇam
tutthaṃ sakuṣṭhaṃ lavaṇāni pañca kṣāradvayaṃ lāṅgalikāṃ ca paktvā
snugarkadugdhe ghanam āyasasthaṃ śalākayā tad vidadhīta lepam
kuṣṭhe kilāse tilakālakeṣu maṣeṣu durnāmasu carmakīle
śuddhyā śoṇitamokṣair virūkṣaṇair bhakṣaṇaiśca saktūnām
śvitraṃ kasyacid eva praśāmyati kṣīṇapāpasya
snigdhasvinne guḍakṣīramatsyādyaiḥ kṛmiṇodare
utkleśitakṛmikaphe śarvarīṃ tāṃ sukhoṣite
surasādigaṇaṃ mūtre kvāthayitvārdhavāriṇi
taṃ kaṣāyaṃ kaṇāgālakṛmijitkalkayojitam
satailasvarjikākṣāraṃ yuñjyād vastiṃ tato 'hani
tasminn eva nirūḍhaṃ taṃ pāyayeta virecanam
trivṛtkalkaṃ phalakaṇākaṣāyāloḍitaṃ tataḥ
ūrdhvādhaḥśodhite kuryāt pañcakolayutaṃ kramam
kaṭutiktakaṣāyāṇāṃ kaṣāyaiḥ pariṣecanam
kāle viḍaṅgatailena tatas tam anuvāsayet
śiroroganiṣedhoktam ācaren mūrdhageṣvanu
udriktatiktakaṭukam alpasnehaṃ ca bhojanam
viḍaṅgakṛṣṇāmaricapippalīmūlaśigrubhiḥ
pibet sasvarjikākṣārair yavāgūṃ takrasādhitām
rasaṃ śirīṣakiṇihīpāribhadrakakembukāt
palāśabījapattūrapūtikād vā pṛthak pibet
sakṣaudraṃ surasādīn vā lihyāt kṣaudrayutān pṛthak
śatakṛtvo 'śvaviṭcūrṇaṃ viḍaṅgakvāthabhāvitam
kṛmimān madhunā lihyād bhāvitaṃ vā varārasaiḥ
śirogateṣu kṛmiṣu cūrṇaṃ pradhamanaṃ ca tat
ākhukarṇīkisalayaiḥ supiṣṭaiḥ piṣṭamiśritaiḥ
paktvā pūpalikāṃ khādeddhānyāmlaṃ ca pibed anu
sapañcakolalavaṇam asāndraṃ takram eva vā
nīpamārkavanirguṇḍīpallaveṣvapyayaṃ vidhiḥ
viḍaṅgacūrṇamiśrair vā piṣṭair bhakṣyān prakalpayet
viḍaṅgataṇḍulair yuktam ardhāṃśairātape sthitam
dinam āruṣkaraṃ tailaṃ pāne vastau ca yojayet
surāhvasaralasnehaṃ pṛthag evaṃ ca kalpayet
purīṣajeṣu sutarāṃ dadyād vastivirecane
śirovirekaṃ vamanaṃ śamanaṃ kaphajanmasu
raktajānāṃ pratīkāraṃ kuryāt kuṣṭhacikitsitāt
indraluptavidhiścātra vidheyo romabhojiṣu
kṣīrāṇi māṃsāni ghṛtaṃ guḍaṃ ca dadhīni śākāni ca parṇavanti
samāsato 'mlān madhurān rasāṃśca kṛmīñ jihāsuḥ parivarjayeta
athāto vātavyādhicikitsitaṃ vyākhyāsyāmaḥ
iti ha smāhur ātreyādayo maharṣayaḥ
kevalaṃ nirupastambham ādau snehairupācaret
vāyuṃ sarpirvasāmajjatailapānair naraṃ tataḥ
snehaklāntaṃ samāśvāsya payobhiḥ snehayet punaḥ
yūṣair grāmyaudakānūparasair vā snehasaṃyutaiḥ
pāyasaiḥ kṛsaraiḥ sāmlalavaṇaiḥ sānuvāsanaiḥ
nāvanais tarpaṇaiścānnaiḥ susnigdhaiḥ svedayet tataḥ
svabhyaktaṃ snehasaṃyuktaiḥ śaṃkarādyaiḥ punaḥ punaḥ
snehāktaṃ svinnam aṅgaṃ tu vakraṃ stabdhaṃ savedanam
yatheṣṭam ānāmayituṃ sukham eva hi śakyate
śuṣkāṇyapi hi kāṣṭhāni snehasvedopapādanaiḥ
śakyaṃ karmaṇyatāṃ netuṃ kimu gātrāṇi jīvatām
harṣatodarugāyāmaśophastambhagrahādayaḥ
svinnasyāśu praśāmyanti mārdavaṃ copajāyate
snehaśca dhātūn saṃśuṣkān puṣṇātyāśūpayojitaḥ
balam agnibalaṃ puṣṭiṃ prāṇāṃścāsyābhivardhayet
asakṛt taṃ punaḥ snehaiḥ svedaiśca pratipādayet
tathā snehamṛdau koṣṭhe na tiṣṭhantyanilāmayāḥ
yadyetena sadoṣatvāt karmaṇā na praśāmyati
mṛdubhiḥ snehasaṃyuktair bheṣajais taṃ viśodhayet
ghṛtaṃ tilvakasiddhaṃ vā sātalāsiddham eva vā
payasairaṇḍatailaṃ vā pibed doṣaharaṃ śivam
snigdhāmlalavaṇoṣṇādyairāhārair hi malaścitaḥ
sroto baddhvānilaṃ rundhyāt tasmāt tam anulomayet
durbalo yo 'virecyaḥ syāt taṃ nirūhairupācaret
dīpanaiḥ pācanīyair vā bhojyair vā tadyutair naram
saṃśuddhasyotthite cāgnau snehasvedau punar hitau
āmāśayagate vāyau vamitapratibhojite
sukhāmbunā ṣaḍdharaṇaṃ vacādiṃ vā prayojayet
saṃdhukṣite 'gnau parato vidhiḥ kevalavātikaḥ
matsyān nābhipradeśasthe siddhān bilvaśalāṭubhiḥ
vastikarma tvadho nābheḥ śasyate cāvapīḍakaḥ
koṣṭhage kṣāracūrṇādyā hitāḥ pācanadīpanāḥ
hṛtsthe payaḥ sthirāsiddhaṃ śirovastiḥ śirogate
snaihikaṃ nāvanaṃ dhūmaḥ śrotrādīnāṃ ca tarpaṇam
svedābhyaṅganivātāni hṛdyaṃ cānnaṃ tvagāśrite
śītāḥ pradehā raktasthe vireko raktamokṣaṇam
vireko māṃsamedaḥsthe nirūhaḥ śamanāni ca
bāhyābhyantarataḥ snehairasthimajjagataṃ jayet
praharṣo 'nnaṃ ca śukrasthe balaśukrakaraṃ hitam
vibaddhamārgaṃ dṛṣṭvā tu śukraṃ dadyād virecanam
viriktaṃ pratibhuktaṃ ca pūrvoktāṃ kārayet kriyām
garbhe śuṣke tu vātena bālānāṃ ca viśuṣyatām
sitākāśmaryamadhukaiḥ siddham utthāpane payaḥ
snāvasaṃdhisirāprāpte snehadāhopanāhanam
tailaṃ saṃkucite 'bhyaṅgo māṣasaindhavasādhitam
āgāradhūmalavaṇatailair lepaḥ srute 'sṛji
supte 'ṅge veṣṭayukte tu kartavyam upanāhanam
athāpatānakenārtam asrastākṣam avepanam
astabdhameḍhram asvedaṃ bahirāyāmavarjitam
akhaṭvāghātinaṃ cainaṃ tvaritaṃ samupācaret
tatra prāg eva susnigdhasvinnāṅge tīkṣṇanāvanam
srotoviśuddhaye yuñjyād acchapānaṃ tato ghṛtam
vidāryādigaṇakvāthadadhikṣīrarasaiḥ śṛtam
nātimātraṃ tathā vāyur vyāpnoti sahasaiva vā
kulatthayavakolāni bhadradārvādikaṃ gaṇam
niṣkvāthyānūpamāṃsaṃ ca tenāmlaiḥ payasāpi ca
svāduskandhapratīvāpaṃ mahāsnehaṃ vipācayet
sekābhyaṅgāvagāhānnapānanasyānuvāsanaiḥ
sa hanti vātaṃ te te ca snehasvedāḥ suyojitāḥ
vegāntareṣu mūrdhānam asakṛccāsya recayet
avapīḍaiḥ pradhamanais tīkṣṇaiḥ śleṣmanibarhaṇaiḥ
śvasanāsu vimuktāsu tathā saṃjñāṃ sa vindati
sauvarcalābhayāvyoṣasiddhaṃ sarpiścale 'dhike
palāṣṭakaṃ tilvakato varāyāḥ prasthaṃ palāṃśaṃ gurupañcamūlam
sairaṇḍasiṃhītrivṛtaṃ ghaṭe 'pāṃ paktvā pacet pādaśṛtena tena
dadhnaḥ pātre yāvaśūkāt tribilvaiḥ sarpiḥprasthaṃ hanti tat sevyamānam
duṣṭān vātān ekasarvāṅgasaṃsthān yonivyāpadgulmavardhmodaraṃ ca
vidhis tilvakavaj jñeyo ramyakāśokayorapi
cikitsitam idaṃ kuryācchuddhavātāpatānake
saṃsṛṣṭadoṣe saṃsṛṣṭaṃ cūrṇayitvā kaphānvite
tumburūṇyabhayā hiṅgu pauṣkaraṃ lavaṇatrayam
yavakvāthāmbunā peyaṃ hṛtpārśvārtyapatantrake
hiṅgu sauvarcalaṃ śuṇṭhī dāḍimaṃ sāmlavetasam
pibed vā śleṣmapavanahṛdrogoktaṃ ca śasyate
āyāmayorarditavad bāhyābhyantarayoḥ kriyā
tailadroṇyāṃ ca śayanam āntaro 'tra sudustaraḥ
vivarṇadantavadanaḥ srastāṅgo naṣṭacetanaḥ
prasvidyaṃśca dhanuṣkambhī daśarātraṃ na jīvati
vegeṣvato 'nyathā jīven mandeṣu vinato jaḍaḥ
khañjaḥ kuṇiḥ pakṣahataḥ paṅgulo vikalo 'thavā
hanusraṃse hanū snigdhasvinnau svasthānam ānayet
unnāmayecca kuśalaścibukaṃ vivṛtte mukhe
nāmayet saṃvṛte śeṣam ekāyāmavad ācaret
jihvāstambhe yathāvasthaṃ kāryaṃ vātacikitsitam
ardite nāvanaṃ mūrdhni tailaṃ śrotrākṣitarpaṇam
saśophe vamanaṃ dāharāgayukte sirāvyadhaḥ
snehanaṃ snehasaṃyuktaṃ pakṣāghāte virecanam
avabāhau hitaṃ nasyaṃ snehaścottarabhaktikaḥ
ūrustambhe tu na sneho na ca saṃśodhanaṃ hitam
śleṣmāmamedobāhulyād yuktyā tatkṣapaṇānyataḥ
kuryād rūkṣopacāraśca yavaśyāmākakodravāḥ
śākairalavaṇaiḥ śastāḥ kiṃcittailair jalaiḥ śṛtaiḥ
jāṅgalairaghṛtair māṃsair madhvambho'riṣṭapāyinaḥ
vatsakādir haridrādir vacādir vā sasaindhavaḥ
āḍhyavāte sukhāmbhobhiḥ peyaḥ ṣaḍdharaṇo 'thavā
lihyāt kṣaudreṇa vā śreṣṭhācavyatiktākaṇāghanāt
kalkaṃ samadhu vā cavyapathyāgnisuradārujam
mūtrair vā śīlayet pathyāṃ gugguluṃ girisaṃbhavam
vyoṣāgnimustatriphalāviḍaṅgair gugguluṃ samam
khādan sarvāñ jayed vyādhīn medaḥśleṣmāmavātajān
śāmyatyevaṃ kaphākrāntaḥ samedaskaḥ prabhañjanaḥ
kṣāramūtrānvitān svedān sekān udvartanāni ca
kuryād dihyācca mūtrāḍhyaiḥ karañjaphalasarṣapaiḥ
mūlair vāpyarkatarkārīnimbajaiḥ sasurāhvayaiḥ
sakṣaudrasarṣapāpakvaloṣṭavalmīkamṛttikaiḥ
kaphakṣayārthaṃ vyāyāme sahye cainaṃ pravartayet
sthalānyullaṅghayen nārīḥ śaktitaḥ pariśīlayet
sthiratoyaṃ saraḥ kṣemaṃ pratisroto nadīṃ taret
śleṣmamedaḥkṣaye cātra snehādīn avacārayet
sthānadūṣyādi cālocya kāryā śeṣeṣvapi kriyā
sahacaraṃ suradāru sanāgaraṃ kvathitam ambhasi tailavimiśritam
pavanapīḍitadehagatiḥ piban drutavilambitago bhavatīcchayā
rāsnāmahauṣadhadvīpipippalīśaṭhipauṣkaram
piṣṭvā vipācayet sarpir vātarogaharaṃ param
nimbāmṛtāvṛṣapaṭolanidigdhikānāṃ bhāgān pṛthak daśa palān vipaced ghaṭe 'pām
aṣṭāṃśaśeṣitarasena punaśca tena prasthaṃ ghṛtasya vipacet picubhāgakalkaiḥ
pāṭhāviḍaṅgasuradārugajopakulyādvikṣāranāgaraniśāmiśicavyakuṣṭhaiḥ
tejovatīmaricavatsakadīpyakāgnirohiṇyaruṣkaravacākaṇamūlayuktaiḥ
mañjiṣṭhayātiviṣayā viṣayā yavānyā saṃśuddhaguggulupalairapi pañcasaṃkhyaiḥ
tat sevitaṃ vidhamati prabalaṃ samīraṃ saṃdhyasthimajjagatam apyatha kuṣṭham īdṛk
nāḍīvraṇārbudabhagandaragaṇḍamālājatrūrdhvasarvagadagulmagudotthamehān
yakṣmāruciśvasanapīnasakāsaśophahṛtpāṇḍurogamadavidradhivātaraktam
balābilvaśṛte kṣīre ghṛtamaṇḍaṃ vipācayet
tasya śuktiḥ prakuñco vā nasyaṃ vāte śirogate
tadvat siddhā vasā nakramatsyakūrmaculūkajā
viśeṣeṇa prayoktavyā kevale mātariśvani
jīrṇaṃ piṇyākaṃ pañcamūlaṃ pṛthak ca kvāthyaṃ kvāthābhyām ekatas tailam ābhyām
kṣīrād aṣṭāṃśaṃ pācayet tena pānād vātā naśyeyuḥ śleṣmayuktā viśeṣāt
prasāriṇītulākvāthe tailaprasthaṃ payaḥsamam
dvimedāmiśimañjiṣṭhākuṣṭharāsnākucandanaiḥ
jīvakarṣabhakākolīyugalāmaradārubhiḥ
kalkitair vipacet sarvamārutāmayanāśanam
samūlaśākhasya sahācarasya tulāṃ sametāṃ daśamūlataśca
palāni pañcāśad abhīrutaśca pādāvaśeṣaṃ vipaced vahe 'pām
tatra sevyanakhakuṣṭhahimailāspṛkpriyaṅgunalikāmbuśilājaiḥ
lohitānaladalohasurāhvaiḥ kopanāmiśituruṣkanataiśca
tulyakṣīraṃ pālikais tailapātraṃ siddhaṃ kṛcchrāñchīlitaṃ hanti vātān
kampākṣepastambhaśoṣādiyuktān gulmonmādau pīnasaṃ yonirogān
sahacaratulāyās tu rase tailāḍhakaṃ pacet
mūlakalkād daśapalaṃ payo dattvā caturguṇam
athavā nataṣaḍgranthāsthirākuṣṭhasurāhvayāt
sailānaladaśaileyaśatāhvāraktacandanāt
siddhe 'smiñcharkarācūrṇād aṣṭādaśapalaṃ kṣipet
bheḍasya saṃmataṃ tailaṃ tat kṛcchrān anilāmayān
vātakuṇḍalikonmādagulmavardhmādikāñ jayet
balāśataṃ chinnaruhāpādaṃ rāsnāṣṭabhāgikam
jalāḍhakaśate paktvā śatabhāgasthite rase
dadhimastvikṣuniryāsaśuktais tailāḍhakaṃ samaiḥ
pacet sājapayo'rdhāṃśaṃ kalkairebhiḥ palonmitaiḥ
śaṭhīsaraladārvelāmañjiṣṭhāgurucandanaiḥ
padmakātibalāmustāśūrpaparṇīhareṇubhiḥ
yaṣṭyāhvasurasavyāghranakharṣabhakajīvakaiḥ
palāśarasakastūrīnalikājātikośakaiḥ
spṛkkākuṅkumaśaileyajātīkaṭuphalāmbubhiḥ
tvakkundurukakarpūraturuṣkaśrīnivāsakaiḥ
lavaṅganakhakaṅkolakuṣṭhamāṃsīpriyaṅgubhiḥ
sthauṇeyatagaradhyāmavacāmadanakaplavaiḥ
sanāgakesaraiḥ siddhe dadyāccātrāvatārite
pattrakalkaṃ tataḥ pūtaṃ vidhinā tat prayojitam
kāsaṃ śvāsaṃ jvaraṃ chardiṃ mūrchāṃ gulmakṣatakṣayān
plīhaśoṣāvapasmāram alakṣmīṃ ca praṇāśayet
balātailam idaṃ śreṣṭhaṃ vātavyādhivināśanam
pāne nasye 'nvāsane 'bhyañjane ca snehāḥ kāle samyag ete prayuktāḥ
duṣṭān vātān āśu śāntiṃ nayeyur vandhyā nārīḥ putrabhājaśca kuryuḥ
snehasvedair drutaḥ śleṣmā yadā pakvāśaye sthitaḥ
pittaṃ vā darśayed rūpaṃ vastibhis taṃ vinirjayet
athāto vātavyādhicikitsitaṃ vyākhyāsyāmaḥ
iti ha smāhur ātreyādayo maharṣayaḥ
vātaśoṇitino raktaṃ snigdhasya bahuśo haret
alpālpaṃ pālayan vāyuṃ yathādoṣaṃ yathābalam
rugrāgatodadāheṣu jalaukobhir vinirharet
śṛṅgatumbaiścimicimākaṇḍūrugdūyanānvitam
pracchānena sirābhir vā deśād deśāntaraṃ vrajat
aṅgaglānau tu na srāvyaṃ rūkṣe vātottare ca yat
gambhīraṃ śvayathuṃ stambhaṃ kampaṃ snāyusirāmayān
glānim anyāṃśca vātotthān kuryād vāyurasṛkkṣayāt
virecyaḥ snehayitvā tu snehayuktair virecanaiḥ
vātottare vātarakte purāṇaṃ pāyayed ghṛtam
śrāvaṇīkṣīrakākolīkṣīriṇījīvakaiḥ samaiḥ
siddhaṃ sarṣabhakaiḥ sarpiḥ sakṣīraṃ vātaraktanut
drākṣāmadhūkavāribhyāṃ siddhaṃ vā sasitopalam
ghṛtaṃ pibet tathā kṣīraṃ guḍūcīsvarase śṛtam
tailaṃ payaḥ śarkarāṃ ca pāyayed vā sumūrchitam
balāśatāvarīrāsnādaśamūlaiḥ sapīlubhiḥ
śyāmairaṇḍasthirābhiśca vātārtighnaṃ śṛtaṃ payaḥ
dhāroṣṇaṃ mūtrayuktaṃ vā kṣīraṃ doṣānulomanam
paitte paktvā varītiktāpaṭolatriphalāmṛtāḥ
pibed ghṛtaṃ vā kṣīraṃ vā svādutiktakasādhitam
kṣīreṇairaṇḍatailaṃ ca prayogeṇa piben naraḥ
bahudoṣo virekārthaṃ jīrṇe kṣīraudanāśanaḥ
kaṣāyam abhayānāṃ vā pāyayed ghṛtabharjitam
kṣīrānupānaṃ trivṛtācūrṇaṃ drākṣārasena vā
nirhared vā malaṃ tasya saghṛtaiḥ kṣīravastibhiḥ
na hi vastisamaṃ kiṃcid vātaraktacikitsitam
viśeṣāt pāyupārśvoruparvāsthijaṭharārtiṣu
mustādhātrīharidrāṇāṃ pibet kvāthaṃ kapholbaṇe
sakṣaudraṃ triphalāyā vā guḍūcīṃ vā yathā tathā
yathārhasnehapītaṃ ca vāmitaṃ mṛdu rūkṣayet
triphalāvyoṣapattrailātvakkṣīrīcitrakaṃ vacām
viḍaṅgaṃ pippalīmūlaṃ romaśāṃ vṛṣakaṃ tvacam
ṛddhiṃ lāṅgalikīṃ cavyaṃ samabhāgāni peṣayet
kalye liptvāyasīṃ pātrīṃ madhyāhne bhakṣayed idam
vātāsre sarvadoṣe 'pi paraṃ śūlānvite hitam
kokilākṣakaniryūhaḥ pītas tacchākabhojinā
kṛpābhyāsa iva krodhaṃ vātaraktaṃ niyacchati
pañcamūlasya dhātryā vā rasair lelītakīṃ vasām
khuḍaṃ surūḍham apyaṅge brahmacārī piban jayet
ityābhyantaram uddiṣṭaṃ karma bāhyam ataḥ param
āranālāḍhake tailaṃ pādasarjarasaṃ śṛtam
prabhūte khajitaṃ toye jvaradāhārtinut param
samadhūcchiṣṭamañjiṣṭhaṃ sasarjarasaśārivam
piṇḍatailaṃ tad abhyaṅgād vātaraktarujāpaham
daśamūlaśṛtaṃ kṣīraṃ sadyaḥ śūlanivāraṇam
pariṣeko 'nilaprāye tadvat koṣṇena sarpiṣā
snehair madhurasiddhair vā caturbhiḥ pariṣecayet
stambhākṣepakaśūlārtaṃ koṣṇair dāhe tu śītalaiḥ
tadvad gavyāvikacchāgaiḥ kṣīrais tailavimiśritaiḥ
niḥkvāthair jīvanīyānāṃ pañcamūlasya vā laghoḥ
drākṣekṣurasamadyāni dadhimastvamlakāñjikam
sekārthaṃ taṇḍulakṣaudraśarkarāmbhaśca śasyate
priyāḥ priyaṃvadāḥ nāryaścandanārdrakarastanāḥ
sparśaśītāḥ sukhasparśā ghnanti dāhaṃ rujaṃ klamam
sarāge saruje dāhe raktaṃ hṛtvā pralepayet
prapauṇḍarīkamañjiṣṭhādārvīmadhukacandanaiḥ
sitopalairakāsaktumasūrośīrapadmakaiḥ
lepo rugdāhavīsarparāgaśophanibarhaṇaḥ
vātaghnaiḥ sādhitaḥ snigdhaḥ kṛśaro mudgapāyasaḥ
tilasarṣapapiṇḍaiśca śūlaghnam upanāhanam
audakaprasahānūpavesavārāḥ susaṃskṛtāḥ
jīvanīyauṣadhaiḥ snehayuktāḥ syurupanāhane
stambhatodarugāyāmaśophāṅgagrahanāśanāḥ
jīvanīyauṣadhaiḥ siddhā sapayaskā vasāpi vā
ghṛtaṃ sahacarān mūlaṃ jīvantī chāgalaṃ payaḥ
lepaḥ piṣṭās tilās tadvad bhṛṣṭāḥ payasi nirvṛtāḥ
kṣīrapiṣṭakṣumāṃ lepam eraṇḍasya phalāni vā
kuryācchūlanivṛttyarthaṃ śatāhvāṃ vānile 'dhike
mūtrakṣārasurāpakvaṃ ghṛtam abhyañjane hitam
siddhaṃ samadhu śuktaṃ vā sekābhyaṅge kaphottare
gṛhadhūmo vacā kuṣṭhaṃ śatāhvā rajanīdvayam
pralepaḥ śūlanud vātarakte vātakaphottare
madhuśigror hitaṃ tadvad bījaṃ dhānyāmlasaṃyutam
muhūrtaliptam amlaiśca siñced vātakaphottare
uttānaṃ lepanābhyaṅgapariṣekāvagāhanaiḥ
virekāsthāpanasnehapānair gambhīram ācaret
vātaśleṣmottare koṣṇā lepādyās tatra śītalaiḥ
vidāhaśopharukkaṇḍūvivṛddhiḥ stambhanād bhavet
pittaraktottare vātarakte lepādayo himāḥ
uṣṇaiḥ ploṣoṣarugrāgasvedāvadaraṇodbhavaḥ
madhuyaṣṭyāḥ palaśataṃ kaṣāye pādaśeṣite
tailāḍhakaṃ samakṣīraṃ pacet kalkaiḥ palonmitaiḥ
sthirātāmalakīdūrvāpayasyābhīrucandanaiḥ
lohahaṃsapadīmāṃsīdvimedāmadhuparṇibhiḥ
kākolīkṣīrakākolīśatapuṣparddhipadmakaiḥ
jīvakarṣabhajīvantītvakpattranakhavālakaiḥ
prapauṇḍarīkamañjiṣṭhāśārivaindrīvitunnakaiḥ
catuṣprayogaṃ vātāsṛkpittadāhajvarārtinut
balākaṣāyakalkābhyāṃ tailaṃ kṣīrasamaṃ pacet
sahasraśatapākaṃ tad vātāsṛgvātaroganut
rasāyanaṃ mukhyatamam indriyāṇāṃ prasādanam
jīvanaṃ bṛṃhaṇaṃ svaryaṃ śukrāsṛgdoṣanāśanam
kupite mārgasaṃrodhān medaso vā kaphasya vā
ativṛddhyānile śastaṃ nādau snehanabṛṃhaṇam
kṛtvā tatrāḍhyavātoktaṃ vātaśoṇitikaṃ tataḥ
bheṣajaṃ snehanaṃ kuryād yacca raktaprasādanam
prāṇādikope yugapad yathoddiṣṭaṃ yathāmayam
yathāsannaṃ ca bhaiṣajyaṃ vikalpyaṃ syād yathābalam
nīte nirāmatāṃ sāme svedalaṅghanapācanaiḥ
rūkṣaiścālepasekādyaiḥ kuryāt kevalavātanut
śoṣākṣepaṇasaṃkocastambhasvapanakampanam
hanusraṃso 'rditaṃ khāñjyaṃ pāṅgulyaṃ khuḍavātatā
saṃdhicyutiḥ pakṣavadho medomajjāsthigā gadāḥ
ete sthānasya gāmbhīryāt sidhyeyur yatnato navāḥ
tasmājjayen navān etān balino nirupadravān
vāyau pittāvṛte śītām uṣṇāṃ ca bahuśaḥ kriyām
vyatyāsād yojayet sarpir jīvanīyaṃ ca pāyayet
dhanvamāṃsaṃ yavāḥ śālir virekaḥ kṣīravān mṛduḥ
sakṣīrā vastayaḥ kṣīraṃ pañcamūlabalāśṛtam
kāle 'nuvāsanaṃ tailair madhurauṣadhasādhitaiḥ
yaṣṭīmadhubalātailaghṛtakṣīraiśca secanam
pañcamūlakaṣāyeṇa vāriṇā śītalena vā
kaphāvṛte yavānnāni jāṅgalā mṛgapakṣiṇaḥ
svedās tīkṣṇā nirūhāśca vamanaṃ savirecanam
purāṇasarpis tailaṃ ca tilasarṣapajaṃ hitam
saṃsṛṣṭe kaphapittābhyāṃ pittam ādau vinirjayet
kārayed raktasaṃsṛṣṭe vātaśoṇitikīṃ kriyām
svedābhyaṅgarasāḥ kṣīraṃ sneho māṃsāvṛte hitam
pramehamedovātaghnam āḍhyavāte bhiṣagjitam
mahāsneho 'sthimajjasthe pūrvoktaṃ retasāvṛte
annāvṛte pācanīyaṃ vamanaṃ dīpanaṃ laghu
mūtrāvṛte mūtralāni svedāścottaravastayaḥ
eraṇḍatailaṃ varcaḥsthe vastisnehāśca bhedinaḥ
kaphapittāviruddhaṃ yad yacca vātānulomanam
sarvasthānāvṛte 'pyāśu tat kāryaṃ mātariśvani
anabhiṣyandi ca snigdhaṃ srotasāṃ śuddhikāraṇam
yāpanā vastayaḥ prāyo madhurāḥ sānuvāsanāḥ
prasamīkṣya balādhikyaṃ mṛdu kāryaṃ virecanam
rasāyanānāṃ sarveṣām upayogaḥ praśasyate
śilāhvasya viśeṣeṇa payasā śuddhagugguloḥ
leho vā bhārgavas tadvad ekādaśasitāśitaḥ
apāne tvāvṛte sarvaṃ dīpanaṃ grāhi bheṣajam
vātānulomanaṃ kāryaṃ mūtrāśayaviśodhanam
iti saṃkṣepataḥ proktam āvṛtānāṃ cikitsitam
prāṇādīnāṃ bhiṣak kuryād vitarkya svayam eva tat
udānaṃ yojayed ūrdhvam apānaṃ cānulomayet
samānaṃ śamayed vidvāṃs tridhā vyānaṃ tu yojayet
prāṇo rakṣyaścaturbhyo 'pi tatsthitau dehasaṃsthitiḥ
svaṃ svaṃ sthānaṃ nayed evaṃ vṛtān vātān vimārgagān
sarvaṃ cāvaraṇam pittaraktasaṃsargavarjitam
rasāyanavidhānena laśuno hanti śīlitaḥ
pittāvṛte pittaharaṃ marutaścānulomanam
raktāvṛte 'pi tadvacca khuḍoktaṃ yacca bheṣajam
raktapittānilaharaṃ vividhaṃ ca rasāyanam
yathānidānaṃ nirdiṣṭam iti samyak cikitsitam
āyurvedaphalaṃ sthānam etat sadyo 'rtināśanāt
cikitsitaṃ hitaṃ pathyaṃ prāyaścittaṃ bhiṣagjitam
bheṣajaṃ śamanaṃ śastaṃ paryāyaiḥ smṛtam auṣadham
athāto vamanakalpaṃ vyākhyāsyāmaḥ
iti ha smāhurātreyādayo maharṣayaḥ
vamane madanaṃ śreṣṭhaṃ trivṛnmūlaṃ virecane
nityam anyasya tu vyādhiviśeṣeṇa viśiṣṭatā
phalāni nātipāṇḍūni na cātiharitānyapi
ādāyāhni praśastarkṣe madhye grīṣmavasantayoḥ
pramṛjya kuśamuttolyāṃ kṣiptvā baddhvā pralepayet
gomayenānu muttolīṃ dhānyamadhye nidhāpayet
mṛdubhūtāni madhviṣṭagandhāni kuśaveṣṭanāt
niṣkṛṣṭāni gate 'ṣṭāhe śoṣayet tānyathātape
teṣāṃ tataḥ suśuṣkāṇām uddhṛtya phalapippalīḥ
dadhimadhvājyapalalair mṛditvā śoṣayet punaḥ
tataḥ suguptaṃ saṃsthāpya kāryakāle prayojayet
athādāya tato mātrāṃ jarjarīkṛtya vāsayet
śarvarīṃ madhuyaṣṭyā vā kovidārasya vā jale
karbudārasya bimbyā vā nīpasya vidulasya vā
śaṇapuṣpyāḥ sadāpuṣpyāḥ pratyakpuṣpyudake 'thavā
tataḥ pibet kaṣāyaṃ taṃ prātar mṛditagālitam
sūtroditena vidhinā sādhu tena tathā vamet
śleṣmajvarapratiśyāyagulmāntarvidradhīṣu ca
pracchardayed viśeṣeṇa yāvat pittasya darśanam
phalapippalīcūrṇaṃ vā kvāthena svena bhāvitam
tribhāgatriphalācūrṇaṃ kovidārādivāriṇā
pibejjvarāruciṣṭhevagranthyapacyarbudodarī
pitte kaphasthānagate jīmūtādijalena tat
hṛddāhe 'dho'srapitte ca kṣīraṃ tatpippalīśṛtam
kṣaireyīṃ vā kaphacchardiprasekatamakeṣu tu
dadhyuttaraṃ vā dadhi vā tacchṛtakṣīrasaṃbhavam
phalādikvāthakalkābhyāṃ siddhaṃ tatsiddhadugdhajam
sarpiḥ kaphābhibhūte 'gnau śuṣyaddehe ca vāmanam
svarasaṃ phalamajjño vā bhallātakavidhiśṛtam
ā darvīlepanāt siddhaṃ līḍhvā pracchardayet sukham
taṃ lehaṃ bhakṣyabhojyeṣu tatkaṣāyāṃśca yojayet
vatsakādipratīvāpaḥ kaṣāyaḥ phalamajjajaḥ
nimbārkānyatarakvāthasamāyukto niyacchati
baddhamūlān api vyādhīn sarvān saṃtarpaṇodbhavān
rāṭhapuṣpaphalaślakṣṇacūrṇair mālyaṃ surūkṣitam
vamenmaṇḍarasādīnāṃ tṛpto jighran sukhaṃ sukhī
evam eva phalābhāve kalpyaṃ puṣpaṃ śalāṭu vā
jīmūtādyāśca phalavajjīmūtaṃ tu viśeṣataḥ
prayoktavyaṃ jvaraśvāsakāsahidhmādirogiṇām
payaḥ puṣpe 'sya nirvṛtte phale peyā payaskṛtā
romaśe kṣīrasaṃtānaṃ dadhyuttaram aromaśe
śṛte payasi dadhyamlaṃ jātaṃ haritapāṇḍuke
āsutya vāruṇīmaṇḍaṃ pibenmṛditagālitam
kaphād arocake kāse pāṇḍutve rājayakṣmaṇi
iyaṃ ca kalpanā kāryā tumbīkośātakīṣvapi
paryāgatānāṃ śuṣkāṇāṃ phalānāṃ veṇijanmanām
cūrṇasya payasā śuktiṃ vātapittārditaḥ pibet
dve vā trīṇyapi vāpothya kvāthe tiktottamasya vā
āragvadhādinavakād āsutyānyatamasya vā
vimṛdya pūtaṃ taṃ kvāthaṃ pittaśleṣmajvarī pibet
jīmūtakalkaṃ cūrṇaṃ vā pibecchītena vāriṇā
jvare paitte kavoṣṇena kaphavātāt kaphād api
kāsaśvāsaviṣacchardijvarārte kaphakarśite
ikṣvākur vamane śastaḥ pratāmyati ca mānave
phalapuṣpavihīnasya pravālaistasya sādhitam
pittaśleṣmajvare kṣīraṃ pittodrikte prayojayet
hṛtamadhye phale jīrṇe sthitaṃ kṣīraṃ yadā dadhi
syāt tadā kaphaje kāse śvāse vamyaṃ ca pāyayet
mastunā vā phalānmadhyaṃ pāṇḍukuṣṭhaviṣārditaḥ
tena takraṃ vipakvaṃ vā pibet samadhusaindhavam
bhāvayitvājadugdhena bījaṃ tenaiva vā pibet
viṣagulmodaragranthigaṇḍeṣu ślīpadeṣu ca
saktubhir vā pibenmanthaṃ tumbīsvarasabhāvitaiḥ
kaphodbhave jvare kāse galarogeṣvarocake
gulme jvare prasakte ca kalkaṃ māṃsarasaiḥ pibet
naraḥ sādhu vamatyevaṃ na ca daurbalyam aśnute
tumbyāḥ phalarasaiḥ śuṣkaiḥ sapuṣpair avacūrṇitam
chardayenmālyam āghrāya gandhasaṃpatsukhocitaḥ
kāsagulmodaragare vāte śleṣmāśayasthite
kaphe ca kaṇṭhavaktrasthe kaphasaṃcayajeṣu ca
dhāmārgavo gadeṣviṣṭaḥ sthireṣu ca mahatsu ca
jīvakarṣabhakau vīrā kapikacchūḥ śatāvarī
kākolī śrāvaṇī medā mahāmedā madhūlikā
tadrajobhiḥ pṛthag lehā dhāmārgavarajo'nvitāḥ
kāse hṛdayadāhe ca śastā madhusitādrutāḥ
te sukhāmbho'nupānāḥ syuḥ pittoṣmasahite kaphe
dhānyatumburuyūṣeṇa kalkastasya viṣāpahaḥ
bimbyāḥ punarnavāyā vā kāsamardasya vā rase
ekaṃ dhāmārgavaṃ dve vā mānase mṛditaṃ pibet
tacchṛtakṣīrajaṃ sarpiḥ sādhitaṃ vā phalādibhiḥ
kṣveḍo 'tikaṭutīkṣṇoṣṇaḥ pragāḍheṣu praśasyate
kuṣṭhapāṇḍvāmayaplīhaśophagulmagarādiṣu
pṛthak phalādiṣaṭkasya kvāthe māṃsam anūpajam
kośātakyā samaṃ siddhaṃ tadrasaṃ lavaṇaṃ pibet
phalādipippalītulyaṃ siddhaṃ kṣveḍarase 'thavā
kṣveḍakvāthaṃ pibet siddhaṃ miśram ikṣurasena vā
kauṭajaṃ sukumāreṣu pittaraktakaphodaye
jvare visarpe hṛdroge khuḍe kuṣṭhe ca pūjitam
sarṣapāṇāṃ madhūkānāṃ toyena lavaṇasya vā
pāyayet kauṭajaṃ bījaṃ yuktaṃ kṛśarayāthavā
saptāhaṃ vārkadugdhāktaṃ taccūrṇaṃ pāyayet pṛthak
phalajīmūtakekṣvākujīvantījīvakodakaiḥ
vamanauṣadhamukhyānām iti kalpadig īritā
bījenānena matimān anyānyapi ca kalpayet
athāto virecanakalpaṃ vyākhyāsyāmaḥ
iti ha smāhurātreyādayo maharṣayaḥ
kaṣāyamadhurā rūkṣā vipāke kaṭukā trivṛt
kaphapittapraśamanī raukṣyāccānilakopanī
sedānīm auṣadhair yuktā vātapittakaphāpahaiḥ
kalpavaiśeṣyam āsādya jāyate sarvarogajit
dvidhā khyātaṃ ca tanmūlaṃ śyāmaṃ śyāmāruṇaṃ trivṛt
trivṛdākhyaṃ varataraṃ nirapāyaṃ sukhaṃ tayoḥ
sukumāre śiśau vṛddhe mṛdukoṣṭhe ca taddhitam
mūrchāsammohahṛtkaṇṭhakaṣaṇakṣaṇanapradam
śyāmaṃ tīkṣṇāśukāritvād atastad api śasyate
krūre koṣṭhe bahau doṣe kleśakṣamiṇi cāture
gambhīrānugataṃ ślakṣṇam atiryagvisṛtaṃ ca yat
gṛhītvā visṛjet kāṣṭhaṃ tvacaṃ śuṣkāṃ nidhāpayet
atha kāle tataścūrṇaṃ kiṃcin nāgarasaindhavam
vātāmaye pibed amlaiḥ paitte sājyasitāmadhu
kṣīradrākṣekṣukāśmaryasvāduskandhavarārasaiḥ
kaphāmaye pīlurasamūtramadyāmlakāñjikaiḥ
pañcakolādicūrṇaiśca yuktyā yuktaṃ kaphāpahaiḥ
trivṛtkalkakaṣāyābhyāṃ sādhitaḥ sasito himaḥ
madhutrijātasaṃyukto leho hṛdyaṃ virecanam
ajagandhā tavakṣīrī vidārī śarkarā trivṛt
cūrṇitaṃ madhusarpirbhyāṃ līḍhvā sādhu viricyate
saṃnipātajvarastambhapipāsādāhapīḍitaḥ
limped antastrivṛtayā dvidhā kṛtvekṣugaṇḍikām
ekīkṛtya ca tat svinnaṃ puṭapākena bhakṣayet
bhṛṅgailābhyāṃ samā nīlī taistrivṛttaiśca śarkarā
cūrṇaṃ phalarasakṣaudrasaktubhistarpaṇaṃ pibet
vātapittakaphottheṣu rogeṣvalpānaleṣu ca
nareṣu sukumāreṣu nirapāyaṃ virecanam
viḍaṅgataṇḍulavarāyāvaśūkakaṇāstrivṛt
sarvato 'rdhena tallīḍhaṃ madhvājyena guḍena vā
gulmaṃ plīhodaraṃ kāsaṃ halīmakam arocakam
kaphavātakṛtāṃścānyān parimārṣṭi gadān bahūn
viḍaṅgapippalīmūlatriphalādhānyacitrakān
marīcendrayavājājīpippalīhastipippalīḥ
dīpyakaṃ pañcalavaṇaṃ cūrṇitaṃ kārṣikaṃ pṛthak
tilatailatrivṛccūrṇabhāgau cāṣṭapalonmitau
dhātrīphalarasaprasthāṃstrīn guḍārdhatulānvitān
paktvā mṛdvagninā khādet tato mātrām ayantraṇaḥ
kuṣṭhārśaḥkāmalāgulmamehodarabhagandarān
grahaṇīpāṇḍurogāṃśca hanti puṃsavanaśca saḥ
guḍaḥ kalyāṇako nāma sarveṣv ṛtuṣu yaugikaḥ
vyoṣatrijātakāmbhodakṛmighnāmalakaistrivṛt
sarvaiḥ samā samasitā kṣaudreṇa guṭikāḥ kṛtāḥ
mūtrakṛcchrajvaracchardikāsaśoṣabhramakṣaye
tāpe pāṇḍvāmaye 'lpe 'gnau śastāḥ sarvaviṣeṣu ca
avipattir ayaṃ yogaḥ praśastaḥ pittarogiṇām
trivṛtā kauṭajaṃ bījaṃ pippalī viśvabheṣajam
kṣaudradrākṣārasopetaṃ varṣākāle virecanam
trivṛddurālabhāmustaśarkarodīcyacandanam
drākṣāmbunā sayaṣṭyāhvasātalaṃ jaladātyaye
trivṛtāṃ citrakaṃ pāṭhām ajājīṃ saralaṃ vacām
svarṇakṣīrīṃ ca hemante cūrṇam uṣṇāmbunā pibet
trivṛtā śarkarātulyā grīṣmakāle virecanam
trivṛttrāyantihapuṣāsātalākaṭurohiṇīḥ
svarṇakṣīrīṃ ca saṃcūrṇya gomūtre bhāvayet tryaham
eṣa sarvartuko yogaḥ snigdhānāṃ maladoṣahṛt
śyāmātrivṛddurālabhāhastipippalīvatsakam
nīlinīkaṭukāmustāśreṣṭhāyuktaṃ sucūrṇitam
rasājyoṣṇāmbubhiḥ śastaṃ rūkṣāṇām api sarvadā
jvarahṛdrogavātāsṛgudāvartādirogiṣu
rājavṛkṣo 'dhikaṃ pathyo mṛdur madhuraśītalaḥ
bāle vṛddhe kṣate kṣīṇe sukumāre ca mānave
yojyo mṛdvanapāyitvād viśeṣāccaturaṅgulaḥ
phalakāle pariṇataṃ phalaṃ tasya samāharet
teṣāṃ guṇavatāṃ bhāraṃ sikatāsu vinikṣipet
saptarātrāt samuddhṛtya śoṣayed ātape tataḥ
tato majjānam uddhṛtya śucau pātre nidhāpayet
drākṣārasena taṃ dadyād dāhodāvartapīḍite
caturvarṣe sukhaṃ bāle yāvad dvādaśavārṣike
caturaṅgulamajjño vā kaṣāyaṃ pāyayeddhimam
dadhimaṇḍasurāmaṇḍadhātrīphalarasaiḥ pṛthak
sauvīrakeṇa vā yuktaṃ kalkena traivṛtena vā
dantīkaṣāye tanmajjño guḍaṃ jīrṇaṃ ca nikṣipet
tam ariṣṭaṃ sthitaṃ māsaṃ pāyayet pakṣam eva vā
tvacaṃ tilvakamūlasya tyaktvābhyantaravalkalam
viśoṣya cūrṇayitvā ca dvau bhāgau gālayet tataḥ
lodhrasyaiva kaṣāyeṇa tṛtīyaṃ tena bhāvayet
kaṣāye daśamūlasya taṃ bhāgaṃ bhāvitaṃ punaḥ
śuṣkaṃ cūrṇaṃ punaḥ kṛtvā tataḥ pāṇitalaṃ pibet
mastumūtrasurāmaṇḍakoladhātrīphalāmbubhiḥ
tilvakasya kaṣāyeṇa kalkena ca saśarkaraḥ
saghṛtaḥ sādhito lehaḥ sa ca śreṣṭhaṃ virecanam
sudhā bhinatti doṣāṇāṃ mahāntam api saṃcayam
āśveva kaṣṭavibhraṃśānnaiva tāṃ kalpayed ataḥ
mṛdau koṣṭhe 'bale bāle sthavire dīrgharogiṇi
kalpyā gulmodaragaratvagrogamadhumehiṣu
pāṇḍau dūṣīviṣe śophe doṣavibhrāntacetasi
sā śreṣṭhā kaṇṭakaistīkṣṇair bahubhiśca samācitā
dvivarṣāṃ vā trivarṣāṃ vā śiśirānte viśeṣataḥ
tāṃ pāṭayitvā śastreṇa kṣīram uddhārayet tataḥ
bilvādīnāṃ bṛhatyor vā kvāthena samam ekaśaḥ
miśrayitvā sudhākṣīraṃ tato 'ṅgāreṣu śoṣayet
pibet kṛtvā tu guṭikāṃ mastumūtrasurādibhiḥ
trivṛtādīnnava varāṃ svarṇakṣīrīṃ sasātalām
saptāhaṃ snukpayaḥpītān rasenājyena vā pibet
tadvad vyoṣottamākumbhanikumbhāgnīn guḍāmbunā
nātiśuṣkaṃ phalaṃ grāhyaṃ śaṅkhinyā nistuṣīkṛtam
saptalāyāstathā mūlaṃ te tu tīkṣṇavikāṣiṇī
śleṣmāmayodaragaraśvayathvādiṣu kalpayet
akṣamātraṃ tayoḥ piṇḍaṃ madirālavaṇānvitam
hṛdroge vātakaphaje tadvad gulme 'pi yojayet
dantidantasthiraṃ sthūlaṃ mūlaṃ dantīdravantijam
ātāmraśyāvatīkṣṇoṣṇam āśukāri vikāśi ca
guru prakopi vātasya pittaśleṣmavilāyanam
tat kṣaudrapippalīliptaṃ svedyaṃ mṛddarbhaveṣṭitam
śoṣyaṃ mandātape 'gnyarkau hato hyasya vikāśitām
tat pibenmastumadirātakrapīlurasāsavaiḥ
abhiṣyaṇṇatanur gulmī pramehī jaṭharī garī
gomṛgājarasaiḥ pāṇḍuḥ kṛmikoṣṭhī bhagaṃdarī
siddhaṃ tat kvāthakalkābhyāṃ daśamūlarasena ca
visarpavidradhyalajīkakṣādāhān jayed ghṛtam
tailaṃ tu gulmamehārśovibandhakaphamārutān
mahāsnehaḥ śakṛcchukravātasaṅgānilavyathāḥ
virecane mukhyatamā navaite trivṛtādayaḥ
harītakīm api trivṛdvidhānenopakalpayet
guḍasyāṣṭapale pathyā viṃśatiḥ syāt palaṃ palam
dantīcitrakayoḥ karṣau pippalītrivṛtor daśa
prakalpya modakān ekaṃ daśame daśame 'hani
uṣṇāmbho 'nupibet khādet tān sarvān vidhināmunā
ete niṣparihārāḥ syuḥ sarvavyādhinibarhaṇāḥ
viśeṣād grahaṇīpāṇḍukaṇḍūkoṭhārśasāṃ hitāḥ
alpasyāpi mahārthatvaṃ prabhūtasyālpakarmatām
kuryāt saṃśleṣaviśleṣakālasaṃskārayuktibhiḥ
tvakkesarāmrātakadāḍimailāsitopalāmākṣikamātuluṅgaiḥ
madyena taistaiśca mano'nukūlair yuktāni deyāni virecanāni
athāto vamanavirecanavyāpatsiddhiṃ vyākhyāsyāmaḥ
iti ha smāhurātreyādayo maharṣayaḥ
vamanaṃ mṛdukoṣṭhena kṣudvatālpakaphena vā
atitīkṣṇahimastokam ajīrṇe durbalena vā
pītaṃ prayātyadhastasminn iṣṭahānir malodayaḥ
vāmayet taṃ punaḥ snigdhaṃ smaran pūrvam atikramam
ajīrṇinaḥ śleṣmavato vrajatyūrdhvaṃ virecanam
atitīkṣṇoṣṇalavaṇam ahṛdyam atibhūri vā
tatra pūrvoditā vyāpat siddhiśca na tathāpi cet
āśaye tiṣṭhati tatastṛtīyaṃ nāvacārayet
anyatra sātmyāddhṛdyād vā bheṣajānnirapāyataḥ
asnigdhasvinnadehasya purāṇaṃ rūkṣam auṣadham
doṣān utkleśya nirhartum aśaktaṃ janayed gadān
vibhraṃśaṃ śvayathuṃ hidhmāṃ tamaso darśanaṃ tṛṣam
piṇḍikodveṣṭanaṃ kaṇḍūm ūrvoḥ sādaṃ vivarṇatām
snigdhasvinnasya vātyalpaṃ dīptāgner jīrṇam auṣadham
śītair vā stabdham āme vā samutkleśyāharanmalān
tān eva janayed rogān ayogaḥ sarva eva saḥ
taṃ tailalavaṇābhyaktaṃ svinnaṃ prastarasaṃkaraiḥ
nirūḍhaḥ jāṅgalarasair bhojayitvānuvāsayet
phalamāgadhikādārusiddhatailena mātrayā
snigdhaṃ vātaharaiḥ snehaiḥ punastīkṣṇena śodhayet
bahudoṣasya rūkṣasya mandāgner alpam auṣadham
sodāvartasya cotkleśya doṣānmārgānnirudhya taiḥ
bhṛśam ādhmāpayennābhiṃ pṛṣṭhapārśvaśirorujam
śvāsaṃ viṇmūtravātānāṃ saṅgaṃ kuryācca dāruṇam
abhyaṅgasvedavartyādi sanirūhānuvāsanam
udāvartaharam sarvaṃ karmādhmātasya śasyate
pañcamūlayavakṣāravacābhūtikasaindhavaiḥ
yavāgūḥ sukṛtā śūlavibandhānāhanāśanī
pippalīdāḍimakṣārahiṅguśuṇṭhyamlavetasān
sasaindhavān pibenmadyaiḥ sarpiṣoṣṇodakena vā
pravāhikāparisrāvavedanāparikartane
pītauṣadhasya vegānāṃ nigrahānmārutādayaḥ
kupitā hṛdayaṃ gatvā ghoraṃ kurvanti hṛdgraham
hidhmāpārśvarujākāsadainyalālākṣivibhramaiḥ
jihvāṃ khādati niḥsaṃjño dantān kaṭakaṭāyayan
na gacched vibhramaṃ tatra vāmayed āśu taṃ bhiṣak
madhuraiḥ pittamūrchārtaṃ kaṭubhiḥ kaphamūrchitam
pācanīyaistataścāsya doṣaśeṣaṃ vipācayet
kāyāgniṃ ca balaṃ cāsya krameṇābhipravardhayet
pavanenātivamato hṛdayaṃ yasya pīḍyate
tasmai snigdhāmlalavaṇān dadyāt pittakaphe 'nyathā
pītauṣadhasya vegānāṃ nigraheṇa kaphena vā
ruddho 'ti vā viśuddhasya gṛhṇātyaṅgāni mārutaḥ
stambhavepathunistodasādodveṣṭārtibhedanaiḥ
tatra vātaharaṃ sarvaṃ snehasvedādi śasyate
bahutīkṣṇaṃ kṣudhārtasya mṛdukoṣṭhasya bheṣajam
hṛtvāśu viṭpittakaphān dhātūn āsrāvayed dravān
tatrātiyoge madhuraiḥ śeṣam auṣadham ullikhet
yojyo 'tivamane reko vireke vamanaṃ mṛdu
pariṣekāvagāhādyaiḥ suśītaiḥ stambhayecca tam
añjanaṃ candanośīram ajāsṛkśarkarodakam
lājacūrṇaiḥ pibenmantham atiyogaharaṃ param
vamanasyātiyoge tu śītāmbupariṣecitaḥ
pibet phalarasair manthaṃ saghṛtakṣaudraśarkaram
sodgārāyāṃ bhṛśaṃ chardyāṃ mūrvāyā dhānyamustayoḥ
samadhūkāñjanaṃ cūrṇaṃ lehayenmadhusaṃyutam
vamato 'ntaḥ praviṣṭāyāṃ jihvāyāṃ kavaḍagrahāḥ
snigdhāmlalavaṇā hṛdyā yūṣamāṃsarasā hitāḥ
phalānyamlāni khādeyustasya cānye 'grato narāḥ
niḥsṛtāṃ tu tiladrākṣākalkaliptāṃ praveśayet
vāggrahānilarogeṣu ghṛtamāṃsopasādhitām
yavāgūṃ tanukāṃ dadyāt snehasvedau ca kālavit
atiyogācca bhaiṣajyaṃ jīvaṃ harati śoṇitam
tajjīvādānam ityuktam ādatte jīvitaṃ yataḥ
śune kākāya vā dadyāt tenānnam asṛjā saha
bhukte 'bhukte vadejjīvaṃ pittaṃ vā bheṣajeritam
śuklaṃ vā bhāvitaṃ vastram āvānaṃ koṣṇavāriṇā
prakṣālitaṃ vivarṇaṃ syāt pitte śuddhaṃ tu śoṇite
tṛṣṇāmūrchāmadārtasya kuryād ā maraṇāt kriyām
raktapittātisāraghnīṃ tasyāśu prāṇarakṣaṇīm
mṛgagomahiṣājānāṃ sadyaskaṃ jīvatām asṛk
pibejjīvābhisaṃdhānaṃ jīvaṃ taddhyāśu gacchati
tad eva darbhamṛditaṃ raktaṃ vastau niṣecayet
śyāmākāśmaryamadhukadūrvośīraiḥ śṛtaṃ payaḥ
ghṛtamaṇḍāñjanayutaṃ vastiṃ vā yojayeddhimam
picchāvastiṃ suśītaṃ vā ghṛtamaṇḍānuvāsanam
gudaṃ bhraṣṭaṃ kaṣāyaiśca stambhayitvā praveśayet
visaṃjñaṃ śrāvayet sāmaveṇugītādinisvanam
athāto bastivikalpaṃ vyākhyāsyāmaḥ
iti ha smāhurātreyādayo maharṣayaḥ
balāṃ guḍūcīṃ triphalāṃ sarāsnāṃ dvipañcamūlaṃ ca palonmitāni
aṣṭau phalānyardhatulāṃ ca māṃsācchāgāt paced apsu caturthaśeṣam
pūto yavānīphalabilvakuṣṭhavacāśatāhvāghanapippalīnām
kalkair guḍakṣaudraghṛtaiḥ satailair yuktaḥ sukhoṣṇo lavaṇānvitaśca
vastiḥ paraṃ sarvagadapramāthī svasthe hito jīvanabṛṃhaṇaśca
vastau ca yasmin paṭhito na kalkaḥ sarvatra dadyād amum eva tatra
dvipañcamūlasya raso 'mlayuktaḥ sachāgamāṃsasya sapūrvapeṣyaḥ
trisnehayuktaḥ pravaro nirūhaḥ sarvānilavyādhiharaḥ pradiṣṭaḥ
balāpaṭolīlaghupañcamūlatrāyantikairaṇḍayavāt susiddhāt
prastho rasācchāgarasārdhayuktaḥ sādhyaḥ punaḥ prasthasamaḥ sa yāvat
priyaṅgukṛṣṇāghanakalkayuktaḥ satailasarpirmadhusaindhavaśca
syād dīpano māṃsabalapradaśca cakṣurbalaṃ copadadhāti sadyaḥ
eraṇḍamūlāt tripalaṃ palāśāt tathā palāṃśaṃ laghupañcamūlam
rāsnābalāchinnaruhāśvagandhāpunarnavāragvadhadevadāru
phalāni cāṣṭau salilāḍhakābhyāṃ vipācayed aṣṭamaśeṣite 'smin
vacāśatāhvāhapuṣāpriyaṅguyaṣṭīkaṇāvatsakabījamustam
dadyāt supiṣṭaṃ sahatārkṣyaśailam akṣapramāṇaṃ lavaṇāṃśayuktam
samākṣikastailayutaḥ samūtro vastir jayel lekhanadīpano 'sau
jaṅghorupādatrikapṛṣṭhakoṣṭhahṛdguhyaśūlaṃ gurutāṃ vibandham
gulmāśmavardhmagrahaṇīgudotthāṃstāṃstāṃśca rogān kaphavātajātān
yaṣṭyāhvalodhrābhayacandanaiśca śṛtaṃ payo 'gryaṃ kamalotpalaiśca
saśarkarākṣaudraghṛtaṃ suśītaṃ pittāmayān hanti sajīvanīyam
rāsnāṃ vṛṣaṃ lohitikām anantāṃ balāṃ kanīyastṛṇapañcamūlyau
gopāṅganācandanapadmakarddhiyaṣṭyāhvalodhrāṇi palārdhakāni
niṣkvāthya toyena rasena tena śṛtaṃ payo 'rdhāḍhakam ambuhīnam
jīvantimedarddhivarīvidārīvīrādvikākolikaserukābhiḥ
sitopalājīvakapadmareṇuprapauṇḍarīkotpalapuṇḍarīkaiḥ
lodhrātmaguptāmadhuyaṣṭikābhir nāgāhvamuñjātakacandanaiśca
piṣṭair ghṛtakṣaudrayutair nirūhaṃ sasaindhavaṃ śītalam eva dadyāt
pratyāgate dhanvarasena śālīn kṣīreṇa vādyāt pariṣiktagātraḥ
dāhātisārapradarāsrapittahṛtpāṇḍurogān viṣamajvaraṃ ca
sagulmamūtragrahakāmalādīn sarvāmayān pittakṛtānnihanti
kośātakāragvadhadevadārumūrvāśvadaṃṣṭrākuṭajārkapāṭhāḥ
paktvā kulatthān bṛhatīṃ ca toye rasasya tasya prasṛtā daśa syuḥ
tān sarṣapailāmadanaiḥ sakuṣṭhair akṣapramāṇaiḥ prasṛtaiśca yuktān
kṣaudrasya tailasya phalāhvayasya kṣārasya tailasya ca sārṣapasya
dadyānnirūhaṃ kapharogitāya mandāgnaye cāśanavidviṣe ca
vakṣye mṛdūn snehakṛto nirūhān sukhocitānāṃ prasṛtaiḥ pṛthak tu
athemān sukumārāṇāṃ nirūhān snehanānmṛdūn
karmaṇā viplutānāṃ ca vakṣyāmi prasṛtaiḥ pṛthak
kṣīrād dvau prasṛtau kāryau madhutailaghṛtāt trayaḥ
khajena mathito vastir vātaghno balavarṇakṛt
ekaikaḥ prasṛtastailaprasannākṣaudrasarpiṣām
bilvādimūlakvāthād dvau kaulatthād dvau sa vātajit
paṭolanimbabhūtīkarāsnāsaptacchadāmbhasaḥ
prasṛtaḥ pṛthag ājyācca vastiḥ sarṣapakalkavān
sa pañcatikto 'bhiṣyandakṛmikuṣṭhapramehahā
catvāras tailagomūtradadhimaṇḍāmlakāñjikāt
prasṛtāḥ sarṣapaiḥ piṣṭair viṭsaṅgānāhabhedanaḥ
payasyekṣusthirārāsnāvidārīkṣaudrasarpiṣām
ekaikaḥ prasṛto vastiḥ kṛṣṇākalko vṛṣatvakṛt
siddhavastīn ato vakṣye sarvadā yān prayojayet
nirvyāpado bahuphalān balapuṣṭikarān sukhān
madhutaile same karṣaḥ saindhavād dvipicur miśiḥ
eraṇḍamūlakvāthena nirūho mādhutailikaḥ
rasāyanaṃ pramehārśaḥkṛmigulmāntravṛddhinut
sayaṣṭīmadhukaścaiṣa cakṣuṣyo raktapittajit
yāpano ghanakalkena madhutailarasājyavān
pāyujānūruvṛṣaṇavastimehanaśūlajit
prasṛtāṃśair ghṛtakṣaudravasātailaiḥ prakalpayet
yāpanaṃ saindhavārdhākṣahapuṣārdhapalānvitam
eraṇḍamūlaniḥkvātho madhutailaṃ sasaindhavam
eṣa yuktaratho vastiḥ savacāpippalīphalaḥ
sa kvātho madhuṣaḍgranthāśatāhvāhiṅgusaindhavam
suradāru ca rāsnā ca vastir doṣaharaḥ śivaḥ
pañcamūlasya niḥkvāthastailaṃ māgadhikā madhu
sasaindhavaḥ samadhukaḥ siddhavastir iti smṛtaḥ
dvipañcamūlatriphalāphalabilvāni pācayet
gomūtre tena piṣṭaiśca pāṭhāvatsakatoyadaiḥ
saphalaiḥ kṣaudratailābhyāṃ kṣāreṇa lavaṇena ca
yukto vastiḥ kaphavyādhipāṇḍurogaviṣūciṣu
śukrānilavibandheṣu vastyāṭope ca pūjitaḥ
mustāpāṭhāmṛtairaṇḍabalārāsnāpunarnavāḥ
mañjiṣṭhāragvadhośīratrāyamāṇākṣarohiṇīḥ
kanīyaḥ pañcamūlaṃ ca pālikaṃ madanāṣṭakam
jalāḍhake pacet tacca pādaśeṣaṃ parisrutam
kṣīradviprasthasaṃyuktaṃ kṣīraśeṣaṃ punaḥ pacet
sapādajāṅgalarasaḥ sasarpirmadhusaindhavaḥ
piṣṭair yaṣṭīmiśiśyāmākaliṅgakarasāñjanaiḥ
vastiḥ sukhoṣṇo māṃsāgnibalaśukravivardhanaḥ
vātāsṛṅmohamehārśogulmaviṇmūtrasaṃgrahān
viṣamajvaravīsarpavardhmādhmānapravāhikāḥ
vaṅkṣaṇorukaṭīkukṣimanyāśrotraśirorujaḥ
hanyād asṛgdaronmādaśophakāsāśmakuṇḍalān
cakṣuṣyaḥ putrado rājā yāpanānāṃ rasāyanam
mṛgāṇāṃ laghuvadrāṇāṃ daśamūlasya cāmbhasā
hapuṣāmiśigāṅgeyīkalkair vātaharaḥ param
nirūho 'tyarthavṛṣyaśca mahāsnehasamanvitaḥ
mayūraṃ pakṣapittāntrapādaviṭtuṇḍavarjitam
laghunā pañcamūlena pālikena samanvitam
paktvā kṣīrajale kṣīraśeṣaṃ saghṛtamākṣikam
tad vidārīkaṇāyaṣṭīśatāhvāphalakalkavat
vastir īṣatpaṭuyutaḥ paramaṃ balaśukrakṛt
kalpaneyaṃ pṛthak kāryā tittiriprabhṛtiṣvapi
viṣkireṣu samasteṣu pratudaprasaheṣu ca
jalacāriṣu tadvacca matsyeṣu kṣīravarjitā
godhānakulamārjāraśalyakondurajaṃ palam
pṛthag daśapalaṃ kṣīre pañcamūlaṃ ca sādhayet
tat payaḥ phalavaidehīkalkadvilavaṇānvitam
sasitātailamadhvājyo vastir yojyo rasāyanam
vyāyāmamathitoraskakṣīṇendriyabalaujasām
vibaddhaśukraviṇmūtrakhuḍavātavikāriṇām
gajavājirathakṣobhabhagnajarjaritātmanām
punarnavatvaṃ kurute vājīkaraṇam uttamam
siddhena payasā bhojyam ātmaguptoccaṭekṣuraiḥ
snehāṃścāyantraṇān siddhān siddhadravyaiḥ prakalpayet
doṣaghnāḥ saparīhārā vakṣyante snehavastayaḥ
daśamūlaṃ balāṃ rāsnām aśvagandhāṃ punarnavām
guḍūcyairaṇḍabhūtīkabhārgīvṛṣakarohiṣam
śatāvarīṃ sahacaraṃ kākanāsāṃ palāṃśakam
yavamāṣātasīkolakulatthān prasṛtonmitān
vahe vipācya toyasya droṇaśeṣeṇa tena ca
pacet tailāḍhakaṃ peṣyair jīvanīyaiḥ palonmitaiḥ
anuvāsanam ityetat sarvavātavikāranut
ānūpānāṃ vasā tadvajjīvanīyopasādhitā
śatāhvāciribilvāmlaistailaṃ siddhaṃ samīraṇe
saindhavenāgnivarṇena taptaṃ cānilajid ghṛtam
jīvantīṃ madanaṃ medāṃ śrāvaṇīṃ madhukaṃ balām
śatāhvarṣabhakau kṛṣṇāṃ kākanāsāṃ śatāvarīm
svaguptāṃ kṣīrakākolīṃ karkaṭākhyāṃ śaṭhīṃ vacām
piṣṭvā tailaghṛtaṃ kṣīre sādhayet taccaturguṇe
bṛṃhaṇaṃ vātapittaghnaṃ balaśukrāgnivardhanam
rajaḥśukrāmayaharaṃ putrīyaṃ cānuvāsanam
saindhavaṃ madanaṃ kuṣṭhaṃ śatāhvā niculo vacā
hrīveraṃ madhukaṃ bhārgī devadāru sakaṭphalam
nāgaraṃ puṣkaraṃ medā cavikā citrakaḥ śaṭhī
viḍaṅgātiviṣe śyāmā hareṇur nīlinī sthirā
bilvājamodacapalā dantī rāsnā ca taiḥ samaiḥ
sādhyam eraṇḍatailaṃ vā tailaṃ vā kapharoganut
vardhmodāvartagulmārśaḥplīhamehāḍhyamārutān
ānāham aśmarīṃ cāśu hanyāt tad anuvāsanam
sādhitaṃ pañcamūlena tailaṃ bilvādināthavā
kaphaghnaṃ kalpayet tailaṃ dravyair vā kaphaghātibhiḥ
phalair aṣṭaguṇaiścāmlaiḥ siddham anvāsanaṃ kaphe
mṛduvastijaḍībhūte tīkṣṇo 'nyo vastir iṣyate
tīkṣṇair vikarṣite snigdho madhuraḥ śiśiro mṛduḥ
tīkṣṇatvaṃ mūtrapīlvagnilavaṇakṣārasarṣapaiḥ
prāptakālaṃ vidhātavyaṃ kṣīrājyādyaistu mārdavam
balakālarogadoṣaprakṛtīḥ pravibhajya yojito vastiḥ
svaiḥ svair auṣadhavargaiḥ svān svān rogānnivartayati
uṣṇārtānāṃ śītāñchītārtānāṃ tathā sukhoṣṇāṃśca
tadyogyauṣadhayuktān vastīn saṃtarkya yuñjīta
vastīnna bṛṃhaṇīyān dadyād vyādhiṣu viśodhanīyeṣu
medasvino viśodhyā ye ca narāḥ kuṣṭhamehārtāḥ
na kṣīṇakṣatadurbalamūrchitakṛśaśuṣkaśuddhadehānām
dadyād viśodhanīyān doṣanibaddhāyuṣo ye ca
athāto bastivyāpatsiddhiṃ vyākhyāsyāmaḥ
iti ha smāhur ātreyādayo maharṣayaḥ
asnigdhasvinnadehasya gurukoṣṭhasya yojitaḥ
śīto 'lpasnehalavaṇadravyamātro ghano 'pi vā
vastiḥ saṃkṣobhya taṃ doṣaṃ durbalatvād anirharan
karotyayogaṃ tena syād vātamūtraśakṛdgrahaḥ
nābhivastirujā dāho hṛllepaḥ śvayathur gude
kaṇḍūr gaṇḍāni vaivarṇyam aratir vahnimārdavam
kvāthadvayaṃ prāgvihitaṃ madhyadoṣe 'tisāriṇi
uṣṇasya tasmād ekasya tatra pānaṃ praśasyate
phalavartyas tathā svedāḥ kālaṃ jñātvā virecanam
bilvamūlatrivṛddāruyavakolakulatthavān
surādimūtravān vastiḥ saprākpeṣyas tam ānayet
yukto 'lpavīryo doṣāḍhye rūkṣe krūrāśaye 'thavā
vastir doṣāvṛto ruddhamārgo rundhyāt samīraṇam
sa vimārgo 'nilaḥ kuryād ādhmānaṃ marmapīḍanam
vidāhaṃ gudakoṣṭhasya muṣkavaṅkṣaṇavedanām
ruṇaddhi hṛdayaṃ śūlairitaścetaśca dhāvati
svabhyaktasvinnagātrasya tatra vartiṃ prayojayet
bilvādiśca nirūhaḥ syāt pīlusarṣapamūtravān
saralāmaradārubhyāṃ sādhitaṃ cānuvāsanam
kurvato vegasaṃrodhaṃ pīḍito vātimātrayā
asnigdhalavaṇoṣṇo vā vastiralpo 'lpabheṣajaḥ
mṛdur vā mārutenordhvaṃ vikṣipto mukhanāsikāt
nireti mūrchāhṛllāsatṛḍdāhādīn pravartayan
mūrchāvikāraṃ dṛṣṭvāsya siñcecchītāmbunā mukham
vyajed ā klamanāśācca prāṇāyāmaṃ ca kārayet
pṛṣṭhapārśvodaraṃ mṛjyāt karairuṣṇairadhomukham
keśeṣūtkṣipya dhunvīta bhīṣayed vyāladaṃṣṭribhiḥ
śastrolkārājapuruṣair vastireti tathā hyadhaḥ
pāṇivastrair galāpīḍaṃ kuryān na mriyate tathā
prāṇodānanirodhāddhi suprasiddhatarāyanaḥ
apānaḥ pavano vastiṃ tam āśvevāpakarṣati
kuṣṭhakramukakalkaṃ ca pāyayetāmlasaṃyutam
auṣṇyāt taikṣṇyāt saratvācca vastiṃ so 'syānulomayet
gomūtreṇa trivṛtpathyākalkaṃ vādho'nulomanam
pakvāśayasthite svinne nirūho dāśamūlikaḥ
yavakolakulatthaiśca vidheyo mūtrasādhitaiḥ
vastir gomūtrasiddhair vā sāmṛtāvaṃśapallavaiḥ
pūtikarañjatvakpattraśaṭhīdevāhvarohiṣaiḥ
satailaguḍasindhūttho virekauṣadhakalkavān
bilvādipañcamūlena siddho vastiruraḥsthite
śiraḥsthe nāvanaṃ dhūmaḥ pracchādyaṃ sarṣapaiḥ śiraḥ
vastir atyuṣṇatīkṣṇāmlaghano 'tisveditasya vā
alpe doṣe mṛdau koṣṭhe prayukto vā punaḥ punaḥ
atiyogatvam āpanno bhavet kukṣirujākaraḥ
virecanātiyogena sa tulyākṛtisādhanaḥ
vastiḥ kṣārāmlatīkṣṇoṣṇalavaṇaḥ paittikasya vā
gudaṃ dahan likhan kṣiṇvan karotyasya parisravam
sa vidagdhaṃ sravatyasraṃ varṇaiḥ pittaṃ ca bhūribhiḥ
bahuśaścātivegena mohaṃ gacchati so 'sakṛt
raktapittātisāraghnī kriyā tatra praśasyate
dāhādiṣu trivṛtkalkaṃ mṛdvīkāvāriṇā pibet
taddhi pittaśakṛdvātān hṛtvā dāhādikāñ jayet
viśuddhaśca pibecchītāṃ yavāgūṃ śarkarāyutām
yuñjyād vātiviriktasya kṣīṇaviṭkasya bhojanam
māṣayūṣeṇa kulmāṣān pānaṃ dadhyathavā surām
siddhir vastyāpadām evaṃ snehavastes tu vakṣyate
śīto 'lpo vādhike vāte pitte 'tyuṣṇaḥ kaphe mṛduḥ
atibhukte gurur varcaḥsaṃcaye 'lpabalas tathā
dattas tairāvṛtaḥ sneho nāyātyabhibhavād api
stambhorusadanādhmānajvaraśūlāṅgamardanaiḥ
pārśvarugveṣṭanair vidyād vāyunā sneham āvṛtam
snigdhāmlalavaṇoṣṇais taṃ rāsnāpītadrutailikaiḥ
sauvīrakasurākolakulatthayavasādhitaiḥ
nirūhair nirharet samyak samūtraiḥ pāñcamūlikaiḥ
tābhyām eva ca tailābhyāṃ sāyaṃ bhukte 'nuvāsayet
tṛḍdāharāgasaṃmohavaivarṇyatamakajvaraiḥ
vidyāt pittāvṛtaṃ svādutiktais taṃ vastibhir haret
tandrāśītajvarālasyaprasekārucigauravaiḥ
sammūrchāglānibhir vidyācchleṣmaṇā sneham āvṛtam
kaṣāyatiktakaṭukaiḥ surāmūtropasādhitaiḥ
phalatailayutaiḥ sāmlair vastibhis taṃ vinirharet
chardimūrchāruciglāniśūlanidrāṅgamardanaiḥ
āmaliṅgaiḥ sadāhais taṃ vidyād atyaśanāvṛtam
kaṭūnāṃ lavaṇānāṃ ca kvāthaiścūrṇaiśca pācanam
mṛdur virekaḥ sarvaṃ ca tatrāmavihitaṃ hitam
viṇmūtrānilasaṅgārtigurutvādhmānahṛdgrahaiḥ
snehaṃ viḍāvṛtaṃ jñātvā snehasvedaiḥ savartibhiḥ
śyāmābilvādisiddhaiśca nirūhaiḥ sānuvāsanaiḥ
nirhared vidhinā samyag udāvartahareṇa ca
abhukte śūnapāyau vā peyāmātrāśitasya vā
gude praṇihitaḥ sneho vegāddhāvatyanāvṛtaḥ
ūrdhvaṃ kāyaṃ tataḥ kaṇṭhād ūrdhvebhyaḥ khebhya etyapi
mūtraśyāmātrivṛtsiddho yavakolakulatthavān
tatsiddhatailo deyaḥ syān nirūhaḥ sānuvāsanaḥ
kaṇṭhād āgacchataḥ stambhakaṇṭhagrahavirecanaiḥ
chardighnībhiḥ kriyābhiśca tasya kuryān nibarhaṇam
nāpakvaṃ praṇayet snehaṃ gudaṃ sa hyupalimpati
tataḥ kuryāt saruṅmohakaṇḍūśophān kriyātra ca
tīkṣṇo vastis tathā tailam arkapattrarase śṛtam
anucchvāsya tu baddhe vā datte niḥśeṣa eva vā
praviśya kṣubhito vāyuḥ śūlatodakaro bhavet
tatrābhyaṅgo gude svedo vātaghnānyaśanāni ca
drutaṃ praṇīte niṣkṛṣṭe sahasotkṣipta eva vā
syāt kaṭīgudajaṅghoruvastistambhārtibhedanam
bhojanaṃ tatra vātaghnaṃ svedābhyaṅgāḥ savastayaḥ
pīḍyamāne 'ntarā mukte gude pratihato 'nilaḥ
uraḥśirorujaṃ sādam ūrvośca janayed balī
vastiḥ syāt tatra bilvādiphalaśyāmādimūtravān
atiprapīḍitaḥ koṣṭhe tiṣṭhatyāyāti vā galam
tatra vastir virekaśca galapīḍādi karma ca
vamanādyair viśuddhaṃ ca kṣāmadehabalānalam
yathāṇḍaṃ taruṇaṃ pūrṇaṃ tailapātraṃ yathā tathā
bhiṣak prayatnato rakṣet sarvasmād apacārataḥ
dadyān madhurahṛdyāni tato 'mlalavaṇau rasau
svādutiktau tato bhūyaḥ kaṣāyakaṭukau tataḥ
anyonyapratyanīkānāṃ rasānāṃ snigdharūkṣayoḥ
vyatyāsād upayogena kramāt taṃ prakṛtiṃ nayet
sarvaṃsahaḥ sthirabalo vijñeyaḥ prakṛtiṃ gataḥ
athāto dravyakalpaṃ vyākhyāsyāmaḥ
iti ha smāhur ātreyādayo maharṣayaḥ
dhanve sādhāraṇe deśe same sanmṛttike śucau
śmaśānacaityāyatanaśvabhravalmīkavarjite
mṛdau pradakṣiṇajale kuśarohiṣasaṃstṛte
aphālakṛṣṭe 'nākrānte pādapair balavattaraiḥ
śasyate bheṣajaṃ jātaṃ yuktaṃ varṇarasādibhiḥ
jantvajagdhaṃ davādagdham avidagdhaṃ ca vaikṛtaiḥ
bhūtaiśchāyātapāmbvādyair yathākālaṃ ca sevitam
avagāḍhamahāmūlam udīcīṃ diśam āśritam
atha kalyāṇacaritaḥ śrāddhaḥ śucirupoṣitaḥ
gṛhṇīyād auṣadhaṃ susthaṃ sthitaṃ kāle ca kalpayet
sakṣīraṃ tad asaṃpattāvanatikrāntavatsaram
ṛte guḍaghṛtakṣaudradhānyakṛṣṇāviḍaṅgataḥ
payo bāṣkayaṇaṃ grāhyaṃ viṇmūtraṃ tacca nīrujām
vayobalavatāṃ dhātupicchaśṛṅgakhurādikam
kaṣāyayonayaḥ pañca rasā lavaṇavarjitāḥ
rasaḥ kalkaḥ śṛtaḥ śītaḥ phāṇṭaśceti prakalpanā
pañcadhaiva kaṣāyāṇāṃ pūrvaṃ pūrvaṃ balādhikā
sadyaḥsamuddhṛtāt kṣuṇṇād yaḥ sravet paṭapīḍitāt
svarasaḥ sa samuddiṣṭaḥ kalkaḥ piṣṭo dravāplutaḥ
cūrṇo 'plutaḥ śṛtaḥ kvāthaḥ śīto rātriṃ drave sthitaḥ
sadyo'bhiṣutapūtas tu phāṇṭas tanmānakalpane
yuñjyād vyādhyādibalatas tathā ca vacanaṃ muneḥ
mātrāyā na vyavasthāsti vyādhiṃ koṣṭhaṃ balaṃ vayaḥ
ālocya deśakālau ca yojyā tadvacca kalpanā
madhyaṃ tu mānaṃ nirdiṣṭaṃ svarasasya catuḥpalam
peṣyasya karṣam āloḍyaṃ tad dravasya palatraye
kvāthaṃ dravyapale kuryāt prasthārdhaṃ pādaśeṣitam
śītaṃ pale palaiḥ ṣaḍbhiścaturbhis tu tato 'param
snehapāke tvamānoktau caturguṇavivardhitam
kalkasnehadravaṃ yojyam adhīte śaunakaḥ punaḥ
snehe sidhyati śuddhāmbuniḥkvāthasvarasaiḥ kramāt
kalkasya yojayed aṃśaṃ caturthaṃ ṣaṣṭham aṣṭamam
pṛthak snehasamaṃ dadyāt pañcaprabhṛti tu dravam
nāṅgulīgrāhitā kalke na snehe 'gnau saśabdatā
varṇādisaṃpacca yadā tadainaṃ śīghram āharet
ghṛtasya phenopaśamas tailasya tu tadudbhavaḥ
lehasya tantumattāpsu majjanaṃ saraṇaṃ na ca
pākas tu trividho mandaścikkaṇaḥ kharacikkaṇaḥ
mandaḥ kalkasame kiṭṭe cikkaṇo madanopame
kiṃcit sīdati kṛṣṇe ca vartyamāne ca paścimaḥ
dagdho 'ta ūrdhvaṃ niṣkāryaḥ syād āmas tvagnisādakṛt
mṛdur nasye kharo 'bhyaṅge pāne vastau ca cikkaṇaḥ
śāṇaṃ pāṇitalaṃ muṣṭiṃ kuḍavaṃ prastham āḍhakam
droṇaṃ vahaṃ ca kramaśo vijānīyāccaturguṇam
dviguṇaṃ yojayed ārdraṃ kuḍavādi tathā dravam
peṣaṇāloḍane vāri snehapāke ca nirdrave
kalpayet sadṛśān bhāgān pramāṇaṃ yatra noditam
kalkīkuryācca bhaiṣajyam anirūpitakalpanam
aṅgānuktau tu mūlaṃ syād aprasiddhau tad eva tu
dvau śāṇau vaṭakaḥ kolaṃ badaraṃ draṃkṣaṇaśca tau
akṣaṃ picuḥ pāṇitalaṃ suvarṇaṃ kavaḍagrahaḥ
karṣo biḍālapadakaṃ tindukaḥ pāṇimānikā
śabdānyatvam abhinne 'rthe śuktiraṣṭamikā picū
palaṃ prakuñco bilvaṃ ca muṣṭirāmraṃ caturthikā
dve pale prasṛtas tau dvāvañjalis tau tu mānikā
āḍhakaṃ bhājanaṃ kaṃso droṇaḥ kumbho ghaṭo 'rmaṇam
tulā palaśataṃ tāni viṃśatir bhāra ucyate
himavadvindhyaśailābhyāṃ prāyo vyāptā vasuṃdharā
saumyaṃ pathyaṃ ca tatrādyam āgneyaṃ vaindhyam auṣadham
athāto bālopacaraṇīyam adhyāyaṃ vyākhyāsyāmaḥ
iti ha smāhur ātreyādayo maharṣayaḥ
jātamātraṃ viśodhyolbād bālaṃ saindhavasarpiṣā
prasūtikleśitaṃ cānu balātailena secayet
aśmanor vādanaṃ cāsya karṇamūle samācaret
athāsya dakṣiṇe karṇe mantram uccārayed imam
aṅgād aṅgāt sambhavasi hṛdayād abhijāyase
ātmā vai putranāmāsi saṃjīva śaradāṃ śatam
śatāyuḥ śatavarṣo 'si dīrgham āyuravāpnuhi
nakṣatrāṇi diśo rātrirahaśca tvābhirakṣatu
svasthībhūtasya nābhiṃ ca sūtreṇa caturaṅgulāt
baddhvordhvaṃ vardhayitvā ca grīvāyām avasañjayet
nābhiṃ ca kuṣṭhatailena secayet snāpayed anu
kṣīrivṛkṣakaṣāyeṇa sarvagandhodakena vā
koṣṇena taptarajatatapanīyanimajjanaiḥ
tato dakṣiṇatarjanyā tālūnnamyāvaguṇṭhayet
śirasi snehapicunā prāśyaṃ cāsya prayojayet
hareṇumātraṃ medhāyurbalārtham abhimantritam
aindrībrāhmīvacāśaṅkhapuṣpīkalkaṃ ghṛtaṃ madhu
cāmīkaravacābrāhmītāpyapathyā rajīkṛtāḥ
lihyān madhughṛtopetā hemadhātrīrajo 'thavā
garbhāmbhaḥ saindhavavatā sarpiṣā vāmayet tataḥ
prājāpatyena vidhinā jātakarmāṇi kārayet
sirāṇāṃ hṛdayasthānāṃ vivṛtatvāt prasūtitaḥ
tṛtīye 'hni caturthe vā strīṇāṃ stanyaṃ pravartate
prathame divase tasmāt trikālaṃ madhusarpiṣī
anantāmiśrite mantrapāvite prāśayecchiśum
dvitīye lakṣmaṇāsiddhaṃ tṛtīye ca ghṛtaṃ tataḥ
prāṅniṣiddhastanasyāsya tatpāṇitalasaṃmitam
stanyānupānaṃ dvau kālau navanītaṃ prayojayet
mātureva pibet stanyaṃ taddhyalaṃ dehavṛddhaye
stanyadhātryāvubhe kārye tadasaṃpadi vatsale
avyaṅge brahmacāriṇyau varṇaprakṛtitaḥ same
nīruje madhyavayasau jīvadvatse na lolupe
hitāhāravihāreṇa yatnād upacarecca te
śukkrodhalaṅghanāyāsāḥ stanyanāśasya hetavaḥ
stanyasya sīdhuvarjyāni madyānyānūpajā rasāḥ
kṣīraṃ kṣīriṇya oṣadhyaḥ śokādeśca viparyayaḥ
viruddhāhārabhuktāyāḥ kṣudhitāyā vicetasaḥ
praduṣṭadhātor garbhiṇyāḥ stanyaṃ rogakaraṃ śiśoḥ
stanyābhāve payaśchāgaṃ gavyaṃ vā tadguṇaṃ pibet
hrasvena pañcamūlena sthirābhyāṃ vā sitāyutam
ṣaṣṭhīṃ niśāṃ viśeṣeṇa kṛtarakṣābalikriyāḥ
jāgṛyur bāndhavās tasya dadhataḥ paramāṃ mudam
daśame divase pūrṇe vidhibhiḥ svakulocitaiḥ
kārayet sūtikotthānaṃ nāma bālasya cārcitam
bibhrato 'ṅgair manohvālarocanāgurucandanam
nakṣatradevatāyuktaṃ bāndhavaṃ vā samākṣaram
tataḥ prakṛtibhedoktarūpairāyuḥparīkṣaṇam
prāgudakśirasaḥ kuryād bālasya jñānavān bhiṣak
śucidhautopadhānāni nirvalīni mṛdūni ca
śayyāstaraṇavāsāṃsi rakṣoghnair dhūpitāni ca
kāko viśastaḥ śastaśca dhūpane trivṛtānvitaḥ
jīvatkhaḍgādiśṛṅgotthān sadā bālaḥ śubhān maṇīn
dhārayed auṣadhīḥ śreṣṭhāḥ brāhmyaindrījīvakādikāḥ
hastābhyāṃ grīvayā mūrdhnā viśeṣāt satataṃ vacām
āyurmedhāsmṛtisvāsthyakarīṃ rakṣo'bhirakṣiṇīm
ṣaṭsaptāṣṭamamāseṣu nīrujasya śubhe 'hani
karṇau himāgame vidhyeddhātryaṅkasthasya sāntvayan
prāg dakṣiṇaṃ kumārasya bhiṣag vāmaṃ tu yoṣitaḥ
dakṣiṇena dadhat sūcīṃ pālīm anyena pāṇinā
madhyataḥ karṇapīṭhasya kiṃcid gaṇḍāśrayaṃ prati
jarāyumātrapracchanne raviraśmyavabhāsite
ghṛtasya niścalaṃ samyag alaktakarasāṅkite
vidhyed daivakṛte chidre sakṛd evarju lāghavāt
nordhvaṃ na pārśvato nādhaḥ sirās tatra hi saṃśritāḥ
kālikāmarmarīraktās tadvyadhād rāgarugjvarāḥ
saśophadāhasaṃrambhamanyāstambhāpatānakāḥ
teṣāṃ yathāmayaṃ kuryād vibhajyāśu cikitsitam
sthāne vyadhān na rudhiraṃ na rugrāgādisaṃbhavaḥ
snehāktaṃ sūcyanusyūtaṃ sūtraṃ cānu nidhāpayet
āmatailena siñcecca bahalāṃ tadvad ārayā
vidhyet pālīṃ hitabhujaḥ saṃcāryātha sthavīyasī
vartis tryahāt tato rūḍhaṃ vardhayeta śanaiḥ śanaiḥ
athainaṃ jātadaśanaṃ krameṇāpanayet stanāt
pūrvoktaṃ yojayet kṣīram annaṃ ca laghu bṛṃhaṇam
priyālamajjamadhukamadhulājasitopalaiḥ
apastanasya saṃyojyaḥ prīṇano modakaḥ śiśoḥ
dīpano bālabilvailāśarkarālājasaktubhiḥ
saṃgrāhī dhātakīpuṣpaśarkarālājatarpaṇaiḥ
rogāṃścāsya jayet saumyair bheṣajair aviṣādakaiḥ
anyatrātyayikād vyādher virekaṃ sutarāṃ tyajet
trāsayen nāvidheyaṃ taṃ trastaṃ gṛhṇanti hi grahāḥ
vastravātāt parasparśāt pālayellaṅghanācca tam
brāhmīsiddhārthakavacāśārivākuṣṭhasaindhavaiḥ
sakaṇaiḥ sādhitaṃ pītaṃ vāṅmedhāsmṛtikṛd ghṛtam
āyuṣyaṃ pāpmarakṣoghnaṃ bhūtonmādanibarhaṇam
vacendulekhāmaṇḍūkīśaṅkhapuṣpīśatāvarīḥ
brahmasomāmṛtābrāhmīḥ kalkīkṛtya palāṃśikāḥ
aṣṭāṅgaṃ vipacet sarpiḥ prasthaṃ kṣīracaturguṇam
tat pītaṃ dhanyam āyuṣyaṃ vāṅmedhāsmṛtibuddhikṛt
ajākṣīrābhayāvyoṣapāṭhogrāśigrusaindhavaiḥ
siddhaṃ sārasvataṃ sarpir vāṅmedhāsmṛtivahnikṛt
vacāmṛtāśaṭhīpathyāśaṅkhinīvellanāgaraiḥ
apāmārgeṇa ca ghṛtaṃ sādhitaṃ pūrvavad guṇaiḥ
hema śvetavacā kuṣṭham arkapuṣpī sakāñcanā
hema matsyākṣakaḥ śaṅkhaḥ kaiḍaryaḥ kanakaṃ vacā
catvāra ete pādoktāḥ prāśā madhughṛtaplutāḥ
varṣaṃ līḍhā vapurmedhābalavarṇakarāḥ śubhāḥ
vacāyaṣṭyāhvasindhūtthapathyānāgaradīpyakaiḥ
śudhyate vāgghavirlīḍhaiḥ sakuṣṭhakaṇajīrakaiḥ
athāto bālāmayapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
trividhaḥ kathito bālaḥ kṣīrānnobhayavartanaḥ
svāsthyaṃ tābhyām aduṣṭābhyāṃ duṣṭābhyāṃ rogasaṃbhavaḥ
yad adbhirekatāṃ yāti na ca doṣairadhiṣṭhitam
tad viśuddhaṃ payo vātād duṣṭaṃ tu plavate 'mbhasi
kaṣāyaṃ phenilaṃ rūkṣaṃ varcomūtravibandhakṛt
pittād uṣṇāmlakaṭukaṃ pītarājyapsu dāhakṛt
kaphāt salavaṇaṃ sāndraṃ jale majjati picchilam
saṃsṛṣṭaliṅgaṃ saṃsargāt triliṅgaṃ sāṃnipātikam
yathāsvaliṅgāṃstad vyādhīn janayatyupayojitam
śiśos tīkṣṇam abhīkṣṇaṃ ca rodanāllakṣayed rujam
sa yaṃ spṛśed bhṛśaṃ deśaṃ yatra ca sparśanākṣamaḥ
tatra vidyād rujaṃ mūrdhni rujaṃ cākṣinimīlanāt
hṛdi jihvauṣṭhadaśanaśvāsamuṣṭinipīḍanaiḥ
koṣṭhe vibandhavamathustanadaṃśāntrakūjanaiḥ
ādhmānapṛṣṭhanamanajaṭharonnamanairapi
vastau guhye ca viṇmūtrasaṅgottrāsadigīkṣaṇaiḥ
atha dhātryāḥ kriyāṃ kuryād yathādoṣaṃ yathāmayam
tatra vātātmake stanye daśamūlaṃ tryahaṃ pibet
athavāgnivacāpāṭhākaṭukākuṣṭhadīpyakam
sabhārgīdārusaralavṛścikālīkaṇoṣaṇam
tataḥ pibed anyatamaṃ vātavyādhiharaṃ ghṛtam
anu cācchasurām evaṃ snigdhāṃ mṛdu virecayet
vastikarma tataḥ kuryāt svedādīṃścānilāpahān
rāsnājamodāsaraladevadārurajo'nvitam
bālo lihyād ghṛtaṃ tair vā vipakvaṃ sasitopalam
pittaduṣṭe 'mṛtābhīrupaṭolīnimbacandanam
dhātrī kumāraśca pibet kvāthayitvā saśārivam
athavā triphalāmustabhūnimbakaṭurohiṇīḥ
śārivādiṃ paṭolādiṃ padmakādiṃ tathā gaṇam
ghṛtānyebhiśca siddhāni pittaghnaṃ ca virecanam
śītāṃścābhyaṅgalepādīn yuñjyācchleṣmātmake punaḥ
yaṣṭyāhvasaindhavayutaṃ kumāraṃ pāyayed ghṛtam
sindhūtthapippalīmad vā piṣṭaiḥ kṣaudrayutairatha
rāṭhapuṣpaiḥ stanau limpecchiśośca daśanacchadau
sukham evaṃ vamed bālaḥ tīkṣṇair dhātrīṃ tu vāmayet
athācaritasaṃsargī mustādiṃ kvathitaṃ pibet
tadvat tagarapṛthvīkāsuradārukaliṅgakān
athavātiviṣāmustaṣaḍgranthāpañcakolakam
stanye tridoṣamaline durgandhyāmaṃ jalopamam
vibaddham acchaṃ vicchinnaṃ phenilaṃ copaveśyate
śakṛn nānāvyathāvarṇaṃ mūtraṃ pītaṃ sitaṃ ghanam
jvarārocakatṛṭchardiśuṣkodgāravijṛmbhikāḥ
aṅgabhaṅgo 'ṅgavikṣepaḥ kūjanaṃ vepathur bhramaḥ
ghrāṇākṣimukhapākādyā jāyante 'nye 'pi taṃ gadam
kṣīrālasakam ityāhuratyayaṃ cātidāruṇam
tatrāśu dhātrīṃ bālaṃ ca vamanenopapādayet
vihitāyāṃ ca saṃsargyāṃ vacādiṃ yojayed gaṇam
niśādiṃ vāthavā mādrīpāṭhātiktāghanāmayān
pāṭhāśuṇṭhyamṛtātiktatiktādevāhvaśārivāḥ
samustamūrvendrayavāḥ stanyadoṣaharāḥ param
anubandhe yathāvyādhi pratikurvīta kālavit
dantodbhedaśca rogāṇāṃ sarveṣām api kāraṇam
viśeṣājjvaraviḍbhedakāsacchardiśirorujām
abhiṣyandasya pothakyā visarpasya ca jāyate
pṛṣṭhabhaṅge biḍālānāṃ barhiṇāṃ ca śikhodbhave
dantodbhede ca bālānāṃ na hi kiṃcinna dūyate
yathādoṣaṃ yathārogaṃ yathodrekaṃ yathābhayam
vibhajya deśakālādīṃs tatra yojyaṃ bhiṣagjitam
ta eva doṣā dūṣyāśca jvarādyā vyādhayaśca yat
atas tad eva bhaiṣajyaṃ mātrā tvasya kanīyasī
saukumāryālpakāyatvāt sarvānnānupasevanāt
snigdhā eva sadā bālā ghṛtakṣīraniṣevaṇāt
sadyas tān vamanaṃ tasmāt pāyayen matimān mṛdu
stanyasya tṛptaṃ vamayet kṣīrakṣīrānnasevinam
pītavantaṃ tanuṃ peyām annādaṃ ghṛtasaṃyutām
vastiṃ sādhye virekeṇa marśena pratimarśanam
yuñjyād virecanādīṃs tu dhātryā eva yathoditān
mūrvāvyoṣavarākolajambūtvagdārusarṣapāḥ
sapāṭhā madhunā līḍhāḥ stanyadoṣaharāḥ param
dantapālīṃ samadhunā cūrṇena pratisārayet
pippalyā dhātakīpuṣpadhātrīphalakṛtena vā
lāvatittirivallūrarajaḥ puṣparasadrutam
drutaṃ karoti bālānāṃ dantakesaravan mukham
vacādvibṛhatīpāṭhākaṭukātiviṣāghanaiḥ
madhuraiśca ghṛtaṃ siddhaṃ siddhaṃ daśanajanmani
rajanīdārusaralaśreyasībṛhatīdvayam
pṛśniparṇī śatāhvā ca līḍhaṃ mākṣikasarpiṣā
grahaṇīdīpanaṃ śreṣṭhaṃ mārutasyānulomanam
atīsārajvaraśvāsakāmalāpāṇḍukāsanut
bālasya sarvarogeṣu pūjitaṃ balavarṇadam
samaṅgādhātakīlodhrakuṭannaṭabalādvayaiḥ
mahāsahākṣudrasahāmudgabilvaśalāṭubhiḥ
sakārpāsīphalais toye sādhitaiḥ sādhitaṃ ghṛtam
kṣīramastuyutaṃ hanti śīghraṃ dantodbhavodbhavān
vividhān āmayān etad vṛddhakāśyapanirmitam
dantodbhaveṣu rogeṣu na bālam atiyantrayet
svayam apyupaśāmyanti jātadantasya yadgadāḥ
atyahaḥsvapnaśītāmbuślaiṣmikastanyasevinaḥ
śiśoḥ kaphena ruddheṣu srotaḥsu rasavāhiṣu
arocakaḥ pratiśyāyo jvaraḥ kāsaśca jāyate
kumāraḥ śuṣyati tataḥ snigdhaśuklamukhekṣaṇaḥ
saindhavavyoṣaśārṅgeṣṭāpāṭhāgirikadambakān
śuṣyato madhusarpirbhyām arucyādiṣu yojayet
aśokarohiṇīyuktaṃ pañcakolaṃ ca cūrṇitam
badarīdhātakīdhātrīcūrṇaṃ vā sarpiṣā drutam
sthirāvacādvibṛhatīkākolīpippalīnataiḥ
niculotpalavarṣābhūbhārgīmustaiśca kārṣikaiḥ
siddhaṃ prasthārdham ājyasya srotasāṃ śodhanaṃ param
siṃhyaśvagandhāsurasākaṇāgarbhaṃ ca tadguṇam
yaṣṭyāhvapippalīlodhrapadmakotpalacandanaiḥ
tālīśaśārivābhyāṃ ca sādhitaṃ śoṣajid ghṛtam
śṛṅgīmadhūlikābhārgīpippalīdevadārubhiḥ
aśvagandhādvikākolīrāsnarṣabhakajīvakaiḥ
śūrpaparṇīviḍaṅgaiśca kalkitaiḥ sādhitaṃ ghṛtam
śaśottamāṅganiryūhe śuṣyataḥ puṣṭikṛt param
vacāvayaḥsthātagarakāyasthācorakaiḥ śṛtam
bastamūtrasurābhyāṃ ca tailam abhyañjane hitam
lākṣārasasamaṃ tailaprasthaṃ mastu caturguṇam
aśvagandhāniśādārukauntīkuṣṭhābdacandanaiḥ
samūrvārohiṇīrāsnāśatāhvāmadhukaiḥ samaiḥ
siddhaṃ lākṣādikaṃ nāma tailam abhyañjanād idam
balyaṃ jvarakṣayonmādaśvāsāpasmāravātanut
yakṣarākṣasabhūtaghnaṃ garbhiṇīnāṃ ca śasyate
madhunātiviṣāśṛṅgīpippalīr lehayecchiśum
ekāṃ vātiviṣāṃ kāsajvaracchardirupadrutam
pītaṃ pītaṃ vamati yaḥ stanyaṃ taṃ madhusarpiṣā
dvivārtākīphalarasaṃ pañcakolaṃ ca lehayet
pippalīpañcalavaṇaṃ kṛmijitpāribhadrakam
tadvallihyāt tathā vyoṣaṃ maṣīṃ vā romacarmaṇām
lābhataḥ śalyakaśvāvidgodharkṣaśikhijanmanām
khadirārjunatālīśakuṣṭhacandanaje rase
sakṣīraṃ sādhitaṃ sarpir vamathuṃ viniyacchati
sadanto jāyate yas tu dantāḥ prāg yasya cottarāḥ
kurvīta tasminn utpāte śāntiṃ taṃ ca dvijātaye
dadyāt sadakṣiṇaṃ bālaṃ naigameṣaṃ ca pūjayet
tālumāṃse kaphaḥ kruddhaḥ kurute tālukaṇṭakam
tena tālupradeśasya nimnatā mūrdhni jāyate
tālupātaḥ stanadveṣaḥ kṛcchrāt pānaṃ śakṛddravam
tṛḍāsyakaṇḍvakṣirujā grīvādurdharatā vamiḥ
tatrotkṣipya yavakṣārakṣaudrābhyāṃ pratisārayet
tālu tadvat kaṇāśuṇṭhīgośakṛdrasasaindhavaiḥ
śṛṅgaveraniśābhṛṅgaṃ kalkitaṃ vaṭapallavaiḥ
baddhvā gośakṛtā liptam kukūle svedayet tataḥ
rasena limpet tālvāsyaṃ netre ca pariṣecayet
harītakīvacākuṣṭhakalkaṃ mākṣikasaṃyutam
pītvā kumāraḥ stanyena mucyate tālukaṇṭakāt
malopalepāt svedād vā gude raktakaphodbhavaḥ
tāmro vraṇo 'ntaḥ kaṇḍūmān jāyate bhūryupadravaḥ
kecit taṃ mātṛkādoṣaṃ vadantyanye 'hipūtanam
pṛṣṭhārur gudakuṭṭaṃ ca kecicca tam anāmikam
tatra dhātryāḥ payaḥ śodhyaṃ pittaśleṣmaharauṣadhaiḥ
śṛtaśītaṃ ca śītāmbuyuktam antarapānakam
sakṣaudratārkṣyaśailena vraṇaṃ tena ca lepayet
triphalābadarīplakṣatvakkvāthapariṣecitam
kāsīsarocanātutthamanohvālarasāñjanaiḥ
lepayed amlapiṣṭair vā cūrṇitair vāvacūrṇayet
suślakṣṇairathavā yaṣṭīśaṅkhasauvīrakāñjanaiḥ
śārivāśaṅkhanābhibhyām asanasya tvacāthavā
rāgakaṇḍūtkaṭe kuryād raktasrāvaṃ jalaukasā
sarvaṃ ca pittavraṇajicchasyate gudakuṭṭake
pāṭhāvelladvirajanīmustabhārgīpunarnavaiḥ
sabilvatryūṣaṇaiḥ sarpiḥ vṛścikālīyutaiḥ śṛtam
lihāno mātrayā rogair mucyate mṛttikodbhavaiḥ
vyādher yadyasya bhaiṣajyaṃ stanas tena pralepitaḥ
sthito muhūrtaṃ dhauto 'nu pītas taṃ taṃ jayed gadam
athāto bālagrahapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
purā guhasya rakṣārthaṃ nirmitāḥ śūlapāṇinā
manuṣyavigrahāḥ pañca sapta strīvigrahā grahāḥ
skando viśākho meṣākhyaḥ śvagrahaḥ pitṛsaṃjñitaḥ
śakuniḥ pūtanā śītapūtanādṛṣṭipūtanā
mukhamaṇḍitikā tadvad revatī śuṣkarevatī
teṣāṃ grahīṣyatāṃ rūpaṃ pratataṃ rodanaṃ jvaraḥ
sāmānyaṃ rūpam uttrāsajṛmbhābhrūkṣepadīnatāḥ
phenasrāvordhvadṛṣṭyoṣṭhadantadaṃśaprajāgarāḥ
rodanaṃ kūjanaṃ stanyavidveṣaḥ svaravaikṛtam
nakhairakasmāt paritaḥ svadhātryaṅgavilekhanam
tatraikanayanasrāvī śiro vikṣipate muhuḥ
hataikapakṣaḥ stabdhāṅgaḥ sasvedo natakandharaḥ
dantakhādī stanadveṣī trasyan roditi visvaram
vakravaktro vaman lālāṃ bhṛśam ūrdhvaṃ nirīkṣate
vasāsṛggandhirudvigno baddhamuṣṭiśakṛcchiśuḥ
calitaikākṣigaṇḍabhrūḥ saṃraktobhayalocanaḥ
skandārtas tena vaikalyaṃ maraṇaṃ vā bhaveddhruvam
saṃjñānāśo muhuḥ keśaluñcanaṃ kandharānatiḥ
vinamya jṛmbhamāṇasya śakṛnmūtrapravartanam
phenodvamanam ūrdhvekṣā hastabhrūpādanartanam
stanasvajihvāsaṃdaṃśasaṃrambhajvarajāgarāḥ
pūyaśoṇitagandhaśca skandāpasmāralakṣaṇam
ādhmānaṃ pāṇipādasya spandanaṃ phenanirvamaḥ
tṛṇmuṣṭibandhātīsārasvaradainyavivarṇatāḥ
kūjanaṃ stananaṃ chardiḥ kāsahidhmāprajāgarāḥ
oṣṭhadaṃśāṅgasaṃkocastambhabastābhagandhatāḥ
ūrdhvaṃ nirīkṣya hasanaṃ madhye vinamanaṃ jvaraḥ
mūrchaikanetraśophaśca naigameṣagrahākṛtiḥ
kampo hṛṣitaromatvaṃ svedaścakṣurnimīlanam
bahirāyāmanaṃ jihvādaṃśo 'ntaḥkaṇṭhakūjanam
dhāvanaṃ viṭsagandhatvaṃ krośanaṃ ca śvavacchuni
romaharṣo muhus trāsaḥ sahasā rodanaṃ jvaraḥ
kāsātīsāravamathujṛmbhātṛṭśavagandhatāḥ
aṅgeṣvākṣepavikṣepaśoṣastambhavivarṇatāḥ
muṣṭibandhaḥ srutiścākṣṇor bālasya syuḥ pitṛgrahe
srastāṅgatvam atīsāro jihvātālugale vraṇāḥ
sphoṭāḥ sadāharukpākāḥ saṃdhiṣu syuḥ punaḥ punaḥ
niśyahni pravilīyante pāko vaktre gude 'pi vā
bhayaṃ śakunigandhatvaṃ jvaraśca śakunigrahe
pūtanāyāṃ vamiḥ kampas tandrā rātrau prajāgaraḥ
hidhmādhmānaṃ śakṛdbhedaḥ pipāsā mūtranigrahaḥ
srastahṛṣṭāṅgaromatvaṃ kākavat pūtigandhitā
śītapūtanayā kampo rodanaṃ tiryagīkṣaṇam
tṛṣṇāntrakūjo 'tīsāro vasāvad visragandhatā
pārśvasyaikasya śītatvam uṣṇatvam aparasya ca
andhapūtanayā chardir jvaraḥ kāso 'lpanidratā
varcaso bhedavaivarṇyadaurgandhyānyaṅgaśoṣaṇam
dṛṣṭeḥ sādātirukkaṇḍūpothakījanmaśūnatāḥ
hidhmodvegastanadveṣavaivarṇyasvaratīkṣṇatāḥ
vepathur matsyagandhatvam athavā sāmlagandhatā
mukhamaṇḍitayā pāṇipādāsyaramaṇīyatā
sirābhirasitābhābhirācitodaratā jvaraḥ
arocako 'ṅgaglapanaṃ gomūtrasamagandhatā
revatyāṃ śyāvanīlatvaṃ karṇanāsākṣimardanam
kāsahidhmākṣivikṣepavakravaktratvaraktatāḥ
bastagandho jvaraḥ śoṣaḥ purīṣaṃ haritaṃ dravam
jāyate śuṣkarevatyāṃ kramāt sarvāṅgasaṃkṣayaḥ
keśaśāto 'nnavidveṣaḥ svaradainyaṃ vivarṇatā
nānāvarṇapurīṣatvam udare granthayaḥ sirāḥ
rodanaṃ gṛdhragandhatvaṃ dīrghakālānuvartanam
udare granthayo vṛttā yasya nānāvidhaṃ śakṛt
jihvāyā nimnatā madhye śyāvaṃ tālu ca taṃ tyajet
bhuñjāno 'nnaṃ bahuvidhaṃ yo bālaḥ parihīyate
tṛṣṇāgṛhītaḥ kṣāmākṣo hanti taṃ śuṣkarevatī
hiṃsāratyarcanākāṅkṣā grahagrahaṇakāraṇam
tatra hiṃsātmake bālo mahān vā srutanāsikaḥ
kṣatajihvaḥ kvaṇed bāḍham asukhī sāśrulocanaḥ
durvarṇo hīnavacanaḥ pūtigandhiśca jāyate
kṣāmo mūtrapurīṣaṃ svaṃ mṛdnāti na jugupsate
hastau codyamya saṃrabdho hantyātmānaṃ tathā param
tadvacca śastrakāṣṭhādyairagniṃ vā dīptam āviśet
apsu majjet patet kūpe kuryād anyacca tadvidham
tṛḍdāhamohān pūyasya chardanaṃ ca pravartayet
raktaṃ ca sarvamārgebhyo riṣṭotpattiṃ ca taṃ tyajet
rahaḥstrīratisaṃlāpagandhasragbhūṣaṇapriyaḥ
hṛṣṭaḥ śāntaśca duḥsādhyo ratikāmena pīḍitaḥ
dīnaḥ parimṛśan vaktraṃ śuṣkauṣṭhagalatālukaḥ
śaṅkitaṃ vīkṣate rauti dhyāyatyāyāti dīnatām
annam annābhilāṣe 'pi dattaṃ nāti bubhukṣate
gṛhītaṃ balikāmena taṃ vidyāt sukhasādhanam
hantukāmaṃ jayeddhomaiḥ siddhamantrapravartitaiḥ
itarau tu yathākāmaṃ ratibalyādidānataḥ
atha sādhyagrahaṃ bālaṃ vivikte śaraṇe sthitam
trirahnaḥ siktasaṃmṛṣṭe sadā saṃnihitānale
vikīrṇabhūtikusumapattrabījānnasarṣape
rakṣoghnatailajvalitapradīpahatapāpmani
vyavāyamadyapiśitanivṛttaparicārake
purāṇasarpiṣābhyaktaṃ pariṣiktaṃ sukhāmbunā
sādhitena balānimbavaijayantīnṛpadrumaiḥ
pāribhadrakakaṭvaṅgajambūvaruṇakaṭtṛṇaiḥ
kapotavaṅkāpāmārgapāṭalāmadhuśigrubhiḥ
kākajaṅghāmahāśvetākapitthakṣīripādapaiḥ
sakadambakarañjaiśca dhūpaṃ snātasya cācaret
dvīpivyāghrāhisiṃharkṣacarmabhir ghṛtamiśritaiḥ
pūtidaśāṅgasiddhārthavacābhallātadīpyakaiḥ
sakuṣṭhaiḥ saghṛtair dhūpaḥ sarvagrahavimokṣaṇaḥ
sarṣapā nimbapattrāṇi mūlam aśvakhurā vacā
bhūrjapattraṃ ghṛtaṃ dhūpaḥ sarvagrahanivāraṇaḥ
anantāmrāsthitagaraṃ maricaṃ madhuro gaṇaḥ
śṛgālavinnā mustā ca kalkitais tair ghṛtaṃ pacet
daśamūlarasakṣīrayuktaṃ tad grahajit param
rāsnādvyaṃśumatīvṛddhapañcamūlabalāghanāt
kvāthe sarpiḥ pacet piṣṭaiḥ śārivāvyoṣacitrakaiḥ
pāṭhāviḍaṅgamadhukapayasyāhiṅgudārubhiḥ
sagranthikaiḥ sendrayavaiḥ śiśos tat satataṃ hitam
sarvarogagrahaharaṃ dīpanaṃ balavarṇadam
śārivāsurabhibrāhmīśaṅkhinīkuṣṭhasarṣapaiḥ
vacāśvagandhāsurasayuktaiḥ sarpir vipācayet
tannāśayed grahān sarvān pānenābhyañjanena ca
gośṛṅgacarmavālāhinirmokaṃ vṛṣadaṃśaviṭ
nimbapattrājyakaṭukāmadanaṃ bṛhatīdvayam
kārpāsāsthiyavacchāgaromadevāhvasarṣapam
mayūrapattraśrīvāsaṃ tuṣakeśaṃ sarāmaṭham
mṛdbhāṇḍe bastamūtreṇa bhāvitaṃ ślakṣṇacūrṇitam
dhūpanaṃ ca hitaṃ sarvabhūteṣu viṣamajvare
ghṛtāni bhūtavidyāyāṃ vakṣyante yāni tāni ca
yuñjyāt tathā baliṃ homaṃ snapanaṃ mantratantravit
pūtikarañjatvakpattraṃ kṣīribhyo barbarād api
tumbīviśālāralukaśamībilvakapitthataḥ
utkvāthya toyaṃ tad rātrau bālānāṃ snapanaṃ śivam
anubandhān yathākṛcchraṃ grahāpāye 'pyupadravān
bālāmayaniṣedhoktabheṣajaiḥ samupācaret
athāto bhūtavijñānīyam adhyāyaṃ vyākhyāsyāmaḥ
iti ha smāhur ātreyādayo maharṣayaḥ
lakṣayej jñānavijñānavākceṣṭābalapauruṣam
puruṣe 'pauruṣaṃ yatra tatra bhūtagrahaṃ vadet
bhūtasya rūpaprakṛtibhāṣāgatyādiceṣṭitaiḥ
yasyānukāraṃ kurute tenāviṣṭaṃ tam ādiśet
so 'ṣṭādaśavidho devadānavādivibhedataḥ
hetus tadanuṣaktau tu sadyaḥ pūrvakṛto 'thavā
prajñāparādhaḥ sutarāṃ tena kāmādijanmanā
luptadharmavratācāraḥ pūjyān apy ativartate
taṃ tathā bhinnamaryādaṃ pāpam ātmopaghātinam
devādayo 'py anughnanti grahāś chidraprahāriṇaḥ
chidraṃ pāpakriyārambhaḥ pāko 'niṣṭasya karmaṇaḥ
ekasya śūnye 'vasthānaṃ śmaśānādiṣu vā niśi
digvāsastvaṃ guror nindā rater avidhisevanam
aśucer devatārcādi parasūtakasaṃkaraḥ
homamantrabalījyānāṃ viguṇaṃ parikarma ca
samāsād dinacaryādiproktācāravyatikramaḥ
gṛhṇanti śuklapratipattrayodaśyoḥ surā naram
śuklatrayodaśīkṛṣṇadvādaśyor dānavā grahāḥ
gandharvās tu caturdaśyāṃ dvādaśyāṃ coragāḥ punaḥ
pañcamyāṃ śuklasaptamyekādaśyos tu dhaneśvarāḥ
śuklāṣṭapañcamīpaurṇamāsīṣu brahmarākṣasāḥ
kṛṣṇe rakṣaḥpiśācādyā navadvādaśaparvasu
daśāmāvāsyayor aṣṭanavamyoḥ pitaro 'pare
guruvṛddhādayaḥ prāyaḥ kālaṃ saṃdhyāsu lakṣayet
phullapadmopamamukhaṃ saumyadṛṣṭim akopanam
alpavāksvedaviṇmūtraṃ bhojanānabhilāṣiṇam
devadvijātiparamaṃ śuciṃ saṃskṛtavādinam
mīlayantaṃ cirān netre surabhiṃ varadāyinam
śuklamālyāmbarasaricchailoccabhavanapriyam
anidram apradhṛṣyaṃ ca vidyād devavaśīkṛtam
jihmadṛṣṭiṃ durātmānaṃ gurudevadvijadviṣam
nirbhayaṃ māninaṃ śūraṃ krodhanaṃ vyavasāyinam
rudraḥ skando viśākho 'ham indro 'ham iti vādinam
surāmāṃsaruciṃ vidyād daityagrahagṛhītakam
svācāraṃ surabhiṃ hṛṣṭaṃ gītanartanakāriṇam
snānodyānaruciṃ raktavastramālyānulepanam
śṛṅgāralīlābhirataṃ gandharvādhyuṣitaṃ vadet
raktākṣaṃ krodhanaṃ stabdhadṛṣṭiṃ vakragatiṃ calam
śvasantam aniśaṃ jihvālolinaṃ sṛkkiṇīliham
priyadugdhaguḍasnānam adhovadanaśāyinam
uragādhiṣṭhitaṃ vidyāt trasyantaṃ cātapatrataḥ
viplutatrastaraktākṣaṃ śubhagandhaṃ sutejasam
priyanṛtyakathāgītasnānamālyānulepanam
matsyamāṃsaruciṃ hṛṣṭaṃ tuṣṭaṃ balinam avyatham
calitāgrakaraṃ kasmai kiṃ dadāmīti vādinam
rahasyabhāṣiṇaṃ vaidyadvijātiparibhāvinam
alparoṣaṃ drutagatiṃ vidyād yakṣagṛhītakam
hāsyanṛtyapriyaṃ raudraceṣṭaṃ chidraprahāriṇam
ākrośinaṃ śīghragatiṃ devadvijabhiṣagdviṣam
ātmānaṃ kāṣṭhaśastrādyair ghnantaṃ bhoḥśabdavādinam
śāstravedapaṭhaṃ vidyād gṛhītaṃ brahmarākṣasaiḥ
sakrodhadṛṣṭiṃ bhrūkuṭīm udvahantaṃ sasaṃbhramam
praharantaṃ pradhāvantaṃ śabdantaṃ bhairavānanam
annād vināpi balinaṃ naṣṭanidraṃ niśācaram
nirlajjam aśuciṃ śūraṃ krūraṃ paruṣabhāṣiṇam
roṣaṇaṃ raktamālyastrīraktamadyāmiṣapriyam
dṛṣṭvā ca raktaṃ māṃsaṃ vālihānaṃ daśanacchadau
hasantam annakāle ca rākṣasādhiṣṭhitaṃ vadet
asvasthacittaṃ naikatra tiṣṭhantaṃ paridhāvinam
ucchiṣṭanṛtyagandharvahāsamadyāmiṣapriyam
nirbhartsanād dīnamukhaṃ rudantam animittataḥ
nakhair likhantam ātmānaṃ rūkṣadhvastavapuḥsvaram
āvedayantam duḥkhādi sambaddhābaddhabhāṣiṇam
naṣṭasmṛtiṃ śūnyaratiṃ lolaṃ nagnaṃ malīmasam
rathyācailaparīdhānaṃ tṛṇamālāvibhūṣaṇam
ārohantaṃ ca kāṣṭhāśvaṃ tathā saṃkarakūṭakam
bahvāśinaṃ piśācena vijānīyād adhiṣṭhitam
pretākṛtikriyāgandhaṃ bhītam āhāravidviṣam
tṛṇacchidaṃ ca pretena gṛhītaṃ naram ādiśet
bahupralāpaṃ kṛṣṇāsyaṃ pravilambitayāyinam
śūnapralambavṛṣaṇaṃ kūṣmāṇḍādhiṣṭhitaṃ vadet
gṛhītvā kāṣṭhaloṣṭādi bhramantaṃ cīravāsasam
nagnaṃ dhāvantam uttrastadṛṣṭiṃ tṛṇavibhūṣaṇam
śmaśānaśūnyāyatanarathyaikadrumasevinam
tilānnamadyamāṃseṣu satataṃ saktalocanam
niṣādādhiṣṭhitaṃ vidyād vadantaṃ paruṣāṇi ca
yācantam udakaṃ cānnaṃ trastalohitalocanam
ugravākyaṃ ca jānīyān naram aukiraṇārditam
gandhamālyaratiṃ satyavādinaṃ parivepinam
bahunidraṃ ca jānīyād vetālena vaśīkṛtam
aprasannadṛśaṃ dīnavadanaṃ śuṣkatālukam
calannayanapakṣmāṇaṃ nidrāluṃ mandapāvakam
apasavyaparīdhānaṃ tilamāṃsaguḍapriyam
skhaladvācaṃ ca jānīyāt pitṛgrahavaśīkṛtam
guruvṛddharṣisiddhābhiśāpacintānurūpataḥ
vyāhārāhāraceṣṭābhir yathāsvaṃ tad grahaṃ vadet
kumāravṛndānugataṃ nagnam uddhatamūrdhajam
asvasthamanasaṃ dairghyakālikaṃ sagrahaṃ tyajet
athāto bhūtapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
bhūtaṃ jayed ahiṃsecchaṃ japahomabalivrataiḥ
tapaḥśīlasamādhānadānajñānadayādibhiḥ
hiṅguvyoṣālanepālīlaśunārkajaṭājaṭāḥ
ajalomī sagolomī bhūtakeśī vacā latā
kukkuṭī sarpagandhākhyā tilāḥ kāṇavikāṇike
vajraproktā vayaḥsthā ca śṛṅgī mohanavallyapi
srotojāñjanarakṣoghnaṃ rakṣoghnaṃ cānyad auṣadham
kharāśvaśvāviduṣṭrarkṣagodhānakulaśalyakāt
dvīpimārjāragosiṃhavyāghrasāmudrasattvataḥ
carmapittadvijanakhā varge 'smin sādhayed ghṛtam
purāṇam athavā tailaṃ navaṃ tat pānanasyayoḥ
abhyaṅge ca prayoktavyam eṣāṃ cūrṇaṃ ca dhūpane
ebhiśca guṭikāṃ yuñjyād añjane sāvapīḍane
pralepe kalkam eteṣāṃ kvāthaṃ ca pariṣecane
prayogo 'yaṃ grahonmādān sāpasmārāñchamaṃ nayet
gajāhvāpippalīmūlavyoṣāmalakasarṣapān
godhānakulamārjārajhaṣapittaprapeṣitān
nāvanābhyaṅgasekeṣu vidadhīta grahāpahān
siddhārthakavacāhiṅgupriyaṅgurajanīdvayam
mañjiṣṭhā śvetakaṭabhī varā śvetādrikarṇikā
nimbasya pattraṃ bījaṃ tu naktamālaśirīṣayoḥ
surāhvaṃ tryūṣaṇaṃ sarpir gomūtre taiścaturguṇe
siddhaṃ siddhārthakaṃ nāma pāne nasye ca yojitam
grahān sarvān nihantyāśu viśeṣād āsurān grahān
kṛtyālakṣmīviṣonmādajvarāpasmārapāpma ca
ebhirevauṣadhair bastavāriṇā kalpito 'gadaḥ
pānanasyāñjanālepasnānodgharṣaṇayojitaḥ
guṇaiḥ pūrvavad uddiṣṭo rājadvāre ca siddhikṛt
siddhārthakavyoṣavacāśvagandhā niśādvayaṃ hiṅgupalāṇḍukandaḥ
bījaṃ karañjāt kusumaṃ śirīṣāt phalaṃ ca valkaṃ ca kapitthavṛkṣāt
samāṇimanthaṃ sanataṃ sakuṣṭhaṃ śyoṇākamūlaṃ kiṇihī sitā ca
bastasya mūtreṇa subhāvitaṃ tat pittena gavyena guḍān vidadhyāt
duṣṭavraṇonmādatamoniśāndhān udbandhakān vārinimagnadehān
digdhāhatān darpitasarpadaṣṭāṃs te sādhayantyañjananasyalepaiḥ
kārpāsāsthimayūrapattrabṛhatīnirmālyapiṇḍītakatvaṅmāṃsīvṛṣadaṃśaviṭtuṣavacākeśāhinirmokakaiḥ
nāgendradvijaśṛṅgahiṅgumaricais tulyaiḥ kṛtaṃ dhūpanaṃ
skandonmādapiśācarākṣasasurāveśajvaraghnaṃ param
trikaṭukadalakuṅkumagranthikakṣārasiṃhīniśādārusiddhārthayugmāmbuśakrāhvayaiḥ
sitalaśunaphalatrayośīratiktāvacātutthayaṣṭībalālohitailāśilāpadmakaiḥ
dadhitagaramadhūkasārapriyāhvāviṣākhyāviṣātārkṣyaśailaiḥ sacavyāmayaiḥ kalkitaiḥ
ghṛtam anavam aśeṣamūtrāṃśasiddhaṃ mataṃ bhūtarāvāhvayaṃ pānatas tad grahaghnaṃ param
natamadhukakarañjalākṣāpaṭolīsamaṅgāvacāpāṭalīhiṅgusiddhārthasiṃhīniśāyuglatārohiṇī
gadaśukatarupuṣpabījograyaṣṭyadrikarṇīnikumbhāgnibilvaiḥ samaiḥ kalkitair mūtravargeṇa siddhaṃ ghṛtaṃ
vidhivinihitam āśu sarvaiḥ kramair yojitaṃ hanti sarvagrahonmādakuṣṭhajvarāṃs tan mahābhūtarāvaṃ smṛtam
grahā gṛhṇanti ye yeṣu teṣāṃ teṣu viśeṣataḥ
dineṣu balihomādīn prayuñjīta cikitsakaḥ
snānavastravasāmāṃsamadyakṣīraguḍādi ca
rocate yad yadā yebhyas tat teṣām āharet tadā
ratnāni gandhamālyāni bījāni madhusarpiṣī
bhakṣyāśca sarve sarveṣāṃ sāmānyo vidhirityayam
surarṣiguruvṛddhebhyaḥ siddhebhyaśca surālaye
diśyuttarasyāṃ tatrāpi devāyopahared balim
paścimāyāṃ yathākālaṃ daityabhūtāya catvare
gandharvāya gavāṃ mārge savastrābharaṇaṃ balim
pitṛnāgagrahe nadyāṃ nāgebhyaḥ pūrvadakṣiṇe
yakṣāya yakṣāyatane saritor vā samāgame
catuṣpathe rākṣasāya bhīmeṣu gahaneṣu ca
rakṣasāṃ dakṣiṇasyāṃ tu pūrvasyāṃ brahmarakṣasām
śūnyālaye piśācāya paścimāṃ diśam āsthite
śuciśuklāni mālyāni gandhāḥ kṣaireyam odanam
dadhi chattraṃ ca dhavalaṃ devānāṃ baliriṣyate
hiṅgusarṣapaṣaḍgranthāvyoṣairardhapalonmitaiḥ
caturguṇe gavāṃ mūtre ghṛtaprasthaṃ vipācayet
tatpānanāvanābhyaṅgair devagrahavimokṣaṇam
nasyāñjanaṃ vacāhiṅgulaśunaṃ bastavāriṇā
daitye balir bahuphalaḥ sośīrakamalotpalaḥ
nāgānāṃ sumanolājaguḍāpūpaguḍaudanaiḥ
paramānnamadhukṣīrakṛṣṇamṛnnāgakesaraiḥ
vacāpadmapurośīraraktotpaladalair baliḥ
śvetapattraṃ ca lodhraṃ ca tagaraṃ nāgasarṣapāḥ
śītena vāriṇā piṣṭaṃ nāvanāñjanayor hitam
yakṣāṇāṃ kṣīradadhyājyamiśrakaudanaguggulu
devadārūtpalaṃ padmaṃ uśīraṃ vastrakāñcanam
hiraṇyaṃ ca balir yojyo mūtrājyakṣīram ekataḥ
siddhaṃ samonmitaṃ pānanāvanābhyañjane hitam
harītakī haridre dve laśuno maricaṃ vacā
nimbapattraṃ ca bastāmbukalkitaṃ nāvanāñjanam
brahmarakṣobaliḥ siddhaṃ yavānāṃ pūrṇam āḍhakam
toyasya kumbhaḥ palalaṃ chattraṃ vastram vilepanam
gāyatrīviṃśatipalakvāthe 'rdhapalikaiḥ pacet
tryūṣaṇatriphalāhiṅguṣaḍgranthāmiśisarṣapaiḥ
sanimbapattralaśunaiḥ kuḍavān sapta sarpiṣaḥ
gomūtre triguṇe pānanasyābhyaṅgeṣu taddhitam
rakṣasāṃ palalaṃ śuklaṃ kusumaṃ miśrakaudanam
baliḥ pakvāmamāṃsāni niṣpāvā rudhirokṣitāḥ
naktamālaśirīṣatvaṅmūlapuṣpaphalāni ca
tadvacca kṛṣṇapāṭalyā bilvamūlaṃ kaṭutrikam
hiṅgvindrayavasiddhārthalaśunāmalakīphalam
nāvanāñjanayor yojyo bastamūtrayuto 'gadaḥ
ebhireva ghṛtaṃ siddhaṃ gavāṃ mūtre caturguṇe
rakṣograhān vārayate pānābhyañjananāvanaiḥ
piśācānāṃ baliḥ sīdhuḥ piṇyākaḥ palalaṃ dadhi
mūlakaṃ lavaṇaṃ sarpiḥ sabhūtaudanayāvakam
haridrādvayamañjiṣṭhāmiśisaindhavanāgaram
hiṅgupriyaṅgutrikaṭulaśunatriphalā vacā
pāṭalīśvetakaṭabhīśirīṣakusumair ghṛtam
gomūtrapādikaṃ siddhaṃ pānābhyañjanayor hitam
bastāmbupiṣṭais taireva yojyam añjananāvanam
devarṣipitṛgandharve tīkṣṇaṃ nasyādi varjayet
sarpiḥpānādi mṛdvasmin bhaiṣajyam avacārayet
ṛte piśācāt sarveṣu pratikūlaṃ ca nācaret
savaidyam āturaṃ ghnanti kruddhās te hi mahaujasaḥ
īśvaraṃ dvādaśabhujaṃ nātham āryāvalokitam
sarvavyādhicikitsāṃ ca japan sarvagrahān jayet
tathonmādān apasmārān anyaṃ vā cittaviplavam
mahāvidyāṃ ca māyūrīṃ śuciṃ taṃ śrāvayet sadā
bhūteśaṃ pūjayet sthāṇuṃ pramathākhyāṃśca tadgaṇān
japan siddhāṃśca tanmantrān grahān sarvān apohati
yaccānantarayoḥ kiṃcid vakṣyate 'dhyāyayor hitam
yaccoktam iha tat sarvaṃ prayuñjīta parasparam
athāta unmādapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
unmādāḥ ṣaṭ pṛthagdoṣanicayādhiviṣodbhavāḥ
unmādo nāma manaso doṣairunmārgagair madaḥ
śārīramānasair duṣṭairahitād annapānataḥ
vikṛtāsātmyasamalād viṣamād upayogataḥ
viṣaṇṇasyālpasattvasya vyādhivegasamudgamāt
kṣīṇasya ceṣṭāvaiṣamyāt pūjyapūjāvyatikramāt
ādhibhiścittavibhraṃśād viṣeṇopaviṣeṇa ca
ebhir hi hīnasattvasya hṛdi doṣāḥ pradūṣitāḥ
dhiyo vidhāya kāluṣyaṃ hṛtvā mārgān manovahān
unmādaṃ kurvate tena dhīvijñānasmṛtibhramāt
deho duḥkhasukhabhraṣṭo bhraṣṭasārathivad rathaḥ
bhramatyacintitārambhas tatra vātāt kṛśāṅgatā
asthāne rodanākrośahasitasmitanartanam
gītavāditravāgaṅgavikṣepāsphoṭanāni ca
asāmnā veṇuvīṇādiśabdānukaraṇaṃ muhuḥ
āsyāt phenāgamo 'jasram aṭanaṃ bahubhāṣitā
alaṅkāro 'nalaṃkārairayānair gamanodyamaḥ
gṛddhirabhyavahāryeṣu tallābhe cāvamānatā
utpiṇḍitāruṇākṣitvaṃ jīrṇe cānne gadodbhavaḥ
pittāt saṃtarjanaṃ krodho muṣṭiloṣṭādyabhidravaḥ
śītacchāyodakākāṅkṣā nagnatvaṃ pītavarṇatā
asatyajvalanajvālātārakādīpadarśanam
kaphād arocakaśchardir alpehāhāravākyatā
strīkāmatā rahaḥprītir lālāsiṅghāṇakasrutiḥ
baibhatsyaṃ śaucavidveṣo nidrā śvayathurānane
unmādo balavān rātrau bhuktamātre ca jāyate
sarvāyatanasaṃsthānasaṃnipāte tadātmakam
unmādaṃ dāruṇaṃ vidyāt taṃ bhiṣak parivarjayet
dhanakāntādināśena duḥsahenābhiṣaṅgavān
pāṇḍur dīno muhur muhyan hāheti paridevate
rodityakasmān mriyate tadguṇān bahu manyate
śokakliṣṭamanā dhyāyañjāgarūko viceṣṭate
viṣeṇa śyāvavadano naṣṭacchāyābalendriyaḥ
vegāntare 'pi saṃbhrānto raktākṣas taṃ vivarjayet
athānilaja unmāde snehapānaṃ prayojayet
pūrvam āvṛtamārge tu sasnehaṃ mṛdu śodhanam
kaphapittabhave 'pyādau vamanaṃ savirecanam
snigdhasvinnasya vastiṃ ca śirasaḥ savirecanam
tathāsya śuddhadehasya prasādaṃ labhate manaḥ
ittham apyanuvṛttau tu tīkṣṇaṃ nāvanam añjanam
harṣaṇāśvāsanottrāsabhayatāḍanatarjanam
abhyaṅgodvartanālepadhūpān pānaṃ ca sarpiṣaḥ
yuñjyāt tāni hi śuddhasya nayanti prakṛtiṃ manaḥ
hiṅgusauvarcalavyoṣair dvipalāṃśair ghṛtāḍhakam
siddhaṃ samūtram unmādabhūtāpasmāranut param
dvau prasthau svarasād brāhmyā ghṛtaprasthaṃ ca sādhitam
vyoṣaśyāmātrivṛddantīśaṅkhapuṣpīnṛpadrumaiḥ
sasaptalākrimiharaiḥ kalkitairakṣasaṃmitaiḥ
palavṛddhyā prayuñjīta paraṃ mātrā catuḥpalam
unmādakuṣṭhāpasmāraharaṃ vandhyāsutapradam
vāksvarasmṛtimedhākṛddhanyaṃ brāhmīghṛtaṃ smṛtam
varāviśālābhadrailādevadārvelavālukaiḥ
dviśārivādvirajanīdvisthirāphalinīnataiḥ
bṛhatīkuṣṭhamañjiṣṭhānāgakesaradāḍimaiḥ
vellatālīśapattrailāmālatīmukulotpalaiḥ
sadantīpadmakahimaiḥ karṣāṃśaiḥ sarpiṣaḥ pacet
prasthaṃ bhūtagrahonmādakāsāpasmārapāpmasu
pāṇḍukaṇḍūviṣe śoṣe mohe mehe gare jvare
aretasyaprajasi vā daivopahatacetasi
amedhasi skhaladvāci smṛtikāme 'lpapāvake
balyaṃ maṅgalyam āyuṣyaṃ kāntisaubhāgyapuṣṭidam
kalyāṇakam idaṃ sarpiḥ śreṣṭhaṃ puṃsavaneṣu ca
ebhyo dviśārivādīni jale paktvaikaviṃśatim
rase tasmin pacet sarpir gṛṣṭikṣīracaturguṇam
vīrādvimedākākolīkapikacchūviṣāṇibhiḥ
śūrpaparṇīyutairetan mahākalyāṇakaṃ param
bṛṃhaṇaṃ saṃnipātaghnaṃ pūrvasmād adhikaṃ guṇaiḥ
jaṭilā pūtanā keśī cāraṭī markaṭī vacā
trāyamāṇā jayā vīrā corakaḥ kaṭurohiṇī
vayaḥsthā śūkarī chattrā sāticchattrā palaṅkaṣā
mahāpuruṣadantā ca kāyasthā nākulīdvayam
kaṭambharā vṛścikālī śāliparṇī ca tair ghṛtam
siddhaṃ cāturthikonmādagrahāpasmāranāśanam
mahāpaiśācakaṃ nāma ghṛtam etad yathāmṛtam
buddhimedhāsmṛtikaraṃ bālānāṃ cāṅgavardhanam
brāhmīm aindrīṃ viḍaṅgāni vyoṣaṃ hiṅgu jaṭāṃ murām
rāsnāṃ viṣaghnāṃ laśunaṃ viśalyāṃ surasāṃ vacām
jyotiṣmatīṃ nāgavinnām anantāṃ saharītakīm
kāṅkṣīṃ ca hastimūtreṇa piṣṭvā chāyāviśoṣitā
vartir nasyāñjanālepadhūpairunmādasūdanī
avapīḍāśca vividhāḥ sarṣapāḥ snehasaṃyutāḥ
kaṭutailena cābhyaṅgo dhmāpayeccāsya tad rajaḥ
sahiṅgus tīkṣṇadhūmaśca sūtrasthānodito hitaḥ
śṛgālaśalyakolūkajalaukāvṛṣabastajaiḥ
mūtrapittaśakṛdromanakhacarmabhirācaret
dhūpadhūmāñjanābhyaṅgapradehapariṣecanam
dhūpayet satataṃ cainaṃ śvagomatsyaiḥ supūtibhiḥ
vātaśleṣmātmake prāyaḥ paittike tu praśasyate
tiktakaṃ jīvanīyaṃ ca sarpiḥ snehaśca miśrakaḥ
śītāni cānnapānāni madhurāṇi laghūni ca
vidhyet sirāṃ yathoktāṃ vā tṛptaṃ medyāmiṣasya vā
nivāte śāyayed evaṃ mucyate mativibhramāt
prakṣipyāsalile kūpe śoṣayed vā bubhukṣayā
āśvāsayet suhṛt taṃ vā vākyair dharmārthasaṃhitaiḥ
brūyād iṣṭavināśaṃ vā darśayed adbhutāni vā
baddhaṃ sarṣapatailāktaṃ nyased vottānam ātape
kapikacchvāthavā taptair lohatailajalaiḥ spṛśet
kaśābhis tāḍayitvā vā baddhaṃ śvabhre viniṣkṣipet
athavā vītaśastrāśmajane saṃtamase gṛhe
sarpeṇoddhṛtadaṃṣṭreṇa dāntaiḥ siṃhair gajaiśca tam
athavā rājapuruṣā bahir nītvā susaṃyatam
bhāpayeyur vadhenainaṃ tarjayanto nṛpājñayā
dehaduḥkhabhayebhyo hi paraṃ prāṇabhayaṃ matam
tena yāti śamaṃ tasya sarvato viplutaṃ manaḥ
siddhā kriyā prayojyeyaṃ deśakālādyapekṣayā
iṣṭadravyavināśāt tu mano yasyopahanyate
tasya tatsadṛśaprāptisāntvāśvāsaiḥ śamaṃ nayet
kāmaśokabhayakrodhaharṣerṣyālobhasaṃbhavān
parasparapratidvaṃdvairebhireva śamaṃ nayet
bhūtānubandham īkṣeta proktaliṅgādhikākṛtim
yadyunmāde tataḥ kuryād bhūtanirdiṣṭam auṣadham
baliṃ ca dadyāt palalaṃ yāvakaṃ saktupiṇḍikām
snigdhaṃ madhuram āhāraṃ taṇḍulān rudhirokṣitān
pakvāmakāni māṃsāni surāṃ maireyam āsavam
atimuktasya puṣpāṇi jātyāḥ sahacarasya ca
catuṣpathe gavāṃ tīrthe nadīnāṃ saṃgameṣu ca
nivṛttāmiṣamadyo yo hitāśī prayataḥ śuciḥ
nijāgantubhirunmādaiḥ sattvavān na sa yujyate
prasāda indriyārthānāṃ buddhyātmamanasāṃ tathā
dhātūnāṃ prakṛtisthatvaṃ vigatonmādalakṣaṇam
athāto 'pasmārapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
smṛtyapāyo hyapasmāraḥ sa dhīsattvābhisamplavāt
jāyate 'bhihate citte cintāśokabhayādibhiḥ
unmādavat prakupitaiścittadehagatair malaiḥ
hate sattve hṛdi vyāpte saṃjñāvāhiṣu kheṣu ca
tamo viśan mūḍhamatir bībhatsāḥ kurute kriyāḥ
dantān khādan vaman phenaṃ hastau pādau ca vikṣipan
paśyann asanti rūpāṇi praskhalan patati kṣitau
vijihmākṣibhruvo doṣavege 'tīte vibudhyate
kālāntareṇa sa punaścaivam eva viceṣṭate
apasmāraścaturbhedo vātādyair nicayena ca
rūpam utpatsyamāne 'smin hṛtkampaḥ śūnyatā bhramaḥ
tamaso darśanaṃ dhyānaṃ bhrūvyudāso 'kṣivaikṛtam
aśabdaśravaṇaṃ svedo lālāsiṅghāṇakasrutiḥ
avipāko 'rucir mūrchā kukṣyāṭopo balakṣayaḥ
nidrānāśo 'ṅgamardas tṛṭ svapne gānaṃ sanartanam
pānaṃ tailasya madyasya tayoreva ca mehanam
tatra vātāt sphuratsakthiḥ prapataṃśca muhur muhuḥ
apasmarati saṃjñāṃ ca labhate visvaraṃ rudan
utpiṇḍitākṣaḥ śvasiti phenaṃ vamati kampate
āvidhyati śiro dantān daśatyādhmātakandharaḥ
parito vikṣipatyaṅgaṃ viṣamaṃ vinatāṅguliḥ
rūkṣaśyāvāruṇākṣitvaṅnakhāsyaḥ kṛṣṇam īkṣate
capalaṃ paruṣaṃ rūpaṃ virūpaṃ vikṛtānanam
apasmarati pittena muhuḥ saṃjñāṃ ca vindati
pītaphenākṣivaktratvag āsphālayati medinīm
bhairavādīptaruṣitarūpadarśī tṛṣānvitaḥ
kaphāccireṇa grahaṇaṃ cireṇaiva vibodhanam
ceṣṭālpā bhūyasī lālā śuklanetranakhāsyatā
śuklābharūpadarśitvaṃ sarvaliṅgaṃ tu varjayet
athāvṛtānāṃ dhīcittahṛtkhānāṃ prākprabodhanam
tīkṣṇaiḥ kuryād apasmāre karmabhir vamanādibhiḥ
vātikaṃ vastibhūyiṣṭhaiḥ paittaṃ prāyo virecanaiḥ
ślaiṣmikaṃ vamanaprāyairapasmāram upācaret
sarvataḥ suviśuddhasya samyag āśvāsitasya ca
apasmāravimokṣārthaṃ yogān saṃśamanāñchṛṇu
gomayasvarasakṣīradadhimūtraiḥ śṛtaṃ haviḥ
apasmārajvaronmādakāmalāntakaraṃ pibet
dvipañcamūlatriphalādviniśākuṭajatvacaḥ
saptaparṇam apāmārgaṃ nīlinīṃ kaṭurohiṇīm
śamyākapuṣkarajaṭāphalgumūladurālabhāḥ
dvipalāḥ saliladroṇe paktvā pādāvaśeṣite
bhārgīpāṭhāḍhakīkumbhanikumbhavyoṣarohiṣaiḥ
mūrvābhūtikabhūnimbaśreyasīśārivādvayaiḥ
madayantyagniniculairakṣāṃśaiḥ sarpiṣaḥ pacet
prasthaṃ tadvad dravaiḥ pūrvaiḥ pañcagavyam idaṃ mahat
jvarāpasmārajaṭharabhagandaraharaṃ param
śophārśaḥkāmalāpāṇḍugulmakāsagrahāpaham
brāhmīrasavacākuṣṭhaśaṅkhapuṣpīśṛtaṃ ghṛtam
purāṇaṃ medhyam unmādālakṣmyapasmārapāpmajit
tailaprasthaṃ ghṛtaprasthaṃ jīvanīyaiḥ palonmitaiḥ
kṣīradroṇe pacet siddham apasmāravimokṣaṇam
kaṃse kṣīrekṣurasayoḥ kāśmarye 'ṣṭaguṇe rase
kārṣikair jīvanīyaiśca sarpiḥprasthaṃ vipācayet
vātapittodbhavaṃ kṣipram apasmāraṃ nihanti tat
tadvat kāśavidārīkṣukuśakvāthaśṛtaṃ payaḥ
kūṣmāṇḍasvarase sarpir aṣṭādaśaguṇe śṛtam
yaṣṭīkalkam apasmāraharaṃ dhīvāksvarapradam
kapilānāṃ gavāṃ pittaṃ nāvane paramaṃ hitam
śvaśṛgālabiḍālānāṃ siṃhādīnāṃ ca pūjitam
godhānakulanāgānāṃ pṛṣatarkṣagavām api
pitteṣu sādhitaṃ tailaṃ nasye 'bhyaṅge ca śasyate
triphalāvyoṣapītadruyavakṣāraphaṇijjakaiḥ
śryāhvāpāmārgakārañjabījais tailaṃ vipācitam
bastamūtre hitaṃ nasyaṃ cūrṇaṃ vā dhmāpayed bhiṣak
nakulolūkamārjāragṛdhrakīṭāhikākajaiḥ
tuṇḍaiḥ pakṣaiḥ purīṣaiśca dhūpam asya prayojayet
śīlayet tailalaśunaṃ payasā vā śatāvarīm
brāhmīrasaṃ kuṣṭharasaṃ vacāṃ vā madhusaṃyutām
samaṃ kruddhairapasmāro doṣaiḥ śārīramānasaiḥ
yajjāyate yataścaiṣa mahāmarmasamāśrayaḥ
tasmād rasāyanairenaṃ duścikitsyam upācaret
tadārtaṃ cāgnitoyāder viṣamāt pālayet sadā
muktaṃ manovikāreṇa tvam itthaṃ kṛtavān iti
na brūyād viṣayairiṣṭaiḥ kliṣṭaṃ ceto 'sya bṛṃhayet
athāto vartmarogavijñānīyam adhyāyaṃ vyākhyāsyāmaḥ
iti ha smāhur ātreyādayo maharṣayaḥ
sarvaroganidānoktairahitaiḥ kupitā malāḥ
acakṣuṣyair viśeṣeṇa prāyaḥ pittānusāriṇaḥ
sirābhirūrdhvaṃ prasṛtā netrāvayavam āśritāḥ
vartma saṃdhiṃ sitaṃ kṛṣṇaṃ dṛṣṭiṃ vā sarvam akṣi vā
rogān kuryuścalas tatra prāpya vartmāśrayāḥ sirāḥ
suptotthitasya kurute vartmastambhaṃ savedanam
pāṃsupūrṇābhanetratvaṃ kṛcchronmīlanam aśru ca
vimardanāt syācca śamaḥ kṛcchronmīlaṃ vadanti tat
cālayan vartmanī vāyur nimeṣonmeṣaṇaṃ muhuḥ
karotyaruṅ nimeṣo 'sau vartma yat tu nimīlyate
vimuktasaṃdhi niśceṣṭaṃ hīnaṃ vātahataṃ hi tat
kṛṣṇāḥ pittena bahvyo 'ntarvartma kumbhīkabījavat
ādhmāyante punar bhinnāḥ piṭikāḥ kumbhisaṃjñitāḥ
sadāhakledanistodaṃ raktābhaṃ sparśanākṣamam
pittena jāyate vartma pittotkliṣṭam uśanti tat
karoti kaṇḍūṃ dāhaṃ ca pittaṃ pakṣmāntam āsthitam
pakṣmaṇāṃ śātanaṃ cānu pakṣmaśātaṃ vadanti tam
pothakyaḥ piṭikāḥ śvetāḥ sarṣapābhā ghanāḥ kaphāt
śophopadeharukkaṇḍūpicchilāśrusamanvitāḥ
kaphotkliṣṭaṃ bhaved vartma stambhakledopadehavat
granthiḥ pāṇḍurarukpākaḥ kaṇḍūmān kaṭhinaḥ kaphāt
kolamātraḥ sa lagaṇaḥ kiṃcid alpas tato 'thavā
raktā raktena piṭikā tattulyapiṭikācitā
utsaṅgākhyā tathotkliṣṭaṃ rājīmat sparśanākṣamam
arśo 'dhimāṃsaṃ vartmāntaḥ stabdhaṃ snigdhaṃ sadāharuk
raktaṃ raktena tatsrāvi chinnaṃ chinnaṃ ca vardhate
madhye vā vartmano 'nte vā kaṇḍūṣārugvatī sthirā
mudgamātrāsṛjā tāmrā piṭikāñjananāmikā
doṣair vartma bahiḥ śūnaṃ yad antaḥ sūkṣmakhācitam
sasrāvam antarudakaṃ bisābhaṃ bisavartma tat
yad vartmotkliṣṭam utkliṣṭam akasmān mlānatām iyāt
raktadoṣatrayotkleśād bhavatyutkliṣṭavartma tat
śyāvavartma malaiḥ sāsraiḥ śyāvaṃ rukkledaśophavat
śliṣṭākhyaṃ vartmanī śliṣṭe kaṇḍūśvayathurāgiṇī
vartmano 'ntaḥ kharā rūkṣāḥ piṭikāḥ sikatopamāḥ
sikatāvartma kṛṣṇaṃ tu kardamaṃ kardamopamam
bahalaṃ bahalair māṃsaiḥ savarṇaiścīyate samaiḥ
kukūṇakaḥ śiśoreva dantotpattinimittajaḥ
syāt tena śiśurucchūnatāmrākṣo vīkṣaṇākṣamaḥ
savartmaśūlapaicchilyaḥ karṇanāsākṣimardanaḥ
pakṣmoparodhe saṃkoco vartmanāṃ jāyate tathā
kharatāntarmukhatvaṃ ca romṇām anyāni vā punaḥ
kaṇṭakairiva tīkṣṇāgrair ghṛṣṭaṃ tairakṣi śūyate
uṣyate cānilādidviḍ alpāhaḥ śāntiruddhṛtaiḥ
kanīnake bahirvartma kaṭhino granthirunnataḥ
tāmraḥ pakvo 'srapūyasrud alajyādhmāyate muhuḥ
vartmāntar māṃsapiṇḍābhaḥ śvayathur grathito 'rujaḥ
sāsraiḥ syād arbudo doṣair viṣamo bāhyataścalaḥ
caturviṃśatirityete vyādhayo vartmasaṃśrayāḥ
ādyo 'tra bheṣajaiḥ sādhyo dvau tato 'rśaśca varjayet
pakṣmoparodho yāpyaḥ syāccheṣāñchastreṇa sādhayet
kuṭṭayet pakṣmasadanaṃ chindyāt teṣvapi cārbudam
bhindyāllagaṇakumbhīkābisotsaṅgāñjanālajīḥ
pothakīśyāvasikatāśliṣṭotkliṣṭacatuṣṭayam
sakardamaṃ sabahalaṃ vilikhet sakukūṇakam
athāto vartmarogapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
kṛcchronmīle purāṇājyaṃ drākṣākalkāmbusādhitam
sasitaṃ yojayet snigdhaṃ nasyadhūmāñjanādi ca
kumbhīkāvartma likhitaṃ saindhavapratisāritam
yaṣṭīdhātrīpaṭolīnāṃ kvāthena pariṣecayet
nivāte 'dhiṣṭhitasyāptaiḥ śuddhasyottānaśāyinaḥ
bahiḥ koṣṇāmbutaptena sveditaṃ vartma vāsasā
nirbhujya vastrāntaritaṃ vāmāṅguṣṭhāṅgulīghṛtam
na sraṃsate calati vā vartmaivaṃ sarvatas tataḥ
maṇḍalāgreṇa tat tiryak kṛtvā śastrapadāṅkitam
likhet tenaiva pattrair vā śākaśephālikādijaiḥ
phenena toyarāśer vā picunā pramṛjann asṛk
sthite rakte sulikhitaṃ sakṣaudraiḥ pratisārayet
yathāsvam uktairanu ca prakṣālyoṣṇena vāriṇā
ghṛtena siktam abhyaktaṃ badhnīyān madhusarpiṣā
ūrdhvādhaḥ karṇayor dattvā piṇḍīṃ ca yavasaktubhiḥ
dvitīye 'hani muktasya pariṣekaṃ yathāyatham
kuryāccaturthe nasyādīn muñced evāhni pañcame
samaṃ nakhanibhaṃ śophakaṇḍūgharṣādyapīḍitam
vidyāt sulikhitaṃ vartma likhed bhūyo viparyaye
rukpakṣmavartmasadanasraṃsanānyatilekhanāt
snehasvedādikas tasminn iṣṭo vātaharaḥ kramaḥ
abhyajya navanītena śvetalodhraṃ pralepayet
eraṇḍamūlakalkena puṭapāke pacet tataḥ
svinnaṃ prakṣālitaṃ śuṣkaṃ cūrṇitaṃ poṭalīkṛtam
striyāḥ kṣīre chagalyā vā mṛditaṃ netrasecanam
śālitaṇḍulakalkena liptaṃ tadvat pariṣkṛtam
kuryān netre 'tilikhite mṛditaṃ dadhimastunā
kevalenāpi vā sekaṃ mastunā jāṅgalāśinaḥ
piṭikā vrīhivaktreṇa bhittvā tu kaṭhinonnatāḥ
niṣpīḍayed anu vidhiḥ pariśeṣas tu pūrvavat
lekhane bhedane cāyaṃ kramaḥ sarvatra vartmani
pittāsrotkliṣṭayoḥ svāduskandhasiddhena sarpiṣā
sirāvimokṣaḥ snigdhasya trivṛcchreṣṭhaṃ virecanam
likhite srutarakte ca vartmani kṣālanaṃ hitam
yaṣṭīkaṣāyaḥ sekas tu kṣīraṃ candanasādhitam
pakṣmaṇāṃ sadane sūcyā romakūpān vikuṭṭayet
grāhayed vā jalaukobhiḥ payasekṣurasena vā
vamanaṃ nāvanaṃ sarpiḥ śṛtaṃ madhuraśītalaiḥ
saṃcūrṇya puṣpakāsīsaṃ bhāvayet surasārasaiḥ
tāmre daśāhaṃ paramaṃ pakṣmaśāte tad añjanam
pothakīr likhitāḥ śuṇṭhīsaindhavapratisāritāḥ
uṣṇāmbukṣālitāḥ siñcet khadirāḍhakiśigrubhiḥ
apsiddhair dviniśāśreṣṭhāmadhukair vā samākṣikaiḥ
kaphotkliṣṭe vilikhite sakṣaudraiḥ pratisāraṇam
sūkṣmaiḥ saindhavakāsīsamanohvākaṇatārkṣyajaiḥ
vamanāñjananasyādi sarvaṃ ca kaphajiddhitam
kartavyaṃ lagaṇe 'pyetad aśāntāvagninā dahet
kukūṇe khadiraśreṣṭhānimbapattraśṛtaṃ ghṛtam
pītvā dhātrī vamet kṛṣṇāyaṣṭīsarṣapasaindhavaiḥ
abhayāpippalīdrākṣākvāthenaināṃ virecayet
mustādvirajanīkṛṣṇākalkenālepayet stanau
dhūpayet sarṣapaiḥ sājyaiḥ śuddhāṃ kvāthaṃ ca pāyayet
paṭolamustamṛdvīkāguḍūcītriphalodbhavam
śiśos tu likhitaṃ vartma srutāsṛg vāmbujanmabhiḥ
dhātryaśmantakajambūtthapattrakvāthena secayet
prāyaḥ kṣīraghṛtāśitvād bālānāṃ śleṣmajā gadāḥ
tasmād vamanam evāgre sarvavyādhiṣu pūjitam
sindhūtthakṛṣṇāpāmārgabījājyastanyamākṣikam
cūrṇo vacāyāḥ sakṣaudro madanaṃ madhukānvitam
kṣīraṃ kṣīrānnam annaṃ ca bhajataḥ kramataḥ śiśoḥ
vamanaṃ sarvarogeṣu viśeṣeṇa kukūṇake
saptalārasasiddhājyaṃ yojyaṃ cobhayaśodhanam
dviniśālodhrayaṣṭyāhvarohiṇīnimbapallavaiḥ
kukūṇake hitā vartiḥ piṣṭais tāmrarajo'nvitaiḥ
kṣīrakṣaudraghṛtopetaṃ dagdhaṃ vā lohajaṃ rajaḥ
elālaśunakatakaśaṅkhoṣaṇaphaṇijjakaiḥ
vartiḥ kukūṇapothakyoḥ surāpiṣṭaiḥ sakaṭphalaiḥ
pakṣmarodhe pravṛddheṣu śuddhadehasya romasu
utsṛjya dvau bhruvo 'dhastād bhāgau bhāgaṃ ca pakṣmataḥ
yavamātraṃ yavākāraṃ tiryak chittvārdravāsasā
apaneyam asṛk tasminn alpībhavati śoṇite
sīvyet kuṭilayā sūcyā mudgamātrāntaraiḥ padaiḥ
baddhvā lalāṭe paṭṭaṃ ca tatra sīvanasūtrakam
nātigāḍhaślathaṃ sūcyā nikṣiped atha yojayet
madhusarpiḥkavalikāṃ na cāsmin bandham ācaret
nyagrodhādikaṣāyaiśca sakṣīraiḥ secayed ruji
pañcame divase sūtram apanīyāvacūrṇayet
gairikeṇa vraṇaṃ yuñjyāt tīkṣṇaṃ nasyāñjanādi ca
dahed aśāntau nirbhujya vartmadoṣāśrayāṃ valīm
saṃdaṃśenādhikaṃ pakṣma hṛtvā tasyāśrayaṃ dahet
sūcyagreṇāgnivarṇena dāho bāhyālajeḥ punaḥ
bhinnasya kṣāravahnibhyāṃ succhinnasyārbudasya ca
athātaḥ saṃdhisitāsitarogavijñānīyaṃ vyākhyāsyāmaḥ
iti ha smāhur ātreyādayo maharṣayaḥ
vāyuḥ kruddhaḥ sirāḥ prāpya jalābhaṃ jalavāhinīḥ
aśru srāvayate vartmaśuklasaṃdheḥ kanīnakāt
tena netraṃ sarugrāgaśophaṃ syāt sa jalāsravaḥ
kaphāt kaphāsrave śvetaṃ picchilaṃ bahalaṃ sravet
kaphena śophas tīkṣṇāgraḥ kṣārabudbudakopamaḥ
pṛthumūlabalaḥ snigdhaḥ savarṇo mṛdupicchilaḥ
mahān apākaḥ kaṇḍūmān upanāhaḥ sa nīrujaḥ
raktād raktāsrāve tāmraṃ bahūṣṇaṃ cāśru saṃsravet
vartmasaṃdhyāśrayā śukle piṭikā dāhaśūlinī
tāmrā mudgopamā bhinnā raktaṃ sravati parvaṇī
pūyāsrave malāḥ sāsrā vartmasaṃdheḥ kanīnakāt
srāvayanti muhuḥ pūyaṃ sāsraṃ tvaṅmāṃsapākataḥ
pūyālaso vraṇaḥ sūkṣmaḥ śophasaṃrambhapūrvakaḥ
kanīnasaṃdhāvādhmāyī pūyāsrāvī savedanaḥ
kanīnasyāntaralajī śopho ruktodadāhavān
apāṅge vā kanīne vā kaṇḍūṣāpakṣmapoṭavān
pūyāsrāvī kṛmigranthir granthiḥ kṛmiyuto 'rtimān
upanāhakṛmigranthipūyālasakaparvaṇīḥ
śastreṇa sādhayet pañca sālajīn āsravāṃs tyajet
pittaṃ kuryāt site bindūn asitaśyāvapītakān
malāktādarśatulyaṃ vā sarvaṃ śuklaṃ sadāharuk
rogo 'yaṃ śuktikāsaṃjñaḥ saśakṛdbhedatṛḍjvaraḥ
kaphācchukle samaṃ śvetaṃ ciravṛddhyadhimāṃsakam
śuklārma śophas tvarujaḥ savarṇo bahalo 'mṛduḥ
guruḥ snigdho 'mbubindvābho balāsagrathitaṃ smṛtaṃ
bindubhiḥ piṣṭadhavalairutsannaiḥ piṣṭakaṃ vadet
raktarājītataṃ śuklam uṣyate yat savedanam
aśophāśrūpadehaṃ ca sirotpātaḥ sa śoṇitāt
upekṣitaḥ sirotpāto rājīs tā eva vardhayan
kuryāt sāsraṃ sirāharṣaṃ tenākṣyudvīkṣaṇākṣamam
sirājāle sirājālaṃ bṛhad raktaṃ ghanonnatam
śoṇitārma samaṃ ślakṣṇaṃ padmābham adhimāṃsakam
nīruk ślakṣṇo 'rjunaṃ binduḥ śaśalohitalohitaḥ
mṛdvāśuvṛddhyaruṅmāṃsaṃ prastāri śyāvalohitam
prastāryarma malaiḥ sāsraiḥ snāvārma snāvasaṃnibham
śuṣkāsṛkpiṇḍavacchyāvaṃ yan māṃsaṃ bahalaṃ pṛthu
adhimāṃsārma tad dāhagharṣavatyaḥ sirāvṛtāḥ
kṛṣṇāsannāḥ sirāsaṃjñāḥ piṭikāḥ sarṣapopamāḥ
śuktiharṣasirotpātapiṣṭakagrathitārjunam
sādhayed auṣadhaiḥ ṣaṭkaṃ śeṣaṃ śastreṇa saptakam
navotthaṃ tad api dravyairarmoktaṃ yacca pañcadhā
tacchedyam asitaprāptaṃ māṃsasnāvasirāvṛtam
carmoddālavad ucchrāyi dṛṣṭiprāptaṃ ca varjayet
pittaṃ kṛṣṇe 'thavā dṛṣṭau śukraṃ todāśrurāgavat
chittvā tvacaṃ janayati tena syāt kṛṣṇamaṇḍalam
pakvajambūnibhaṃ kiṃcin nimnaṃ ca kṣataśukrakam
tat kṛcchrasādhyaṃ yāpyaṃ tu dvitīyapaṭalavyadhāt
tatra todādibāhulyaṃ sūcīviddhābhakṛṣṇatā
tṛtīyapaṭalacchedād asādhyaṃ nicitaṃ vraṇaiḥ
śaṅkhaśuklaṃ kaphāt sādhyaṃ nātiruk śuddhaśukrakam
ātāmrapicchilāsrasrud ātāmrapiṭikātiruk
ajāviṭsadṛśocchrāyakārṣṇyā varjyāsṛjājakā
sirāśukraṃ malaiḥ sāsrais tajjuṣṭaṃ kṛṣṇamaṇḍalam
satodadāhatāmrābhiḥ sirābhiravatanyate
animittoṣṇaśītācchaghanāsrasrucca tat tyajet
doṣaiḥ sāsraiḥ sakṛt kṛṣṇaṃ nīyate śuklarūpatām
dhavalābhropaliptābhaṃ niṣpāvārdhadalākṛti
atitīvrarujārāgadāhaśvayathupīḍitam
pākātyayena tacchukraṃ varjayet tīvravedanam
yasya vā liṅganāśo 'ntaḥ śyāvaṃ yad vā salohitam
atyutsedhāvagāḍhaṃ vā sāśru nāḍīvraṇāvṛtam
purāṇaṃ viṣamaṃ madhye vicchinnaṃ yacca śukrakam
pañcetyuktā gadāḥ kṛṣṇe sādhyāsādhyavibhāgataḥ
athātaḥ sandhisitāsitarogapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
upanāhaṃ bhiṣak svinnaṃ bhinnaṃ vrīhimukhena ca
lekhayenmaṇḍalāgreṇa tataśca pratisārayet
pippalīkṣaudrasindhūtthair badhnīyāt pūrvavat tataḥ
paṭolapattrāmalakakvāthenāścotayecca tam
parvaṇī baḍiśenāttā bāhyasaṃdhitribhāgataḥ
vṛddhipattreṇa vardhyārdhe syād aśrugatiranyathā
cikitsā cārmavat kṣaudrasaindhavapratisāritā
pūyālase sirāṃ vidhyet tatas tam upanāhayet
kurvīta cākṣipākoktaṃ sarvaṃ karma yathāvidhi
saindhavārdrakakāsīsalohatāmraiḥ sucūrṇitaiḥ
cūrṇāñjanaṃ prayuñjīta sakṣaudrair vā rasakriyām
kṛmigranthiṃ karīṣeṇa svinnaṃ bhittvā vilikhya ca
triphalākṣaudrakāsīsasaindhavaiḥ pratisārayet
pittābhiṣyandavacchuktiṃ balāsāhvayapiṣṭake
kaphābhiṣyandavan muktvā sirāvyadham upācaret
bījapūrarasāktaṃ ca vyoṣakaṭphalam añjanam
jātīmukulasindhūtthadevadārumahauṣadhaiḥ
piṣṭaiḥ prasannayā vartiḥ śophakaṇḍūghnam añjanam
raktasyandavad utpātaharṣajālārjunakriyā
sirotpāte viśeṣeṇa ghṛtamākṣikam añjanam
sirāharṣe tu madhunā ślakṣṇaghṛṣṭaṃ rasāñjanam
arjune śarkarāmastukṣaudrairāścyotanaṃ hitam
sphaṭikaḥ kuṅkumaṃ śaṅkho madhukaṃ madhunāñjanam
madhunā cāñjanaṃ śaṅkhaḥ pheno vā sitayā saha
armoktaṃ pañcadhā tatra tanu dhūmāvilaṃ ca yat
raktaṃ dadhinibhaṃ yacca śukravat tasya bheṣajam
uttānasyetarat svinnaṃ sasindhūtthena cāñjitam
rasena bījapūrasya nimīlyākṣi vimardayet
itthaṃ saṃroṣitākṣasya pracale 'rmādhimāṃsake
ghṛtasya niścalaṃ mūrdhni vartmanośca viśeṣataḥ
apāṅgam īkṣamāṇasya vṛddhe 'rmaṇi kanīnakāt
valī syād yatra tatrārma baḍiśenāvalambitam
nātyāyataṃ mucuṇḍyā vā sūcyā sūtreṇa vā tataḥ
samantān maṇḍalāgreṇa mocayed atha mokṣitam
kanīnakam upānīya caturbhāgāvaśeṣitam
chindyāt kanīnakaṃ rakṣed vāhinīścāśruvāhinīḥ
kanīnakavyadhād aśru nāḍī cākṣṇi pravartate
vṛddhe 'rmaṇi tathāpāṅgāt paśyato 'sya kanīnakam
samyakchinnaṃ madhuvyoṣasaindhavapratisāritam
uṣṇena sarpiṣā siktam abhyaktaṃ madhusarpiṣā
badhnīyāt secayen muktvā tṛtīyādidineṣu ca
karañjabījasiddhena kṣīreṇa kvathitais tathā
sakṣaudrair dviniśālodhrapaṭolīyaṣṭikiṃśukaiḥ
kuraṇṭamukulopetair muñced evāhni saptame
samyakchinne bhavet svāsthyaṃ hīnāticchedajān gadān
sekāñjanaprabhṛtibhir jayellekhanabṛṃhaṇaiḥ
sitāmanaḥśilaileyalavaṇottamanāgaram
ardhakarṣonmitaṃ tārkṣyaṃ palārdhaṃ ca madhudrutam
añjanaṃ śleṣmatimirapillaśukrārmaśoṣajit
triphalaikatamadravyatvacaṃ pānīyakalkitām
śarāvapihitāṃ dagdhvā kapāle cūrṇayet tataḥ
pṛthakśeṣauṣadharasaiḥ pṛthag eva ca bhāvitā
sā maṣī śoṣitā peṣyā bhūyo dvilavaṇānvitā
trīṇyetānyañjanānyāha lekhanāni paraṃ nimiḥ
sirājāle sirā yās tu kaṭhinā lekhanauṣadhaiḥ
na sidhyantyarmavat tāsāṃ piṭikānāṃ ca sādhanam
doṣānurodhācchukreṣu snigdharūkṣā varā ghṛtam
tiktam ūrdhvam asṛksrāvo rekasekādi ceṣyate
tris trivṛdvāriṇā pakvaṃ kṣataśukre ghṛtaṃ pibet
sirayānu hared raktaṃ jalaukobhiśca locanāt
siddhenotpalakākolīdrākṣāyaṣṭīvidāribhiḥ
sasitenājapayasā secanaṃ salilena vā
rāgāśruvedanāśāntau paraṃ lekhanam añjanam
vartayo jātimukulalākṣāgairikacandanaiḥ
prasādayanti pittāsraṃ ghnanti ca kṣataśukrakam
dantair dantivarāhoṣṭragavāśvājakharodbhavaiḥ
saśaṅkhamauktikāmbhodhiphenair maricapādikaiḥ
kṣataśukram api vyāpi dantavartir nivartayet
tamālapattraṃ godantaśaṅkhapheno 'sthi gārdabham
tāmraṃ ca vartir mūtreṇa sarvaśukrakanāśinī
ratnāni dantāḥ śṛṅgāṇi dhātavas tryūṣaṇaṃ truṭī
karañjabījaṃ laśuno vraṇasādi ca bheṣajam
savraṇāvraṇagambhīratvaksthaśukraghnam añjanam
nimnam unnamayet snehapānanasyarasāñjanaiḥ
sarujaṃ nīrujaṃ tṛptipuṭapākena śukrakam
śuddhaśukre niśāyaṣṭīśārivāśābarāmbhasā
secanaṃ lodhrapoṭalyā koṣṇāmbhomagnayāthavā
bṛhatīmūlayaṣṭyāhvatāmrasaindhavanāgaraiḥ
dhātrīphalāmbunā piṣṭair lepitaṃ tāmrabhājanam
yavājyāmalakīpattrair bahuśo dhūpayet tataḥ
tatra kurvīta guṭikās tā jalakṣaudrapeṣitāḥ
mahānīlā iti khyātāḥ śuddhaśukraharāḥ param
sthire śukre ghane cāsya bahuśo 'pahared asṛk
śiraḥkāyavirekāṃśca puṭapākāṃśca bhūriśaḥ
kuryān maricavaidehīśirīṣaphalasaindhavaiḥ
harṣaṇaṃ triphalākvāthapītena lavaṇena vā
kuryād añjanayogau vā ślokārdhagaditāvimau
śaṅkhakolāsthikatakadrākṣāmadhukamākṣikaiḥ
surādantārṇavamalaiḥ śirīṣakusumānvitaiḥ
dhātrīphaṇijjakarase kṣāro lāṅgalikodbhavaḥ
uṣitaḥ śoṣitaścūrṇaḥ śukraharṣaṇam añjanam
mudgā vā nistuṣāḥ piṣṭāḥ śaṅkhakṣaudrasamāyutāḥ
sāro madhūkānmadhumān majjā vākṣāt samākṣikā
gokharāśvoṣṭradaśanāḥ śaṅkhaḥ phenaḥ samudrajaḥ
vartirarjunatoyena hṛṣṭaśukrakanāśinī
utsannaṃ vā saśalyaṃ vā śukraṃ vālādibhir likhet
sirāśukre tvadṛṣṭighne cikitsā vraṇaśukravat
puṇḍrayaṣṭyāhvakākolīsiṃhīlohaniśāñjanam
kalkitaṃ chāgadugdhena saghṛtair dhūpitaṃ yavaiḥ
dhātrīpattraiśca paryāyād vartiratrāñjanaṃ param
aśāntāvarmavacchastram ajakākhye ca yojayet
ajakāyām asādhyāyāṃ śukre 'nyatra ca tadvidhe
vedanopaśamaṃ snehapānāsṛksrāvaṇādibhiḥ
kuryād bībhatsatāṃ jetuṃ śukrasyotsedhasādhanam
nārikelāsthibhallātatālavaṃśakarīrajam
bhasmādbhiḥ srāvayet tābhir bhāvayet karabhāsthijam
cūrṇaṃ śukreṣvasādhyeṣu tad vaivarṇyaghnam añjanam
sādhyeṣu sādhanāyālam idam eva ca śīlitam
ajakāṃ pārśvato viddhvā sūcyā visrāvya codakam
samaṃ prapīḍyāṅguṣṭhena vasārdreṇānu pūrayet
vraṇaṃ gomāṃsacūrṇena baddhaṃ baddhaṃ vimucya ca
saptarātrād vraṇe rūḍhe kṛṣṇabhāge same sthire
snehāñjanaṃ ca kartavyaṃ nasyaṃ ca kṣīrasarpiṣā
tathāpi punarādhmāne bhedacchedādikāṃ kriyām
yuktyā kuryād yathā nāticchedena syāt nimajjanam
nityaṃ ca śukreṣu śṛtaṃ yathāsvaṃ pāne ca marśe ca ghṛtaṃ vidadhyāt
na hīyate labdhabalā tathāntas tīkṣṇāñjanair dṛk satataṃ prayuktaiḥ
athāto dṛṣṭirogavijñānīyamadhyāyaṃ vyākhyāsyāmaḥ
iti ha smāhurātreyādayo maharṣayaḥ
sirānusāriṇi male prathamaṃ paṭalaṃ śrite
avyaktam īkṣate rūpaṃ vyaktam apyanimittataḥ
prāpte dvitīyaṃ paṭalaṃ abhūtam api paśyati
bhūtaṃ tu yatnād āsannaṃ dūre sūkṣmaṃ ca nekṣate
dūrāntikasthaṃ rūpaṃ ca viparyāsena manyate
doṣe maṇḍalasaṃsthāne maṇḍalānīva paśyati
dvidhaikaṃ dṛṣṭimadhyasthe bahudhā bahudhāsthite
dṛṣṭerabhyantaragate hrasvavṛddhaviparyayam
nāntikastham adhaḥsaṃsthe dūragaṃ nopari sthite
pārśve paśyen na pārśvasthe timirākhyo 'yam āmayaḥ
prāpnoti kācatāṃ doṣe tṛtīyapaṭalāśrite
tenordhvam īkṣate nādhas tanucailāvṛtopamam
yathāvarṇaṃ ca rajyeta dṛṣṭir hīyeta ca kramāt
tathāpyupekṣamāṇasya caturthaṃ paṭalaṃ gataḥ
liṅganāśaṃ malaḥ kurvaṃśchādayed dṛṣṭimaṇḍalam
tatra vātena timire vyāviddham iva paśyati
calāvilāruṇābhāsaṃ prasannaṃ cekṣate muhuḥ
jālāni keśān maśakān raśmīṃścopekṣite 'tra ca
kācībhūte dṛg aruṇā paśyatyāsyam anāsikam
candradīpādyanekatvaṃ vakram ṛjvapi manyate
vṛddhaḥ kāco dṛśaṃ kuryād rajodhūmāvṛtām iva
spaṣṭāruṇābhāṃ vistīrṇāṃ sūkṣmāṃ vā hatadarśanām
sa liṅganāśo vāte tu saṃkocayati dṛksirāḥ
dṛṅmaṇḍalaṃ viśatyantar gambhīrā dṛg asau smṛtā
pittaje timire vidyutkhadyotadyotadīpitam
śikhitittiripattrābhaṃ prāyo nīlaṃ ca paśyati
kāce dṛk kācanīlābhā tādṛg eva ca paśyati
arkendupariveṣāgnimarīcīndradhanūṃṣi ca
bhṛṅganīlā nirālokā dṛk snigdhā liṅganāśataḥ
dṛṣṭiḥ pittena hrasvākhyā sā hrasvā hrasvadarśinī
bhavet pittavidagdhākhyā pītā pītābhadarśanā
kaphena timire prāyaḥ snigdhaṃ śvetaṃ ca paśyati
śaṅkhendukundakusumaiḥ kumudairiva cācitam
kāce tu niṣprabhendvarkapradīpādyairivācitam
sitābhā sā ca dṛṣṭiḥ syālliṅganāśe tu lakṣyate
mūrtaḥ kapho dṛṣṭigataḥ snigdho darśananāśanaḥ
bindur jalasyeva calaḥ padminīpuṭasaṃsthitaḥ
uṣṇe saṃkocam āyāti chāyāyāṃ parisarpati
śaṅkhakundendukumudasphaṭikopamaśuklimā
raktena timire raktaṃ tamobhūtaṃ ca paśyati
kācena raktā kṛṣṇā vā dṛṣṭis tādṛk ca paśyati
liṅganāśe 'pi tādṛg dṛṅniṣprabhā hatadarśanā
saṃsargasaṃnipāteṣu vidyāt saṃkīrṇalakṣaṇān
timirādīn akasmācca taiḥ syād vyaktākulekṣaṇaḥ
timire śeṣayor dṛṣṭau citro rāgaḥ prajāyate
dyotyate nakulasyeva yasya dṛṅnicitā malaiḥ
nakulāndhaḥ sa tatrāhni citraṃ paśyati no niśi
arke 'stamastakanyastagabhastau stambham āgatāḥ
sthagayanti dṛśaṃ doṣā doṣāndhaḥ sa gado 'paraḥ
divākarakaraspṛṣṭā bhraṣṭā dṛṣṭipathān malāḥ
vilīnalīnā yacchanti vyaktam atrāhni darśanam
uṣṇataptasya sahasā śītavārinimajjanāt
tridoṣaraktasaṃpṛkto yātyūṣmordhvaṃ tato 'kṣiṇi
dāhoṣe malinaṃ śuklam ahanyāviladarśanam
rātrāvāndhyaṃ ca jāyeta vidagdhoṣṇena sā smṛtā
bhṛśam amlāśanād doṣaiḥ sāsrair yā dṛṣṭirācitā
sakledakaṇḍūkaluṣā vidagdhāmlena sā smṛtā
śokajvaraśirorogasaṃtaptasyānilādayaḥ
dhūmāvilāṃ dhūmadṛśaṃ dṛśaṃ kuryuḥ sa dhūmaraḥ
sahasaivālpasattvasya paśyato rūpam adbhutam
bhāsvaraṃ bhāskarādiṃ vā vātādyā nayanāśritāḥ
kurvanti tejaḥ saṃśoṣya dṛṣṭiṃ muṣitadarśanām
vaiḍūryavarṇāṃ stimitāṃ prakṛtisthām ivāvyathām
aupasargika ityeṣa liṅganāśo 'tra varjayet
vinā kaphālliṅganāśān gambhīrāṃ hrasvajām api
ṣaṭ kācā nakulāndhaśca yāpyāḥ śeṣāṃstu sādhayet
dvādaśeti gadā dṛṣṭau nirdiṣṭāḥ saptaviṃśatiḥ
athātastimirapratiṣedhaṃ vyākhyāsyāmaḥ
iti ha smāhurātreyādayo maharṣayaḥ
timiraṃ kācatāṃ yāti kāco 'pyāndhyam upekṣayā
netrarogeṣvato ghoraṃ timiraṃ sādhayed drutam
tulāṃ paceta jīvantyā droṇe 'pāṃ pādaśeṣite
tatkvāthe dviguṇakṣīraṃ ghṛtaprasthaṃ vipācayet
prapauṇḍarīkakākolīpippalīlodhrasaindhavaiḥ
śatāhvāmadhukadrākṣāsitādāruphalatrayaiḥ
kārṣikair niśi tat pītaṃ timirāpaharaṃ param
drākṣācandanamañjiṣṭhākākolīdvayajīvakaiḥ
sitāśatāvarīmedāpuṇḍrāhvamadhukotpalaiḥ
pacejjīrṇaghṛtaprasthaṃ samakṣīraṃ picūnmitaiḥ
hanti tat kācatimiraraktarājīśirorujaḥ
paṭolanimbakaṭukādārvīsevyavarāvṛṣam
sadhanvayāsatrāyantīparpaṭaṃ pālikaṃ pṛthak
prastham āmalakānāṃ ca kvāthayen nalvaṇe 'mbhasi
tadāḍhake 'rdhapalikaiḥ piṣṭaiḥ prasthaṃ ghṛtāt pacet
mustabhūnimbayaṣṭyāhvakuṭajodīcyacandanaiḥ
sapippalīkaistat sarpir ghrāṇakarṇāsyarogajit
vidradhijvaraduṣṭārurvisarpāpacikuṣṭhanut
viśeṣācchukratimiranaktāndhyoṣṇāmladāhahṛt
triphalāṣṭapalaṃ kvāthyaṃ pādaśeṣaṃ jalāḍhake
tena tulyapayaskena triphalāpalakalkavān
ardhaprastho ghṛtāt siddhaḥ sitayā mākṣikeṇa vā
yuktaṃ pibet tat timirī tadyuktaṃ vā varārasam
yaṣṭīmadhudvikākolīvyāghrīkṛṣṇāmṛtotpalaiḥ
pālikaiḥ sasitādrākṣair ghṛtaprasthaṃ pacet samaiḥ
ajākṣīravarāvasāmārkavasvarasaiḥ pṛthak
mahātraiphalam ityetat paraṃ dṛṣṭivikārajit
traiphalenātha haviṣā lihānastriphalāṃ niśi
yaṣṭīmadhukasaṃyuktāṃ madhunā ca pariplutām
māsam ekaṃ hitāhāraḥ pibann āmalakodakam
sauparṇaṃ labhate cakṣurityāha bhagavān nimiḥ
tāpyāyohemayaṣṭyāhvasitājīrṇājyamākṣikaiḥ
saṃyojitā yathākāmaṃ timiraghnī varā varā
saghṛtaṃ vā varākvāthaṃ śīlayet timirāmayī
apūpasūpasaktūn vā triphalācūrṇasaṃyutān
pāyasaṃ vā varāyuktaṃ śītaṃ samadhuśarkaram
prātar bhaktasya vā pūrvam adyāt pathyāṃ pṛthak pṛthak
mṛdvīkāśarkarākṣaudraiḥ satataṃ timirāturaḥ
srotojāṃśāṃścatuḥṣaṣṭiṃ tāmrāyorūpyakāñcanaiḥ
yuktān pratyekam ekāṃśairandhamūṣodarasthitān
dhmāpayitvā samāvṛttaṃ tatastacca niṣecayet
rasaskandhakaṣāyeṣu saptakṛtvaḥ pṛthak pṛthak
vaiḍūryamuktāśaṅkhānāṃ tribhir bhāgair yutaṃ tataḥ
cūrṇāñjanaṃ prayuñjīta tat sarvatimirāpaham
māṃsītrijātakāyaḥkuṅkumanīlotpalābhayātutthaiḥ
sitakācaśaṅkhaphenakamaricāñjanapippalīmadhukaiḥ
candre 'śvinīsanāthe sucūrṇitairañjayed yugalaṃ akṣṇoḥ
timirārmaraktarājīkaṇḍūkācādiśamam icchan
maricavaralavaṇabhāgau bhāgau dvau kaṇasamudraphenābhyām
sauvīrabhāganavakaṃ citrāyāṃ cūrṇitaṃ kaphāmayajit
drākṣāmṛṇālīsvarase kṣīramadyavasāsu ca
pṛthak divyāpsu srotojaṃ saptakṛtvo niṣecayet
taccūrṇitaṃ sthitaṃ śaṅkhe dṛkprasādanam añjanam
śastaṃ sarvākṣirogeṣu videhapatinirmitam
nirdagdhaṃ bādarāṅgāraistutthaṃ cetthaṃ niṣecitam
kramādajāpayaḥsarpiḥkṣaudre tasmāt paladvayam
kārṣikaistāpyamaricasrotojakaṭukānataiḥ
paṭulodhraśilāpathyākaṇailāñjanaphenakaiḥ
yuktaṃ palena yaṣṭyāśca mūṣāntardhmātacūrṇitam
hanti kācārmanaktāndhyaraktarājīḥ suśīlitaḥ
cūrṇo viśeṣāt timiraṃ bhāskaro bhāskaro yathā
triṃśadbhāgā bhujaṅgasya gandhapāṣāṇapañcakam
śulbatālakayor dvau dvau vaṅgasyaiko 'ñjanāt trayam
andhamūṣīkṛtaṃ dhmātaṃ pakvaṃ vimalam añjanam
timirāntakaraṃ loke dvitīya iva bhāskaraḥ
gomūtre chagaṇarase 'mlakāñjike ca strīstanye haviṣi viṣe ca mākṣike ca
yat tutthaṃ jvalitam anekaśo niṣiktaṃ tat kuryād garuḍasamaṃ narasya cakṣuḥ
śreṣṭhājalaṃ bhṛṅgarasaṃ saviṣājyam ajāpayaḥ
yaṣṭīrasaṃ ca yat sīsaṃ saptakṛtvaḥ pṛthak pṛthak
taptaṃ taptaṃ pāyitaṃ tacchalākā netre yuktā sāñjanānañjanā vā
taimiryārmasrāvapaicchilyapaillaṃ kaṇḍūṃ jāḍyaṃ raktarājīṃ ca hanti
rasendrabhujagau tulyau tayostulyam athāñjanam
īṣatkarpūrasaṃyuktam añjanaṃ timirāpaham
yo gṛdhrastaruṇaraviprakāśagallastasyāsyaṃ samayamṛtasya gośakṛdbhiḥ
nirdagdhaṃ samaghṛtam añjanaṃ ca peṣyaṃ yogo 'yaṃ nayanabalaṃ karoti gārdhram
kṛṣṇasarpavadane sahaviṣkaṃ dagdham añjananiḥsṛtadhūmam
cūrṇitaṃ naladapattravimiśraṃ bhinnatāram api rakṣati cakṣuḥ
kṛṣṇasarpaṃ mṛtaṃ nyasya caturaścāpi vṛścikān
kṣīrakumbhe trisaptāhaṃ kledayitvā pramanthayet
tatra yannavanītaṃ syāt puṣṇīyāt tena kukkuṭam
andhastasya purīṣeṇa prekṣate dhruvam añjanāt
kṛṣṇasarpavasā śaṅkhaḥ katakāt phalam añjanam
rasakriyeyam acirād andhānāṃ darśanapradā
maricāni daśārdhapicustāpyāt tutthāt palaṃ picur yaṣṭyāḥ
kṣīrārdradagdham añjanam apratisārākhyam uttamaṃ timire
akṣabījamaricāmalakatvaktutthayaṣṭimadhukair jalapiṣṭaiḥ
chāyayaiva guṭikāḥ pariśuṣkā nāśayanti timirāṇyacireṇa
maricāmalakajalodbhavatutthāñjanatāpyadhātubhiḥ kramavṛddhaiḥ
ṣaṇmākṣika iti yogastimirārmakledakācakaṇḍūhantā
ratnāni rūpyaṃ sphaṭikaṃ suvarṇaṃ sroto'ñjanaṃ tāmram ayaḥ saśaṅkhaṃ
kucandanaṃ lohitagairikaṃ ca cūrṇāñjanaṃ sarvadṛgāmayaghnam
tilatailam akṣatailaṃ bhṛṅgasvaraso 'sanācca niryūhaḥ
āyasapātravipakvaṃ karoti dṛṣṭer balaṃ nasyam
doṣānurodhena ca naikaśastaṃ snehāsravisrāvaṇarekanasyaiḥ
upācared añjanamūrdhavastivastikriyātarpaṇalepasekaiḥ
sāmānyaṃ sādhanam idaṃ pratidoṣam ataḥ śṛṇu
vātaje timire tatra daśamūlāmbhasā ghṛtam
kṣīre caturguṇe śreṣṭhākalkapakvaṃ pibet tataḥ
triphalāpañcamūlānāṃ kaṣāyaṃ kṣīrasaṃyutam
eraṇḍatailasaṃyuktaṃ yojayecca virecanam
samūlajālajīvantītulāṃ droṇe 'mbhasaḥ pacet
aṣṭabhāgasthite tasmiṃstailaprasthaṃ payaḥsame
balātritayajīvantīvarīmūlaiḥ palonmitaiḥ
yaṣṭīpalaiścaturbhiśca lohapātre vipācayet
loha eva sthitaṃ māsaṃ nāvanād ūrdhvajatrujān
vātapittāmayān hanti tad viśeṣād dṛgāśrayān
keśāsyakandharāskandhapuṣṭilāvaṇyakāntidam
sitairaṇḍajaṭāsiṃhīphaladāruvacānataiḥ
ghoṣayā bilvamūlaiśca tailaṃ pakvaṃ payo'nvitam
nasyaṃ sarvordhvajatrūtthavātaśleṣmāmayārtijit
vasāñjane ca vaiyāghrī vārāhī vā praśasyate
gṛdhrāhikukkuṭotthā vā madhukenānvitā pṛthak
pratyañjane ca srotojaṃ rasakṣīraghṛte kramāt
niṣiktaṃ pūrvavad yojyaṃ timiraghnam anuttamam
na ced evaṃ śamaṃ yāti tatastarpaṇam ācaret
śatāhvākuṣṭhanaladakākolīdvayayaṣṭibhiḥ
prapauṇḍarīkasaralapippalīdevadārubhiḥ
sarpiraṣṭaguṇakṣīraṃ pakvaṃ tarpaṇam uttamam
medasastadvad aiṇeyād dugdhasiddhāt khajāhatāt
uddhṛtaṃ sādhitaṃ tejo madhukośīracandanaiḥ
śvāvicchalyakagodhānāṃ dakṣatittiribarhiṇām
pṛthak pṛthag anenaiva vidhinā kalpayed vasām
prasādanaṃ snehanaṃ ca puṭapākaṃ prayojayet
vātapīnasavaccātra nirūhaṃ sānuvāsanam
pittaje timire sarpir jīvanīyaphalatrayaiḥ
vipācitaṃ pāyayitvā snigdhasya vyadhayet sirām
śarkarailātrivṛccūrṇair madhuyuktair virecayet
suśītān sekalepādīn yuñjyān netrāsyamūrdhasu
śārivāpadmakośīramuktāśābaracandanaiḥ
vartiḥ śastāñjane cūrṇastathā pattrotpalāñjanaiḥ
sanāgapuṣpakarpūrayaṣṭyāhvasvarṇagairikaiḥ
sauvīrāñjanatutthakaśṛṅgīdhātrīphalasphaṭikakarpūram
pañcāṃśaṃ pañcāṃśaṃ tryaṃśam athaikāṃśam añjanaṃ timiraghnam
nasyaṃ cājyaṃ śṛtaṃ kṣīrajīvanīyasitotpalaiḥ
śleṣmodbhave 'mṛtākvāthavarākaṇaśṛtaṃ ghṛtam
vidhyet sirāṃ pītavato dadyāccānu virecanam
kvāthaṃ pūgābhayāśuṇṭhīkṛṣṇākumbhanikumbhajam
hrīveradārudviniśākṛṣṇākalkaiḥ payo'nvitaiḥ
dvipañcamūlaniryūhe tailaṃ pakvaṃ ca nāvanam
śaṅkhapriyaṅgunepālīkaṭutrikaphalatrikaiḥ
dṛgvaimalyāya vimalā vartiḥ syāt kokilā punaḥ
kṛṣṇaloharajovyoṣasaindhavatriphalāñjanaiḥ
śaśagokharasiṃhoṣṭradvijā lālāṭam asthi ca
śvetagovālamaricaśaṅkhacandanaphenakam
piṣṭaṃ stanyājyadugdhābhyāṃ vartistimiraśukrajit
raktaje pittavat siddhiḥ śītaiścāsraṃ prasādayet
drākṣayā naladalodhrayaṣṭibhiḥ śaṅkhatāmrahimapadmapadmakaiḥ
sotpalaiśchagaladugdhavartitair asrajaṃ timiram āśu naśyati
saṃsargasaṃnipātotthe yathādoṣodayaṃ kriyā
siddhaṃ madhūkakṛmijinmaricāmaradārubhiḥ
sakṣīraṃ nāvanaṃ tailaṃ piṣṭair lepo mukhasya ca
natanīlotpalānantāyaṣṭyāhvasuniṣaṇṇakaiḥ
sādhitaṃ nāvane tailaṃ śirovastau ca śasyate
dadyād uśīraniryūhe cūrṇitaṃ kaṇasaindhavam
tat srutaṃ saghṛtaṃ bhūyaḥ pacet kṣaudraṃ ghane kṣipet
śīte cāsmin hitam idaṃ sarvaje timire 'ñjanam
asthīni majjapūrṇāni sattvānāṃ rātricāriṇām
srotojāñjanayuktāni vahatyambhasi vāsayet
māsaṃ viṃśatirātraṃ vā tataścoddhṛtya śoṣayet
sameṣaśṛṅgīpuṣpāṇi sayaṣṭyāhvāni tānyanu
cūrṇitānyañjanaṃ śreṣṭhaṃ timire sāṃnipātike
kāce 'pyeṣā kriyā muktvā sirāṃ yantranipīḍitāḥ
āndhyāya syur malā dadyāt srāvye tvasre jalaukasaḥ
guḍaḥ pheno 'ñjanaṃ kṛṣṇā maricaṃ kuṅkumād rajaḥ
rasakriyeyaṃ sakṣaudrā kācayāpanam añjanam
nakulāndhe tridoṣotthe taimiryavihito vidhiḥ
rasakriyā ghṛtakṣaudragomayasvarasadrutaiḥ
tārkṣyagairikatālīśair niśāndhe hitam añjanam
dadhnā vighṛṣṭaṃ maricaṃ rātryandhe 'ñjanam uttamam
karañjikotpalasvarṇagairikāmbhojakesaraiḥ
piṣṭair gomayatoyena vartir doṣāndhanāśinī
ajāmūtreṇa vā kauntīkṛṣṇāsrotojasaindhavaiḥ
kālānusārītrikaṭutriphalālamanaḥśilāḥ
saphenāśchāgadugdhena rātryandhe vartayo hitāḥ
saṃniveśya yakṛnmadhye pippalīradahan pacet
tāḥ śuṣkā madhunā ghṛṣṭā niśāndhe śreṣṭham añjanam
khādecca plīhayakṛtī māhiṣe tailasarpiṣā
ghṛte siddhāni jīvantyāḥ pallavāni ca bhakṣayet
tathātimuktakairaṇḍaśephālyabhīrujāni ca
bhṛṣṭaṃ ghṛtaṃ kumbhayoneḥ pattraiḥ pāne ca pūjitam
dhūmarākhyāmlapittoṣṇavidāhe jīrṇasarpiṣā
snigdhaṃ virecayecchītaiḥ śītair dihyācca sarvataḥ
gośakṛdrasadugdhājyair vipakvaṃ śasyate 'ñjanam
svarṇagairikatālīśacūrṇāvāpā rasakriyā
medāśābarakānantāmañjiṣṭhādārviyaṣṭibhiḥ
kṣīrāṣṭāṃśaṃ ghṛtaṃ pakvaṃ satailaṃ nāvanaṃ hitam
tarpaṇaṃ kṣīrasarpiḥ syād aśāmyati sirāvyadhaḥ
cintābhighātabhīśokaraukṣyāt sotkaṭakāsanāt
virekanasyavamanapuṭapākādivibhramāt
vidagdhāhāravamanāt kṣuttṛṣṇādividhāraṇāt
akṣirogāvasānācca paśyet timirarogivat
yathāsvaṃ tatra yuñjīta doṣādīn vīkṣya bheṣajam
sūryoparāgānalavidyudādivilokanenopahatekṣaṇasya
saṃtarpaṇaṃ snigdhahimādi kāryaṃ tathāñjanaṃ hema ghṛtena ghṛṣṭam
cakṣūrakṣāyāṃ sarvakālaṃ manuṣyair yatnaḥ kartavyo jīvite yāvad icchā
vyartho loko 'yaṃ tulyarātriṃdivānāṃ puṃsām andhānāṃ vidyamāne 'pi vitte
triphalā rudhirasrutir viśuddhir manaso nirvṛtirañjanaṃ sanasyam
śakunāśanatā sapādapūjā ghṛtapānaṃ ca sadaiva netrarakṣā
ahitād aśanāt sadā nivṛttir bhṛśabhāsvaccalasūkṣmavīkṣaṇācca
muninā niminopadiṣṭam etat paramaṃ rakṣaṇam īkṣaṇasya puṃsām
athāto liṅganāśapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
vidhyet sujātaṃ niṣprekṣyaṃ liṅganāśaṃ kaphodbhavam
āvartakyādibhiḥ ṣaḍbhir vivarjitam upadravaiḥ
so 'saṃjāto hi viṣamo dadhimastunibhastanuḥ
śalākayāvakṛṣṭo 'pi punarūrdhvaṃ prapadyate
karoti vedanāṃ tīvrāṃ dṛṣṭiṃ ca sthagayet punaḥ
śleṣmalaiḥ pūryate cāśu so 'nyaiḥ sopadravaścirāt
ślaiṣmiko liṅganāśo hi sitatvācchleṣmaṇaḥ sitaḥ
tasyānyadoṣābhibhavād bhavatyānīlatā gadaḥ
tatrāvartacalā dṛṣṭirāvartakyaruṇāsitā
śarkarārkapayoleśaniciteva ghanāti ca
rājīmatī dṛṅ nicitā śāliśūkābharājibhiḥ
viṣamacchinnadagdhābhā saruk chinnāṃśukā smṛtā
dṛṣṭiḥ kāṃsyasamacchāyā candrakī candrakākṛtiḥ
chattrābhā naikavarṇā ca chattrakī nāma nīlikā
na vidhyed asirārhāṇāṃ na tṛṭpīnasakāsinām
nājīrṇibhīruvamitaśiraḥkarṇākṣiśūlinām
atha sādhāraṇe kāle śuddhasaṃbhojitātmanaḥ
deśe prakāśe pūrvāhṇe bhiṣag jānūccapīṭhagaḥ
yantritasyopaviṣṭasya svinnākṣasya mukhānilaiḥ
aṅguṣṭhamṛdite netre dṛṣṭau dṛṣṭvotplutaṃ malam
svāṃ nāsāṃ prekṣamāṇasya niṣkampaṃ mūrdhni dhārite
kṛṣṇād ardhāṅgulaṃ muktvā tathārdhārdham apāṅgataḥ
tarjanīmadhyamāṅguṣṭhaiḥ śalākāṃ niścalaṃ dhṛtām
daivacchidraṃ nayet pārśvād ūrdhvam āmanthayan iva
savyaṃ dakṣiṇahastena netraṃ savyena cetarat
vidhyet suviddhe śabdaḥ syād aruk cāmbulavasrutiḥ
sāntvayann āturaṃ cānu netraṃ stanyena secayet
śalākāyāstato 'greṇa nirlikhen netramaṇḍalam
abādhamānaḥ śanakair nāsāṃ prati nudaṃstataḥ
ucchiṅghanāccāpahared dṛṣṭimaṇḍalagaṃ kapham
sthire doṣe cale vāti svedayed akṣi bāhyataḥ
atha dṛṣṭeṣu rūpeṣu śalākām āharecchanaiḥ
ghṛtāplutaṃ picuṃ dattvā baddhākṣaṃ śāyayet tataḥ
viddhād anyena pārśvena tam uttānaṃ dvayor vyadhe
nivāte śayane 'bhyaktaśiraḥpādaṃ hite ratam
kṣavathuṃ kāsam udgāraṃ ṣṭhīvanaṃ pānam ambhasaḥ
adhomukhasthitiṃ snānaṃ dantadhāvanabhakṣaṇam
saptāhaṃ nācaret snehapītavaccātra yantraṇā
śaktito laṅghayet seko ruji koṣṇena sarpiṣā
savyoṣāmalakaṃ vāṭyam aśnīyāt saghṛtaṃ dravam
vilepīṃ vā tryahāccāsya kvāthair muktvākṣi secayet
vātaghnaiḥ saptame tvahni sarvathaivākṣi mocayet
yantraṇām anurudhyeta dṛṣṭer ā sthairyalābhataḥ
rūpāṇi sūkṣmadīptāni sahasā nāvalokayet
śopharāgarujādīnām adhimanthasya codbhavaḥ
ahitair vedhadoṣācca yathāsvaṃ tān upācaret
kalkitāḥ saghṛtā dūrvāyavagairikaśārivāḥ
mukhālepe prayoktavyā rujārāgopaśāntaye
sasarṣapāstilāstadvan mātuluṅgarasāplutāḥ
payasyāśārivāpattramañjiṣṭhāmadhuyaṣṭibhiḥ
ajākṣīrayutair lepaḥ sukhoṣṇaḥ śarmakṛt param
lodhrasaindhavamṛdvīkāmadhukaiśchāgalaṃ payaḥ
śṛtam āścyotanaṃ yojyaṃ rujārāgavināśanam
madhukotpalakuṣṭhair vā drākṣālākṣāsitānvitaiḥ
vātaghnasiddhe payasi śṛtaṃ sarpiścaturguṇe
padmakādipratīvāpaṃ sarvakarmasu śasyate
sirāṃ tathānupaśame snigdhasvinnasya mokṣayet
manthoktāṃ ca kriyāṃ kuryād vedhe rūḍhe 'ñjanaṃ mṛdu
āḍhakīmūlamaricaharitālarasāñjanaiḥ
viddhe 'kṣṇi saguḍā vartir yojyā divyāmbupeṣitā
jātīśirīṣadhavameṣaviṣāṇipuṣpavaiḍūryamauktikaphalaṃ payasā supiṣṭam
ājena tāmram amunā pratanu pradigdhaṃ saptāhataḥ punaridaṃ payasaiva piṣṭam
piṇḍāñjanaṃ hitam anātapaśuṣkam akṣṇi viddhe prasādajananaṃ balakṛcca dṛṣṭeḥ
srotojavidrumaśilāmbudhiphenatīkṣṇairasyaiva tulyam uditaṃ guṇakalpanābhiḥ
athātaḥ sarvākṣirogavijñānīyaṃ vyākhyāsyāmaḥ
iti ha smāhur ātreyādayo maharṣayaḥ
vātena netre 'bhiṣyaṇṇe nāsānāho 'lpaśophatā
śaṅkhākṣibhrūlalāṭasya todasphuraṇabhedanam
śuṣkālpā dūṣikā śītam acchaṃ cāśru calā rujaḥ
nimeṣonmeṣaṇaṃ kṛcchrājjantūnām iva sarpaṇam
akṣyādhmātam ivābhāti sūkṣmaiḥ śalyairivācitam
snigdhoṣṇaiścopaśamanaṃ so 'bhiṣyanda upekṣitaḥ
adhimantho bhavet tatra karṇayor nadanaṃ bhramaḥ
araṇyeva ca mathyante lalāṭākṣibhruvādayaḥ
hatādhimanthaḥ so 'pi syāt pramādāt tena vedanāḥ
anekarūpā jāyante vraṇo dṛṣṭau ca dṛṣṭihā
manyākṣiśaṅkhato vāyuranyato vā pravartayan
vyathāṃ tīvrām apaicchilyarāgaśophaṃ vilocanam
saṃkocayati paryaśru so 'nyatovātasaṃjñitaḥ
tadvajjihmaṃ bhavennetram ūnaṃ vā vātaparyaye
dāho dhūmāyanaṃ śophaḥ śyāvatā vartmano bahiḥ
antaḥkledo 'śru pītoṣṇaṃ rāgaḥ pītābhadarśanam
kṣārokṣitakṣatākṣitvaṃ pittābhiṣyandalakṣaṇam
jvaladaṅgārakīrṇābhaṃ yakṛtpiṇḍasamaprabham
adhimanthe bhaven netraṃ syande tu kaphasaṃbhave
jāḍyaṃ śopho mahān kaṇḍūr nidrānnānabhinandanam
sāndrasnigdhabahuśvetapicchāvad dūṣikāśrutā
adhimanthe nataṃ kṛṣṇam unnataṃ śuklamaṇḍalam
praseko nāsikādhmānaṃ pāṃsupūrṇam ivekṣaṇam
raktāśrurājīdūṣīkāraktamaṇḍaladarśanam
raktasyandena nayanaṃ sapittasyandalakṣaṇam
manthe 'kṣi tāmraparyantam utpāṭanasamānaruk
rāgeṇa bandhūkanibhaṃ tāmyati sparśanākṣamam
asṛṅnimagnāriṣṭābhaṃ kṛṣṇam agnyābhadarśanam
adhimanthā yathāsvaṃ ca sarve syandādhikavyathāḥ
śaṅkhadantakapoleṣu kapāle cātirukkarāḥ
vātapittāturaṃ gharṣatodabhedopadehavat
rūkṣadāruṇavartmākṣi kṛcchronmīlanimīlanam
vikūṇanaviśuṣkatvaśītecchāśūlapākavat
uktaḥ śuṣkādipāko 'yaṃ saśophaḥ syāt tribhir malaiḥ
saraktaistatra śopho 'tirugdāhaṣṭhīvanādimān
pakvodumbarasaṃkāśaṃ jāyate śuklamaṇḍalam
aśrūṣṇaśītaviśadapicchilācchaghanaṃ muhuḥ
alpaśophe 'lpaśophastu pāko 'nyair lakṣaṇaistathā
akṣipākātyaye śophaḥ saṃrambhaḥ kaluṣāśrutā
kaphopadigdham asitaṃ sitaṃ prakledarāgavat
dāho darśanasaṃrodho vedanāścānavasthitāḥ
annasāro 'mlatāṃ nītaḥ pittaraktolbaṇair malaiḥ
sirābhir netram ārūḍhaḥ karoti śyāvalohitam
saśophadāhapākāśru bhṛśaṃ cāviladarśanam
amloṣito 'yam ityuktā gadāḥ ṣoḍaśa sarvagāḥ
hatādhimantham eteṣu sākṣipākātyayaṃ tyajet
vātodbhūtaḥ pañcarātreṇa dṛṣṭiṃ saptāhena śleṣmajāto 'dhimanthaḥ
raktotpanno hanti tadvat trirātrān mithyācārāt paittikaḥ sadya eva
athātaḥ sarvākṣirogapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
prāgrūpa eva syandeṣu tīkṣṇaṃ gaṇḍūṣanāvanam
kārayed upavāsaṃ ca kopād anyatra vātajāt
dāhopadeharāgāśruśophaśāntyai biḍālakam
kuryāt sarvatra pattrailāmaricasvarṇagairikaiḥ
sarasāñjanayaṣṭyāhvanatacandanasaindhavaiḥ
saindhavaṃ nāgaraṃ tārkṣyaṃ bhṛṣṭaṃ maṇḍena sarpiṣaḥ
vātaje ghṛtabhṛṣṭaṃ vā yojyaṃ śabaradeśajam
māṃsīpadmakakālīyayaṣṭyāhvaiḥ pittaraktayoḥ
manohvāphalinīkṣaudraiḥ kaphe sarvaistu sarvaje
sitamaricabhāgam ekaṃ caturmanohvaṃ dviraṣṭaśābarakam
saṃcūrṇya vastrabaddhaṃ prakupitamātre 'vaguṇṭhanaṃ netre
āraṇyāśchagaṇarase paṭāvabaddhāḥ susvinnā nakhavituṣīkṛtāḥ kulatthāḥ
taccūrṇaṃ sakṛd avacūrṇanānniśīthe netrāṇāṃ vidhamati sadya eva kopam
ghoṣābhayātutthakayaṣṭilodhrair mūtī susūkṣmaiḥ ślathavastrabaddhaiḥ
tāmrasthadhānyāmlanimagnamūrtirartiṃ jayatyakṣiṇi naikarūpām
ṣoḍaśabhiḥ salilapalaiḥ palaṃ tathaikaṃ kaṭaṅkaṭeryāḥ siddham
seko 'ṣṭabhāgaśiṣṭaḥ kṣaudrayutaḥ sarvadoṣakupite netre
vātapittakaphasaṃnipātajāṃ netrayor bahuvidhām api vyathām
śīghram eva jayati prayojitaḥ śigrupallavarasaḥ samākṣikaḥ
taruṇam urubūkapattraṃ mūlaṃ ca vibhidya siddham āje kṣīre
vātābhiṣyandarujaṃ sadyo vinihanti saktupiṇḍikā coṣṇā
āścyotanaṃ mārutaje kvātho bilvādibhir hitaḥ
koṣṇaḥ sahairaṇḍajaṭābṛhatīmadhuśigrubhiḥ
hrīveravakraśārṅgaṣṭodumbaratvakṣu sādhitam
sāmbhasā payasājena śūlāścyotanam uttamam
mañjiṣṭhārajanīlākṣādrākṣarddhimadhukotpalaiḥ
kvāthaḥ saśarkaraḥ śītaḥ secanaṃ raktapittajit
kaseruyaṣṭyāhvarajastāntave śithilaṃ sthitam
apsu divyāsu nihitaṃ hitaṃ syande 'srapittaje
puṇḍrayaṣṭīniśāmūtī plutā stanye saśarkare
chāgadugdhe 'thavā dāharugrāgāśrunivartanī
śvetalodhraṃ samadhukaṃ ghṛtabhṛṣṭaṃ sucūrṇitam
vastrasthaṃ stanyamṛditaṃ pittaraktābhighātajit
nāgaratriphalānimbavāsālodhrarasaḥ kaphe
koṣṇam āścyotanaṃ miśrair bheṣajaiḥ sāṃnipātike
sarpiḥ purāṇaṃ pavane pitte śarkarayānvitam
vyoṣasiddhaṃ kaphe pītvā yavakṣārāvacūrṇitam
srāvayed rudhiraṃ bhūyastataḥ snigdhaṃ virecayet
ānūpavesavāreṇa śirovadanalepanam
uṣṇena śūle dāhe tu payaḥsarpiryutair himaiḥ
timirapratiṣedhaṃ ca vīkṣya yuñjyād yathāyatham
ayam eva vidhiḥ sarvo manthādiṣvapi śasyate
aśāntau sarvathā manthe bhruvorupari dāhayet
rūpyaṃ rūkṣeṇa godadhnā limpennīlatvam āgate
śuṣke tu mastunā vartir vātākṣyāmayanāśinī
sumanaḥkorakāḥ śaṅkhastriphalā madhukaṃ balā
pittaraktāpahā vartiḥ piṣṭā divyena vāriṇā
saindhavaṃ triphalā vyoṣaṃ śaṅkhanābhiḥ samudrajaḥ
phena aileyakaṃ sarjo vartiḥ śleṣmākṣiroganut
prapauṇḍarīkaṃ yaṣṭyāhvaṃ dārvī cāṣṭapalaṃ pacet
jaladroṇe rase pūte punaḥ pakve ghane kṣipet
puṣpāñjanād daśapalaṃ karṣaṃ ca maricāt tataḥ
kṛtaścūrṇo 'thavā vartiḥ sarvābhiṣyandasaṃbhavān
hanti rāgarujāgharṣān sadyo dṛṣṭiṃ prasādayet
ayaṃ pāśupato yogo rahasyaṃ bhiṣajāṃ param
śuṣkākṣipāke haviṣaḥ pānam akṣṇośca tarpaṇam
ghṛtena jīvanīyena nasyaṃ tailena vāṇunā
pariṣeko hitaścātra payaḥ koṣṇaṃ sasaindhavam
sarpiryuktaṃ stanyapiṣṭam añjanaṃ ca mahauṣadham
vasā vānūpasattvotthā kiṃcitsaindhavanāgarā
ghṛtāktān darpaṇe ghṛṣṭān keśān mallakasaṃpuṭe
dagdhvājyapiṣṭā lohasthā sā maṣī śreṣṭham añjanam
saśophe vālpaśophe ca snigdhasya vyadhayet sirām
rekaḥ snigdhe punar drākṣāpathyākvāthatrivṛdghṛtaiḥ
śvetalodhraṃ ghṛte bhṛṣṭaṃ cūrṇitaṃ tāntavasthitam
uṣṇāmbunā vimṛditaṃ sekaḥ śūlaharaḥ param
dārvīprapauṇḍarīkasya kvātho vāścyotane hitaḥ
tāmraṃ lohe mūtraghṛṣṭaṃ prayuktaṃ netre sarpirdhūpitaṃ vedanāghnam
tāmre ghṛṣṭo gavyadadhnaḥ saro vā yuktaḥ kṛṣṇāsaindhavābhyāṃ variṣṭhaḥ
śaṅkhaṃ tāmre stanyaghṛṣṭaṃ ghṛtāktaiḥ śamyāḥ pattrair dhūpitaṃ tad yavaiśca
netre yuktaṃ hanti saṃdhāvasaṃjñaṃ kṣipraṃ gharṣaṃ vedanāṃ cātitīvrām
udumbaraphalaṃ lohe ghṛṣṭaṃ stanyena dhūpitam
sājyaiḥ śamīchadair dāhaśūlarāgāśruharṣajit
śigrupallavaniryāsaḥ sughṛṣṭastāmrasaṃpuṭe
ghṛtena dhūpito hanti śophagharṣāśruvedanāḥ
tilāmbhasā mṛtkapālaṃ kāṃsye ghṛṣṭaṃ sudhūpitam
nimbapattrair ghṛtābhyaktair gharṣaśūlāśrurāgajit
saṃdhāvenāñjite netre vigatauṣadhavedane
stanyenāścyotanaṃ kāryaṃ triḥ paraṃ nāñjayecca taiḥ
tālīśapattracapalānataloharajo'ñjanaiḥ
jātīmukulakāsīsasaindhavair mūtrapeṣitaiḥ
tāmram ālipya saptāhaṃ dhārayet peṣayet tataḥ
mūtreṇaivānu guṭikāḥ kāryāśchāyāviśoṣitāḥ
tāḥ stanyaghṛṣṭā gharṣāśruśophakaṇḍūvināśanāḥ
vyāghrītvaṅmadhukaṃ tāmrarajo 'jākṣīrakalkitam
śamyāmalakapattrājyadhūpitaṃ śopharukpraṇut
amloṣite prayuñjīta pittābhiṣyandasādhanam
utkliṣṭāḥ kaphapittāsranicayotthāḥ kukūṇakaḥ
pakṣmoparodhaṃ śuṣkākṣipākaḥ pūyālaso bisaḥ
pothakyamloṣito 'lpākhyaḥ syandamanthā vinānilāt
ete 'ṣṭādaśa pillākhyā dīrghakālānubandhinaḥ
cikitsā pṛthag eteṣāṃ svaṃsvam uktātha vakṣyate
pillībhūteṣu sāmānyād atha pillākhyarogiṇaḥ
snigdhasya charditavataḥ sirāvyadhahṛtāsṛjaḥ
viriktasya ca vartmānu nirlikhed ā viśuddhitaḥ
tutthakasya palaṃ śvetamaricāni ca viṃśatiḥ
triṃśatā kāñjikapalaiḥ piṣṭvā tāmre nidhāpayet
pillān apillān kurute bahuvarṣotthitān api
tat sekenopadehāśrukaṇḍūśophāṃśca nāśayet
karañjabījaṃ surasaṃ sumanaḥkorakāṇi ca
saṃkṣudya sādhayet kvāthe pūte tatra rasakriyā
añjanaṃ pillabhaiṣajyaṃ pakṣmaṇāṃ ca prarohaṇam
rasāñjanaṃ sarjaraso rītipuṣpaṃ manaḥśilā
samudrapheno lavaṇaṃ gairikaṃ maricāni ca
añjanaṃ madhunā piṣṭaṃ kledakaṇḍūghnam uttamam
abhayārasapiṣṭaṃ vā tagaraṃ pillanāśanam
bhāvitaṃ bastamūtreṇa sasnehaṃ devadāru ca
saindhavatriphalākṛṣṇākaṭukāśaṅkhanābhayaḥ
satāmrarajaso vartiḥ pillaśukrakanāśinī
puṣpakāsīsacūrṇo vā surasārasabhāvitaḥ
tāmre daśāhaṃ tat paillyapakṣmaśātajid añjanam
alaṃ ca sauvīrakam añjanaṃ ca tābhyāṃ samaṃ tāmrarajaḥ susūkṣmam
pilleṣu romāṇi niṣevito 'sau cūrṇaḥ karotyekaśalākayāpi
lākṣānirguṇḍībhṛṅgadārvīrasena śreṣṭhaṃ kārpāsaṃ bhāvitaṃ saptakṛtvaḥ
dīpaḥ prajvālyaḥ sarpiṣā tatsamutthā śreṣṭhā pillānāṃ ropaṇārthe maṣī sā
vartmāvalekhaṃ bahuśastadvacchoṇitamokṣaṇam
punaḥ punar virekaṃ ca nityam āścyotanāñjanam
nāvanaṃ dhūmapānaṃ ca pillarogāturo bhajet
pūyālase tvaśānte 'nte dāhaḥ sūkṣmaśalākayā
caturṇavatirityakṣṇo hetulakṣaṇasādhanaiḥ
parasparam asaṃkīrṇāḥ kārtsnyena gaditā gadāḥ
sarvadā ca niṣeveta svastho 'pi nayanapriyaḥ
purāṇayavagodhūmaśāliṣaṣṭikakodravān
mudgādīn kaphapittaghnān bhūrisarpiḥpariplutān
śākaṃ caivaṃvidhaṃ māṃsaṃ jāṅgalaṃ dāḍimaṃ sitām
saindhavaṃ triphalāṃ drākṣāṃ vāri pāne ca nābhasam
ātapatraṃ padatrāṇaṃ vidhivad doṣaśodhanam
varjayed vegasaṃrodham ajīrṇādhyaśanāni ca
krodhaśokadivāsvapnarātrijāgaraṇātapān
vidāhi viṣṭambhakaraṃ yaccehāhārabheṣajam
dve pādamadhye pṛthusaṃniveśe sire gate te bahudhā ca netre
tā mrakṣaṇodvartanalepanādīn pādaprayuktānnayane nayanti
malauṣṇyasaṃghaṭṭanapīḍanādyaistā dūṣayante nayanāni duṣṭāḥ
bhajet sadā dṛṣṭihitāni tasmād upānadabhyañjanadhāvanāni
athātaḥ karṇarogavijñānīyaṃ vyākhyāsyāmaḥ
iti ha smāhur ātreyādayo maharṣayaḥ
pratiśyāyajalakrīḍākarṇakaṇḍūyanair marut
mithyāyogena śabdasya kupito 'nyaiśca kopanaiḥ
prāpya śrotrasirāḥ kuryācchūlaṃ srotasi vegavat
ardhāvabhedakaṃ stambhaṃ śiśirānabhinandanam
cirācca pākaṃ pakvaṃ tu lasīkām alpaśaḥ sravet
śrotraṃ śūnyam akasmācca syāt saṃcāravicāravat
śūlaṃ pittāt sadāhoṣāśītecchāśvayathujvaram
āśupākaṃ prapakvaṃ ca sapītalasikāsruti
sā lasīkā spṛśed yad yat tat tat pākam upaiti ca
kaphācchirohanugrīvāgauravaṃ mandatā rujaḥ
kaṇḍūḥ śvayathuruṣṇecchā pākācchvetaghanasrutiḥ
karoti śravaṇe śūlam abhighātādidūṣitam
raktaṃ pittasamānārti kiṃcid vādhikalakṣaṇam
śūlaṃ samuditair doṣaiḥ saśophajvaratīvraruk
paryāyād uṣṇaśītecchaṃ jāyate śrutijāḍyavat
pakvaṃ sitāsitāraktaghanapūyapravāhi ca
śabdavāhisirāsaṃsthe śṛṇoti pavane muhuḥ
nādān akasmād vividhān karṇanādaṃ vadanti tam
śleṣmaṇānugato vāyur nādo vā samupekṣitaḥ
uccaiḥ kṛcchrācchrutiṃ kuryād badhiratvaṃ krameṇa ca
vātena śoṣitaḥ śleṣmā śroto limpet tato bhavet
ruggauravaṃ pidhānaṃ ca sa pratīnāhasaṃjñitaḥ
kaṇḍūśophau kaphācchrotre sthirau tatsaṃjñayā smṛtau
kapho vidagdhaḥ pittena sarujaṃ nīrujaṃ tvapi
ghanapūtibahukledaṃ kurute pūtikarṇakam
vātādidūṣitaṃ śrotraṃ māṃsāsṛkkledajā rujam
khādanto jantavaḥ kuryustīvrāṃ sa kṛmikarṇakaḥ
śrotrakaṇḍūyanājjāte kṣate syāt pūrvalakṣaṇaḥ
vidradhiḥ pūrvavaccānyaḥ śopho 'rśo 'rbudam īritam
teṣu ruk pūtikarṇatvaṃ badhiratvaṃ ca bādhate
garbhe 'nilāt saṃkucitā śaṣkulī kucikarṇakaḥ
eko nīrug aneko vā garbhe māṃsāṅkuraḥ sthiraḥ
pippalī pippalīmānaḥ saṃnipātād vidārikā
savarṇaḥ sarujaḥ stabdhaḥ śvayathuḥ sa upekṣitaḥ
kaṭutailanibhaṃ pakvaḥ sravet kṛcchreṇa rohati
saṃkocayati rūḍhā ca sā dhruvaṃ karṇaśaṣkulīm
sirāsthaḥ kurute vāyuḥ pālīśoṣaṃ tadāhvayam
kṛśā dṛḍhā ca tantrīvat pālī vātena tantrikā
sukumāre cirotsargāt sahasaiva pravardhite
karṇe śophaḥ saruk pālyām aruṇaḥ paripoṭavān
paripoṭaḥ sa pavanād utpātaḥ pittaśoṇitāt
gurvābharaṇabhārādyaiḥ śyāvo rugdāhapākavān
śvayathuḥ sphoṭapiṭikārāgoṣākledasaṃyutaḥ
pālyāṃ śopho 'nilakaphāt sarvato nirvyathaḥ sthiraḥ
stabdhaḥ savarṇaḥ kaṇḍūmān unmantho galliraśca saḥ
durviddhe vardhite karṇe sakaṇḍūdāhapākaruk
śvayathuḥ saṃnipātotthaḥ sa nāmnā duḥkhavardhanaḥ
kaphāsṛkkṛmijāḥ sūkṣmāḥ sakaṇḍūkledavedanāḥ
lihyuḥ pālīm upekṣitāḥ lehyākhyāḥ piṭikāstā hi
pippalī sarvajaṃ śūlaṃ vidārī kucikarṇakaḥ
eṣām asādhyā yāpyaikā tantrikānyāṃstu sādhayet
pañcaviṃśatirityuktāḥ karṇarogā vibhāgataḥ
athātaḥ karṇarogapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
karṇaśūle pavanaje pibed rātrau rasāśitaḥ
vātaghnasādhitaṃ sarpiḥ karṇaṃ svinnaṃ ca pūrayet
pattrāṇāṃ pṛthag aśvatthabilvārkairaṇḍajanmanām
tailasindhūtthadigdhānāṃ svinnānāṃ puṭapākataḥ
rasaiḥ kavoṣṇaistadvacca mūlakasyāralorapi
gaṇe vātahare 'mleṣu mūtreṣu ca vipācitaḥ
mahāsneho drutaṃ hanti sutīvrām api vedanām
mahataḥ pañcamūlasya kāṣṭhāt kṣaumeṇa veṣṭitāt
tailasiktāt pradīptāgrāt snehaḥ sadyo rujāpahaḥ
yojyaścaivaṃ bhadrakāṣṭhāt kuṣṭhāt kāṣṭhācca sāralāt
vātavyādhipratiśyāyavihitaṃ hitam atra ca
varjayecchirasā snānaṃ śītāmbhaḥpānam ahnyapi
pittaśūle sitāyuktaghṛtasnigdhaṃ virecayet
drākṣāyaṣṭīśṛtaṃ stanyaṃ śasyate karṇapūraṇam
yaṣṭyanantāhimośīrakākolīlodhrajīvakaiḥ
mṛṇālabisamañjiṣṭhāśārivābhiśca sādhayet
yaṣṭīmadhurasaprasthakṣīradviprasthasaṃyutam
tailasya kuḍavaṃ nasyapūraṇābhyañjanairidam
nihanti śūladāhoṣāḥ kevalaṃ kṣaudram eva vā
yaṣṭyādibhiśca saghṛtaiḥ karṇau dihyāt samantataḥ
vāmayet pippalīsiddhasarpiḥsnigdhaṃ kaphodbhave
dhūmanāvanagaṇḍūṣasvedān kuryāt kaphāpahān
laśunārdrakaśigrūṇāṃ muraṅgyā mūlakasya ca
kadalyāḥ svarasaḥ śreṣṭhaḥ kaduṣṇaḥ karṇapūraṇe
arkāṅkurān amlapiṣṭāṃstailāktāṃllavaṇānvitān
saṃnidhāya snuhīkāṇḍe korite tacchadāvṛtān
svedayet puṭapākena sa rasaḥ śūlajit param
rasena bījapūrasya kapitthasya ca pūrayet
śuktena pūrayitvā vā phenenānvavacūrṇayet
ajāvimūtravaṃśatvaksiddhaṃ tailaṃ ca pūraṇam
siddhaṃ vā sārṣapaṃ tailaṃ hiṅgutumburunāgaraiḥ
raktaje pittavat kāryaṃ sirāṃ cāśu vimokṣayet
pakve pūyavahe karṇe dhūmagaṇḍūṣanāvanam
yuñjyān nāḍīvidhānaṃ ca duṣṭavraṇaharaṃ ca yat
srotaḥ pramṛjya digdhaṃ tu dvau kālau picuvartibhiḥ
pureṇa dhūpayitvā tu mākṣikeṇa prapūrayet
surasādigaṇakvāthaphāṇitāktāṃ ca yojayet
picuvartiṃ susūkṣmaiśca taccūrṇairavacūrṇayet
śūlakledagurutvānāṃ vidhireṣa nivartakaḥ
priyaṅgumadhukāmbaṣṭhādhātakyutpalaparṇibhiḥ
mañjiṣṭhālodhralākṣābhiḥ kapitthasya rasena ca
pacet tailaṃ tad āsrāvaṃ nigṛhṇātyāśu pūraṇāt
nādabādhiryayoḥ kuryād vātaśūloktam auṣadham
śleṣmānubandhe śleṣmāṇam prāg jayed vamanādibhiḥ
eraṇḍaśigruvaruṇamūlakāt pattraje rase
caturguṇe pacet tailaṃ kṣīre cāṣṭaguṇonmite
yaṣṭyāhvākṣīrakākolīkalkayuktaṃ nihanti tat
nādabādhiryaśūlāni nāvanābhyaṅgapūraṇaiḥ
pakvaṃ prativiṣāhiṅgumiśitvaksvarjikoṣaṇaiḥ
saśuktaiḥ pūraṇāt tailaṃ ruksrāvāśrutinādanut
karṇanāde hitaṃ tailaṃ sarṣapotthaṃ ca pūraṇe
śuṣkamūlakakhaṇḍānāṃ kṣāro hiṅgu mahauṣadham
śatapuṣpāvacākuṣṭhadāruśigrurasāñjanam
sauvarcalayavakṣārasvarjikaudbhidasaindhavam
bhūrjagranthiviḍaṃ mustā madhuśuktaṃ caturguṇam
mātuluṅgarasastadvat kadalīsvarasaśca taiḥ
pakvaṃ tailaṃ jayatyāśu sukṛcchrān api pūraṇāt
kaṇḍūṃ kledaṃ ca bādhiryapūtikarṇatvarukkṛmīn
kṣāratailam idaṃ śreṣṭhaṃ mukhadantāmayeṣu ca
atha suptāviva syātāṃ karṇau raktaṃ haret tataḥ
saśophakledayor mandaśruter vamanam ācaret
bādhiryaṃ varjayed bālavṛddhayościrajaṃ ca yat
pratīnāhe parikledya snehasvedair viśodhayet
karṇaśodhanakenānu karṇaṃ tailasya pūrayet
saśuktasaindhavamadhor mātuluṅgarasasya vā
śodhanād rūkṣatotpattau ghṛtamaṇḍasya pūraṇam
kramo 'yaṃ malapūrṇe 'pi karṇe kaṇḍvāṃ kaphāpaham
nasyādi tadvacchophe 'pi kaṭūṣṇaiścātra lepanam
karṇasrāvoditaṃ kuryāt pūtikṛmiṇakarṇayoḥ
pūraṇaṃ kaṭutailena viśeṣāt kṛmikarṇake
vamipūrvā hitā karṇavidradhau vidradhikriyā
pittotthakarṇaśūloktaṃ kartavyaṃ kṣatavidradhau
arśo'rbudeṣu nāsāvad āmā karṇavidārikā
karṇavidradhivat sādhyā yathādoṣodayena ca
pālīśoṣe 'nilaśrotraśūlavan nasyalepanam
svedaṃ ca kuryāt svinnāṃ ca pālīm udvartayet tilaiḥ
priyālabījayaṣṭyāhvahayagandhāyavānvitaiḥ
tataḥ puṣṭikaraiḥ snehairabhyaṅgaṃ nityam ācaret
śatāvarīvājigandhāpayasyairaṇḍajīvakaiḥ
tailaṃ vipakvaṃ sakṣīraṃ pālīnāṃ puṣṭikṛt param
kalkena jīvanīyena tailaṃ payasi pācitam
ānūpamāṃsakvāthe ca pālīpoṣaṇavardhanam
pālīṃ chittvātisaṃkṣīṇāṃ śeṣāṃ saṃdhāya poṣayet
yāpyaivaṃ tantrikākhyāpi paripoṭe 'pyayaṃ vidhiḥ
utpāte śītalair lepo jalaukohṛtaśoṇite
jambvāmrapallavabalāyaṣṭīlodhratilotpalaiḥ
sadhānyāmlaiḥ samañjiṣṭhaiḥ sakadambaiḥ saśārivaiḥ
siddham abhyañjane tailaṃ visarpoktaghṛtāni ca
unmanthe 'bhyañjanaṃ tailaṃ godhākarkavasānvitam
tālapattryaśvagandhārkavākucīphalasaindhavaiḥ
surasālāṅgalībhyāṃ ca siddhaṃ tīkṣṇaṃ ca nāvanam
durviddhe 'śmantajambvāmrapattrakvāthena secitām
tailena pālīṃ svabhyaktāṃ suślakṣṇairavacūrṇayet
cūrṇair madhukamañjiṣṭhāprapuṇḍrāhvaniśodbhavaiḥ
lākṣāviḍaṅgasiddhaṃ ca tailam abhyañjane hitam
svinnāṃ gomayajaiḥ piṇḍair bahuśaḥ parilehikām
viḍaṅgasārairālimped urabhrīmūtrakalkitaiḥ
kauṭajeṅgudakārañjabījaśamyākavalkalaiḥ
athavābhyañjanaṃ tair vā kaṭutailaṃ vipācayet
sanimbapattramaricamadanair lehikāvraṇe
chinnaṃ tu karṇaṃ śuddhasya bandham ālocya yaugikam
śuddhāsraṃ lāgayellagne sadyaśchinne viśodhanam
atha grathitvā keśāntaṃ kṛtvā chedanalekhanam
niveśya saṃdhiṃ suṣamaṃ na nimnaṃ na samunnatam
abhyajya madhusarpirbhyāṃ picuplotāvaguṇṭhitam
sūtreṇāgāḍhaśithilaṃ baddhvā cūrṇairavākiret
śoṇitasthāpanair vraṇyam ācāraṃ cādiśet tataḥ
saptāhād āmatailāktaṃ śanairapanayet picum
surūḍhaṃ jātaromāṇaṃ śliṣṭasaṃdhiṃ samaṃ sthiram
suvarṣmāṇam arogaṃ ca śanaiḥ karṇaṃ vivardhayet
jalaśūkaḥ svayaṅguptā rajanyau bṛhatīphalam
aśvagandhābalāhastipippalīgaurasarṣapāḥ
mūlaṃ kośātakāśvaghnarūpikāsaptaparṇajam
chucchundarī kālamṛtā gṛhaṃ madhukarīkṛtam
jatūkā jalajanmā ca tathā śabarakandakam
ebhiḥ kalkaiḥ kharaṃ pakvaṃ satailaṃ māhiṣaṃ ghṛtam
hastyaśvamūtreṇa param abhyaṅgāt karṇavardhanam
atha kuryād vayaḥsthasya chinnāṃ śuddhasya nāsikām
chindyān nāsāsamaṃ pattraṃ tattulyaṃ ca kapolataḥ
tvaṅmāṃsaṃ nāsikāsanne rakṣaṃs tattanutāṃ nayet
sīvyed gaṇḍaṃ tataḥ sūcyā sevinyā picuyuktayā
nāsāchede 'tha likhite parivartyopari tvacam
kapolavadhraṃ saṃdadhyāt sīvyen nāsāṃ ca yatnataḥ
nāḍībhyām utkṣiped antaḥ sukhocchvāsapravṛttaye
āmatailena siktvānu pattaṅgamadhukāñjanaiḥ
śoṇitasthāpanaiścānyaiḥ suślakṣṇairavacūrṇayet
tato madhughṛtābhyaktaṃ baddhvācārikam ādiśet
jñātvāvasthāntaraṃ kuryāt sadyovraṇavidhiṃ tataḥ
chindyād rūḍhe 'dhikaṃ māṃsaṃ nāsopāntācca carma tat
sīvyet tataśca suślakṣṇaṃ hīnaṃ saṃvardhayet punaḥ
niveśite yathānyāsaṃ sadyaśchinne 'pyayaṃ vidhiḥ
nāḍīyogād vinauṣṭhasya nāsāsaṃdhānavad vidhiḥ
athāto nāsārogavijñānīyaṃ vyākhyāsyāmaḥ
iti ha smāhur ātreyādayo maharṣayaḥ
avaśyāyānilarajobhāṣyātisvapnajāgaraiḥ
nīcātyuccopadhānena pītenānyena vāriṇā
atyambupānaramaṇacchardibāṣpagrahādibhiḥ
kruddhā vātolbaṇā doṣā nāsāyāṃ styānatāṃ gatāḥ
janayanti pratiśyāyaṃ vardhamānaṃ kṣayapradam
tatra vātāt pratiśyāye mukhaśoṣo bhṛśaṃ kṣavaḥ
ghrāṇoparodhanistodadantaśaṅkhaśirovyathāḥ
kīṭikā iva sarpantīr manyate parito bhruvau
svarasādaścirāt pākaḥ śiśirācchakaphasrutiḥ
pittāt tṛṣṇājvaraghrāṇapiṭikāsaṃbhavabhramāḥ
nāsāgrapāko rūkṣoṣṇatāmrapītakaphasrutiḥ
kaphāt kāso 'ruciḥ śvāso vamathur gātragauravam
mādhuryaṃ vadane kaṇḍūḥ snigdhaśuklakaphasrutiḥ
sarvajo lakṣaṇaiḥ sarvairakasmād vṛddhiśāntimān
duṣṭaṃ nāsāsirāḥ prāpya pratiśyāyaṃ karotyasṛk
urasaḥ suptatā tāmranetratvaṃ śvāsapūtitā
kaṇḍūḥ śrotrākṣināsāsu pittoktaṃ cātra lakṣaṇam
sarva eva pratiśyāyā duṣṭatāṃ yāntyupekṣitāḥ
yathoktopadravādhikyāt sa sarvendriyatāpanaḥ
sāgnisādajvaraśvāsakāsoraḥpārśvavedanaḥ
kupyatyakasmād bahuśo mukhadaurgandhyaśophakṛt
nāsikākledasaṃśoṣaśuddhirodhakaro muhuḥ
pūyopamāsitāraktagrathitaśleṣmasaṃsrutiḥ
mūrchanti cātra kṛmayo dīrghasnigdhasitāṇavaḥ
pakvaliṅgāni teṣvaṅgalāghavaṃ kṣavathoḥ śamaḥ
śleṣmā sacikkaṇaḥ pīto 'jñānaṃ ca rasagandhayoḥ
tīkṣṇāghrāṇopayogārkaraśmisūtratṛṇādibhiḥ
vātakopibhiranyair vā nāsikātaruṇāsthani
vighaṭṭite 'nilaḥ kruddho ruddhaḥ śṛṅgāṭakaṃ vrajet
nivṛttaḥ kurute 'tyarthaṃ kṣavathuṃ sa bhṛśakṣavaḥ
śoṣayan nāsikāsrotaḥ kaphaṃ ca kurute 'nilaḥ
śūkapūrṇābhanāsātvaṃ kṛcchrād ucchvasanaṃ tataḥ
smṛto 'sau nāsikāśoṣo nāsānāhe tu jāyate
naddhatvam iva nāsāyāḥ śleṣmaruddhena vāyunā
niḥśvāsocchvāsasaṃrodhāt srotasī saṃvṛte iva
pacen nāsāpuṭe pittaṃ tvaṅmāṃsaṃ dāhaśūlavat
sa ghrāṇapākaḥ srāvastu tatsaṃjñaḥ śleṣmasaṃbhavaḥ
accho jalopamo 'jasraṃ viśeṣānniśi jāyate
kaphaḥ pravṛddho nāsāyāṃ ruddhvā srotāṃsyapīnasam
kuryāt saghurghuraśvāsaṃ pīnasādhikavedanam
averiva sravatyasya praklinnā tena nāsikā
ajasraṃ picchilaṃ pītaṃ pakvaṃ siṅghāṇakaṃ ghanam
raktena nāsā dagdheva bāhyāntaḥsparśanāsahā
bhaveddhūmopamocchvāsā sā dīptir dahatīva ca
tālumūle malair duṣṭair māruto mukhanāsikāt
śleṣmā ca pūtir nirgacchet pūtināsaṃ vadanti tam
nicayād abhighātād vā pūyāsṛṅ nāsikā sravet
tat pūyaraktam ākhyātaṃ śirodāharujākaram
pittaśleṣmāvaruddho 'ntar nāsāyāṃ śoṣayen marut
kaphaṃ sa śuṣkaḥ puṭatāṃ prāpnoti puṭakaṃ tu tat
arśo'rbudāni vibhajed doṣaliṅgair yathāyatham
sarveṣu kṛcchrocchvasanaṃ pīnasaḥ pratataṃ kṣutiḥ
sānunāsikavāditvaṃ pūtināsaḥ śirovyathā
aṣṭādaśānām ityeṣāṃ yāpayed duṣṭapīnasam
athāto nāsārogapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
sarveṣu pīnaseṣvādau nivātāgārago bhajet
snehanasvedavamanadhūmagaṇḍūṣadhāraṇam
vāso gurūṣṇaṃ śirasaḥ sughanaṃ pariveṣṭanam
laghvamlalavaṇaṃ snigdham uṣṇaṃ bhojanam adravam
dhanvamāṃsaguḍakṣīracaṇakatrikaṭūtkaṭam
yavagodhūmabhūyiṣṭhaṃ dadhidāḍimasārikam
bālamūlakajo yūṣaḥ kulatthotthaśca pūjitaḥ
kavoṣṇaṃ daśamūlāmbu jīrṇāṃ vā vāruṇīṃ pibet
jighreccorakatarkārīvacājājyupakuñcikāḥ
vyoṣatālīśacavikātintiḍīkāmlavetasam
sāgnyajāji dvipalikaṃ tvagelāpattrapādikam
jīrṇād guḍāt tulārdhena pakvena vaṭakīkṛtam
pīnasaśvāsakāsaghnaṃ rucisvarakaraṃ param
śatāhvātvagbalā mūlaṃ śyoṇākairaṇḍabilvajam
sāragvadhaṃ pibeddhūmaṃ vasājyamadanānvitam
athavā saghṛtān saktūn kṛtvā mallakasaṃpuṭe
tyajet snānaṃ śucaṃ krodhaṃ bhṛśaṃ śayyāṃ himaṃ jalam
pibed vātapratiśyāye sarpir vātaghnasādhitam
paṭupañcakasiddhaṃ vā vidāryādigaṇena vā
svedanasyādikāṃ kuryāt cikitsām arditoditām
pittaraktotthayoḥ peyaṃ sarpir madhurakaiḥ śṛtam
pariṣekān pradehāṃśca śītaiḥ kurvīta śītalān
dhavatvaktriphalāśyāmāśrīparṇīyaṣṭitilvakaiḥ
kṣīre daśaguṇe tailaṃ nāvanaṃ saniśaiḥ pacet
kaphaje laṅghanaṃ lepaḥ śiraso gaurasarṣapaiḥ
sakṣāraṃ vā ghṛtam pītvā vamet piṣṭaistu nāvanam
bastāmbunā paṭuvyoṣavellavatsakajīrakaiḥ
kaṭutīkṣṇair ghṛtair nasyaiḥ kavaḍaiḥ sarvajaṃ jayet
yakṣmakṛmikramaṃ kurvan yāpayed duṣṭapīnasam
vyoṣorubūkakṛmijiddārumādrīgadeṅgudam
vārtākabījaṃ trivṛtā siddhārthaḥ pūtimatsyakaḥ
agnimanthasya puṣpāṇi pīluśigruphalāni ca
aśvaviḍrasamūtrābhyāṃ hastimūtreṇa caikataḥ
kṣaumagarbhāṃ kṛtāṃ vartiṃ dhūmaṃ ghrāṇāsyataḥ pibet
kṣavathau puṭakākhye ca tīkṣṇaiḥ pradhamanaṃ hitam
śuṇṭhīkuṣṭhakaṇāvelladrākṣākalkakaṣāyavat
sādhitaṃ tailam ājyaṃ vā nasyaṃ kṣavapuṭapraṇut
nāsāśoṣe balātailaṃ pānādau bhojanaṃ rasaiḥ
snigdho dhūmastathā svedo nāsānāhe 'pyayaṃ vidhiḥ
pāke dīptau ca pittaghnaṃ tīkṣṇaṃ nasyādi saṃsrutau
kaphapīnasavat pūtināsāpīnasayoḥ kriyā
lākṣākarañjamaricavellahiṅgukaṇāguḍaiḥ
avimūtradrutair nasyaṃ kārayed vamane kṛte
śigrusiṃhīnikumbhānāṃ bījaiḥ savyoṣasaindhavaiḥ
savellasurasaistailaṃ nāvanaṃ paramaṃ hitam
pūyarakte nave kuryād raktapīnasavat kramam
atipravṛddhe nāḍīvad dagdheṣvarśo'rbudeṣu ca
nikumbhakumbhasindhūtthamanohvālakaṇāgnikaiḥ
kalkitair ghṛtamadhvaktāṃ ghrāṇe vartiṃ praveśayet
śigrvādināvanaṃ cātra pūtināsoditaṃ bhajet
athāto mukharogavijñānīyaṃ vyākhyāsyāmaḥ
iti ha smāhur ātreyādayo maharṣayaḥ
mātsyamāhiṣavārāhapiśitāmakamūlakam
māṣasūpadadhikṣīraśuktekṣurasaphāṇitam
avākśayyāṃ ca bhajato dviṣato dantadhāvanam
dhūmacchardanagaṇḍūṣān ucitaṃ ca sirāvyadham
kruddhāḥ śleṣmolbaṇā doṣāḥ kurvantyantar mukhaṃ gadān
tatra khaṇḍauṣṭha ityukto vātenauṣṭho dvidhā kṛtaḥ
oṣṭhakope tu pavanāt stabdhāvoṣṭhau mahārujau
dālyete paripāṭyete paruṣāsitakarkaśau
pittāt tīkṣṇāsahau pītau sarṣapākṛtibhiścitau
piṭikābhir bahukledāvāśupākau kaphāt punaḥ
śītāsahau gurū śūnau savarṇapiṭikācitau
saṃnipātād anekābhau durgandhāsrāvapicchilau
akasmān mlānasaṃśūnarujau viṣamapākinau
raktopasṛṣṭau rudhiraṃ sravataḥ śoṇitaprabhau
kharjūrasadṛśaṃ cātra kṣīṇe rakte 'rbudaṃ bhavet
māṃsapiṇḍopamau māṃsāt syātāṃ mūrchatkṛmī kramāt
tailābhaśvayathukledau sakaṇḍvau medasā mṛdū
kṣatajāvavadīryete pāṭyete cāsakṛt punaḥ
grathitau ca punaḥ syātāṃ kaṇḍūlau daśanacchadau
jalabudbudavad vātakaphād oṣṭhe jalārbudam
gaṇḍālajī sthiraḥ śopho gaṇḍe dāhajvarānvitaḥ
vātād uṣṇasahā dantāḥ śītasparśe 'dhikavyathāḥ
dālyanta iva śūlena śītākhyo dālanaśca saḥ
dantaharṣe pravātāmlaśītabhakṣākṣamā dvijāḥ
bhavantyamlāśaneneva sarujāścalitā iva
dantabhede dvijāstodabhedaruksphuṭanānvitāḥ
cālaścaladbhir daśanair bhakṣaṇād adhikavyathaiḥ
karālastu karālānāṃ daśanānāṃ samudgamaḥ
danto 'dhiko 'dhidantākhyaḥ sa coktaḥ khalu vardhanaḥ
jāyamāne 'tirug dante jāte tatra tu śāmyati
adhāvanān malo dante kapho vā vātaśoṣitaḥ
pūtigandhiḥ sthirībhūtaḥ śarkarā sāpyupekṣitā
śātayatyaṇuśo dantāt kapālāni kapālikā
śyāvaḥ śyāvatvam āyāto raktapittānilair dvijaḥ
samūlaṃ dantam āśritya doṣairulbaṇamārutaiḥ
śoṣite majjñi suṣire dante 'nnamalapūrite
pūtitvāt kṛmayaḥ sūkṣmā jāyante jāyate tataḥ
ahetutīvrārtiśamaḥ sasaṃrambho 'sitaścalaḥ
pralūnaḥ pūyaraktasrut sa coktaḥ kṛmidantakaḥ
śleṣmaraktena pūtīni vahantyasram ahetukam
śīryante dantamāṃsāni mṛduklinnāsitāni ca
śītādo 'sāvupakuśaḥ pākaḥ pittāsṛgudbhavaḥ
dantamāṃsāni dahyante raktānyutsedhavantyataḥ
kaṇḍūmanti sravantyasram ādhmāyante 'sṛji sthite
calā mandarujo dantāḥ pūti vaktraṃ ca jāyate
dantayostriṣu vā śopho badarāsthinibho ghanaḥ
kaphāsrāt tīvraruk śīghraṃ pacyate dantapuppuṭaḥ
dantamāṃse malaiḥ sāsrair bāhyāntaḥ śvayathur guruḥ
sarugdāhaḥ sraved bhinnaḥ pūyāsraṃ dantavidradhiḥ
śvayathur dantamūleṣu rujāvān pittaraktajaḥ
lālāsrāvī sa suṣiro dantamāṃsapraśātanaḥ
sa saṃnipātājjvaravān sapūyarudhirasrutiḥ
mahāsuṣira ityukto viśīrṇadvijabandhanaḥ
dantānte kīlavacchopho hanukarṇarujākaraḥ
pratihantyabhyavahṛtim śleṣmaṇā so 'dhimāṃsakaḥ
ghṛṣṭeṣu dantamāṃseṣu saṃrambho jāyate mahān
yasmiṃścalanti dantāśca sa vidarbho 'bhighātajaḥ
dantamāṃsāśritān rogān yaḥ sādhyān apyupekṣate
antastasyāsravan doṣaḥ sūkṣmāṃ saṃjanayed gatim
pūyaṃ muhuḥ sā sravati tvaṅmāṃsāsthiprabhedinī
tāḥ punaḥ pañca vijñeyā lakṣaṇaiḥ svair yathoditaiḥ
śākapattrakharā suptā sphuṭitā vātadūṣitā
jihvā pittāt sadāhoṣā raktair māṃsāṅkuraiścitā
śālmalīkaṇṭakābhaistu kaphena bahalā guruḥ
kaphapittād adhaḥ śopho jihvāstambhakṛd unnataḥ
matsyagandhir bhavet pakvaḥ so 'laso māṃsaśātanaḥ
prabandhane 'dho jihvāyāḥ śopho jihvāgrasaṃnibhaḥ
sāṅkuraḥ kaphapittāsrair lāloṣāstambhavān kharaḥ
adhijihvaḥ sarukkaṇḍur vākyāhāravighātakṛt
tādṛg evopajihvastu jihvāyā upari sthitaḥ
tālumāṃse 'nilād duṣṭe piṭikāḥ sarujaḥ kharāḥ
bahvyo ghanāḥ srāvayutāstāstālupiṭikāḥ smṛtāḥ
tālumūle kaphāt sāsrān matsyavastinibho mṛduḥ
pralambaḥ picchilaḥ śopho nāsayāhāram īrayan
kaṇṭhoparodhatṛṭkāsavamikṛt galaśuṇḍikā
tālumadhye niruṅ māṃsaṃ saṃhataṃ tālusaṃhatiḥ
padmākṛtistālumadhye raktācchvayathurarbudam
kacchapaḥ kacchapākāraściravṛddhiḥ kaphād aruk
kolābhaḥ śleṣmamedobhyāṃ puppuṭo nīrujaḥ sthiraḥ
pittena pākaḥ pākākhyaḥ pūyāsrāvī mahārujaḥ
vātapittajvarāyāsaistāluśoṣastadāhvayaḥ
jihvāprabandhajāḥ kaṇṭhe dāruṇā mārgarodhinaḥ
māṃsāṅkurāḥ śīghracayā rohiṇī śīghrakāriṇī
kaṇṭhāsyaśoṣakṛd vātāt sā hanuśrotrarukkarī
pittāj jvaroṣātṛṇmohakaṇṭhadhūmāyanānvitā
kṣiprajā kṣiprapākātirāgiṇī sparśanāsahā
kaphena picchilā pāṇḍurasṛjā sphoṭakācitā
taptāṅgāranibhā karṇarukkarī pittajākṛtiḥ
gambhīrapākā nicayāt sarvaliṅgasamanvitā
doṣaiḥ kapholbaṇaiḥ śophaḥ kolavad grathitonnataḥ
śūkakaṇṭakavat kaṇṭhe śālūko mārgarodhanaḥ
vṛndo vṛttonnato dāhajvarakṛd galapārśvagaḥ
hanusaṃdhyāśritaḥ kaṇṭhe kārpāsīphalasaṃnibhaḥ
picchilo mandaruk śophaḥ kaṭhinastuṇḍikerikā
bāhyāntaḥ śvayathur ghoro galamārgārgalopamaḥ
galaugho mūrdhagurutātandrālālājvarapradaḥ
valayaṃ nātiruk śophastadvad evāyatonnataḥ
māṃsakīlo gale doṣaireko 'neko 'thavā 'lparuk
kṛcchrocchvāsābhyavahṛtiḥ pṛthumūlo gilāyukaḥ
bhūrimāṃsāṅkuravṛtā tīvratṛḍjvaramūrdharuk
śataghnī nicitā vartiḥ śataghnīvātirukkarī
vyāptasarvagalaḥ śīghrajanmapāko mahārujaḥ
pūtipūyanibhasrāvī śvayathur galavidradhiḥ
jihvāvasāne kaṇṭhādāvapākaṃ śvayathuṃ malāḥ
janayanti sthiraṃ raktaṃ nīrujaṃ tad galārbudam
pavanaśleṣmamedobhir galagaṇḍo bhaved bahiḥ
vardhamānaḥ sa kālena muṣkavallambate 'tiruk
kṛṣṇo 'ruṇo vā todāḍhyaḥ sa vātāt kṛṣṇarājimān
vṛddhastālugale śoṣaṃ kuryācca virasāsyatām
sthiraḥ savarṇaḥ kaṇḍūmān śītasparśo guruḥ kaphāt
vṛddhastālugale lepaṃ kuryācca madhurāsyatām
medasaḥ śleṣmavaddhānivṛddhyoḥ so 'nuvidhīyate
dehaṃ vṛddhaśca kurute gale śabdaṃ svare 'lpatām
śleṣmaruddhānilagatiḥ śuṣkakaṇṭho hatasvaraḥ
tāmyan prasaktaṃ śvasiti yena sa svarahānilāt
karoti vadanasyāntar vraṇān sarvasaro 'nilaḥ
saṃcāriṇo 'ruṇān rūkṣān oṣṭhau tāmrau calatvacau
jihvā śītāsahā gurvī sphuṭitā kaṇṭakācitā
vivṛṇoti ca kṛcchreṇa mukhaṃ pāko mukhasya saḥ
adhaḥ pratihato vāyurarśogulmakaphādibhiḥ
yātyūrdhvaṃ vaktradaurgandhyaṃ kurvann ūrdhvagudastu saḥ
mukhasya pittaje pāke dāhoṣe tiktavaktratā
kṣārokṣitakṣatasamā vraṇāstadvacca raktaje
kaphaje madhurāsyatvaṃ kaṇḍūmatpicchilā vraṇāḥ
antaḥkapolam āśritya śyāvapāṇḍu kapho 'rbudam
kuryāt tad ghaṭṭitaṃ chinnaṃ mṛditaṃ ca vivardhate
mukhapāko bhavet sāsraiḥ sarvaiḥ sarvākṛtir malaiḥ
pūtyāsyatā ca taireva dantakāṣṭhādividviṣaḥ
oṣṭhe gaṇḍe dvije mūle jihvāyāṃ tāluke gale
vaktre sarvatra cetyuktāḥ pañcasaptatirāmayāḥ
ekādaśaiko daśa ca trayodaśa tathā ca ṣaṭ
aṣṭāvaṣṭādaśāṣṭau ca kramāt teṣvanupakramāḥ
karālo māṃsaraktauṣṭhāvarbudāni jalād vinā
kacchapastālupiṭikā galaughaḥ suṣiro mahān
svaraghnordhvagudaśyāvaśataghnīvalayālasāḥ
nāḍyoṣṭhakopau nicayād raktāt sarvaiśca rohiṇī
daśane sphuṭite dantabhedaḥ pakvopajihvikā
galagaṇḍaḥ svarabhraṃśī kṛcchrocchvāso 'tivatsaraḥ
yāpyastu harṣo bhedaśca śeṣāñchastrauṣadhair jayet
athāto mukharogapratiṣedhaṃ vyākhyāsyāmaḥ
iti ha smāhurātreyādayo maharṣayaḥ
khaṇḍauṣṭhasya vilikhyāntau syūtvā vraṇavad ācaret
yaṣṭījyotiṣmatīlodhraśrāvaṇīśārivotpalaiḥ
paṭolyā kākamācyā ca tailam abhyañjanaṃ pacet
nasyaṃ ca tailaṃ vātaghnamadhuraskandhasādhitam
mahāsnehena vātauṣṭhe siddhenāktaḥ picur hitaḥ
devadhūpamadhūcchiṣṭaguggulvamaradārubhiḥ
yaṣṭyāhvacūrṇayuktena tenaiva pratisāraṇam
nāḍyoṣṭhaṃ svedayed dugdhasiddhaireraṇḍapallavaiḥ
khaṇḍauṣṭhavihitaṃ nasyaṃ tasya mūrdhni ca tarpaṇam
pittābhighātajāvoṣṭhau jalaukobhirupācaret
lodhrasarjarasakṣaudramadhukaiḥ pratisāraṇam
guḍūcīyaṣṭipattaṅgasiddham abhyañjane ghṛtam
pittavidradhivaccātra kriyā śoṇitaje 'pi ca
idam eva nave kāryaṃ karmauṣṭhe tu kaphāture
pāṭhākṣāramadhuvyoṣair hṛtāsre pratisāraṇam
dhūmanāvanagaṇḍūṣāḥ prayojyāśca kaphacchidaḥ
svinnaṃ bhinnaṃ vimedaskaṃ dahen medojam agninā
priyaṅgulodhratriphalāmākṣikaiḥ pratisārayet
sakṣaudrā gharṣaṇaṃ tīkṣṇā bhinnaśuddhe jalārbude
avagāḍhe 'tivṛddhe vā kṣāro 'gnir vā pratikriyā
āmādyavasthāsvalajīṃ gaṇḍe śophavad ācaret
svinnasya śītadantasya pālīṃ vilikhitāṃ dahet
tailena pratisāryā ca sakṣaudraghanasaindhavaiḥ
dāḍimatvagvarātārkṣyakāntājambvasthināgaraiḥ
kavaḍaḥ kṣīriṇāṃ kvāthairaṇutailaṃ ca nāvanam
dantaharṣe tathā bhede sarvā vātaharā kriyā
tilayaṣṭīmadhuśṛtaṃ kṣīraṃ gaṇḍūṣadhāraṇam
sasnehaṃ daśamūlāmbu gaṇḍūṣaḥ pracaladdvije
tutthalodhrakaṇāśreṣṭhāpattaṅgapaṭugharṣaṇam
snigdhāḥ śīlyā yathāvasthaṃ nasyānnakavaḍādayaḥ
adhidantakam āliptaṃ yadā kṣāreṇa jarjaram
kṛmidantam ivotpāṭya tadvaccopacaret tadā
anavasthitarakte ca dagdhe vraṇa iva kriyā
ahiṃsan dantamūlāni dantebhyaḥ śarkarāṃ haret
kṣāracūrṇair madhuyutaistataśca pratisārayet
kapālikāyām apyevaṃ harṣoktaṃ ca samācaret
jayed visrāvaṇaiḥ svinnam acalaṃ kṛmidantakam
snigdhaiścālepagaṇḍūṣanasyāhāraiścalāpahaiḥ
guḍena pūrṇaṃ suṣiraṃ madhūcchiṣṭena vā dahet
saptacchadārkakṣīrābhyāṃ pūraṇaṃ kṛmiśūlajit
hiṅgukaṭphalakāsīsasvarjikākuṣṭhavellajam
rajo rujaṃ jayatyāśu vastrasthaṃ daśane ghṛtam
gaṇḍūṣaṃ grāhayet tailam ebhireva ca sādhitam
kvāthair vā yuktam eraṇḍadvivyāghrībhūkadambajaiḥ
kriyāyogair bahuvidhairityaśāntarujaṃ bhṛśam
dṛḍham apyuddhared dantaṃ pūrvaṃ mūlād vimokṣitam
saṃdaṃśakena laghunā dantanirghātanena vā
tailaṃ sayaṣṭyāhvarajo gaṇḍūṣo madhu vā tataḥ
tato vidāriyaṣṭyāhvaśṛṅgāṭakakaserubhiḥ
tailaṃ daśaguṇakṣīraṃ siddhaṃ yuñjīta nāvanam
kṛśadurbalavṛddhānāṃ vātārtānāṃ ca noddharet
noddhareccottaraṃ dantaṃ bahūpadravakṛddhi saḥ
eṣām apyuddhṛtau snigdhasvāduśītakramo hitaḥ
visrāvitāsre śītāde sakṣaudraiḥ pratisāraṇam
mustārjunatvaktriphalāphalinītārkṣyanāgaraiḥ
tatkvāthaḥ kavaḍo nasyaṃ tailaṃ madhurasādhitam
dantamāṃsānyupakuśe svinnānyuṣṇāmbudhāraṇaiḥ
maṇḍalāgreṇa śākādipattrair vā bahuśo likhet
tataśca pratisāryāṇi ghṛtamaṇḍamadhudrutaiḥ
lākṣāpriyaṅgupattaṅgalavaṇottamagairikaiḥ
sakuṣṭhaśuṇṭhīmaricayaṣṭīmadhurasāñjanaiḥ
sukhoṣṇo ghṛtamaṇḍo 'nu tailaṃ vā kavaḍagrahaḥ
ghṛtaṃ ca madhuraiḥ siddhaṃ hitaṃ kavaḍanasyayoḥ
dantapuppuṭake svinnacchinnabhinnavilekhite
yaṣṭyāhvasvarjikāśuṇṭhīsaindhavaiḥ pratisāraṇam
vidradhau kaṭutīkṣṇoṣṇarūkṣaiḥ kavaḍalepanam
gharṣaṇaṃ kaṭukākuṣṭhavṛścikālīyavodbhavaiḥ
rakṣet pākaṃ himaiḥ pakvaḥ pāṭyo dāhyo 'vagāḍhakaḥ
suṣire chinnalikhite sakṣaudraiḥ pratisāraṇam
lodhramustamiśiśreṣṭhātārkṣyapattaṅgakiṃśukaiḥ
sakaṭphalaiḥ kaṣāyaiśca teṣāṃ gaṇḍūṣa iṣyate
yaṣṭīlodhrotpalānantāśārivāgurucandanaiḥ
sagairikasitāpuṇḍraiḥ siddhaṃ tailaṃ ca nāvanam
chittvādhimāṃsakaṃ cūrṇaiḥ sakṣaudraiḥ pratisārayet
vacātejovatīpāṭhāsvarjikāyavaśūkajaiḥ
paṭolanimbatriphalākaṣāyaḥ kavaḍo hitaḥ
vidarbhe dantamūlāni maṇḍalāgreṇa śodhayet
kṣāraṃ yuñjyāt tato nasyaṃ gaṇḍūṣādi ca śītalam
saṃśodhyobhayataḥ kāyaṃ śiraścopacaret tataḥ
nāḍīṃ dantānugāṃ dantaṃ samuddhṛtyāgninā dahet
kubjāṃ naikagatiṃ pūrṇāṃ guḍena madanena vā
dhāvanaṃ jātimadanakhadirasvādukaṇṭakaiḥ
kṣīrivṛkṣāmbugaṇḍūṣo nasyaṃ tailaṃ ca tatkṛtam
kuryād vātauṣṭhakopoktaṃ kaṇṭakeṣvanilātmasu
jihvāyāṃ pittajāteṣu ghṛṣṭeṣu rudhire srute
pratisāraṇagaṇḍūṣanāvanaṃ madhurair hitam
tīkṣṇaiḥ kaphottheṣvevaṃ ca sarṣapatryūṣaṇādibhiḥ
nave jihvālase 'pyevaṃ taṃ tu śastreṇa na spṛśet
unnamya jihvām ākṛṣṭāṃ baḍiśenādhijihvikām
chedayen maṇḍalāgreṇa tīkṣṇoṣṇair gharṣaṇādi ca
upajihvāṃ parisrāvya yavakṣāreṇa gharṣayet
kaphaghnaiḥ śuṇḍikā sādhyā nasyagaṇḍūṣagharṣaṇaiḥ
ervārubījapratimaṃ vṛddhāyām asirātatam
agraṃ niviṣṭaṃ jihvāyā baḍiśādyavalambitam
chedayen maṇḍalāgreṇa nātyagre na ca mūlataḥ
chede 'tyasṛkkṣayān mṛtyur hīne vyādhir vivardhate
maricātiviṣāpāṭhāvacākuṣṭhakuṭannaṭaiḥ
chinnāyāṃ sapaṭukṣaudrair gharṣaṇaṃ kavaḍaḥ punaḥ
kaṭukātiviṣāpāṭhānimbarāsnāvacāmbubhiḥ
saṃghāte puppuṭe kūrme vilikhyaivaṃ samācaret
apakve tālupāke tu kāsīsakṣaudratārkṣyajaiḥ
gharṣaṇaṃ kavaḍaḥ śītakaṣāyamadhurauṣadhaiḥ
pakve 'ṣṭāpadavad bhinne tīkṣṇoṣṇaiḥ pratisāraṇam
vṛṣanimbapaṭolādyaistiktaiḥ kavaḍadhāraṇam
tāluśoṣe tvatṛṣṇasya sarpiruttarabhaktikam
kaṇāśuṇṭhīśṛtaṃ pānam amlair gaṇḍūṣadhāraṇam
dhanvamāṃsarasāḥ snigdhāḥ kṣīrasarpiśca nāvanam
kaṇṭharogeṣvasṛṅmokṣastīkṣṇair nasyādi karma ca
kvāthaḥ pānaṃ ca dārvītvaṅnimbatārkṣyakaliṅgajaḥ
harītakīkaṣāyo vā peyo mākṣikasaṃyutaḥ
śreṣṭhāvyoṣayavakṣāradārvīdvīpirasāñjanaiḥ
sapāṭhātejinīnimbaiḥ śuktagomūtrasādhitaiḥ
kavaḍo guṭikā vātra kalpitā pratisāraṇam
niculaṃ kaṭabhī mustaṃ devadāru mahauṣadham
vacā dantī ca mūrvā ca lepaḥ koṣṇo 'rtiśophahā
athāntarbāhyataḥ svinnāṃ vātarohiṇikāṃ likhet
aṅgulīśastrakeṇāśu paṭuyuktanakhena vā
pañcamūlāmbu kavaḍastailaṃ gaṇḍūṣanāvanam
visrāvya pittasambhūtāṃ sitākṣaudrapriyaṅgubhiḥ
gharṣet salodhrapattaṅgaiḥ kavaḍaḥ kvathitaiśca taiḥ
drākṣāparūṣakakvātho hitaśca kavaḍagrahe
upācared evam eva pratyākhyāyāsrasaṃbhavām
sāgāradhūmaiḥ kaṭukaiḥ kaphajāṃ pratisārayet
nasyagaṇḍūṣayostailaṃ sādhitaṃ ca praśasyate
apāmārgaphalaśvetādantījantughnasaindhavaiḥ
tadvacca vṛndaśālūkatuṇḍikerīgilāyuṣu
vidradhau srāvite śreṣṭhārocanātārkṣyagairikaiḥ
salodhrapaṭupattaṅgakaṇair gaṇḍūṣagharṣaṇe
galagaṇḍaḥ pavanajaḥ svinno niḥsrutaśoṇitaḥ
tilair bījaiśca laṭvomāpriyālaśaṇasaṃbhavaiḥ
upanāhyo vraṇe rūḍhe pralepyaśca punaḥ punaḥ
śigrutilvakatarkārīgajakṛṣṇāpunarnavaiḥ
kālāmṛtārkamūlaiśca puṣpaiśca karahāṭajaiḥ
ekaiṣīkānvitaiḥ piṣṭaiḥ surayā kāñjikena vā
guḍūcīnimbakuṭajahaṃsapadībalādvayaiḥ
sādhitaṃ pāyayet tailaṃ sakṛṣṇādevadārubhiḥ
kartavyaṃ kaphaje 'pyetat svedavimlāpane tvati
lepo 'jagandhātiviṣāviśalyāḥ saviṣāṇikāḥ
guñjālābuśukāhvāśca palāśakṣārakalkitāḥ
mūtrasrutaṃ haṭhakṣāraṃ paktvā kodravabhuk pibet
sādhitaṃ vatsakādyair vā tailaṃ sapaṭupañcakaiḥ
kaphaghnān dhūmavamananāvanādīṃśca śīlayet
medobhave sirāṃ vidhyet kaphaghnaṃ ca vidhiṃ bhajet
asanādirajaścainaṃ prātar mūtreṇa pāyayet
aśāntau pācayitvā ca sarvān vraṇavad ācaret
mukhapākeṣu sakṣaudrā prayojyā mukhadhāvanāḥ
kvathitāstriphalāpāṭhāmṛdvīkājātipallavāḥ
niṣṭhevyā bhakṣayitvā vā kuṭherādir gaṇo 'thavā
mukhapāke 'nilāt kṛṣṇāpaṭvelāḥ pratisāraṇam
tailaṃ vātaharaiḥ siddhaṃ hitaṃ kavaḍanasyayoḥ
pittāsre pittaraktaghnaḥ kaphaghnaśca kaphe vidhiḥ
likhecchākādipattraiśca piṭikāḥ kaṭhināḥ sthirāḥ
yathādoṣodayaṃ kuryāt saṃnipāte cikitsitam
nave 'rbude tvasaṃvṛddhe chedite pratisāraṇam
svarjikānāgarakṣaudraiḥ kvātho gaṇḍūṣa iṣyate
guḍūcīnimbakalkottho madhutailasamanvitaḥ
yavānnabhuk tīkṣṇatailanasyābhyaṅgāṃstathācaret
vamite pūtivadane dhūmastīkṣṇaḥ sanāvanaḥ
samaṅgādhātakīlodhraphalinīpadmakair jalam
dhāvanaṃ vadanasyāntaścūrṇitairavacūrṇitam
śītādopakuśoktaṃ ca nāvanādi ca śīlayet
phalatrayadvīpikirātatiktayaṣṭyāhvasiddhārthakaṭutrikāṇi
mustāharidrādvayayāvaśūkavṛkṣāmlakāmlāgrimavetasāśca
aśvatthajambvāmradhanañjayatvak tvak cāhimārāt khadirasya sāraḥ
kvāthena teṣāṃ ghanatāṃ gatena taccūrṇayuktā guṭikā vidheyāḥ
tā dhāritā ghnanti mukhena nityaṃ kaṇṭhauṣṭhatālvādigadān sukṛcchrān
viśeṣato rohiṇikāsyaśoṣagandhān videhādhipatipraṇītāḥ
khadiratulām ambughaṭe paktvā toyena tena piṣṭaiśca
candanajoṅgakakuṅkumaparipelavavālakośīraiḥ
suratarulodhradrākṣāmañjiṣṭhācocapadmakaviḍaṅgaiḥ
spṛkkānatanakhakaṭphalasūkṣmailādhyāmakaiḥ sapattaṅgaiḥ
tailaprasthaṃ vipacet karṣāṃśaiḥ pānanasyagaṇḍūṣaistat
hatvāsye sarvagadān janayati gārdhrīṃ dṛśaṃ śrutiṃ ca vārāhīm
udvartitaṃ ca prapunāṭalodhradārvībhirabhyaktam anena vaktram
nirvyaṅganīlīmukhadūṣikādi saṃjāyate candrasamānakānti
palaśataṃ bāṇāt toyaghaṭe paktvā rase 'smiṃśca palārdhikaiḥ
khadirajambūyaṣṭyānantāmrair ahimāranīlotpalānvitaiḥ
tailaprasthaṃ pācayecchlakṣṇapiṣṭairebhir dravyair dhāritaṃ tan mukhena
rogān sarvān hanti vaktre viśeṣāt sthairyaṃ dhatte dantapaṅkteścalāyāḥ
khadirasārād dve tule paced valkāt tulāṃ cārimedasaḥ
ghaṭacatuṣke pādaśeṣe 'smin pūte punaḥ kvathanād ghane
ākṣikaṃ kṣipet susūkṣmaṃ rajaḥ sevyāmbupattaṅgagairikam
candanadvayalodhrapuṇḍrāhvayaṣṭyāhvalākṣāñjanadvayam
dhātakīkaṭphaladviniśātriphalācaturjātajoṅgakam
mustamañjiṣṭhānyagrodhaprarohamāṃsīyavāsakam
padmakailāsamaṅgāśca śīte tasmiṃstathā pālikāṃ pṛthak
jātīpattrikāṃ sajātiphalāṃ sahalavaṅgakaṅkollakām
sphaṭikaśubhrasurabhikarpūrakuḍavaṃ ca tatrāvapet tataḥ
kārayed guṭikāḥ sadā caitā dhāryā mukhe tadgadāpahāḥ
kvāthyauṣadhavyatyayayojanena tailaṃ pacet kalpanayānayaiva
sarvāsyarogoddhṛtaye tad āhur dantasthiratve tvidam eva mukhyam
khadireṇaitā guṭikāstailam idaṃ cārimedasā prathitam
anuśīlayan pratidinaṃ svastho 'pi dṛḍhadvijo bhavati
kṣudrāguḍūcīsumanaḥpravāladārvīyavāsatriphalākaṣāyaḥ
kṣaudreṇa yuktaḥ kavaḍagraho 'yaṃ sarvāmayān vaktragatān nihanti
pāṭhādārvītvakkuṣṭhamustāsamaṅgātiktāpītāṅgīlodhratejovatīnām
cūrṇaḥ sakṣaudro dantamāṃsārtikaṇḍūpākasrāvāṇāṃ nāśano gharṣaṇena
gṛhadhūmatārkṣyapāṭhāvyoṣakṣārāgnyayovarātejohvaiḥ
mukhadantagalavikāre sakṣaudraḥ kālako vidhāryaścūrṇaḥ
dārvītvaksindhūdbhavamanaḥśilāyāvaśūkaharitālaiḥ
dhāryaḥ pītakacūrṇo dantāsyagalāmaye samadhvājyaḥ
dvikṣāradhūmakavarāpañcapaṭuvyoṣavellagiritārkṣyaiḥ
gomūtreṇa vipakvā galāmayaghnī rasakriyā eṣā
gomūtrakvathanavilīnavigrahāṇāṃ pathyānāṃ jalamiśikuṣṭhabhāvitānām
attāraṃ naram aṇavo 'pi vaktrarogāḥ śrotāraṃ nṛpam iva na spṛśantyanarthāḥ
saptacchadośīrapaṭolamustaharītakītiktakarohiṇībhiḥ
yaṣṭyāhvarājadrumacandanaiśca kvāthaṃ pibet pākaharaṃ mukhasya
paṭolaśuṇṭhītriphalāviśālātrāyantitiktādviniśāmṛtānām
pītaḥ kaṣāyo madhunā nihanti mukhe sthitaścāsyagadān aśeṣān
svarasaḥ kvathito dārvyā ghanībhūtaḥ sagairikaḥ
āsyasthaḥ samadhur vaktrapākanāḍīvraṇāpahaḥ
paṭolanimbayaṣṭyāhvavāsājātyarimedasām
khadirasya varāyāśca pṛthag evaṃ prakalpanā
khadirāyovarāpārthamadayantyahimārakaiḥ
gaṇḍūṣo 'mbuśṛtair dhāryo durbaladvijaśāntaye
mukhadantamūlagalajāḥ prāyo rogāḥ kaphāsrabhūyiṣṭhāḥ
tasmāt teṣām asakṛd rudhiraṃ visrāvayed duṣṭam
kāyaśirasor vireko vamanaṃ kavaḍagrahāśca kaṭutiktāḥ
prāyaḥ śastaṃ teṣāṃ kapharaktaharaṃ tathā karma
yavatṛṇadhānyaṃ bhaktaṃ vidalaiḥ kṣāroṣitairapasnehāḥ
yūṣā bhakṣyāśca hitā yaccānyacchleṣmanāśāya
prāṇānilapathasaṃsthāḥ śvasitam api nirundhate pramādavataḥ
kaṇṭhāmayāścikitsitam ato drutaṃ teṣu kurvīta
athātaḥ śirorogavijñānīyaṃ vyākhyāsyāmaḥ
iti ha smāhurātreyādayo maharṣayaḥ
dhūmātapatuṣārāmbukrīḍātisvapnajāgaraiḥ
utsvedādhipurovātabāṣpanigraharodanaiḥ
atyambumadyapānena kṛmibhir vegadhāraṇaiḥ
upadhānamṛjābhyaṅgadveṣādhaḥpratatekṣaṇaiḥ
asātmyagandhaduṣṭāmabhāṣyādyaiśca śirogatāḥ
janayantyāmayān doṣāstatra mārutakopataḥ
nistudyete bhṛśaṃ śaṅkhau ghāṭā saṃbhidyate tathā
bhruvor madhyaṃ lalāṭaṃ ca patatīvātivedanam
bādhyete svanataḥ śrotre niṣkṛṣyete ivākṣiṇī
ghūrṇatīva śiraḥ sarvaṃ saṃdhibhya iva mucyate
sphuratyati sirājālaṃ kandharāhanusaṃgrahaḥ
prakāśāsahatā ghrāṇasrāvo 'kasmād vyathāśamau
mārdavaṃ mardanasnehasvedabandhaiśca jāyate
śirastāpo 'yam ardhe tu mūrdhnaḥ so 'rdhāvabhedakaḥ
pakṣāt kupyati māsād vā svayam eva ca śāmyati
ativṛddhastu nayanaṃ śravaṇaṃ vā vināśayet
śiro'bhitāpe pittotthe śirodhūmāyanaṃ jvaraḥ
svedo 'kṣidahanaṃ mūrchā niśi śītaiśca mārdavam
aruciḥ kaphaje mūrdhno gurustimitaśītatā
sirāniṣpandatālasyaṃ ruṅ mandāhnyadhikā niśi
tandrā śūnākṣikūṭatvaṃ karṇakaṇḍūyanaṃ vamiḥ
raktāt pittādhikarujaḥ sarvaiḥ syāt sarvalakṣaṇaḥ
saṃkīrṇair bhojanair mūrdhni kledite rudhirāmiṣe
kopite saṃnipāte ca jāyante mūrdhni jantavaḥ
śirasaste pibanto 'sraṃ ghorāḥ kurvanti vedanāḥ
cittavibhraṃśajananīr jvaraḥ kāso balakṣayaḥ
raukṣyaśophavyadhacchedadāhasphuraṇapūtitāḥ
kapāle tāluśirasoḥ kaṇḍūḥ śoṣaḥ pramīlakaḥ
tāmrācchasiṅghāṇakatā karṇanādaśca jantuje
vātolbaṇāḥ śiraḥkampaṃ tatsaṃjñaṃ kurvate malāḥ
pittapradhānair vātādyaiḥ śaṅkhe śophaḥ saśoṇitaiḥ
tīvradāharujārāgapralāpajvaratṛḍbhramāḥ
tiktāsyaḥ pītavadanaḥ kṣiprakārī sa śaṅkhakaḥ
trirātrājjīvitaṃ hanti sidhyatyapyāśu sādhitaḥ
pittānubaddhaḥ śaṅkhākṣibhrūlalāṭeṣu mārutaḥ
rujaṃ saspandanāṃ kuryād anusūryodayodayām
ā madhyāhnaṃ vivardhiṣṇuḥ kṣudvataḥ sā viśeṣataḥ
avyavasthitaśītoṣṇasukhā śāmyatyataḥ param
sūryāvartaḥ sa ityuktā daśa rogāḥ śirogatāḥ
śirasyeva ca vakṣyante kapāle vyādhayo nava
kapāle pavane duṣṭe garbhasthasyāpi jāyate
savarṇo nīrujaḥ śophastaṃ vidyād upaśīrṣakam
yathādoṣodayaṃ brūyāt piṭikārbudavidradhīn
kapāle kledabahulāḥ pittāsṛkśleṣmajantubhiḥ
kaṅgusiddhārthakanibhāḥ piṭikāḥ syurarūṃṣikāḥ
kaṇḍūkeśacyutisvāparaukṣyakṛt sphuṭanaṃ tvacaḥ
susūkṣmaṃ kaphavātābhyāṃ vidyād dāruṇakaṃ tu tat
romakūpānugaṃ pittaṃ vātena saha mūrchitam
pracyāvayati romāṇi tataḥ śleṣmā saśoṇitaḥ
romakūpān ruṇaddhyasya tenānyeṣām asaṃbhavaḥ
tad indraluptaṃ rujyāṃ ca prāhuścāceti cāpare
khalaterapi janmaivaṃ śātanaṃ tatra tu kramāt
sā vātād agnidagdhābhā pittāt svinnasirāvṛtā
kaphād ghanatvag varṇāṃśca yathāsvaṃ nirdiśet tvaci
doṣaiḥ sarvākṛtiḥ sarvairasādhyā sā nakhaprabhā
dagdhāgnineva nīromā sadāhā yā ca jāyate
śokaśramakrodhakṛtaḥ śarīroṣmā śirogataḥ
keśān sadoṣaḥ pacati palitaṃ sambhavatyataḥ
tad vātāt sphuṭitaṃ śyāvaṃ kharaṃ rūkṣaṃ jalaprabham
pittāt sadāhaṃ pītābhaṃ kaphāt snigdhaṃ vivṛddhimat
sthūlaṃ suśuklaṃ sarvaistu vidyād vyāmiśralakṣaṇam
śirorujodbhavaṃ cānyad vivarṇaṃ sparśanāsaham
asādhyā saṃnipātena khalatiḥ palitāni ca
śarīrapariṇāmotthānyapekṣante rasāyanam
athātaḥ śirorogapratiṣedhaṃ vyākhyāsyāmaḥ
iti ha smāhurātreyādayo maharṣayaḥ
śiro'bhitāpe 'nilaje vātavyādhividhiṃ caret
ghṛtam aktaśirā rātrau pibed uṣṇapayo'nupaḥ
māṣān kulatthān mudgān vā tadvat khāded ghṛtānvitān
tailaṃ tilānāṃ kalkaṃ vā kṣīreṇa saha pāyayet
piṇḍopanāhasvedāśca māṃsadhānyakṛtā hitāḥ
vātaghnadaśamūlādisiddhakṣīreṇa secanam
snigdhaṃ nasyaṃ tathā dhūmaḥ śiraḥśravaṇatarpaṇam
varaṇādau gaṇe kṣuṇṇe kṣīram ardhodakaṃ pacet
kṣīrāvaśiṣṭaṃ tacchītaṃ mathitvā sāram āharet
tato madhurakaiḥ siddhaṃ nasyaṃ tat pūjitaṃ haviḥ
varge 'tra pakvaṃ kṣīre ca peyaṃ sarpiḥ saśarkaram
kārpāsamajjā tvaṅ mustā sumanaḥkorakāṇi ca
nasyam uṣṇāmbupiṣṭāni sarvamūrdharujāpaham
śarkarākuṅkumaśṛtaṃ ghṛtaṃ pittāsṛganvaye
pralepaiḥ saghṛtaiḥ kuṣṭhakuṭilotpalacandanaiḥ
vātodrekabhayād raktaṃ na cāsminn avasecayet
ityaśāntau cale dāhaḥ kaphe ceṣṭo yathoditaḥ
ardhāvabhedake 'pyeṣā tathā doṣānvayāt kriyā
śirīṣabījāpāmārgamūlaṃ nasyaṃ viḍānvitam
sthirāraso vā lepe tu prapunnāṭo 'mlakalkitaḥ
sūryāvarte 'pi tasmiṃstu sirayāpahared asṛk
śiro'bhitāpe pittotthe snigdhasya vyadhayet sirām
śītāḥ śiromukhālepasekaśodhanavastayaḥ
jīvanīyaśṛte kṣīrasarpiṣī pānanasyayoḥ
kartavyaṃ raktaje 'pyetat pratyākhyāya ca śaṅkhake
śleṣmābhitāpe jīrṇājyasnehitaiḥ kaṭukair vamet
svedapralepanasyādyā rūkṣatīkṣṇoṣṇabheṣajaiḥ
śasyante copavāso 'tra nicaye miśram ācaret
kṛmije śoṇitaṃ nasyaṃ tena mūrchanti jantavaḥ
mattāḥ śoṇitagandhena niryānti ghrāṇavaktrayoḥ
sutīkṣṇanasyadhūmābhyāṃ kuryān nirharaṇaṃ tataḥ
viḍaṅgasvarjikādantīhiṅgugomūtrasādhitam
kaṭunimbeṅgudīpīlutailaṃ nasyaṃ pṛthak pṛthak
ajāmūtradrutaṃ nasyaṃ kṛmijit kṛmijit param
pūtimatsyayutaiḥ kuryāddhūmaṃ nāvanabheṣajaiḥ
kṛmibhiḥ pītaraktatvād raktam atra na nirharet
vātābhitāpavihitaḥ kampe dāhād vinā kramaḥ
nave janmottaraṃ jāte yojayed upaśīrṣake
vātavyādhikriyāṃ pakve karma vidradhicoditam
āmapakve yathāyogyaṃ vidradhipiṭikārbude
arūṃṣikā jalaukobhir hṛtāsrā nimbavāriṇā
siktā prabhūtalavaṇair limped aśvaśakṛdrasaiḥ
paṭolanimbapattrair vā saharidraiḥ sukalkitaiḥ
gomūtrajīrṇapiṇyākakṛkavākumalairapi
kapālabhṛṣṭaṃ kuṣṭhaṃ vā cūrṇitaṃ tailasaṃyutam
rūṃṣikālepanaṃ kaṇḍūkledadāhārtināśanam
mālatīcitrakāśvaghnanaktamālaprasādhitam
cācārūṃṣikayostailam abhyaṅgaḥ kṣuraghṛṣṭayoḥ
aśāntau śirasaḥ śuddhyai yateta vamanādibhiḥ
vidhyet sirāṃ dāruṇake lālāṭyāṃ śīlayen mṛjām
nāvanaṃ mūrdhavastiṃ ca lepayecca samākṣikaiḥ
priyālabījamadhukakuṣṭhamāṣaiḥ sasarṣapaiḥ
lākṣāśamyākapattraiḍagajadhātrīphalaistathā
koradūṣatṛṇakṣāravāriprakṣālanaṃ hitam
indralupte yathāsannaṃ sirāṃ viddhvā pralepayet
pracchāya gāḍhaṃ kāsīsamanohvātutthakoṣaṇaiḥ
vanyāmaratarubhyāṃ vā guñjāmūlaphalaistathā
tathā lāṅgalikāmūlaiḥ karavīrarasena vā
sakṣaudrakṣudravārtākasvarasena rasena vā
dhattūrakasya pattrāṇāṃ bhallātakarasena vā
athavā mākṣikahavistilapuṣpatrikaṇṭakaiḥ
tailāktā hastidantasya maṣī cācauṣadhaṃ param
śuklaromodgame tadvan maṣī meṣaviṣāṇajā
varjayed vāriṇā sekaṃ yāvad romasamudbhavaḥ
khalatau palite valyāṃ haridromni ca śodhitam
nasyavaktraśiro'bhyaṅgapradehaiḥ samupācaret
siddhaṃ tailaṃ bṛhatyādyair jīvanīyaiśca nāvanam
māsaṃ vā nimbajaṃ tailaṃ kṣīrabhuṅnāvayed yatiḥ
nīlīśirīṣakoraṇṭabhṛṅgasvarasabhāvitam
śelvakṣatilarāmāṇāṃ bījaṃ kākāṇḍakīsamam
piṣṭvājapayasā lohālliptād arkāṃśutāpitāt
tailaṃ srutaṃ kṣīrabhujo nāvanāt palitāntakṛt
kṣīrāt sāhacarād bhṛṅgarajasaḥ saurasād rasāt
prasthaistailasya kuḍavaḥ siddho yaṣṭīpalānvitaḥ
nasyaṃ śailāsane bhāṇḍe śṛṅge meṣasya vā sthitaḥ
kṣīreṇa ślakṣṇapiṣṭau vā dugdhikākaravīrakau
utpāṭya palitaṃ deyāvāśaye palitāpahau
kṣīraṃ priyālaṃ yaṣṭyāhvaṃ jīvanīyo gaṇastilāḥ
kṛṣṇāḥ pralepo vaktrasya haridromavalīhitaḥ
tilāḥ sāmalakāḥ padmakiñjalko madhukaṃ madhu
bṛṃhayed rañjayeccaitat keśān mūrdhapralepanāt
māṃsī kuṣṭhaṃ tilāḥ kṛṣṇāḥ śārivā nīlam utpalam
kṣaudraṃ ca kṣīrapiṣṭāni keśasaṃvardhanam param
ayorajo bhṛṅgarajastriphalā kṛṣṇamṛttikā
sthitam ikṣurase māsaṃ samūlaṃ palitaṃ rajet
māṣakodravadhānyāmlair yavāgūṃstridinoṣitā
lohaśuklotkaṭā piṣṭā balākām api rañjayet
prapauṇḍarīkamadhukapippalīcandanotpalaiḥ
siddhaṃ dhātrīrase tailaṃ nasyenābhyañjanena ca
sarvān mūrdhagadān hanti palitāni ca śīlitam
varījīvantiniryāsapayobhir yamakaṃ pacet
jīvanīyaiśca tan nasyaṃ sarvajatrūrdhvarogajit
mayūraṃ pakṣapittāntrapādaviṭtuṇḍavarjitam
daśamūlabalārāsnāmadhukaistripalair yutam
jale paktvā ghṛtaprasthaṃ tasmin kṣīrasamaṃ pacet
kalkitair madhuradravyaiḥ sarvajatrūrdhvarogajit
tad abhyāsīkṛtaṃ pānavastyabhyañjananāvanaiḥ
etenaiva kaṣāyeṇa ghṛtaprasthaṃ vipācayet
caturguṇena payasā kalkairebhiśca kārṣikaiḥ
jīvantītriphalāmedāmṛdvīkarddhiparūṣakaiḥ
samaṅgācavikābhārgīkāśmarīkarkaṭāhvayaiḥ
ātmaguptāmahāmedātālakharjūramastakaiḥ
mṛṇālabisakharjūrayaṣṭīmadhukajīvakaiḥ
śatāvarīvidārīkṣubṛhatīśārivāyugaiḥ
mūrvāśvadaṃṣṭrarṣabhakaśṛṅgāṭakakaserukaiḥ
rāsnāsthirātāmalakīsūkṣmailāśaṭhipauṣkaraiḥ
punarnavātavakṣīrīkākolīdhanvayāsakaiḥ
madhūkākṣoṭavātāmamuñjātābhiṣukairapi
mahāmāyūram ityetan māyūrād adhikaṃ guṇaiḥ
dhātvindriyasvarabhraṃśaśvāsakāsārditāpaham
yonyasṛkśukradoṣeṣu śastaṃ vandhyāsutapradam
ākhubhiḥ kukkuṭair haṃsaiḥ śaśaiśceti prakalpayet
jatrūrdhvajānāṃ vyādhīnām ekatriṃśacchatadvayam
parasparam asaṃkīrṇaṃ vistareṇa prakāśitam
ūrdhvamūlam adhaḥśākham ṛṣayaḥ puruṣaṃ viduḥ
mūlaprahāriṇastasmād rogāñchīghrataraṃ jayet
sarvendriyāṇi yenāsmin prāṇā yena ca saṃśritāḥ
tena tasyottamāṅgasya rakṣāyām ādṛto bhavet
athāto vraṇapratiṣedhaṃ vyākhyāsyāmaḥ
iti ha smāhurātreyādayo maharṣayaḥ
vraṇo dvidhā nijāgantuduṣṭaśuddhavibhedataḥ
nijo doṣaiḥ śarīrotthairāgantur bāhyahetujaḥ
doṣairadhiṣṭhito duṣṭaḥ śuddhas tair anadhiṣṭhitaḥ
saṃvṛtatvaṃ vivṛtatā kāṭhinyaṃ mṛdutāti vā
atyutsannāvasannatvam atyauṣṇyam atiśītatā
raktatvaṃ pāṇḍutā kārṣṇyaṃ pūtipūyaparisrutiḥ
pūtimāṃsasirāsnāyucchannatotsaṅgitātiruk
saṃrambhadāhaśvayathukaṇḍvādibhirupadrutaḥ
dīrghakālānubandhaśca vidyād duṣṭavraṇākṛtim
sa pañcadaśadhā doṣaiḥ saraktaistatra mārutāt
śyāvaḥ kṛṣṇo 'ruṇo bhasmakapotāsthinibho 'pi vā
mastumāṃsapulākāmbutulyatanvalpasaṃsrutiḥ
nirmāṃsastodabhedāḍhyo rūkṣaścaṭacaṭāyate
pittena kṣiprajaḥ pīto nīlaḥ kapilapiṅgalaḥ
mūtrakiṃśukabhasmāmbutailābhoṣṇabahusrutiḥ
kṣārokṣitakṣatasamavyatho rāgoṣmapākavān
kaphena pāṇḍuḥ kaṇḍūmān bahuśvetaghanasrutiḥ
sthūlauṣṭhaḥ kaṭhinaḥ snāyusirājālatato 'lparuk
pravālarakto raktena saraktaṃ pūyam udgiret
vājisthānasamo gandhe yukto liṅgaiśca paittikaiḥ
dvābhyāṃ tribhiśca sarvaiśca vidyāllakṣaṇasaṃkarāt
jihvāprabho mṛduḥ ślakṣṇaḥ śyāvauṣṭhapiṭikaḥ samaḥ
kiṃcidunnatamadhyo vā vraṇaḥ śuddho 'nupadravaḥ
tvagāmiṣasirāsnāyusaṃdhyasthīni vraṇāśayāḥ
koṣṭho marma ca tānyaṣṭau duḥsādhyānyuttarottaram
susādhyaḥ sattvamāṃsāgnivayobalavati vraṇaḥ
vṛtto dīrghastripuṭakaścaturaśrākṛtiśca yaḥ
tathā sphikpāyumeḍhrauṣṭhapṛṣṭhāntarvaktragaṇḍagaḥ
kṛcchrasādhyo 'kṣidaśananāsikāpāṅganābhiṣu
sevanījaṭharaśrotrapārśvakakṣāstaneṣu ca
phenapūyānilavahaḥ śalyavān ūrdhvanirvamī
bhagandaro 'ntarvadanastathā kaṭyasthisaṃśritaḥ
kuṣṭhināṃ viṣajuṣṭānāṃ śoṣiṇāṃ madhumehināṃ
vraṇāḥ kṛcchreṇa sidhyanti yeṣāṃ ca syur vraṇe vraṇāḥ
naiva sidhyanti vīsarpajvarātīsārakāsinām
pipāsūnām anidrāṇāṃ śvāsinām avipākinām
bhinne śiraḥkapāle vā mastuluṅgasya darśane
snāyukledāt sirāchedād gāmbhīryāt kṛmibhakṣaṇāt
asthibhedāt saśalyatvāt saviṣatvād atarkitāt
mithyābandhād atisnehād raukṣyād romādighaṭṭanāt
kṣobhād aśuddhakoṣṭhatvāt sauhityād atikarśanāt
madyapānād divāsvapnād vyavāyād rātrijāgarāt
vraṇo mithyopacārācca naiva sādhyo 'pi sidhyati
kapotavarṇapratimā yasyāntāḥ kledavarjitāḥ
sthirāścipiṭikāvanto rohatīti tam ādiśet
athātra śophāvasthāyāṃ yathāsannaṃ viśodhanam
yojyaṃ śopho hi śuddhānāṃ vraṇaścāśu praśāmyati
kuryācchītopacāraṃ ca śophāvasthasya saṃtatam
doṣāgniragnivat tena prayāti sahasā śamam
śophe vraṇe ca kaṭhine vivarṇe vedanānvite
viṣayukte viśeṣeṇa jalajādyair hared asṛk
duṣṭāsre 'pagate sadyaḥ śopharāgarujāṃ śamaḥ
hṛte hṛte ca rudhire suśītaiḥ sparśavīryayoḥ
suślakṣṇaistadahaḥpiṣṭaiḥ kṣīrekṣusvarasadravaiḥ
śatadhautaghṛtopetair muhuranyair aśoṣibhiḥ
pratilomaṃ hito lepaḥ sekābhyaṅgāśca tatkṛtāḥ
nyagrodhodumbarāśvatthaplakṣavetasavalkalaiḥ
pradeho bhūrisarpirbhiḥ śophanirvāpaṇaḥ param
vātolbaṇānāṃ stabdhānāṃ kaṭhinānāṃ mahārujām
srutāsṛjāṃ ca śophānāṃ vraṇānām api cedṛśām
ānūpavesavārādyaiḥ svedaḥ somāstilāḥ punaḥ
bhṛṣṭā nirvāpitāḥ kṣīre tatpiṣṭā dāharuggharāḥ
sthirān mandarujaḥ śophān snehair vātakaphāpahaiḥ
abhyajya svedayitvā ca veṇunāḍyā śanaiḥ śanaiḥ
vimlāpanārthaṃ mṛdnīyāt talenāṅguṣṭhakena vā
yavagodhūmamudgaiśca siddhapiṣṭaiḥ pralepayet
vilīyate sa cen naivaṃ tatastam upanāhayet
avidagdhastathā śāntiṃ vidagdhaḥ pākam aśnute
sakolatilavallomā dadhyamlā saktupiṇḍikā
sakiṇvakuṣṭhalavaṇā koṣṇā śastopanāhane
supakve piṇḍite śophe pīḍanairupapīḍite
dāraṇaṃ dāraṇārhasya sukumārasya ceṣyate
guggulvatasigodantasvarṇakṣīrīkapotaviṭ
kṣārauṣadhāni kṣārāśca pakvaśophavidāraṇam
pūyagarbhān aṇudvārān sotsaṅgān marmagān api
niḥsnehaiḥ pīḍanadravyaiḥ samantāt pratipīḍayet
śuṣyantaṃ samupekṣeta pralepaṃ pīḍanaṃ prati
na mukhe cainam ālimpet tathā doṣaḥ prasicyate
kalāyayavagodhūmamāṣamudgahareṇavaḥ
dravyāṇāṃ picchilānāṃ ca tvaṅmūlāni prapīḍanam
saptasu kṣālanādyeṣu surasāragvadhādikau
bhṛśaṃ duṣṭe vraṇe yojyau mehakuṣṭhavraṇeṣu ca
athavā kṣālanaṃ kvāthaḥ paṭolīnimbapattrajaḥ
aviśuddhe viśuddhe tu nyagrodhāditvagudbhavaḥ
paṭolītilayaṣṭyāhvatrivṛddantīniśādvayam
nimbapattrāṇi cālepaḥ sapaṭur vraṇaśodhanaḥ
vraṇān viśodhayed vartyā sūkṣmāsyān saṃdhimarmagān
kṛtayā trivṛtādantīlāṅgalīmadhusaindhavaiḥ
vātābhibhūtān sāsrāvān dhūpayed ugravedanān
yavājyabhūrjamadanaśrīveṣṭakasurāhvayaiḥ
nirvāpayed bhṛśaṃ śītaiḥ pittaraktaviṣolbaṇān
śuṣkālpamāṃse gambhīre vraṇa utsādanaṃ hitam
nyagrodhapadmakādibhyām aśvagandhābalātilaiḥ
adyān māṃsādamāṃsāni vidhinopahitāni ca
māṃsaṃ māṃsādamāṃsena vardhate śuddhacetasaḥ
utsannamṛdumāṃsānāṃ vraṇānām avasādanam
jātīmukulakāsīsamanohvālapurāgnikaiḥ
utsannamāṃsān kaṭhinān kaṇḍūyuktāṃścirotthitān
vraṇān suduḥkhaśodhyāṃśca śodhayet kṣārakarmaṇā
sravanto 'śmarījā mūtraṃ ye cānye raktavāhinaḥ
chinnāśca saṃdhayo yeṣāṃ yathoktair ye ca śodhanaiḥ
śodhyamānā na śudhyanti śodhyāḥ syuste 'gnikarmaṇā
śuddhānāṃ ropaṇaṃ yojyam utsādāya yad īritam
aśvagandhā ruhā lodhraṃ kaṭphalaṃ madhuyaṣṭikā
samaṅgā dhātakīpuṣpaṃ paramaṃ vraṇaropaṇam
apetapūtimāṃsānāṃ māṃsasthānām arohatām
kalkaṃ saṃrohaṇaṃ kuryāt tilānāṃ madhukānvitam
snigdhoṣṇatiktamadhurakaṣāyatvaiḥ sa sarvajit
sa kṣaudranimbapattrābhyāṃ yuktaḥ saṃśodhanaṃ param
pūrvābhyāṃ sarpiṣā cāsau yuktaḥ syād āśu ropaṇaḥ
tilavad yavakalkaṃ tu kecid icchanti tadvidaḥ
sāsrapittaviṣāgantugambhīrān soṣmaṇo vraṇān
kṣīraropaṇabhaiṣajyaśṛtenājyena ropayet
ropaṇauṣadhasiddhena tailena kaphavātajān
kācchīlodhrābhayāsarjasindūrāñjanatutthakam
cūrṇitaṃ tailamadanair yuktaṃ ropaṇam uttamam
samānāṃ sthiramāṃsānāṃ tvaksthānāṃ cūrṇa iṣyate
kakubhodumbarāśvatthajambūkaṭphalalodhrajaiḥ
tvacamāśu nigṛhṇanti tvakcūrṇaiścūrṇitā vraṇāḥ
lākṣāmanohvāmañjiṣṭhāharitālaniśādvayaiḥ
pralepaḥ saghṛtakṣaudrastvagviśuddhikaraḥ param
kālīyakalatāmrāsthihemakālārasottamaiḥ
lepaḥ sagomayarasaḥ savarṇakaraṇaḥ param
dagdho vāraṇadanto 'ntardhūmaṃ tailaṃ rasāñjanam
romasaṃjanano lepastadvat tailapariplutā
catuṣpānnakharomāsthitvakśṛṅgakhurajā maṣī
vraṇinaḥ śastrakarmoktaṃ pathyāpathyānnam ādiśet
dve pañcamūle vargaśca vātaghno vātike hitaḥ
nyagrodhapadmakādyau tu tadvat pittapradūṣite
āragvadhādiḥ śleṣmaghnaḥ kaphe miśrāstu miśraje
ebhiḥ prakṣālanaṃ lepo ghṛtaṃ tailaṃ rasakriyā
cūrṇo vartiśca saṃyojya vraṇe sapta yathāyatham
jātīnimbapaṭolapattrakaṭukādārvīniśāśārivā
mañjiṣṭhābhayasikthatutthamadhukair naktāhvabījānvitaiḥ
sarpiḥ sādhyam anena sūkṣmavadanā marmāśritāḥ kledino gambhīrāḥ sarujo vraṇāḥ sagatayaḥ śudhyanti rohanti ca
athātaḥ sadyovraṇapratiṣedhaṃ vyākhyāsyāmaḥ
iti ha smāhurātreyādayo maharṣayaḥ
sadyovraṇā ye sahasā sambhavantyabhighātataḥ
anantairapi tairaṅgam ucyate juṣṭam aṣṭadhā
ghṛṣṭāvakṛttavicchinnapravilambitapātitam
viddhaṃ bhinnaṃ vidalitaṃ tatra ghṛṣṭaṃ lasīkayā
raktaleśena vā yuktaṃ saploṣaṃ chedanāt sravet
avagāḍhaṃ tataḥ kṛttaṃ vicchinnaṃ syāt tato 'pi ca
pravilambi saśeṣe 'sthni patitaṃ pātitaṃ tanoḥ
sūkṣmāsyaśalyaviddhaṃ tu viddhaṃ koṣṭhavivarjitam
bhinnam anyad vidalitaṃ majjaraktapariplutam
prahārapīḍanotpeṣāt sahāsthnā pṛthutāṃ gatam
sadyaḥ sadyovraṇaṃ siñced atha yaṣṭyāhvasarpiṣā
tīvravyathaṃ kavoṣṇena balātailena vā punaḥ
kṣatoṣmaṇo nigrahārthaṃ tatkālaṃ visṛtasya ca
kaṣāyaśītamadhurasnigdhā lepādayo hitāḥ
sadyovraṇeṣvāyateṣu saṃdhānārthaṃ viśeṣataḥ
madhusarpiśca yuñjīta pittaghnīśca himāḥ kriyāḥ
sasaṃrambheṣu kartavyam ūrdhvaṃ cādhaśca śodhanam
upavāso hitaṃ bhuktaṃ pratataṃ raktamokṣaṇam
ghṛṣṭe vidalite caiṣa sutarām iṣyate vidhiḥ
tayor hyalpaṃ sravatyasraṃ pākastenāśu jāyate
atyartham asraṃ sravati prāyaśo 'nyatra vikṣate
tato raktakṣayād vāyau kupite 'tirujākare
snehapānaparīṣekasvedalepopanāhanam
snehavastiṃ ca kurvīta vātaghnauṣadhasādhitam
iti sāptāhikaḥ proktaḥ sadyovraṇahito vidhiḥ
saptāhād gatavege tu pūrvoktaṃ vidhim ācaret
prāyaḥ sāmānyakarmedaṃ vakṣyate tu pṛthak pṛthak
ghṛṣṭe rujaṃ nigṛhyāśu vraṇe cūrṇāni yojayet
kalkādīnyavakṛtte tu vicchinnapravilambinoḥ
sīvanaṃ vidhinoktena bandhanaṃ cānu pīḍanam
asādhyaṃ sphuṭitaṃ netram adīrṇaṃ lambate tu yat
saṃniveśya yathāsthānam avyāviddhasiraṃ bhiṣak
pīḍayet pāṇinā padmapalāśāntaritena tat
tato 'sya secane nasye tarpaṇe ca hitaṃ haviḥ
vipakvam ājaṃ yaṣṭyāhvajīvakarṣabhakotpalaiḥ
sapayaskaiḥ paraṃ taddhi sarvanetrābhighātajit
galapīḍāvasanne 'kṣṇi vamanotkāsanakṣavāḥ
prāṇāyāmo 'thavā kāryaḥ kriyā ca kṣatanetravat
karṇe sthānāccyute syūte śrotastailena pūrayet
kṛkāṭikāyāṃ chinnāyāṃ nirgacchatyapi mārute
samaṃ niveśya badhnīyāt syūtvā śīghraṃ nirantaram
ājena sarpiṣā cātra pariṣekaḥ praśasyate
uttāno 'nnāni bhuñjīta śayīta ca suyantritaḥ
ghātaṃ śākhāsu tiryaksthaṃ gātre samyaṅniveśite
syūtvā vellitabandhena badhnīyād ghanavāsasā
carmaṇā goṣphaṇābandhaḥ kāryaścāsaṃgate vraṇe
pādau vilambimuṣkasya prokṣya netre ca vāriṇā
praveśya vṛṣaṇau sīvyet sevanyā tunnasaṃjñayā
kāryaśca goṣphaṇābandhaḥ kaṭyām āveśya paṭṭakam
snehasekaṃ na kurvīta tatra klidyati hi vraṇaḥ
kālānusāryagurvelājātīcandanaparpaṭaiḥ
śilādārvyamṛtātutthaiḥ siddhaṃ tailaṃ ca ropaṇam
chinnāṃ niḥśeṣataḥ śākhāṃ dagdhvā tailena yuktitaḥ
badhnīyāt kośabandhena tato vraṇavad ācaret
kāryā śalyāhṛte viddhe bhaṅgād vidalite kriyā
śiraso 'pahṛte śalye vālavartiṃ praveśayet
mastuluṅgasruteḥ kruddho hanyād enaṃ calo 'nyathā
vraṇe rohati caikaikaṃ śanairapanayet kacam
mastuluṅgasrutau khāden mastiṣkān anyajīvajān
śalye hṛte 'ṅgād anyasmāt snehavartiṃ nidhāpayet
dūrāvagāḍhāḥ sūkṣmāsyā ye vraṇāḥ srutaśoṇitāḥ
secayeccakratailena sūkṣmanetrārpitena tān
bhinne koṣṭhe 'sṛjā pūrṇe mūrchāhṛtpārśvavedanāḥ
jvaro dāhastṛḍ ādhmānaṃ bhaktasyānabhinandanam
saṅgo viṇmūtramarutāṃ śvāsaḥ svedo 'kṣiraktatā
lohagandhitvam āsyasya syād gātre ca vigandhatā
āmāśayasthe rudhire rudhiraṃ chardayatyapi
ādhmānenātimātreṇa śūlena ca viśasyate
pakvāśayasthe rudhire saśūlaṃ gauravaṃ bhavet
nābheradhastācchītatvaṃ khebhyo raktasya cāgamaḥ
abhinno 'pyāśayaḥ sūkṣmaiḥ srotobhirabhipūryate
asṛjā syandamānena pārśve mūtreṇa vastivat
tatrāntarlohitaṃ śītapādocchvāsakarānanam
raktākṣaṃ pāṇḍuvadanam ānaddhaṃ ca vivarjayet
āmāśayasthe vamanaṃ hitaṃ pakvāśayāśrite
virecanaṃ nirūhaṃ ca niḥsnehoṣṇair viśodhanaiḥ
yavakolakulatthānāṃ rasaiḥ snehavivarjitaiḥ
bhuñjītānnaṃ yavāgūṃ vā pibet saindhavasaṃyutām
atiniḥsrutaraktastu bhinnakoṣṭhaḥ pibed asṛk
kliṣṭacchinnāntrabhedena koṣṭhabhedo dvidhā smṛtaḥ
mūrchādayo 'lpāḥ prathame dvitīye tvatibādhakāḥ
kliṣṭāntraḥ saṃśayī dehī chinnāntro naiva jīvati
yathāsvaṃ mārgam āpannā yasya viṇmūtramārutāḥ
vyupadravaḥ sa bhinne 'pi koṣṭhe jīvatyasaṃśayam
abhinnam antraṃ niṣkrāntaṃ praveśyaṃ na tvato 'nyathā
utpaṅgilaśirograstaṃ tad apyeke vadanti tu
prakṣālya payasā digdhaṃ tṛṇaśoṇitapāṃsubhiḥ
praveśayet kﾱptanakho ghṛtenāktaṃ śanaiḥ śanaiḥ
kṣīreṇārdrīkṛtaṃ śuṣkaṃ bhūrisarpiḥpariplutam
aṅgulyā pramṛśet kaṇṭhaṃ jalenodvejayed api
tathāntrāṇi viśantyantastatkālaṃ pīḍayanti ca
vraṇasaukṣmyād bahutvād vā koṣṭham antram anāviśat
tatpramāṇena jaṭharaṃ pāṭayitvā praveśayet
yathāsthānaṃ sthite samyak antre sīvyed anu vraṇam
sthānād apetam ādatte jīvitaṃ kupitaṃ ca tat
veṣṭayitvānu paṭṭena ghṛtena pariṣecayet
pāyayeta tataḥ koṣṇaṃ citrātailayutaṃ payaḥ
mṛdukriyārthaṃ śakṛto vāyoścādhaḥpravṛttaye
anuvarteta varṣaṃ ca yathoktaṃ vraṇayantraṇām
udarān medaso vartiṃ nirgatāṃ bhasmanā mṛdā
avakīrya kaṣāyair vā ślakṣṇair mūlaistataḥ samam
dṛḍhaṃ baddhvā ca sūtreṇa vardhayet kuśalo bhiṣak
tīkṣṇenāgniprataptena śastreṇa sakṛd eva tu
syād anyathā rug āṭopo mṛtyur vā chidyamānayā
sakṣaudre ca vraṇe baddhe sujīrṇe 'nne ghṛtaṃ pibet
kṣīraṃ vā śarkarācitrālākṣāgokṣurakaiḥ śṛtam
rugdāhajit sayaṣṭyāhvaiḥ paraṃ pūrvodito vidhiḥ
medogranthyuditaṃ tatra tailam abhyañjane hitam
tālīśaṃ padmakaṃ māṃsī hareṇvagurucandanam
haridre padmabījāni sośīraṃ madhukaṃ ca taiḥ
pakvaṃ sadyovraṇeṣūktaṃ tailaṃ ropaṇam uttamam
gūḍhaprahārābhihate patite viṣamoccakaiḥ
kāryaṃ vātāsrajit tṛptimardanābhyañjanādikam
viśliṣṭadehaṃ mathitaṃ kṣīṇaṃ marmāhataṃ hatam
vāsayet tailapūrṇāyāṃ droṇyāṃ māṃsarasāśinam
athāto bhaṅgapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
pātaghātādibhir dvedhā bhaṅgo 'sthnāṃ saṃdhyasaṃdhitaḥ
prasāraṇākuñcanayoraśaktiḥ saṃdhimuktatā
itarasmin bhṛśaṃ śophaḥ sarvāvasthāsvativyathā
aśaktiśceṣṭite 'lpe 'pi pīḍyamāne saśabdatā
samāsād iti bhaṅgasya lakṣaṇaṃ bahudhā tu tat
bhidyate bhaṅgabhedena tasya sarvasya sādhanam
yathā syād upayogāya tathā tad upadekṣyate
prājyāṇudāri yat tvasthi sparśe śabdaṃ karoti yat
yatrāsthileśaḥ praviśen madhyam asthno vidāritaḥ
bhagnaṃ yaccābhighātena kiṃcid evāvaśeṣitam
unnamyamānaṃ kṣatavad yacca majjani majjati
tad duḥsādhyaṃ kṛśāśaktavātalālpāśinām api
bhinnaṃ kapālaṃ yat kaṭyāṃ saṃdhimuktaṃ cyutaṃ ca yat
jaghanaṃ prati piṣṭaṃ ca bhagnaṃ yat tad vivarjayet
asaṃśliṣṭakapālaṃ ca lalāṭaṃ cūrṇitaṃ tathā
yacca bhagnaṃ bhavecchaṅkhaśiraḥpṛṣṭhastanāntare
samyagyamitam apyasthi durnyāsād durnibandhanāt
saṃkṣobhād api yad gacched vikriyāṃ tad vivarjayet
ādito yacca durjātam asthi saṃdhirathāpi vā
taruṇāsthīni bhujyante bhajyante nalakāni tu
kapālāni vibhidyante sphuṭantyanyāni bhūyasā
athāvanatam unnamyam unnataṃ cāvapīḍayet
āñched atikṣiptam adhogataṃ copari vartayet
āñchanotpīḍanonnāmacarmasaṃkṣepabandhanaiḥ
saṃdhīñcharīragān sarvāṃścalān apyacalān api
ityetaiḥ sthāpanopāyaiḥ samyak saṃsthāpya niścalam
paṭṭaiḥ prabhūtasarpirbhiḥ veṣṭayitvā sukhaistataḥ
kadambodumbarāśvatthasarjārjunapalāśajaiḥ
vaṃśodbhavair vā pṛthubhistanubhiḥ suniveśitaiḥ
suślakṣṇaiḥ sapratistambhair valkalaiḥ śakalairapi
kuśāhvayaiḥ samaṃ bandhaṃ paṭṭasyopari yojayet
śithilena hi bandhena saṃdhisthairyaṃ na jāyate
gāḍhenāti rujādāhapākaśvayathusaṃbhavaḥ
tryahāt tryahād ṛtau gharme saptāhān mokṣayeddhime
sādhāraṇe tu pañcāhād bhaṅgadoṣavaśena vā
nyagrodhādikaṣāyeṇa tataḥ śītena secayet
taṃ pañcamūlapakvena payasā tu savedanam
sukhoṣṇaṃ vāvacāryaṃ syāccakratailaṃ vijānatā
vibhajya deśaṃ kālaṃ ca vātaghnauṣadhasaṃyutam
pratataṃ sekalepāṃśca vidadhyād bhṛśaśītalān
gṛṣṭikṣīraṃ sasarpiṣkaṃ madhurauṣadhasādhitam
prātaḥ prātaḥ pibed bhagnaḥ śītalaṃ lākṣayā yutam
savraṇasya tu bhagnasya vraṇo madhughṛtottaraiḥ
kaṣāyaiḥ pratisāryo 'tha śeṣo bhaṅgoditaḥ kramaḥ
lambāni vraṇamāṃsāni pralipya madhusarpiṣā
saṃdadhīta vraṇān vaidyo bandhanaiścopapādayet
tān samān susthitāñ jñātvā phalinīlodhrakaṭphalaiḥ
samaṅgādhātakīyuktaiścūrṇitairavacūrṇayet
dhātakīlodhracūrṇair vā rohantyāśu tathā vraṇāḥ
iti bhaṅga upakrāntaḥ sthiradhātorṛtau hime
māṃsalasyālpadoṣasya susādhyo dāruṇo 'nyathā
pūrvamadhyāntavayasām ekadvitriguṇaiḥ kramāt
māsaiḥ sthairyaṃ bhavet saṃdher yathoktaṃ bhajatāṃ vidhim
kaṭījaṅghorubhagnānāṃ kapāṭaśayanaṃ hitam
yantraṇārthaṃ tathā kīlāḥ pañca kāryā nibandhanāḥ
jaṅghorvoḥ pārśvayor dvau dvau tala ekaśca kīlakaḥ
śroṇyāṃ vā pṛṣṭhavaṃśe vā vakṣasyakṣakayostathā
vimokṣe bhagnasaṃdhīnāṃ vidhim evaṃ samācaret
saṃdhīṃściravimuktāṃstu snigdhasvinnān mṛdūkṛtān
uktair vidhānair buddhyā ca yathāsvaṃ sthānam ānayet
asaṃdhibhagne rūḍhe tu viṣamolbaṇasādhite
āpothya bhaṅgaṃ yamayet tato bhagnavad ācaret
bhagnaṃ naiti yathā pākaṃ prayateta tathā bhiṣak
pakvamāṃsasirāsnāyuḥ saṃdhiḥ śleṣaṃ na gacchati
vātavyādhivinirdiṣṭān snehān bhagnasya yojayet
catuṣprayogān balyāṃśca vastikarma ca śīlayet
śālyājyarasadugdhādyaiḥ pauṣṭikairavidāhibhiḥ
mātrayopacared bhagnaṃ saṃdhisaṃśleṣakāribhiḥ
glānir na śasyate tasya saṃdhiviśleṣakṛddhi sā
lavaṇaṃ kaṭukaṃ kṣāram amlaṃ maithunam ātapam
vyāyāmaṃ ca na seveta bhagno rūkṣaṃ ca bhojanam
kṛṣṇāṃstilān virajaso dṛḍhavastrabaddhān sapta kṣapā vahati vāriṇi vāsayet
saṃśoṣayed anudinaṃ pravisārya caitān kṣīre tathaiva madhukakvathite ca toye
punarapi pītapayaskāṃstān pūrvavad eva śoṣitān bāḍham
vigatatuṣān arajaskān saṃcūrṇya sucūrṇitair yuñjyāt
naladavālakalohitayaṣṭikānakhamiśiplavakuṣṭhabalātrayaiḥ
agurukuṅkumacandanaśārivāsaralasarjarasāmaradārubhiḥ
padmakādigaṇopetaistilapiṣṭaṃ tataśca tat
samastagandhabhaiṣajyasiddhadugdhena pīḍayet
śaileyarāsnāṃśumatīkaserukālānusārīnatapattralodhraiḥ
sakṣīraśuklaiḥ sapayaḥ sadūrvaistailaṃ pacet tan naladādibhiśca
gandhatailam idam uttamam asthisthairyakṛj jayati cāśu vikārān
vātapittajanitān ativīryān vyāpino 'pi vividhairupayogaiḥ
athāto bhagandarapratiṣedhaṃ vyākhyāsyāmaḥ
iti ha smāhurātreyādayo maharṣayaḥ
hastyaśvapṛṣṭhagamanakaṭhinotkaṭakāsanaiḥ
arśonidānābhihitairaparaiśca niṣevitaiḥ
aniṣṭādṛṣṭapākena sadyo vā sādhugarhaṇaiḥ
prāyeṇa piṭikāpūrvo yo 'ṅgule dvyaṅgule 'pi vā
pāyor vraṇo 'ntar bāhyo vā duṣṭāsṛṅmāṃsago bhavet
vastimūtrāśayābhyāsagatatvāt syandanātmakaḥ
bhagandaraḥ sa sarvāṃśca dārayatyakriyāvataḥ
bhagavastigudāṃsteṣu dīryamāṇeṣu bhūribhiḥ
vātamūtraśakṛcchukraṃ khaiḥ sūkṣmair vamati kramāt
doṣaiḥ pṛthag yutaiḥ sarvairāgantuḥ so 'ṣṭamaḥ smṛtaḥ
apakvaṃ piṭikāṃ āhuḥ pākaprāptaṃ bhagandaram
gūḍhamūlāṃ sasaṃrambhāṃ rugāḍhyāṃ rūḍhakopinīm
bhagandarakarīṃ vidyāt piṭikāṃ na tvato 'nyathā
tatra śyāvāruṇā todabhedasphuraṇarukkarī
piṭikā mārutāt pittād uṣṭragrīvāvad ucchritā
rāgiṇī tanurūṣmāḍhyā jvaradhūmāyanānvitā
sthirā snigdhā mahāmūlā pāṇḍuḥ kaṇḍūmatī kaphāt
śyāvā tāmrā sadāhoṣā ghorarug vātapittajā
pāṇḍurā kiṃcid āśyāvā kṛcchrapākā kaphānilāt
pādāṅguṣṭhasamā sarvair doṣair nānāvidhavyathā
śūlārocakatṛḍdāhajvaracchardirupadrutā
vraṇatāṃ yānti tāḥ pakvāḥ pramādāt tatra vātajā
cīyate 'ṇumukhaiśchidraiḥ śataponakavat kramāt
acchaṃ sravadbhirāsrāvam ajasraṃ phenasaṃyutam
śataponakasaṃjño 'yam uṣṭragrīvastu pittajaḥ
bahupicchāparisrāvī parisrāvī kaphodbhavaḥ
vātapittāt parikṣepī parikṣipya gudaṃ gatiḥ
jāyate paritastatra prākāraṃ parikheva ca
ṛjur vātakaphād ṛjvyā gudo gatyātra dīryate
kaphapitte tu pūrvotthaṃ durnāmāśritya kupyataḥ
arśomūle tataḥ śophaḥ kaṇḍūdāhādimān bhavet
sa śīghraṃ pakvabhinno 'sya kledayan mūlam arśasaḥ
sravatyajasraṃ gatibhirayam arśobhagandaraḥ
sarvajaḥ śambukāvartaḥ śambukāvartasaṃnibhaḥ
gatayo dārayantyasmin rugvegair dāruṇair gudam
asthileśo 'bhyavahṛto māṃsagṛddhyā yadā gudam
kṣiṇoti tiryaṅ nirgacchann unmārgaṃ kṣatato gatiḥ
syāt tataḥ pūyadīrṇāyāṃ māṃsakothena tatra ca
jāyante kṛmayastasya khādantaḥ parito gudam
vidārayanti na cirād unmārgī kṣatajaśca saḥ
teṣu rugdāhakaṇḍvādīn vidyād vraṇaniṣedhataḥ
ṣaṭ kṛcchrasādhanāsteṣāṃ nicayakṣatajau tyajet
pravāhiṇīṃ valīṃ prāptaṃ sevanīṃ vā samāśritam
athāsya piṭikām eva tathā yatnād upācaret
śuddhyasṛksrutisekādyair yathā pākaṃ na gacchati
pāke punarupasnigdhaṃ sveditaṃ cāvagāhataḥ
yantrayitvārśasam iva paśyet samyag bhagandaram
arvācīnaṃ parācīnam antarmukhabahirmukham
athāntarmukham eṣitvā samyak śastreṇa pāṭayet
bahirmukhaṃ ca niḥśeṣaṃ tataḥ kṣāreṇa sādhayet
agninā vā bhiṣak sādhu kṣāreṇaivoṣṭrakandharam
nāḍīrekāntarāḥ kṛtvā pāṭayecchataponakam
tāsu rūḍhāsu śeṣāśca mṛtyur dīrṇe gude 'nyathā
parikṣepiṇi cāpyevaṃ nāḍyuktaiḥ kṣārasūtrakaiḥ
arśobhagandare pūrvam arśāṃsi pratisādhayet
tyaktvopacaryaḥ kṣatajaḥ śalyaṃ śalyavatastataḥ
āharecca tathā dadyāt kṛmighnaṃ lepabhojanam
piṇḍanāḍyādayaḥ svedāḥ susnigdhā ruji pūjitāḥ
sarvatra ca bahucchidre chedān ālocya yojayet
gotīrthasarvatobhadradalalāṅgalalāṅgalān
pārśvaṃ gatena śastreṇa chedo gotīrthako mataḥ
sarvataḥ sarvatobhadraḥ pārśvacchedo 'rdhalāṅgalaḥ
pārśvadvaye lāṅgalakaḥ samastāṃścāgninā dahet
āsrāvamārgān niḥśeṣaṃ naivaṃ vikurute punaḥ
yateta koṣṭhaśuddhau ca bhiṣak tasyāntarāntarā
lepo vraṇe biḍālāsthi triphalārasakalkitam
jyotiṣmatīmalayulāṅgaliśelupāṭhākumbhāgnisarjakaravīravacāsudhārkaiḥ
abhyañjanāya vipaceta bhagandarāṇāṃ tailaṃ vadanti paramaṃ hitam etad eṣām
madhukalodhrakaṇātruṭireṇukādvirajanīphalinīpaṭuśārivāḥ
kamalakesarapadmakadhātakīmadanasarjarasāmayarodikāḥ
sabījapūracchadanairebhistailaṃ vipācitam
bhagandarāpacīkuṣṭhamadhumehavraṇāpaham
madhutailayutā viḍaṅgasāratriphalāmāgadhikākaṇāśca līḍhāḥ
kṛmikuṣṭhabhagandarapramehakṣatanāḍīvraṇaropaṇā bhavanti
amṛtātruṭivellavatsakaṃ kalipathyāmalakāni gugguluḥ
kramavṛddham idaṃ madhudrutaṃ piṭikāsthaulyabhagandarāñjayet
māgadhikāgnikaliṅgaviḍaṅgair bilvaghṛtaiḥ savarāpalaṣaṭkaiḥ
guggulunā sadṛśena sametaiḥ kṣaudrayutaiḥ sakalāmayanāśaḥ
guggulupañcapalaṃ palikāṃśā māgadhikā triphalā ca pṛthak syāt
tvaktruṭikarṣayutaṃ madhulīḍhaṃ kuṣṭhabhagandaragulmagatighnam
śṛṅgaverarajoyuktaṃ tad eva ca subhāvitam
kvāthena daśamūlasya viśeṣād vātarogajit
uttamākhadirasārajaṃ rajaḥ śīlayann asanavāribhāvitam
hanti tulyamahiṣākṣamākṣikaṃ kuṣṭhamehapiṭikābhagandarān
bhagandareṣveṣa viśeṣa uktaḥ śeṣāṇi tu vyañjanasādhanāni
vraṇādhikārāt pariśīlanācca samyag viditvaupayikaṃ vidadhyāt
aśvapṛṣṭhagamanaṃ calarodhaṃ madyamaithunam ajīrṇam asātmyam
sāhasāni vividhāni ca rūḍhe vatsaraṃ parihared adhikaṃ vā
athāto granthyarbudaślīpadāpacīnāḍīvijñānīyaṃ vyākhyāsyāmaḥ
iti ha smāhur ātreyādayo maharṣayaḥ
kaphapradhānāḥ kurvanti medomāṃsāsragā malāḥ
vṛttonnataṃ yaṃ śvayathuṃ sa granthir grathanāt smṛtaḥ
doṣāsramāṃsamedo'sthisirāvraṇabhavā nava
te tatra vātād āyāmatodabhedānvito 'sitaḥ
sthānāt sthānāntaragatirakasmāddhānivṛddhimān
mṛdur vastirivānaddho vibhinno 'cchaṃ sravatyasṛk
pittāt sadāhaḥ pītābho rakto vā pacyate drutam
bhinno 'sram uṣṇaṃ sravati śleṣmaṇā nīrujo ghanaḥ
śītaḥ savarṇaḥ kaṇḍūmān pakvaḥ pūyaṃ sraved ghanam
doṣair duṣṭe 'sṛji granthir bhaven mūrchatsu jantuṣu
sirāmāṃsaṃ ca saṃśritya sasvāpaḥ pittalakṣaṇaḥ
māṃsalair dūṣitaṃ māṃsam āhārair granthim āvahet
snigdhaṃ mahāntaṃ kaṭhinaṃ sirānaddhaṃ kaphākṛtim
pravṛddhaṃ medurair medo nītaṃ māṃse 'thavā tvaci
vāyunā kurute granthiṃ bhṛśaṃ snigdhaṃ mṛduṃ calam
śleṣmatulyākṛtiṃ dehakṣayavṛddhikṣayodayam
sa vibhinno ghanaṃ medastāmrāsitasitaṃ sravet
asthibhaṅgābhighātābhyām unnatāvanataṃ tu yat
so 'sthigranthiḥ padātestu sahasāmbho'vagāhanāt
vyāyāmād vā pratāntasya sirājālaṃ saśoṇitam
vāyuḥ saṃpīḍya saṃkocya vakrīkṛtya viśoṣya ca
niḥsphuraṃ nīrujaṃ granthiṃ kurute sa sirāhvayaḥ
arūḍhe rūḍhamātre vā vraṇe sarvarasāśinaḥ
sārdre vā bandharahite gātre 'śmābhihate 'thavā
vāto 'sram asrutaṃ duṣṭaṃ saṃśoṣya grathitaṃ vraṇam
kuryāt sadāhaḥ kaṇḍūmān vraṇagranthirayaṃ smṛtaḥ
sādhyā doṣāsramedojā na tu sthūlakharāścalāḥ
marmakaṇṭhodarasthāśca mahat tu granthito 'rbudam
tallakṣaṇaṃ ca medo'ntaiḥ ṣoḍhā doṣādibhistu tat
prāyo medaḥkaphāḍhyatvāt sthiratvācca na pacyate
sirāsthaṃ śoṇitaṃ doṣaḥ saṃkocyāntaḥ prapīḍya ca
pācayeta tad ānaddhaṃ sāsrāvaṃ māṃsapiṇḍitam
māṃsāṅkuraiścitaṃ yāti vṛddhiṃ cāśu sravet tataḥ
ajasraṃ duṣṭarudhiraṃ bhūri tacchoṇitārbudam
teṣvasṛṅmāṃsaje varjye catvāryanyāni sādhayet
prasthitā vaṅkṣaṇorvādim adhaḥkāyaṃ kapholbaṇāḥ
doṣā māṃsāsragāḥ pādau kālenāśritya kurvate
śanaiḥ śanair ghanaṃ śophaṃ ślīpadaṃ tat pracakṣate
paripoṭayutaṃ kṛṣṇam animittarujaṃ kharam
rūkṣaṃ ca vātāt pittāt tu pītaṃ dāhajvarānvitam
kaphād guru snigdham aruk citaṃ māṃsāṅkurair bṛhat
tat tyajed vatsarātītaṃ sumahat suparisruti
pāṇināsauṣṭhakarṇeṣu vadantyeke tu pādavat
ślīpadaṃ jāyate tacca deśe 'nūpe bhṛśaṃ bhṛśam
medasthāḥ kaṇṭhamanyākṣakakṣāvaṅkṣaṇagā malāḥ
savarṇān kaṭhinān snigdhān vārtākāmalakākṛtīn
avagāḍhān bahūn gaṇḍāṃścirapākāṃśca kurvate
pacyante 'lparujaste 'nye sravantyanye 'tikaṇḍurāḥ
naśyantyanye bhavantyanye dīrghakālānubandhinaḥ
gaṇḍamālāpacī ceyaṃ dūrveva kṣayavṛddhibhāk
tāṃ tyajet sajvaracchardipārśvarukkāsapīnasām
abhedāt pakvaśophasya vraṇe cāpathyasevinaḥ
anupraviśya māṃsādīn dūraṃ pūyo 'bhidhāvati
gatiḥ sā dūragamanān nāḍī nāḍīva saṃsruteḥ
nāḍyekānṛjuranyeṣāṃ saivānekagatir gatiḥ
sā doṣaiḥ pṛthag ekasthaiḥ śalyahetuśca pañcamī
vātāt saruk sūkṣmamukhī vivarṇā phenilodvamā
sravatyabhyadhikaṃ rātrau pittāt tṛḍjvaradāhakṛt
pītoṣṇapūtipūyasrud divā cāti niṣiñcati
ghanapicchilasaṃsrāvā kaṇḍūlā kaṭhinā kaphāt
niśi cābhyadhikakledā sarvaiḥ sarvākṛtiṃ tyajet
antaḥsthitaṃ śalyam anāhṛtaṃ tu karoti nāḍīṃ vahate ca sāsya
phenānuviddhaṃ tanum alpam uṣṇaṃ sāsraṃ ca pūyaṃ sarujaṃ ca nityam
athāto granthyarbudaślīpadāpacīnāḍīpratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
granthiṣvāmeṣu kartavyā yathāsvaṃ śophavat kriyā
bṛhatīcitrakavyāghrīkaṇāsiddhena sarpiṣā
snehayecchuddhikāmaṃ ca tīkṣṇaiḥ śuddhasya lepanam
saṃsvedya bahuśo granthiṃ vimṛdnīyāt punaḥ punaḥ
eṣa vāte viśeṣeṇa kramaḥ pittāsraje punaḥ
jalaukaso himaṃ sarvaṃ kaphaje vātiko vidhiḥ
tathāpyapakvaṃ chittvainaṃ sthite rakte 'gninā dahet
sādhvaśeṣaṃ saśeṣo hi punarāpyāyate dhruvam
māṃsavraṇodbhavau granthī yāpayed evam eva ca
kāryaṃ medobhave 'pyetat taptaiḥ phalādibhiśca tam
pramṛdyāt tiladigdhena channaṃ dviguṇavāsasā
śastreṇa pāṭayitvā vā dahen medasi sūddhṛte
sirāgranthau nave peyaṃ tailaṃ sāhacaraṃ tathā
upanāho 'nilaharair vastikarma sirāvyadhaḥ
arbude granthivat kuryāt yathāsvaṃ sutarāṃ hitam
ślīpade 'nilaje vidhyet snigdhasvinnopanāhite
sirām upari gulphasya dvyaṅgule pāyayecca tam
māsam eraṇḍajaṃ tailaṃ gomūtreṇa samanvitam
jīrṇe jīrṇānnam aśnīyācchuṇṭhīśṛtapayo'nvitam
traivṛtaṃ vā pibed evam aśāntāvagninā dahet
gulphasyādhaḥ sirāmokṣaḥ paitte sarvaṃ ca pittajit
sirām aṅguṣṭhake viddhvā kaphaje śīlayed yavān
sakṣaudrāṇi kaṣāyāṇi vardhamānāstathābhayāḥ
limpet sarṣapavārtākīmūlābhyāṃ dhanvayāthavā
ūrdhvādhaḥśodhanaṃ peyam apacyāṃ sādhitaṃ ghṛtam
dantīdravantītrivṛtājālinīdevadālibhiḥ
śīlayet kaphamedoghnaṃ dhūmagaṇḍūṣanāvanam
sirayāpahared raktaṃ piben mūtreṇa tārkṣyajam
granthīn apakvān ālimpen nākulīpaṭunāgaraiḥ
svinnān lavaṇapoṭalyā kaṭhinān anu mardayet
śamīmūlakaśigrūṇāṃ bījaiḥ sayavasarṣapaiḥ
lepaḥ piṣṭo 'mlatakreṇa granthigaṇḍavilāyanaḥ
pākonmukhān srutāsrasya pittaśleṣmaharair jayet
apakvān eva voddhṛtya kṣārāgnibhyām upācaret
kākādanīlāṅgalikānahikottuṇḍikīphalaiḥ
jīmūtabījakarkoṭīviśālākṛtavedhanaiḥ
pāṭhānvitaiḥ palārdhāṃśair viṣakarṣayutaiḥ pacet
prasthaṃ karañjatailasya nirguṇḍīsvarasāḍhake
anena mālā gaṇḍānāṃ cirajā pūyavāhinī
sidhyatyasādhyakalpāpi pānābhyañjananāvanaiḥ
tailaṃ lāṅgalikīkandakalkapādaṃ caturguṇe
nirguṇḍīsvarase pakvaṃ nasyādyairapacīpraṇut
bhadraśrīdārumaricadviharidrātrivṛdghanaiḥ
manaḥśilālanaladaviśālākaravīrakaiḥ
gomūtrapiṣṭaiḥ palikair viṣasyārdhapalena ca
brāhmīrasārkajakṣīragośakṛdrasasaṃyutam
prasthaṃ sarṣapatailasya siddham āśu vyapohati
pānādyaiḥ śīlitaṃ kuṣṭhaduṣṭanāḍīvraṇāpacīḥ
vacāharītakīlākṣākaṭurohiṇicandanaiḥ
tailaṃ prasādhitaṃ pītaṃ samūlām apacīṃ jayet
śarapuṅkhodbhavaṃ mūlaṃ piṣṭaṃ taṇḍulavāriṇā
nasyāllepācca duṣṭārurapacīviṣajantujit
mūlairuttamakāraṇyāḥ pīluparṇyāḥ sahācarāt
salodhrābhayayaṣṭyāhvaśatāhvādvīpidārubhiḥ
tailaṃ kṣīrasamaṃ siddhaṃ nasye 'bhyaṅge ca pūjitam
go'vyajāśvakhurā dagdhāḥ kaṭutailena lepanam
aiṅgudena tu kṛṣṇāhir vāyaso vā svayaṃ mṛtaḥ
ityaśāntau gadasyānyapārśvajaṅghāsamāśritam
vasterūrdhvam adhastād vā medo hṛtvāgninā dahet
sthitasyordhvaṃ padaṃ mitvā tanmānena ca pārṣṇitaḥ
tata ūrdhvaṃ hared granthīn ityāha bhagavān nimiḥ
pārṣṇiṃ prati dvādaśa cāṅgulāni muktvendravastiṃ ca gadānyapārśve
vidārya matsyāṇḍanibhāni madhyājjālāni karṣed iti suśrutoktiḥ
ā gulphakarṇāt sumitasya jantostasyāṣṭabhāgaṃ khuḍakād vibhajya
ghrāṇārjave 'dhaḥ surarājavaster bhittvākṣamātraṃ tvapare vadanti
upanāhyānilān nāḍīṃ pāṭitāṃ sādhu lepayet
pratyakpuṣpīphalayutaistailaiḥ piṣṭaiḥ sasaindhavaiḥ
paittīṃ tu tilamañjiṣṭhānāgadantīniśādvayaiḥ
ślaiṣmikīṃ tilasaurāṣṭrīnikumbhāriṣṭasaindhavaiḥ
śalyajāṃ tilamadhvājyair lepayecchinnaśodhitām
aśastrakṛtyām eṣiṇyā bhittvānte samyageṣitām
kṣārapītena sūtreṇa bahuśo dārayed gatim
vraṇeṣu duṣṭasūkṣmāsyagambhīrādiṣu sādhanam
yā vartyo yāni tailāni tan nāḍīṣvapi śasyate
piṣṭaṃ cañcuphalaṃ lepān nāḍīvraṇaharaṃ param
ghoṇṭāphalatvak lavaṇaṃ salākṣaṃ būkasya pattraṃ vanitāpayaśca
snugarkadugdhānvita eṣa kalko vartīkṛto hantyacireṇa nāḍīm
sāmudrasauvarcalasindhujanmasupakvaghoṇṭāphalaveśmadhūmāḥ
āmrātagāyatrijapallavāśca kaṭaṅkaṭeryāvatha cetakī ca
kalke 'bhyaṅge cūrṇe vartyāṃ caiteṣu śīlyamāneṣu
agatiriva naśyati gatiścapalā capaleṣu bhūtiriva
athātaḥ kṣudrarogavijñānīyaṃ vyākhyāsyāmaḥ
iti ha smāhur ātreyādayo maharṣayaḥ
snigdhā savarṇā grathitā nīrujā mudgasaṃnibhā
piṭikā kaphavātābhyāṃ bālānām ajagallikā
yavaprakhyā yavaprakhyā tābhyāṃ māṃsāśritā ghanā
avaktrā cālajī vṛttā stokapūyā ghanonnatā
granthayaḥ pañca vā ṣaḍ vā kacchapī kacchaponnatāḥ
karṇasyordhvaṃ samantād vā piṭikā kaṭhinograruk
śālūkābhā panasikā śophastvalparujaḥ sthiraḥ
hanusaṃdhisamudbhūtastābhyāṃ pāṣāṇagardabhaḥ
śālmalīkaṇṭakākārāḥ piṭikāḥ sarujo ghanāḥ
medogarbhā mukhe yūnāṃ tābhyāṃ ca mukhadūṣikāḥ
te padmakaṇṭakā jñeyā yaiḥ padmam iva kaṇṭakaiḥ
cīyate nīrujaiḥ śvetaiḥ śarīraṃ kaphavātajaiḥ
pittena piṭikā vṛttā pakvodumbarasaṃnibhā
mahādāhajvarakarī vivṛtā vivṛtānanā
gātreṣvantaśca vaktrasya dāhajvararujānvitāḥ
masūramātrās tadvarṇās tatsaṃjñāḥ piṭikā ghanāḥ
tataḥ kaṣṭatarāḥ sphoṭā visphoṭākhyā mahārujāḥ
yā padmakarṇikākārā piṭikā piṭikācitā
sā viddhā vātapittābhyāṃ tābhyām eva ca gardabhī
maṇḍalā vipulotsannā sarāgapiṭikācitā
kakṣeti kakṣāsanneṣu prāyo deśeṣu sānilāt
pittād bhavanti piṭikāḥ sūkṣmā lājopamā ghanāḥ
tādṛśī mahatī tvekā gandhanāmeti kīrtitā
gharmasvedaparīte 'ṅge piṭikāḥ sarujo ghanāḥ
rājīkāvarṇasaṃsthānapramāṇā rājikāhvayāḥ
doṣaiḥ pittolbaṇair mandair visarpati visarpavat
śopho 'pākastanustāmro jvarakṛj jālagardabhaḥ
malaiḥ pittolbaṇaiḥ sphoṭā jvariṇo māṃsadāraṇāḥ
kakṣābhāgeṣu jāyante ye 'gnyābhāḥ sāgnirohiṇī
pañcāhāt saptarātrād vā pakṣād vā hanti jīvitam
triliṅgā piṭikā vṛttā jatrūrdhvam irivellikā
vidārīkandakaṭhinā vidārī kakṣavaṅkṣaṇe
medo'nilakaphair granthiḥ snāyumāṃsasirāśrayaiḥ
bhinno vasājyamadhvābhaṃ sravet tatrolbaṇo 'nilaḥ
māṃsaṃ viśoṣya grathitāṃ śarkarāṃ upapādayet
durgandhaṃ rudhiraṃ klinnaṃ nānāvarṇaṃ tato malāḥ
tāṃ srāvayanti nicitāṃ vidyāt taccharkarārbudam
pāṇipādatale saṃdhau jatrūrdhvaṃ vopacīyate
valmīkavacchanair granthistadvad bahvaṇubhir mukhaiḥ
rugdāhakaṇḍūkledāḍhyair valmīko 'sau samastajaḥ
śarkaronmathite pāde kṣate vā kaṇṭakādibhiḥ
granthiḥ kīlavad utsanno jāyate kadaraṃ tu tat
vegasaṃdhāraṇād vāyurapāno 'pānasaṃśrayam
aṇūkaroti bāhyāntarmārgam asya tataḥ śakṛt
kṛcchrān nirgacchati vyādhirayaṃ ruddhagudo mataḥ
kuryāt pittānilaṃ pākaṃ nakhamāṃse sarugjvaram
cipyam akṣatarogaṃ ca vidyād upanakhaṃ ca tam
kṛṣṇo 'bhighātād rūkṣaśca kharaśca kunakho nakhaḥ
duṣṭakardamasaṃsparśāt kaṇḍūkledānvitāntarāḥ
aṅgulyo 'lasam ityāhustilābhāṃstilakālakān
kṛṣṇān avedanāṃstvaksthān māṣāṃstān eva connatān
maṣebhyastūnnatatarāṃścarmakīlān sitāsitān
tathāvidho jatumaṇiḥ sahajo lohitastu saḥ
kṛṣṇaṃ sitaṃ vā sahajaṃ maṇḍalaṃ lāñchanaṃ samam
śokakrodhādikupitād vātapittān mukhe tanu
śyāmalaṃ maṇḍalaṃ vyaṅgaṃ vaktrād anyatra nīlikā
paruṣaṃ paruṣasparśaṃ vyaṅgaṃ śyāvaṃ ca mārutāt
pittāt tāmrāntam ānīlaṃ śvetāntaṃ kaṇḍumat kaphāt
raktād raktāntam ātāmraṃ sauṣaṃ cimicimāyate
vāyunodīritaḥ śleṣmā tvacaṃ prāpya viśuṣyati
tatastvag jāyate pāṇḍuḥ krameṇa ca vicetanā
alpakaṇḍūr avikledā sā prasuptiḥ prasuptitaḥ
asamyagvamanodīrṇapittaśleṣmānnanigrahaiḥ
maṇḍalānyatikaṇḍūni rāgavanti bahūni ca
utkoṭhaḥ so 'nubaddhastu koṭha ityabhidhīyate
proktāḥ ṣaṭtriṃśad ityete kṣudrarogā vibhāgaśaḥ
athātaḥ kṣudrarogapratiṣedhaṃ vyākhyāsyāmaḥ
iti ha smāhurātreyādayo maharṣayaḥ
visrāvayejjalaukobhirapakvām ajagallikām
svedayitvā yavaprakhyāṃ vilayāya pralepayet
dārukuṣṭhamanohvālair ity ā pāṣāṇagardabhāt
vidhistāṃścācaret pakvān vraṇavat sājagallikān
lodhrakustumburuvacāḥ pralepo mukhadūṣike
vaṭapallavayuktā vā nārikelotthaśuktayaḥ
aśāntau vamanaṃ nasyaṃ lalāṭe ca sirāvyadhaḥ
nimbāmbuvānto nimbāmbusādhitaṃ padmakaṇṭake
pibet kṣaudrānvitaṃ sarpir nimbāragvadhalepanam
vivṛtādīṃstu jālāntāṃścikitset serivellikān
pittavisarpavat tadvat pratyākhyāyāgnirohiṇīm
vilaṅghanaṃ raktavimokṣaṇaṃ ca virūkṣaṇaṃ kāyaviśodhanaṃ ca
dhātrīprayogāñchiśirapradehān kuryāt sadā jālakagardabhasya
vidārikāṃ hṛte rakte śleṣmagranthivad ācaret
medo'rbudakriyāṃ kuryāt sutarāṃ śarkarārbude
pravṛddhaṃ subahucchidraṃ saśophaṃ marmaṇi sthitam
valmīkaṃ hastapāde ca varjayed itarat punaḥ
śuddhasyāsre hṛte limpet sapaṭvārevatāmṛtaiḥ
śyāmākulatthikāmūladantīpalalasaktubhiḥ
pakve tu duṣṭamāṃsāni gatīḥ sarvāśca śodhayet
śastreṇa samyag anu ca kṣāreṇa jvalanena vā
śastreṇotkṛtya niḥśeṣaṃ snehena kadaraṃ dahet
niruddhamaṇivat kāryaṃ ruddhapāyościkitsitam
cipyaṃ śuddhyā jitoṣmāṇaṃ sādhayecchastrakarmaṇā
duṣṭaṃ kunakham apyevaṃ caraṇāvalase punaḥ
dhānyāmlasiktau kāsīsapaṭolīrocanātilaiḥ
sanimbapattrairālimped dahet tu tilakālakān
maṣāṃśca sūryakāntena kṣāreṇa yadi vāgninā
tadvad utkṛtya śastreṇa carmakīlajatūmaṇī
lāñchanāditraye kuryād yathāsannaṃ sirāvyadham
lepayet kṣīrapiṣṭaiśca kṣīrivṛkṣatvagaṅkuraiḥ
vyaṅgeṣu cārjunatvag vā mañjiṣṭhā vā samākṣikā
lepaḥ sanavanītā vā śvetāśvakhurajā maṣī
raktacandanamañjiṣṭhākuṣṭhalodhrapriyaṅgavaḥ
vaṭāṅkurā masūrāśca vyaṅgaghnā mukhakāntidāḥ
dve jīrake kṛṣṇatilāḥ sarṣapāḥ payasā saha
piṣṭāḥ kurvanti vaktrendum apāstavyaṅgalāñchanam
kṣīrapiṣṭā ghṛtakṣaudrayuktā vā bhṛṣṭanistuṣāḥ
masūrāḥ kṣīrapiṣṭā vā tīkṣṇāḥ śālmalikaṇṭakāḥ
saguḍaḥ kolamajjā vā śaśāsṛkkṣaudrakalkitaḥ
saptāhaṃ mātuluṅgasthaṃ kuṣṭhaṃ vā madhunānvitam
piṣṭā vā chāgapayasā sakṣaudrā mausalī jaṭā
gorasthi musalīmūlayuktaṃ vā sājyamākṣikam
jambvāmrapallavā mastu haridre dve navo guḍaḥ
lepaḥ savarṇakṛt piṣṭaṃ svarasena ca tindukam
utpalam utpalakuṣṭhaṃ priyaṅgukālīyakaṃ badaramajjā
idam udvartanam āsyaṃ karoti śatapattrasaṃkāśam
ebhirevauṣadhaiḥ piṣṭair mukhābhyaṅgāya sādhayet
yathādoṣartukān snehān madhukakvāthasaṃyutaiḥ
yavān sarjarasaṃ lodhram uśīraṃ madanaṃ madhu
ghṛtaṃ guḍaṃ ca gomūtre paced ā darvilepanāt
tad abhyaṅgān nihantyāśu nīlikāvyaṅgadūṣikān
mukhaṃ karoti padmābhaṃ pādau padmadalopamau
kuṅkumośīrakālīyalākṣāyaṣṭyāhvacandanam
nyagrodhapādāṃstaruṇān padmakaṃ padmakesaram
sanīlotpalamañjiṣṭhaṃ pālikaṃ salilāḍhake
paktvā pādāvaśeṣeṇa tena piṣṭaiśca kārṣikaiḥ
lākṣāpattaṅgamañjiṣṭhāyaṣṭīmadhukakuṅkumaiḥ
ajākṣīraṃ dviguṇitaṃ tailasya kuḍavaṃ pacet
nīlikāpalitavyaṅgavalītilakadūṣikān
hanti tan nasyam abhyastaṃ mukhopacayavarṇakṛt
mañjiṣṭhā śabarodbhavastubarikā lākṣā haridrādvayaṃ nepālī haritālakuṅkumagadā gorocanā gairikam
pattraṃ pāṇḍu vaṭasya candanayugaṃ kālīyakaṃ pāradaṃ pattaṅgaṃ kanakatvacaṃ kamalajaṃ bījaṃ tathā kesaram
sikthaṃ tutthaṃ padmakādyo vasājyaṃ majjā kṣīraṃ kṣīrivṛkṣāmbu cāgnau
siddhaṃ siddhaṃ vyaṅganīlyādināśe vaktre chāyām aindavīṃ cāśu dhatte
mārkavasvarasakṣīratoyānīṣṭāni nāvane
prasuptau vātakuṣṭhoktaṃ kuryād dāhaṃ ca vahninā
utkoṭhe kaphapittoktaṃ koṭhe sarvaṃ ca kauṣṭhikam
athāto guhyarogavijñānīyaṃ vyākhyāsyāmaḥ
iti ha smāhurātreyādayo maharṣayaḥ
strīvyavāyanivṛttasya sahasā bhajato 'thavā
doṣādhyuṣitasaṃkīrṇamalināṇurajaḥpathām
anyayonim anicchantīm agamyāṃ navasūtikām
dūṣitaṃ spṛśatastoyaṃ ratānteṣvapi naiva vā
vivardhayiṣayā tīkṣṇān pralepādīn prayacchataḥ
muṣṭidantanakhotpīḍāviṣavacchūkapātanaiḥ
veganigrahadīrghātikharasparśavighaṭṭanaiḥ
doṣā duṣṭā gatā guhyaṃ trayoviṃśatim āmayān
janayantyupadaṃśādīn upadaṃśo 'tra pañcadhā
pṛthag doṣaiḥ sarudhiraiḥ samastaiścātra mārutāt
meḍhre śopho rujaścitrāḥ stambhastvakparipoṭanam
pakvodumbarasaṃkāśaḥ pittena śvayathur jvaraḥ
śleṣmaṇā kaṭhinaḥ snigdhaḥ kaṇḍūmāñchītalo guruḥ
śoṇitenāsitasphoṭasaṃbhavo 'srasrutir jvaraḥ
sarvaje sarvaliṅgatvaṃ śvayathur muṣkayorapi
tīvrā rug āśupacanaṃ daraṇaṃ kṛmisaṃbhavaḥ
yāpyo raktodbhavasteṣāṃ mṛtyave saṃnipātajaḥ
jāyante kupitair doṣair guhyāsṛkpiśitāśrayaiḥ
antar bahir vā meḍhrasya kaṇḍūlā māṃsakīlakāḥ
picchilāsrasravā yonau tadvacca chattrasaṃnibhāḥ
te 'rśāṃsyupekṣayā ghnanti meḍhrapuṃstvaṃ bhagārtavaṃ
guhyasya bahirantar vā piṭikāḥ kapharaktajāḥ
sarṣapāmānasaṃsthānā ghanāḥ sarṣapikāḥ smṛtāḥ
piṭikā bahavo dīrghā dīryante madhyataśca yāḥ
so 'vamanthaḥ kaphāsṛgbhyāṃ vedanāromaharṣavān
kumbhīkā raktapittotthā jāmbavāsthinibhāśujā
alajīṃ mehavad vidyād uttamāṃ pittaraktajām
piṭikāṃ māṣamudgābhāṃ piṭikā piṭikācitā
karṇikā puṣkarasyeva jñeyā puṣkariketi sā
pāṇibhyāṃ bhṛśasaṃvyūḍhe saṃvyūḍhapiṭikā bhavet
mṛditaṃ mṛditaṃ vastrasaṃrabdhaṃ vātakopataḥ
viṣamā kaṭhinā bhugnā vāyunāṣṭhīlikā smṛtā
vimardanādiduṣṭena vāyunā carma meḍhrajam
nivartate sarugdāhaṃ kvacit pākaṃ ca gacchati
piṇḍitaṃ granthitaṃ carma tat pralambam adho maṇeḥ
nivṛttasaṃjñaṃ sakaphaṃ kaṇḍūkāṭhinyavat tu tat
durūḍhaṃ sphuṭitaṃ carma nirdiṣṭam avapāṭikā
vātena dūṣitaṃ carma maṇau saktaṃ ruṇaddhi cet
sroto mūtraṃ tato 'bhyeti mandadhāram avedanam
maṇer vikāśarodhaśca sa niruddhamaṇir gadaḥ
liṅgaṃ śūkairivāpūrṇaṃ grathitākhyaṃ kaphodbhavam
śūkadūṣitaraktotthā sparśahānistadāhvayā
chidrairaṇumukhair yat tu mehanaṃ sarvataścitam
vātaśoṇitakopena taṃ vidyācchataponakam
pittāsṛgbhyāṃ tvacaḥ pākastvakpāko jvaradāhavān
māṃspākaḥ sarvajaḥ sarvavedano māṃsaśātanaḥ
sarāgairasitaiḥ sphoṭaiḥ piṭikābhiśca pīḍitam
mehanaṃ vedanā cogrā taṃ vidyād asṛgarbudam
māṃsārbudaṃ prāg uditaṃ vidradhiśca tridoṣajaḥ
kṛṣṇāni bhūtvā māṃsāni viśīryante samantataḥ
pakvāni saṃnipātena tān vidyāt tilakālakān
māṃsottham arbudaṃ pākaṃ vidradhiṃ tilakālakān
caturo varjayed eṣāṃ śeṣāñchīghram upācaret
viṃśatir vyāpado yoner jāyante duṣṭabhojanāt
viṣamasthāṅgaśayanabhṛśamaithunasevanaiḥ
duṣṭārtavād apadravair bījadoṣeṇa daivataḥ
yonau kruddho 'nilaḥ kuryād ruktodāyāmasuptatāḥ
pipīlikāsṛptim iva stambhaṃ karkaśatāṃ svanam
phenilāruṇakṛṣṇālpatanurūkṣārtavasrutim
sraṃsaṃ vaṅkṣaṇapārśvādau vyathāṃ gulmaṃ krameṇa ca
tāṃstāṃśca svān gadān vyāpad vātikī nāma sā smṛtā
saivāticaraṇā śophasaṃyuktātivyavāyataḥ
maithunād atibālāyāḥ pṛṣṭhajaṅghoruvaṅkṣaṇam
rujan saṃdūṣayed yoniṃ vāyuḥ prākcaraṇeti sā
vegodāvartanād yoniṃ prapīḍayati mārutaḥ
sā phenilaṃ rajaḥ kṛcchrād udāvṛttaṃ vimuñcati
iyaṃ vyāpad udāvṛttā jātaghnī tu yadānilaḥ
jātaṃ jātaṃ sutaṃ hanti raukṣyād duṣṭārtavodbhavam
atyāśitāyā viṣamaṃ sthitāyāḥ surate marut
annenotpīḍito yoneḥ sthitaḥ srotasi vakrayet
sāsthimāṃsaṃ mukhaṃ tīvrarujam antarmukhīti sā
vātalāhārasevinyāṃ jananyāṃ kupito 'nilaḥ
striyo yonim aṇudvārāṃ kuryāt sūcīmukhīti sā
vegarodhād ṛtau vāyur duṣṭo viṇmūtrasaṃgraham
karoti yoneḥ śoṣaṃ ca śuṣkākhyā sātivedanā
ṣaḍahāt saptarātrād vā śukraṃ garbhāśayān marut
vamet saruṅ nīrujo vā yasyāḥ sā vāminī matā
yonau vātopataptāyāṃ strīgarbhe bījadoṣataḥ
nṛdveṣiṇyastanī ca syāt ṣaṇḍhasaṃjñānupakramā
duṣṭo viṣṭabhya yonyāsyaṃ garbhakoṣṭhaṃ ca mārutaḥ
kurute vivṛtāṃ srastāṃ vātikīm iva duḥkhitām
utsannamāṃsāṃ tām āhur mahāyoniṃ mahārujām
yathāsvair dūṣaṇair duṣṭaṃ pittaṃ yonim upāśritam
karoti dāhapākoṣāpūtigandhijvarānvitām
bhṛśoṣṇabhūrikuṇapanīlapītāsitārtavām
sā vyāpat paittikī raktayonyākhyāsṛgatisruteḥ
kapho 'bhiṣyandibhiḥ kruddhaḥ kuryād yonim avedanām
śītalāṃ kaṇḍulāṃ pāṇḍupicchilāṃ tadvidhasrutim
sā vyāpacchlaiṣmikī vātapittābhyāṃ kṣīyate rajaḥ
sadāhakārśyavaivarṇyaṃ yasyāḥ sā lohitakṣayā
pittalāyā nṛsaṃvāse kṣavathūdgāradhāraṇāt
pittayuktena marutā yonir bhavati dūṣitā
śūnā sparśāsahā sārtir nīlapītāsravāhinī
vastikukṣigurutvātīsārārocakakāriṇī
śroṇivaṅkṣaṇaruktodajvarakṛt sā pariplutā
vātaśleṣmāmayavyāptā śvetapicchilavāhinī
upaplutā smṛtā yonir viplutākhyā tvadhāvanāt
saṃjātajantuḥ kaṇḍūlā kaṇḍvā cātiratipriyā
akālavāhanād vāyuḥ śleṣmaraktavimūrchitaḥ
karṇikāṃ janayed yonau rajomārganirodhinīm
sā karṇinī tribhir doṣair yonigarbhāśayāśritaiḥ
yathāsvopadravakarair vyāpat sā sāṃnipātikī
iti yonigadā nārī yaiḥ śukraṃ na pratīcchati
tato garbhaṃ na gṛhṇāti rogāṃścāpnoti dāruṇān
asṛgdarārśogulmādīn ābādhāṃścānilādibhiḥ
athāto guhyarogapratiṣedhaṃ vyākhyāsyāmaḥ
iti ha smāhurātreyādayo maharṣayaḥ
meḍhramadhye sirāṃ vidhyed upadaṃśe navotthite
śītāṃ kuryāt kriyāṃ śuddhiṃ virekeṇa viśeṣataḥ
tilakalkaghṛtakṣaudrair lepaḥ pakve tu pāṭite
jambvāmrasumanonīpaśvetakāmbojikāṅkurān
śallakībadarībilvapalāśatiniśodbhavāḥ
tvacaḥ kṣīridrumāṇāṃ ca triphalāṃ ca pacej jale
sa kvāthaḥ kṣālanaṃ tena pakvaṃ tailaṃ ca ropaṇam
tutthagairikalodhrailāmanohvālarasāñjanaiḥ
hareṇupuṣpakāsīsasaurāṣṭrīlavaṇottamaiḥ
lepaḥ kṣaudrayutaiḥ sūkṣmairupadaṃśavraṇāpahaḥ
kapāle triphalā dagdhā saghṛtā ropaṇaṃ param
sāmānyaṃ sādhanam idaṃ pratidoṣaṃ tu śophavat
na ca yāti yathā pākaṃ prayateta tathā bhṛśam
pakvaiḥ snāyusirāmāṃsaiḥ prāyo naśyati hi dhvajaḥ
arśasāṃ chinnadagdhānāṃ kriyā kāryopadaṃśavat
sarṣapā likhitāḥ sūkṣmaiḥ kaṣāyairavacūrṇayet
tairevābhyañjanaṃ tailaṃ sādhayed vraṇaropaṇam
kriyeyam avamanthe 'pi raktaṃ srāvyaṃ tathobhayoḥ
kumbhīkāyāṃ hared raktaṃ pakvāyāṃ śodhite vraṇe
tindukatriphalālodhrair lepastailaṃ ca ropaṇam
alajyāṃ srutaraktāyām ayam eva kriyākramaḥ
uttamākhyāṃ tu piṭikāṃ saṃchidya baḍiśoddhṛtām
kalkaiścūrṇaiḥ kaṣāyāṇāṃ kṣaudrayuktairupācaret
kramaḥ pittavisarpoktaḥ puṣkaravyūḍhayor hitaḥ
tvakpāke sparśahānyāṃ ca secayenmṛditaṃ punaḥ
balātailena koṣṇena madhuraiścopanāhayet
aṣṭhīlikāṃ hṛte rakte śleṣmagranthivad ācaret
nivṛttaṃ sarpiṣābhyajya svedayitvopanāhayet
trirātraṃ pañcarātraṃ vā susnigdhaiḥ śālvaṇādibhiḥ
svedayitvā tato bhūyaḥ snigdhaṃ carma samānayet
maṇiṃ prapīḍya śanakaiḥ praviṣṭe copanāhanam
maṇau punaḥ punaḥ snigdhaṃ bhojanaṃ cātra śasyate
ayam eva prayojyaḥ syād avapāṭyām api kramaḥ
nāḍīm ubhayatodvārāṃ niruddhe jatunā sṛtām
snehāktāṃ srotasi nyasya siñcet snehaiścalāpahaiḥ
tryahāt tryahāt sthūlatarāṃ nyasya nāḍīṃ vivardhayet
srotodvāram asiddhau tu vidvān śastreṇa pāṭayet
sevanīṃ varjayan yuñjyāt sadyaḥkṣatavidhiṃ tataḥ
granthitaṃ sveditaṃ nāḍyā snigdhoṣṇairupanāhayet
limpet kaṣāyaiḥ sakṣaudrair likhitvā śataponakam
raktavidradhivat kāryā cikitsā śoṇitārbude
vraṇopacāraṃ sarveṣu yathāvasthaṃ prayojayet
yonivyāpatsu bhūyiṣṭhaṃ śasyate karma vātajit
snehanasvedavastyādi vātajāsu viśeṣataḥ
na hi vātād ṛte yonir vanitānāṃ praduṣyati
ato jitvā tam anyasya kuryād doṣasya bheṣajam
pāyayeta balātailaṃ miśrakaṃ sukumārakam
snigdhasvinnāṃ tathā yoniṃ duḥsthitāṃ sthāpayet samām
pāṇinā namayejjihmāṃ saṃvṛtāṃ vyadhayet punaḥ
praveśayen niḥsṛtāṃ ca vivṛtāṃ parivartayet
sthānāpavṛttā yonir hi śalyabhūtā striyo matā
karmabhir vamanādyaiśca mṛdubhir yojayet striyam
sarvataḥ suviśuddhāyāḥ śeṣaṃ karma vidhīyate
vastyabhyaṅgaparīṣekapralepapicudhāraṇam
kāśmaryatriphalādrākṣākāsamardaniśādvayaiḥ
guḍūcīsairyakābhīruśukanāsāpunarnavaiḥ
parūṣakaiśca vipacet prastham akṣasamair ghṛtāt
yonivātavikāraghnaṃ tat pītaṃ garbhadaṃ param
vacopakuñcikājājīkṛṣṇāvṛṣakasaindhavam
ajamodāyavakṣāraśarkarācitrakānvitam
piṣṭvā prasannayāloḍya khādet tad ghṛtabharjitam
yonipārśvārtihṛdrogagulmārśovinivṛttaye
vṛṣakaṃ mātuluṅgasya mūlāni madayantikām
piben madyaiḥ salavaṇaistathā kṛṣṇopakuñcike
rāsnāśvadaṃṣṭrāvṛṣakaiḥ śṛtaṃ śūlaharaṃ payaḥ
guḍūcītriphalādantīkvāthaiśca pariṣecanam
natavārtākinīkuṣṭhasaindhavāmaradārubhiḥ
tailāt prasādhitāddhāryaḥ picur yonau rujāpahaḥ
pittalānāṃ tu yonīnāṃ sekābhyaṅgapicukriyāḥ
śītāḥ pittajitaḥ kāryāḥ snehanārthaṃ ghṛtāni ca
śatāvarīmūlatulācatuṣkāt kṣuṇṇapīḍitāt
rasena kṣīratulyena pācayeta ghṛtāḍhakam
jīvanīyaiḥ śatāvaryā mṛdvīkābhiḥ parūṣakaiḥ
piṣṭaiḥ priyālaiścākṣāṃśair dvibalāmadhukānvitaiḥ
siddhaśīte tu madhunaḥ pippalyāśca palāṣṭakam
śarkarāyā daśapalaṃ kṣipellihyāt picuṃ tataḥ
yonyasṛkśukradoṣaghnaṃ vṛṣyaṃ puṃsavanaṃ param
kṣataṃ kṣayam asṛkpittaṃ kāsaṃ śvāsaṃ halīmakam
kāmalāṃ vātarudhiraṃ visarpaṃ hṛcchirograham
apasmārārditāyāmamadonmādāṃśca nāśayet
evam eva payaḥsarpir jīvanīyopasādhitam
garbhadaṃ pittajānāṃ ca rogāṇāṃ paramaṃ hitam
balādroṇadvayakvāthe ghṛtatailāḍhakaṃ pacet
kṣīre caturguṇe kṛṣṇākākanāsāsitānvitaiḥ
jīvantīkṣīrakākolīsthirāvīrarddhijīvakaiḥ
payasyāśrāvaṇīmudgapīlumāṣākhyaparṇibhiḥ
vātapittāmayān hatvā pānād garbhaṃ dadhāti tat
raktayonyām asṛgvarṇairanubandham avekṣya ca
yathādoṣodayaṃ yuñjyād raktasthāpanam auṣadham
pāṭhāṃ jambvāmrayorasthi śilodbhedaṃ rasāñjanam
ambaṣṭhāṃ śālmalīpicchāṃ samaṅgāṃ vatsakatvacam
bāhlīkabilvātiviṣālodhratoyadagairikam
śuṇṭhīmadhūkamācīkaraktacandanakaṭphalam
kaṭvaṅgavatsakānantādhātakīmadhukārjunam
puṣye gṛhītvā saṃcūrṇya sakṣaudraṃ taṇḍulāmbhasā
pibed arśaḥsvatīsāre raktaṃ yaścopaveśyate
doṣā jantukṛtā ye ca bālānāṃ tāṃśca nāśayet
yonidoṣaṃ rajodoṣaṃ śyāvaśvetāruṇāsitam
cūrṇaṃ puṣyānugaṃ nāma hitam ātreyapūjitam
yonyāṃ balāsaduṣṭāyāṃ sarvaṃ rūkṣoṣṇam auṣadham
dhātakyāmalakīpattrasrotojamadhukotpalaiḥ
jambvāmrasārakāsīsalodhrakaṭphalatindukaiḥ
saurāṣṭrikādāḍimatvagudumbaraśalāṭubhiḥ
akṣamātrairajāmūtre kṣīre ca dviguṇe pacet
tailaprasthaṃ tad abhyaṅgapicuvastiṣu yojayet
tena śūnonnatā stabdhā picchilā srāviṇī tathā
viplutopaplutā yoniḥ sidhyet sasphoṭaśūlinī
yavānnam abhayāriṣṭaṃ sīdhu tailaṃ ca śīlayet
pippalyayorajaḥpathyāprayogāṃśca samākṣikān
kāsīsaṃ triphalā kāṅkṣī sāmrajambvasthi dhātakī
paicchilye kṣaudrasaṃyuktaścūrṇo vaiśadyakārakaḥ
palāśadhātakījambūsamaṅgāmocasarjajaḥ
durgandhe picchile klede stambhanaścūrṇa iṣyate
āragvadhādivargasya kaṣāyaḥ pariṣecanam
stabdhānāṃ karkaśānāṃ ca kāryaṃ mārdavakārakam
dhāraṇaṃ vesavārasya kṛśarāpāyasasya ca
durgandhānāṃ kaṣāyaḥ syāt tailaṃ vā kalka eva vā
cūrṇo vā sarvagandhānāṃ pūtigandhāpakarṣaṇaḥ
śleṣmalānāṃ kaṭuprāyāḥ samūtrā vastayo hitāḥ
pitte samadhukakṣīrā vāte tailāmlasaṃyutāḥ
saṃnipātasamutthāyāḥ karma sādhāraṇaṃ hitam
evaṃ yoniṣu śuddhāsu garbhaṃ vindanti yoṣitaḥ
aduṣṭe prākṛte bīje jīvopakramaṇe sati
pañcakarmaviśuddhasya puruṣasyāpi cendriyam
parīkṣya varṇair doṣāṇāṃ duṣṭaṃ tadghnairupācaret
mañjiṣṭhākuṣṭhatagaratriphalāśarkarāvacāḥ
dve niśe madhukaṃ medāṃ dīpyakaṃ kaṭurohiṇīm
payasyāhiṅgukākolīvājigandhāśatāvarīḥ
piṣṭvākṣāṃśā ghṛtaprasthaṃ pacet kṣīracaturguṇam
yoniśukrapradoṣeṣu tat sarveṣu praśasyate
āyuṣyaṃ pauṣṭikaṃ medhyaṃ dhanyaṃ puṃsavanaṃ param
phalasarpiriti khyātaṃ puṣpe pītaṃ phalāya yat
mriyamāṇaprajānāṃ ca garbhiṇīnāṃ ca pūjitam
etat paraṃ ca bālānāṃ grahaghnaṃ dehavardhanam
athāto viṣapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
mathyamāne jalanidhāvamṛtārthaṃ surāsuraiḥ
jātaḥ prāg amṛtotpatteḥ puruṣo ghoradarśanaḥ
dīptatejāścaturdaṃṣṭro harikeśo 'nalekṣaṇaḥ
jagad viṣaṇṇaṃ taṃ dṛṣṭvā tenāsau viṣasaṃjñitaḥ
huṃkṛto brahmaṇā mūrtī tataḥ sthāvarajaṅgame
so 'dhyatiṣṭhan nijaṃ rūpam ujjhitvā vañcanātmakam
sthiram ityulbaṇaṃ vīrye yat kandeṣu pratiṣṭhitam
kālakūṭendravatsākhyaśṛṅgīhālāhalādikam
sarpalūtādidaṃṣṭrāsu dāruṇaṃ jaṅgamaṃ viṣam
sthāvaraṃ jaṅgamaṃ ceti viṣaṃ proktam akṛtrimam
kṛtrimaṃ garasaṃjñaṃ tu kriyate vividhauṣadhaiḥ
hanti yogavaśenāśu cirācciratarācca tat
śophapāṇḍūdaronmādadurnāmādīn karoti vā
tīkṣṇoṣṇarūkṣaviśadaṃ vyavāyyāśukaraṃ laghu
vikāṣi sūkṣmam avyaktarasaṃ viṣamapāki ca
ojaso viparītaṃ tat tīkṣṇādyairanvitaṃ guṇaiḥ
vātapittottaraṃ nṝṇāṃ sadyo harati jīvitam
viṣaṃ hi dehaṃ samprāpya prāg dūṣayati śoṇitam
kaphapittānilāṃścānu samaṃ doṣān sahāśayān
tato hṛdayam āsthāya dehocchedāya kalpate
sthāvarasyopayuktasya vege pūrve prajāyate
jihvāyāḥ śyāvatā stambho mūrchā trāsaḥ klamo vamiḥ
dvitīye vepathuḥ svedo dāhaḥ kaṇṭhe ca vedanā
viṣaṃ cāmāśayaṃ prāptaṃ kurute hṛdi vedanām
tāluśoṣastṛtīye tu śūlaṃ cāmāśaye bhṛśam
durbale harite śūne jāyete cāsya locane
pakvāśayagate todahidhmākāsāntrakūjanam
caturthe jāyate vege śirasaścātigauravam
kaphapraseko vaivarṇyaṃ parvabhedaśca pañcame
sarvadoṣaprakopaśca pakvādhāne ca vedanā
ṣaṣṭhe saṃjñāpraṇāśaśca subhṛśaṃ cātisāryate
skandhapṛṣṭhakaṭībhaṅgo bhaven mṛtyuśca saptame
prathame viṣavege tu vāntaṃ śītāmbusecinam
sarpirmadhubhyāṃ saṃyuktam agadaṃ pāyayed drutam
dvitīye pūrvavad vāntaṃ viriktaṃ cānupāyayet
tṛtīye 'gadapānaṃ tu hitaṃ nasyaṃ tathāñjanam
caturthe snehasaṃyuktam agadaṃ pratiyojayet
pañcame madhukakvāthamākṣikābhyāṃ yutaṃ hitam
ṣaṣṭhe 'tīsāravat siddhiravapīḍastu saptame
mūrdhni kākapadaṃ kṛtvā sāsṛg vā piśitaṃ kṣipet
kośātakyagnikaḥ pāṭhā sūryavallyamṛtābhayāḥ
śeluḥ śirīṣaḥ kiṇihī haridre kṣaudrasāhvayā
punarnave trikaṭukaṃ bṛhatyau śārive balā
eṣāṃ yavāgūṃ niryūhe śītāṃ saghṛtamākṣikām
yuñjyād vegāntare sarvaviṣaghnīṃ kṛtakarmaṇaḥ
tadvan madhūkamadhukapadmakesaracandanaiḥ
añjanaṃ tagaraṃ kuṣṭhaṃ haritālaṃ manaḥśilā
phalinī trikaṭu spṛkkā nāgapuṣpaṃ sakesaram
hareṇur madhukaṃ māṃsī rocanā kākamālikā
śrīveṣṭakaṃ sarjarasaḥ śatāhvā kuṅkumaṃ balā
tamālapattratālīśabhūrjośīraniśādvayam
kanyopavāsinī snātā śuklavāsā madhudrutaiḥ
dvijān abhyarcya taiḥ puṣye kalpayed agadottamam
vaidyaścātra tadā mantraṃ prayatātmā paṭhed imam
namaḥ puruṣasiṃhāya namo nārāyaṇāya ca
yathāsau nābhijānāti raṇe kṛṣṇaparājayam
etena satyavākyena agado me prasidhyatu
namo vaiḍūryamāte hulu hulu rakṣa māṃ sarvaviṣebhyaḥ
gauri gāndhāri cāṇḍāli mātaṅgi svāhā
piṣṭe ca dvitīyo mantraḥ harimāyi svāhā
aśeṣaviṣavetālagrahakārmaṇapāpmasu
marakavyādhidurbhikṣayuddhāśanibhayeṣu ca
pānanasyāñjanālepamaṇibandhādiyojitaḥ
eṣa candrodayo nāma śāntisvastyayanaṃ param
jīrṇaṃ viṣaghnauṣadhibhir hataṃ vā dāvāgnivātātapaśoṣitaṃ vā
svabhāvato vā na guṇaiḥ suyuktaṃ dūṣīviṣākhyāṃ viṣam abhyupaiti
vīryālpabhāvād avibhāvyam etat kaphāvṛtaṃ varṣagaṇānubandhi
tenārdito bhinnapurīṣavarṇo duṣṭāsrarogī tṛḍarocakārtaḥ
mūrchan vaman gadgadavāg vimuhyan bhavecca dūṣyodaraliṅgajuṣṭaḥ
āmāśayasthe kaphavātarogī pakvāśayasthe 'nilapittarogī
bhaven naro dhvastaśiroruhāṅgo vilūnapakṣaḥ sa yathā vihaṅgaḥ
sthitaṃ rasādiṣvathavā vicitrān karoti dhātuprabhavān vikārān
prāgvātājīrṇaśītābhradivāsvapnāhitāśanaiḥ
duṣṭaṃ dūṣayate dhātūn ato dūṣīviṣaṃ smṛtam
dūṣīviṣārtaṃ susvinnam ūrdhvaṃ cādhaśca śodhitam
dūṣīviṣārim agadaṃ lehayen madhunāplutam
pippalyo dhyāmakaṃ māṃsī lodhram elā suvarcikā
kuṭannaṭaṃ nataṃ kuṣṭhaṃ yaṣṭī candanagairikam
dūṣīviṣārir nāmnāyaṃ na cānyatrāpi vāryate
viṣadigdhena viddhastu pratāmyati muhur muhuḥ
vivarṇabhāvaṃ bhajate viṣādaṃ cāśu gacchati
kīṭairivāvṛtaṃ cāsya gātraṃ cimicimāyate
śroṇipṛṣṭhaśiraḥskandhasaṃdhayaḥ syuḥ savedanāḥ
kṛṣṇaduṣṭāsravisrāvī tṛṇmūrchājvaradāhavān
dṛṣṭikāluṣyavamathuśvāsakāsakaraḥ kṣaṇāt
āraktapītaparyantaḥ śyāvamadhyo 'tirug vraṇaḥ
śūyate pacyate sadyo gatvā māṃsaṃ ca kṛṣṇatām
praklinnaṃ śīryate 'bhīkṣṇaṃ sapicchilaparisravam
kuryād amarmaviddhasya hṛdayāvaraṇaṃ drutam
śalyam ākṛṣya taptena lohenānu dahed vraṇam
athavā muṣkakaśvetāsomatvaktāmravallitaḥ
śirīṣād gṛdhranakhyāśca kṣāreṇa pratisārayet
śukanāsāprativiṣāvyāghrīmūlaiśca lepayet
kīṭadaṣṭacikitsāṃ ca kuryāt tasya yathārhataḥ
vraṇe tu pūtipiśite kriyā pittavisarpavat
saubhāgyārthaṃ striyo bhartre rājñe vāraticoditāḥ
garam āhārasaṃpṛktaṃ yacchantyāsannavartinaḥ
nānāprāṇyaṅgaśamalaviruddhauṣadhibhasmanām
viṣāṇāṃ cālpavīryāṇāṃ yogo gara iti smṛtaḥ
tena pāṇḍuḥ kṛśo 'lpāgniḥ kāsaśvāsajvarārditaḥ
vāyunā pratilomena svapnacintāparāyaṇaḥ
mahodarayakṛtplīhī dīnavāg durbalo 'lasaḥ
śophavān satatādhmātaḥ śuṣkapādakaraḥ kṣayī
svapne gomāyumārjāranakulavyālavānarān
prāyaḥ paśyati śuṣkāṃśca vanaspatijalāśayān
manyate kṛṣṇam ātmānaṃ gauro gauraṃ ca kālakaḥ
vikarṇanāsānayanaṃ paśyet tadvihatendriyaḥ
etairanyaiśca bahubhiḥ kliṣṭo ghorairupadravaiḥ
garārto nāśam āpnoti kaścit sadyo 'cikitsitaḥ
garārto vāntavān bhuktvā tat pathyaṃ pānabhojanam
śuddhahṛcchīlayeddhema sūtrasthānavidheḥ smaran
śarkarākṣaudrasaṃyuktaṃ cūrṇaṃ tāpyasuvarṇayoḥ
lehaḥ praśamayantyugraṃ sarvayogakṛtaṃ viṣam
mūrvāmṛtānatakaṇāpaṭolīcavyacitrakān
vacāmustaviḍaṅgāni takrakoṣṇāmbumastubhiḥ
pibed rasena vāmlena garopahatapāvakaḥ
pārāvatāmiṣaśaṭhīpuṣkarāhvaśṛtaṃ himam
garatṛṣṇārujākāsaśvāsahidhmājvarāpaham
viṣaprakṛtikālānnadoṣadūṣyādisaṃgame
viṣasaṃkaṭam uddiṣṭaṃ śatasyaiko 'tra jīvati
kṣuttṛṣṇāgharmadaurbalyakrodhaśokabhayaśramaiḥ
ajīrṇavarcodravatāpittamārutavṛddhibhiḥ
tilapuṣpaphalāghrāṇabhūbāṣpaghanagarjitaiḥ
hastimūṣikavāditraniḥsvanair viṣasaṃkaṭaiḥ
purovātotpalāmodamadanair vardhate viṣam
varṣāsu cāmbuyonitvāt saṃkledaṃ guḍavad gatam
visarpati ghanāpāye tad agastyo hinasti ca
prayāti mandavīryatvaṃ viṣaṃ tasmād ghanātyaye
iti prakṛtisātmyartusthānavegabalābalam
ālocya nipuṇaṃ buddhyā karmānantaram ācaret
ślaiṣmikaṃ vamanairuṣṇarūkṣatīkṣṇaiḥ pralepanaiḥ
kaṣāyakaṭutiktaiśca bhojanaiḥ śamayed viṣam
paittikaṃ sraṃsanaiḥ sekapradehair bhṛśaśītalaiḥ
kaṣāyatiktamadhurair ghṛtayuktaiśca bhojanaiḥ
vātātmakaṃ jayet svādusnigdhāmlalavaṇānvitaiḥ
saghṛtair bhojanair lepaistathaiva piśitāśanaiḥ
nāghṛtaṃ sraṃsanaṃ śastaṃ pralepo bhojyam auṣadham
sarveṣu sarvāvasthāsu viṣeṣu na ghṛtopamam
vidyate bheṣajaṃ kiṃcid viśeṣāt prabale 'nile
ayatnācchleṣmagaṃ sādhyaṃ yatnāt pittāśayāśrayam
suduḥsādhyam asādhyaṃ vā vātāśayagataṃ viṣam
athātaḥ sarpaviṣapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
darvīkarā maṇḍalino rājīmantaśca pannagāḥ
tridhā samāsato bhaumā bhidyante te tvanekadhā
vyāsato yonibhedena nocyante 'nupayoginaḥ
viśeṣād rūkṣakaṭukam amloṣṇaṃ svāduśītalam
viṣaṃ darvīkarādīnāṃ kramād vātādikopanam
tāruṇyamadhyavṛddhatve vṛṣṭiśītātapeṣu ca
viṣolbaṇā bhavantyete vyantarā ṛtusaṃdhiṣu
rathāṅgalāṅgalacchattrasvastikāṅkuśadhāriṇaḥ
phaṇinaḥ śīghragatayaḥ sarpā darvīkarāḥ smṛtāḥ
jñeyā maṇḍalino 'bhogā maṇḍalair vividhaiścitāḥ
prāṃśavo mandagamanā rājīmantastu rājibhiḥ
snigdhā vicitravarṇābhistiryag ūrdhvaṃ ca citritāḥ
godhāsutastu gaudhero viṣe darvīkaraiḥ samaḥ
catuṣpād vyantarān vidyād eteṣām eva saṃkarāt
vyāmiśralakṣaṇāste hi saṃnipātaprakopaṇāḥ
āhārārthaṃ bhayāt pādasparśād ativiṣāt krudhaḥ
pāpavṛttitayā vairād devarṣiyamacodanāt
daśanti sarpāsteṣūktaṃ viṣādhikyaṃ yathottaram
ādiṣṭāt kāraṇaṃ jñātvā pratikuryād yathāyatham
vyantaraḥ pāpaśīlatvān mārgam āśritya tiṣṭhati
yatra lālāparikledamātraṃ gātre pradṛśyate
na tu daṃṣṭrākṛtaṃ daṃśaṃ tat tuṇḍāhatam ādiśet
ekaṃ daṃṣṭrāpadaṃ dve vā vyālīḍhākhyam aśoṇitam
daṃṣṭrāpade sarakte dve vyāluptaṃ trīṇi tāni tu
māṃsacchedād avicchinnaraktavāhīni daṣṭakam
daṃṣṭrāpadāni catvāri tadvad daṣṭanipīḍitam
nirviṣaṃ dvayam atrādyam asādhyaṃ paścimaṃ vadet
viṣaṃ nāheyam aprāpya raktaṃ dūṣayate vapuḥ
raktam aṇvapi tu prāptaṃ vardhate tailam ambuvat
bhīrostu sarpasaṃsparśād bhayena kupito 'nilaḥ
kadācit kurute śophaṃ sarpāṅgābhihataṃ tu tat
durgāndhakāre viddhasya kenacid daṣṭaśaṅkayā
viṣodvego jvaraśchardir mūrchā dāho 'pi vā bhavet
glānir moho 'tisāro vā tacchaṅkāviṣam ucyate
tudyate saviṣo daṃśaḥ kaṇḍūśopharujānvitaḥ
dahyate grathitaḥ kiṃcid viparītastu nirviṣaḥ
pūrve darvīkṛtāṃ vege duṣṭaṃ śyāvībhavatyasṛk
śyāvatā tena vaktrādau sarpantīva ca kīṭakāḥ
dvitīye granthayo vege tṛtīye mūrdhni gauravam
dṛgrodho daṃśavikledaścaturthe ṣṭhīvanaṃ vamiḥ
saṃdhiviśleṣaṇaṃ tandrā pañcame parvabhedanam
dāho hidhmā ca ṣaṣṭhe tu hṛtpīḍā gātragauravam
mūrchāvipāko 'tīsāraḥ prāpya śukraṃ tu saptame
skandhapṛṣṭhakaṭībhaṅgaḥ sarvaceṣṭānivartanam
atha maṇḍalidaṣṭasya duṣṭaṃ pītībhavatyasṛk
tena pītāṅgatā dāho dvitīye śvayathūdbhavaḥ
tṛtīye daṃśavikledaḥ svedastṛṣṇā ca jāyate
caturthe jvaryate dāhaḥ pañcame sarvagātragaḥ
daṣṭasya rājilair duṣṭaṃ pāṇḍutāṃ yāti śoṇitam
pāṇḍutā tena gātrāṇāṃ dvitīye gurutāti ca
tṛtīye daṃśavikledo nāsikākṣimukhasravāḥ
caturthe garimā mūrdhno manyāstambhaśca pañcame
gātrabhaṅgo jvaraḥ śītaḥ śeṣayoḥ pūrvavad vadet
kuryāt pañcasu vegeṣu cikitsāṃ na tataḥ param
jalāplutā ratikṣīṇā bhītā nakulanirjitāḥ
śītavātātapavyādhikṣuttṛṣṇāśramapīḍitāḥ
tūrṇaṃ deśāntarāyātā vimuktaviṣakañcukāḥ
kuśauṣadhikaṇṭakavad ye caranti ca kānanam
deśaṃ ca divyādhyuṣitaṃ sarpāste 'lpaviṣā matāḥ
śmaśānaciticaityādau pañcamīpakṣasaṃdhiṣu
aṣṭamīnavamīsaṃdhyāmadhyarātridineṣu ca
yāmyāgneyamaghāśleṣāviśākhāpūrvanairṛte
nairṛtākhye muhūrte ca daṣṭaṃ marmasu ca tyajet
daṣṭamātraḥ sitāsyākṣaḥ śīryamāṇaśiroruhaḥ
stabdhajihvo muhur mūrchan śītocchvāso na jīvati
hidhmā śvāso vamiḥ kāso daṣṭamātrasya dehinaḥ
jāyante yugapad yasya sa hṛcchūlī na jīvati
phenaṃ vamati niḥsaṃjñaḥ śyāvapādakarānanaḥ
nāsāvasādo bhaṅgo 'ṅge viḍbhedaḥ ślathasaṃdhitā
viṣapītasya daṣṭasya digdhenābhihatasya ca
bhavantyetāni rūpāṇi samprāpte jīvitakṣaye
na nasyaiścetanā tīkṣṇair na kṣatāt kṣatajāgamaḥ
daṇḍāhatasya no rājī prayātasya yamāntikam
ato 'nyathā tu tvarayā pradīptāgāravad bhiṣak
rakṣan kaṇṭhagatān prāṇān viṣam āśu śamaṃ nayet
mātrāśataṃ viṣaṃ sthitvā daṃśe daṣṭasya dehinaḥ
dehaṃ prakramate dhātūn rudhirādīn pradūṣayan
etasminn antare karma daṃśasyotkartanādikam
kuryācchīghraṃ yathā dehe viṣavallī na rohati
daṣṭamātro daśed āśu tam eva pavanāśinam
loṣṭaṃ mahīṃ vā daśanaiśchittvā cānu sasaṃbhramam
niṣṭhīvena samālimped daṃśaṃ karṇamalena vā
daṃśasyopari badhnīyād ariṣṭāṃ caturaṅgule
kṣaumādibhir veṇikayā siddhair mantraiśca mantravit
ambuvat setubandhena bandhena stabhyate viṣam
na vahanti sirāścāsya viṣaṃ bandhābhipīḍitāḥ
niṣpīḍyānūddhared daṃśaṃ marmasaṃdhyagataṃ tathā
na jāyate viṣād vego bījanāśād ivāṅkuraḥ
daṃśaṃ maṇḍalināṃ muktvā pittalatvād athāparam
prataptair hemalohādyair dahed āśūlmukena vā
karoti bhasmasāt sadyo vahniḥ kiṃ nāma tu kṣatam
ācūṣet pūrṇavaktro vā mṛdbhasmāgadagomayaiḥ
pracchāyāntarariṣṭāyāṃ māṃsalaṃ tu viśeṣataḥ
aṅgaṃ sahaiva daṃśena lepayed agadair muhuḥ
candanośīrayuktena salilena ca secayet
viṣe pravisṛte vidhyet sirāṃ sā paramā kriyā
rakte nirhriyamāṇe hi kṛtsnaṃ nirhriyate viṣam
durgandhaṃ saviṣaṃ raktam agnau caṭacaṭāyate
yathādoṣaṃ viśuddhaṃ ca pūrvavallakṣayed asṛk
sirāsvadṛśyamānāsu yojyāḥ śṛṅgajalaukasaḥ
śoṇitaṃ srutaśeṣaṃ ca pravilīnaṃ viṣoṣmaṇā
lepasekaiḥ subahuśaḥ stambhayed bhṛśaśītalaiḥ
askanne viṣavegāddhi mūrchāyamadahṛddravāḥ
bhavanti tān jayecchītair vījeccāromaharṣataḥ
skanne tu rudhire sadyo viṣavegaḥ praśāmyati
viṣaṃ karṣati tīkṣṇatvāddhṛdayaṃ tasya guptaye
pibed ghṛtaṃ ghṛtakṣaudram agadaṃ vā ghṛtāplutam
hṛdayāvaraṇe cāsya śleṣmā hṛdyupacīyate
pravṛttagauravotkleśahṛllāsaṃ vāmayet tataḥ
dravaiḥ kāñjikakaulatthatailamadyādivarjitaiḥ
vamanair viṣahṛdbhiśca naivaṃ vyāpnoti tad vapuḥ
bhujaṅgadoṣaprakṛtisthānavegaviśeṣataḥ
susūkṣmaṃ samyag ālocya viśiṣṭāṃ cācaret kriyām
sindhuvāritamūlāni śvetā ca girikarṇikā
pānaṃ darvīkarair daṣṭe nasyaṃ madhu sapākalam
kṛṣṇasarpeṇa daṣṭasya limped daṃśaṃ hṛte 'sṛji
cāraṭīnākulībhyāṃ vā tīkṣṇamūlaviṣeṇa vā
pānaṃ ca kṣaudramañjiṣṭhāgṛhadhūmayutaṃ ghṛtam
taṇḍulīyakakāśmaryakiṇihīgirikarṇikāḥ
mātuluṅgī sitā śeluḥ pānanasyāñjanair hitaḥ
agadaḥ phaṇināṃ ghore viṣe rājīmatām api
samāḥ sugandhāmṛdvīkāśvetākhyāgajadantikāḥ
ardhāṃśaṃ saurasaṃ pattraṃ kapitthaṃ bilvadāḍimam
sakṣaudro maṇḍaliviṣe viśeṣād agado hitaḥ
pañcavalkavarāyaṣṭīnāgapuṣpailavālukam
jīvakarṣabhakau śītaṃ sitā padmakam utpalam
sakṣaudro himavān nāma hanti maṇḍalināṃ viṣam
lepācchvayathuvīsarpavisphoṭajvaradāhahā
kāśmaryaṃ vaṭaśuṅgāni jīvakarṣabhakau sitā
mañjiṣṭhā madhukaṃ ceti daṣṭo maṇḍalinā pibet
vaṃśatvagbījakaṭukāpāṭalībījanāgaram
śirīṣabījātiviṣe mūlaṃ gāvedhukaṃ vacā
piṣṭo govāriṇāṣṭāṅgo hanti gonasajaṃ viṣam
kaṭukātiviṣākuṣṭhagṛhadhūmahareṇukāḥ
sakṣaudravyoṣatagarā ghnanti rājīmatāṃ viṣam
nikhanet kāṇḍacitrāyā daṃśaṃ yāmadvayaṃ bhuvi
uddhṛtya pracchitaṃ sarpirdhānyamṛdbhyāṃ pralepayet
pibet purāṇaṃ ca ghṛtaṃ varācūrṇāvacūrṇitam
jīrṇe virikto bhuñjīta yavānnaṃ sūpasaṃskṛtam
karavīrārkakusumamūlalāṅgalikākaṇāḥ
kalkayed āranālena pāṭhāmaricasaṃyutāḥ
eṣa vyantaradaṣṭānām agadaḥ sārvakārmikaḥ
śirīṣapuṣpasvarase saptāhvaṃ maricaṃ sitam
bhāvitaṃ sarpadaṣṭānāṃ pānanasyāñjane hitam
dvipalaṃ natakuṣṭhābhyāṃ ghṛtakṣaudraṃ catuḥpalam
api takṣakadaṣṭānāṃ pānam etat sukhapradam
atha darvīkṛtāṃ vege pūrve visrāvya śoṇitam
agadaṃ madhusarpirbhyāṃ saṃyuktaṃ tvaritaṃ pibet
dvitīye vamanaṃ kṛtvā tadvad evāgadaṃ pibet
viṣāpahe prayuñjīta tṛtīye 'ñjananāvane
pibeccaturthe pūrvoktāṃ yavāgūṃ vamane kṛte
ṣaṣṭhapañcamayoḥ śītair digdhaṃ siktam abhīkṣṇaśaḥ
pāyayed vamanaṃ tīkṣṇaṃ yavāgūṃ ca viṣāpahaiḥ
agadaṃ saptame tīkṣṇaṃ yuñjyād añjananasyayoḥ
kṛtvāvagāḍhaṃ śastreṇa mūrdhni kākapadaṃ tataḥ
māṃsaṃ sarudhiraṃ tasya carma vā tatra nikṣipet
tṛtīye vamitaḥ peyāṃ vege maṇḍalināṃ pibet
atīkṣṇam agadaṃ ṣaṣṭhe gaṇaṃ vā padmakādikam
ādye 'vagāḍhaṃ pracchāya vege daṣṭasya rājilaiḥ
alābunā hared raktaṃ pūrvavaccāgadaṃ pibet
ṣaṣṭhe 'ñjanaṃ tīkṣṇatamam avapīḍaṃ ca yojayet
anukteṣu ca vegeṣu kriyāṃ darvīkaroditām
garbhiṇībālavṛddheṣu mṛduṃ vidhyet sirāṃ na ca
tvaṅ manohvā niśe vakraṃ rasaḥ śārdūlajo nakhaḥ
tamālaḥ kesaraṃ śītaṃ pītaṃ taṇḍulavāriṇā
hanti sarvaviṣāṇyetad vajraṃ vajram ivāsurān
bilvasya mūlaṃ surasasya puṣpaṃ phalaṃ karañjasya nataṃ surāhvam
phalatrikaṃ vyoṣaniśādvayaṃ ca bastasya mūtreṇa susūkṣmapiṣṭam
bhujaṅgalūtonduravṛścikādyair viṣūcikājīrṇagarajvaraiśca
ārtān narān bhūtavidharṣitāṃśca svasthīkarotyañjanapānanasyaiḥ
pralepādyaiśca niḥśeṣaṃ daṃśād apyuddhared viṣam
bhūyo vegāya jāyeta śeṣaṃ dūṣīviṣāya vā
viṣāpāye 'nilaṃ kruddhaṃ snehādibhirupācaret
tailamadyakulatthāmlavarjyaiḥ pavananāśanaiḥ
pittaṃ pittajvaraharaiḥ kaṣāyasnehavastibhiḥ
samākṣikeṇa vargeṇa kapham āragvadhādinā
sitā vaigandhiko drākṣā payasyā madhukaṃ madhu
pānaṃ samantrapūtāmbu prokṣaṇaṃ sāntvaharṣaṇam
sarpāṅgābhihate yuñjyāt tathā śaṅkāviṣārdite
karketanaṃ marakataṃ vajraṃ vāraṇamauktikam
vaiḍūryaṃ gardabhamaṇiṃ picukaṃ viṣamūṣikām
himavadgirisambhūtāṃ somarājīṃ punarnavām
tathā droṇāṃ mahādroṇāṃ mānasīṃ sarpajaṃ maṇim
viṣāṇi viṣaśāntyarthaṃ vīryavanti ca dhārayet
chattrī jharjharapāṇiśca cared rātrau viśeṣataḥ
tacchāyāśabdavitrastāḥ praṇaśyanti bhujaṅgamāḥ
athātaḥ kīṭalūtādiviṣapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
sarpāṇām eva viṇmūtraśukrāṇḍaśavakothajāḥ
doṣair vyastaiḥ samastaiśca yuktāḥ kīṭāścaturvidhāḥ
daṣṭasya kīṭair vāyavyair daṃśastodarujolbaṇaḥ
āgneyairalpasaṃsrāvo dāharāgavisarpavān
pakvapīluphalaprakhyaḥ kharjūrasadṛśo 'thavā
kaphādhikair mandarujaḥ pakvodumbarasaṃnibhaḥ
srāvāḍhyaḥ sarvaliṅgastu vivarjyaḥ sāṃnipātikaiḥ
vegāśca sarpavacchopho vardhiṣṇur visraraktatā
śiro'kṣigauravaṃ mūrchā bhramaḥ śvāso 'tivedanā
sarveṣāṃ karṇikā śopho jvaraḥ kaṇḍūrarocakaḥ
vṛścikasya viṣaṃ tīkṣṇam ādau dahati vahnivat
ūrdhvam ārohati kṣipraṃ daṃśe paścāt tu tiṣṭhati
daṃśaḥ sadyo 'tiruk śyāvastudyate sphuṭatīva ca
te gavādiśakṛtkothād digdhadaṣṭādikothataḥ
sarpakothācca sambhūtā mandamadhyamahāviṣāḥ
mandāḥ pītāḥ sitāḥ śyāvā rūkṣāḥ karburamecakāḥ
romaśā bahuparvāṇo lohitāḥ pāṇḍurodarāḥ
dhūmrodarāstriparvāṇo madhyāstu kapilāruṇāḥ
piśaṅgāḥ śabarāścitrāḥ śoṇitābhā mahāviṣāḥ
agnyābhā dvyekaparvāṇo raktāsitasitodarāḥ
tair daṣṭaḥ śūnarasanaḥ stabdhagātro jvarārditaḥ
khair vamañchoṇitaṃ kṛṣṇam indriyārthān asaṃvidan
svidyan mūrchan viśuṣkāsyo vihvalo vedanāturaḥ
viśīryamāṇamāṃsaśca prāyaśo vijahātyasūn
ucciṭiṅgastu vaktreṇa daśatyabhyadhikavyathaḥ
sādhyato vṛścikāt stambhaṃ śephaso hṛṣṭaromatām
karoti sekam aṅgānāṃ daṃśaḥ śītāmbuneva ca
uṣṭradhūmaḥ sa evokto rātricārācca rātrikaḥ
vātapittottarāḥ kīṭāḥ ślaiṣmikāḥ kaṇabhondurāḥ
prāyo vātolbaṇaviṣā vṛścikāḥ soṣṭradhūmakāḥ
yasya yasyaiva doṣasya liṅgādhikyaṃ pratarkayet
tasya tasyauṣadhaiḥ kuryād viparītaguṇaiḥ kriyām
hṛtpīḍordhvānilastambhaḥ sirāyāmo 'sthiparvaruk
ghūrṇanodveṣṭanaṃ gātraśyāvatā vātike viṣe
saṃjñānāśoṣṇaniśvāsau hṛddāhaḥ kaṭukāsyatā
māṃsāvadaraṇaṃ śopho raktapītaśca paittike
chardyarocakahṛllāsaprasekotkleśapīnasaiḥ
saśaityamukhamādhuryair vidyācchleṣmādhikaṃ viṣam
piṇyākena vraṇālepastailābhyaṅgaśca vātike
svedo nāḍīpulākādyair bṛṃhaṇaśca vidhir hitaḥ
paittikaṃ stambhayet sekaiḥ pradehaiścātiśītalaiḥ
lekhanacchedanasvedavamanaiḥ ślaiṣmikaṃ jayet
kīṭānāṃ triprakārāṇāṃ traividhyena kriyā hitā
svedālepanasekāṃstu koṣṇān prāyo 'vacārayet
anyatra mūrchitād daṃśapākataḥ kothato 'thavā
nṛkeśāḥ sarṣapāḥ pītā guḍo jīrṇaśca dhūpanam
viṣadaṃśasya sarvasya kāśyapaḥ param abravīt
viṣaghnaṃ ca vidhiṃ sarvaṃ kuryāt saṃśodhanāni ca
sādhayet sarpavad daṣṭān viṣograiḥ kīṭavṛścikaiḥ
taṇḍulīyakatulyāṃśāṃ trivṛtāṃ sarpiṣā pibet
yāti kīṭaviṣaiḥ kampaṃ na kailāsa ivānilaiḥ
kṣīrivṛkṣatvagālepaḥ śuddhe kīṭaviṣāpahaḥ
muktālepo varaḥ śophatodadāhajvarapraṇut
vacāhiṅguviḍaṅgāni saindhavaṃ gajapippalī
pāṭhā prativiṣā vyoṣaṃ kāśyapena vinirmitam
daśāṅgam agadaṃ pītvā sarvakīṭaviṣaṃ jayet
sadyo vṛścikajaṃ daṃśaṃ cakratailena secayet
vidārigandhāsiddhena kavoṣṇenetareṇa vā
lavaṇottamayuktena sarpiṣā vā punaḥ punaḥ
siñcet koṣṇāranālena sakṣīralavaṇena vā
upanāho ghṛte bhṛṣṭaḥ kalko 'jājyāḥ sasaindhavaḥ
ādaṃśaṃ sveditaṃ cūrṇaiḥ pracchāya pratisārayet
rajanīsaindhavavyoṣaśirīṣaphalapuṣpajaiḥ
mātuluṅgāmlagomūtrapiṣṭaṃ ca surasāgrajam
lepaḥ sukhoṣṇaśca hitaḥ piṇyāko gomayo 'pi vā
pāne sarpir madhuyutaṃ kṣīraṃ vā bhūriśarkaram
pārāvataśakṛt pathyā tagaraṃ viśvabheṣajam
bījapūrarasonmiśraḥ paramo vṛścikāgadaḥ
saśaivaloṣṭradaṃṣṭrā ca hanti vṛścikajaṃ viṣam
hiṅgunā haritālena mātuluṅgarasena ca
lepāñjanābhyāṃ guṭikā paramaṃ vṛścikāpahā
karañjārjunaśelūnāṃ kaṭabhyāḥ kuṭajasya ca
śirīṣasya ca puṣpāṇi mastunā daṃśalepanam
yo muhyati praśvasiti pralapatyugravedanaḥ
tasya pathyāniśākṛṣṇāmañjiṣṭhātiviṣoṣaṇam
sālābuvṛntaṃ vārtākarasapiṣṭaṃ pralepanam
sarvatra cogrāliviṣe pāyayed dadhisarpiṣī
vidhyet sirāṃ vidadhyācca vamanāñjananāvanam
uṣṇasnigdhāmlamadhuraṃ bhojanaṃ cānilāpaham
nāgaraṃ gṛhakapotapurīṣaṃ bījapūrakaraso haritālam
saindhavaṃ ca vinihantyagado 'yaṃ lepato 'likulajaṃ viṣam āśu
ante vṛścikadaṣṭānāṃ samudīrṇe bhṛśaṃ viṣe
viṣeṇālepayed daṃśam ucciṭiṅge 'pyayaṃ vidhiḥ
nāgapurīṣacchattraṃ rohiṣamūlaṃ ca śelutoyena
kuryād guṭikāṃ lepād iyam aliviṣanāśanī śreṣṭhā
arkasya dugdhena śirīṣabījaṃ trir bhāvitaṃ pippalicūrṇamiśram
eṣo 'gado hanti viṣāṇi kīṭabhujaṅgalūtonduravṛścikānām
śirīṣapuṣpaṃ sakarañjabījaṃ kāśmīrajaṃ kuṣṭhamanaḥśile ca
eṣo 'gado rātrikavṛścikānāṃ saṃkrāntikārī kathito jinena
kīṭebhyo dāruṇatarā lūtāḥ ṣoḍaśa tā jaguḥ
aṣṭāviṃśatirityeke tato 'pyanye tu bhūyasīḥ
sahasraraśmyanucarā vadantyanye sahasraśaḥ
bahūpadravarūpā tu lūtaikaiva viṣātmikā
rūpāṇi nāmatastasyā durjñeyānyatisaṃkarāt
nāsti sthānavyavasthā ca doṣato 'taḥ pracakṣate
kṛcchrasādhyā pṛthagdoṣairasādhyā nicayena sā
taddaṃśaḥ paittiko dāhatṛṭsphoṭajvaramohavān
bhṛśoṣmā raktapītābhaḥ kledī drākṣāphalopamaḥ
ślaiṣmikaḥ kaṭhinaḥ pāṇḍuḥ parūṣakaphalākṛtiḥ
nidrāṃ śītajvaraṃ kāsaṃ kaṇḍūṃ ca kurute bhṛśam
vātikaḥ paruṣaḥ śyāvaḥ parvabhedajvarapradaḥ
tadvibhāgaṃ yathāsvaṃ ca doṣaliṅgair vibhāvayet
asādhyāyāṃ tu hṛnmohaśvāsahidhmāśirograhāḥ
śvetapītāsitāraktāḥ piṭikāḥ śvayathūdbhavaḥ
vepathur vamathur dāhastṛḍ āndhyaṃ vakranāsatā
śyāvauṣṭhavaktradantatvaṃ pṛṣṭhagrīvāvabhañjanam
pakvajambūsavarṇaṃ ca daṃśāt sravati śoṇitam
sarvāpi sarvajā prāyo vyapadeśastu bhūyasā
tīkṣṇamadhyāvaratvena sā tridhā hantyupekṣitā
saptāhena daśāhena pakṣeṇa ca paraṃ kramāt
lūtādaṃśaśca sarvo 'pi dadrūmaṇḍalasaṃnibhaḥ
sito 'sito 'ruṇaḥ pītaḥ śyāvo vā mṛdurunnataḥ
madhye kṛṣṇo 'thavā śyāvaḥ paryante jālakāvṛtaḥ
visarpavāñchophayutas tapyate bahuvedanaḥ
jvarāśupākavikledakothāvadaraṇānvitaḥ
kledena yat spṛśatyaṅgaṃ tatrāpi kurute vraṇam
śvāsadaṃṣṭrāśakṛnmūtraśukralālānakhārtavaiḥ
aṣṭābhirudvamatyeṣā viṣaṃ vaktrād viśeṣataḥ
lūtā nābher daśatyūrdhvam ūrdhvaṃ cādhaśca kīṭakāḥ
taddūṣitaṃ ca vastrādi dehe pṛktaṃ vikārakṛt
dinārdhaṃ lakṣyate naiva daṃśo lūtāviṣodbhavaḥ
sūcīvyadhavad ābhāti tato 'sau prathame 'hani
avyaktavarṇaḥ pracalaḥ kiṃcitkaṇḍūrujānvitaḥ
dvitīye 'bhyunnato 'nteṣu piṭikairiva vācitaḥ
vyaktavarṇo nato madhye kaṇḍūmān granthisaṃnibhaḥ
tṛtīye sajvaro romaharṣakṛd raktamaṇḍalaḥ
śarāvarūpastodāḍhyo romakūpeṣu sāsravaḥ
mahāṃścaturthe śvayathustāpaśvāsabhramapradaḥ
vikārān kurute tāṃstān pañcame viṣakopajān
ṣaṣṭhe vyāpnoti marmāṇi saptame hanti jīvitam
iti tīkṣṇaṃ viṣaṃ madhyaṃ hīnaṃ ca vibhajed ataḥ
ekaviṃśatirātreṇa viṣaṃ śāmyati sarvathā
athāśu lūtādaṣṭasya śastreṇādaṃśam uddharet
dahecca jāmbavauṣṭhādyair na tu pittottaraṃ dahet
karkaśaṃ bhinnaromāṇaṃ marmasaṃdhyādisaṃśritam
prasṛtaṃ sarvato daṃśaṃ na chindīta dahen na ca
lepayed dagdham agadair madhusaindhavasaṃyutaiḥ
suśītaiḥ secayeccānu kaṣāyaiḥ kṣīrivṛkṣajaiḥ
sarvato 'pahared raktaṃ śṛṅgādyaiḥ sirayāpi vā
sekalepāstataḥ śītā bodhiśleṣmātakākṣakaiḥ
phalinīdviniśākṣaudrasarpirbhiḥ padmakāhvayaḥ
aśeṣalūtākīṭānām agadaḥ sārvakārmikaḥ
haridrādvayapattaṅgamañjiṣṭhānatakesaraiḥ
sakṣaudrasarpiḥ pūrvasmād adhikaścampakāhvayaḥ
tadvad gomayaniṣpīḍaśarkarāghṛtamākṣikaiḥ
apāmārgamanohvāladārvīdhyāmakagairikaiḥ
natailākuṣṭhamaricayaṣṭyāhvaghṛtamākṣikaiḥ
agado mandaro nāma tathānyo gandhamādanaḥ
natalodhravacākaṭvīpāṭhailāpattrakuṅkumaiḥ
viṣaghnaṃ bahudoṣeṣu prayuñjīta viśodhanam
yaṣṭyāhvamadanāṅkollajālinīsindhuvārikāḥ
kaphe jyeṣṭhāmbunā pītvā viṣam āśu samudvamet
śirīṣapattratvaṅmūlaphalaṃ vāṅkollamūlavat
virecayecca triphalānīlinītrivṛtādibhiḥ
nivṛtte dāhaśophādau karṇikāṃ pātayed vraṇāt
kusumbhapuṣpaṃ godantaḥ svarṇakṣīrī kapotaviṭ
trivṛtā saindhavaṃ dantī karṇikāpātanaṃ tathā
mūlam uttaravāruṇyā vaṃśanirlekhasaṃyutam
tadvacca saindhavaṃ kuṣṭhaṃ dantī kaṭukadaugdhikam
rājakośātakīmūlaṃ kiṇvo vā mathitodbhavaḥ
karṇikāpātasamaye bṛṃhayecca viṣāpahaiḥ
snehakāryam aśeṣaṃ ca sarpiṣaiva samācaret
viṣasya vṛddhaye tailam agneriva tṛṇolupam
hrīveravaikaṅkatagopakanyāmustāśamīcandanaṭuṇṭukāni
śaivālanīlotpalavakrayaṣṭītvaṅnākulīpadmakarāṭhamadhyam
rajanīghanasarpalocanākaṇaśuṇṭhīkaṇamūlacitrakāḥ
varuṇāgurubilvapāṭalīpicumandāmayaśelukesaram
bilvacandananatotpalaśuṇṭhīpippalīniculavetasakuṣṭham
śuktiśākavarapāṭalibhārgīsindhuvārakaraghāṭavarāṅgam
pittakaphānilalūtāḥ pānāñjananasyalepasekena
agadavarā vṛttasthāḥ kugatīriva vārayantyete
lodhraṃ sevyaṃ padmakaṃ padmareṇuḥ kālīyākhyaṃ candanaṃ yacca raktam
kāntāpuṣpaṃ dugdhinīkā mṛṇālaṃ lūtāḥ sarvā ghnanti sarvakriyābhiḥ
athāto mūṣikālarkaviṣapratiṣedhaṃ vyākhyāsyāmaḥ
iti ha smāhur ātreyādayo maharṣayaḥ
lālanaścapalaḥ putro hasiraścikkiro 'jiraḥ
kaṣāyadantaḥ kulakaḥ kokilaḥ kapilo 'sitaḥ
aruṇaḥ śabaraḥ śvetaḥ kapotaḥ palitonduraḥ
chucchundaro rasālākhyo daśāṣṭau ceti mūṣikāḥ
śukraṃ patati yatraiṣāṃ śukradigdhaiḥ spṛśanti vā
yad aṅgam aṅgaistatrāsre dūṣite pāṇḍutāṃ gate
granthayaḥ śvayathuḥ koṭho maṇḍalāni bhramo 'ruciḥ
śītajvaro 'tiruk sādo vepathuḥ parvabhedanam
romaharṣaḥ srutir mūrchā dīrghakālānubandhanam
śleṣmānubaddhabahvākhupotakacchardanaṃ satṛṭ
vyavāyyākhuviṣaṃ kṛcchraṃ bhūyo bhūyaśca kupyati
mūrchāṅgaśophavaivarṇyakledaśabdāśrutijvarāḥ
śirogurutvaṃ lālāsṛkchardiścāsādhyalakṣaṇam
śūnavastiṃ vivarṇauṣṭham ākhvābhair granthibhiścitam
chucchundarasagandhaṃ ca varjayed ākhudūṣitam
śunaḥ śleṣmolbaṇā doṣāḥ saṃjñāṃ saṃjñāvahāśritāḥ
muṣṇantaḥ kurvate kṣobhaṃ dhātūnām atidāruṇam
lālāvān andhabadhiraḥ sarvataḥ so 'bhidhāvati
srastapucchahanuskandhaḥ śiroduḥkhī natānanaḥ
daṃśastena vidaṣṭasya suptaṃ kṛṣṇaṃ kṣaratyasṛk
hṛcchirorugjvarastambhatṛṣṇāmūrchodbhavo 'nu ca
anenānye 'pi boddhavyā vyālā daṃṣṭrāprahāriṇaḥ
śṛgālāśvatarāśvarkṣadvīpivyāghravṛkādayaḥ
kaṇḍūnistodavaivarṇyasuptikledajvarabhramāḥ
vidāharāgarukpākaśophagranthivikuñcanam
daṃśāvadaraṇaṃ sphoṭāḥ karṇikā maṇḍalāni ca
sarvatra saviṣe liṅgaṃ viparītaṃ tu nirviṣe
daṣṭo yena tu tacceṣṭārutaṃ kurvan vinaśyati
paśyaṃstam eva cākasmād ādarśasalilādiṣu
yo 'dbhyas trasyed adaṣṭo 'pi śabdasaṃsparśadarśanaiḥ
jalasaṃtrāsanāmānaṃ daṣṭaṃ tam api varjayet
ākhunā daṣṭamātrasya daṃśaṃ kāṇḍena dāhayet
darpaṇenāthavā tīvrarujā syāt karṇikānyathā
dagdhaṃ visrāvayed daṃśaṃ pracchitaṃ ca pralepayet
śirīṣarajanīvakrakuṅkumāmṛtavallibhiḥ
agāradhūmamañjiṣṭhārajanīlavaṇottamaiḥ
lepo jayatyākhuviṣaṃ karṇikāyāśca pātanaḥ
tato 'mlaiḥ kṣālayitvānu toyairanu ca lepayet
pālindīśvetakaṭabhībilvamūlaguḍūcibhiḥ
anyaiśca viṣaśophaghnaiḥ sirāṃ vā mokṣayed drutam
chardanaṃ nīlinīkvāthaiḥ śukākhyāṅkollayorapi
kośātakyāḥ śukākhyāyāḥ phalaṃ jīmūtakasya ca
madanasya ca saṃcūrṇya dadhnā pītvā viṣaṃ vamet
vacāmadanajīmūtakuṣṭhaṃ vā mūtrapeṣitam
pūrvakalpena pātavyaṃ sarvonduraviṣāpaham
virecanaṃ trivṛnnīlītriphalākalka iṣyate
śirovirecane sāraḥ śirīṣasya phalāni ca
añjanaṃ gomayaraso vyoṣasūkṣmarajo'nvitaḥ
kapitthagomayaraso madhumān avalehanam
taṇḍulīyakamūlena siddhaṃ pāne hitaṃ ghṛtam
dviniśākaṭabhīraktāyaṣṭyāhvair vāmṛtānvitaiḥ
āsphotamūlasiddhaṃ vā pañcakāpittham eva vā
sindhuvāraṃ nataṃ śigrubilvamūlaṃ punarnavā
vacāśvadaṃṣṭrājīmūtam eṣāṃ kvāthaṃ samākṣikam
pibecchālyodanaṃ dadhnā bhuñjāno mūṣikārditaḥ
takreṇa śarapuṅkhāyā bījaṃ saṃcūrṇya vā pibet
aṅkollamūlakalko vā bastamūtreṇa kalkitaḥ
pānālepanayor yuktaḥ sarvākhuviṣanāśanaḥ
kapitthamadhyatilakatilāṅkollajaṭāḥ pibet
gavāṃ mūtreṇa payasā mañjarīṃ tilakasya vā
athavā sairyakān mūlaṃ sakṣaudraṃ taṇḍulāmbunā
kaṭukālābuvinyastaṃ pītaṃ vāmbu niśoṣitam
sindhuvārasya mūlāni biḍālāsthi viṣaṃ natam
jalapiṣṭo 'gado hanti nasyādyairākhujaṃ viṣam
saśeṣaṃ mūṣikaviṣaṃ prakupyatyabhradarśane
yathāyathaṃ vā kāleṣu doṣāṇāṃ vṛddhihetuṣu
tatra sarve yathāvasthaṃ prayojyāḥ syurupakramāḥ
yathāsvaṃ ye ca nirdiṣṭāstathā dūṣīviṣāpahāḥ
daṃśaṃ tvalarkadaṣṭasya dagdham uṣṇena sarpiṣā
pradihyād agadaistaistaiḥ purāṇaṃ ca ghṛtaṃ pibet
arkakṣīrayutaṃ cāsya yojyam āśu virecanam
aṅkollottaramūlāmbu tripalaṃ sahaviḥpalam
pibet sadhattūraphalāṃ śvetāṃ vāpi punarnavām
aikadhyaṃ palalaṃ tailaṃ rūpikāyāḥ payo guḍaḥ
bhinatti viṣam ālarkaṃ ghanavṛndam ivānilaḥ
samantraṃ sauṣadhīratnaṃ snapanaṃ ca prayojayet
catuṣpādbhir dvipādbhir vā nakhadantaparikṣatam
śūyate pacyate rāgajvarasrāvarujānvitam
somavalko 'śvakarṇaśca gojihvā haṃsapādikā
rajanyau gairikaṃ lepo nakhadantaviṣāpahaḥ
dīrgham āyuḥ smṛtiṃ medhām ārogyaṃ taruṇaṃ vayaḥ
prabhāvarṇasvaraudāryaṃ dehendriyabalodayam
vāksiddhiṃ vṛṣatāṃ kāntim avāpnoti rasāyanāt
lābhopāyo hi śastānāṃ rasādīnāṃ rasāyanam
pūrve vayasi madhye vā tat prayojyaṃ jitātmanaḥ
snigdhasya srutaraktasya viśuddhasya ca sarvathā
aviśuddhe śarīre hi yukto rāsāyano vidhiḥ
vājīkaro vā maline vastre raṅga ivāphalaḥ
rasāyanānāṃ dvividhaṃ prayogam ṛṣayo viduḥ
kuṭīprāveśikaṃ mukhyaṃ vātātapikam anyathā
pure prāpyopakaraṇe harmyanirvātanirbhaye
diśy udīcyāṃ śubhe deśe trigarbhāṃ sūkṣmalocanām
dhūmātaparajovyālastrīmūrkhādyavilaṅghitām
sajjavaidyopakaraṇāṃ sumṛṣṭāṃ kārayet kuṭīm
atha puṇye 'hni sampūjya pūjyāṃs tāṃ praviśec chuciḥ
tatra saṃśodhanaiḥ śuddhaḥ sukhī jātabalaḥ punaḥ
brahmacārī dhṛtiyutaḥ śraddadhāno jitendriyaḥ
dānaśīladayāsatyavratadharmaparāyaṇaḥ
devatānusmṛtau yukto yuktasvapnaprajāgaraḥ
priyauṣadhaḥ peśalavāg ārabheta rasāyanam
harītakīm āmalakaṃ saindhavaṃ nāgaraṃ vacām
haridrāṃ pippalīṃ vellaṃ guḍaṃ coṣṇāmbunā pibet
snigdhasvinno naraḥ pūrvaṃ tena sādhu viricyate
tataḥ śuddhaśarīrāya kṛtasaṃsarjanāya ca
trirātraṃ pañcarātraṃ vā saptāhaṃ vā ghṛtānvitam
dadyād yāvakam ā śuddheḥ purāṇaśakṛto 'thavā
itthaṃ saṃskṛtakoṣṭhasya rasāyanam upāharet
yasya yad yaugikaṃ paśyet sarvam ālocya sātmyavit
pathyāsahasraṃ triguṇadhātrīphalasamanvitam
pañcānāṃ pañcamūlānāṃ sārdhaṃ palaśatadvayam
jale daśaguṇe paktvā daśabhāgasthite rase
āpothya kṛtvā vyasthīni vijayāmalakāny atha
vinīya tasmin niryūhe yojayet kuḍavāṃśakam
tvagelāmustarajanīpippalyagurucandanam
maṇḍūkaparṇīkanakaśaṅkhapuṣpīvacāplavam
yaṣṭyāhvayaṃ viḍaṅgaṃ ca cūrṇitaṃ tulayādhikam
sitopalārdhabhāraṃ ca pātrāṇi trīṇi sarpiṣaḥ
dve ca tailāt pacet sarvaṃ tad agnau lehatāṃ gatam
avatīrṇaṃ himaṃ yuñjyād viṃśaiḥ kṣaudraśatais tribhiḥ
tataḥ khajena mathitaṃ nidadhyād ghṛtabhājane
yā noparundhyād āhāram ekaṃ mātrāsya sā smṛtā
ṣaṣṭikaḥ payasā cātra jīrṇe bhojanam iṣyate
vaikhānasā vālakhilyās tathā cānye tapodhanāḥ
brahmaṇā vihitaṃ dhanyam idaṃ prāśya rasāyanam
tandrāśramaklamavalīpalitāmayavarjitāḥ
medhāsmṛtibalopetā babhūvur amitāyuṣaḥ
abhayāmalakasahasraṃ nirāmayaṃ pippalīsahasrayutam
taruṇapalāśakṣāradravīkṛtaṃ sthāpayed bhāṇḍe
upayukte ca kṣāre chāyāsaṃśuṣkacūrṇitaṃ yojyam
pādāṃśena sitāyāś caturguṇābhyāṃ madhughṛtābhyām
tad ghṛtakumbhe bhūmau nidhāya ṣaṇmāsasaṃstham uddhṛtya
prāhṇe prāśya yathānalam ucitāhāro bhavet satatam
ity upayuñjyāśeṣaṃ varṣaśatam anāmayo jarārahitaḥ
jīvati balapuṣṭivapuḥsmṛtimedhādyanvito viśeṣeṇa
nīrujārdrapalāśasya chinne śirasi tat kṣatam
antar dvihastaṃ gambhīraṃ pūryam āmalakair navaiḥ
āmūlaṃ veṣṭitaṃ darbhaiḥ padminīpaṅkalepitam
ādīpya gomayair vanyair nirvāte svedayet tataḥ
svinnāni tāny āmalakāni tṛptyā khāden naraḥ kṣaudraghṛtānvitāni
kṣīraṃ śṛtaṃ cānu pibet prakāmaṃ tenaiva varteta ca māsam ekam
varjyāni varjyāni ca tatra yatnāt spṛśyaṃ ca śītāmbu na pāṇināpi
ekādaśāhe 'sya tato vyatīte patanti keśā daśanā nakhāś ca
athālpakair eva dinaiḥ surūpaḥ strīṣv akṣayaḥ kuñjaratulyavīryaḥ
viśiṣṭamedhābalabuddhisattvo bhavaty asau varṣasahasrajīvī
daśamūlabalāmustajīvakarṣabhakotpalam
parṇinyau pippalī śṛṅgī medā tāmalakī truṭī
jīvantī joṅgakaṃ drākṣā pauṣkaraṃ candanaṃ śaṭhī
punarnavarddhikākolīkākanāsāmṛtādvayam
vidārī vṛṣamūlaṃ ca tad aikadhyaṃ palonmitam
jaladroṇe pacet pañca dhātrīphalaśatāni ca
pādaśeṣaṃ rasaṃ tasmād vyasthīny āmalakāni ca
gṛhītvā bharjayet tailaghṛtād dvādaśabhiḥ palaiḥ
matsyaṇḍikātulārdhena yuktaṃ tal lehavat pacet
snehārdhaṃ madhu siddhe tu tavakṣīryāś catuḥpalam
pippalyā dvipalaṃ dadyāc caturjātaṃ kaṇārdhitam
ato 'valehayen mātrāṃ kuṭīsthaḥ pathyabhojanaḥ
ity eṣa cyavanaprāśo yaṃ prāśya cyavano muniḥ
jarājarjarito 'py āsīn nārīnayananandanaḥ
kāsaṃ śvāsaṃ jvaraṃ śoṣaṃ hṛdrogaṃ vātaśoṇitam
mūtraśukrāśrayān doṣān vaisvaryaṃ ca vyapohati
bālavṛddhakṣatakṣīṇakṛśānām aṅgavardhanaḥ
medhāṃ smṛtiṃ kāntim anāmayatvam āyuḥprakarṣaṃ pavanānulomyam
strīṣu praharṣaṃ balam indriyāṇām agneś ca kuryād vidhinopayuktaḥ
madhukena tavakṣīryā pippalyā sindhujanmanā
pṛthag lohaiḥ suvarṇena vacayā madhusarpiṣā
sitayā vā samā yuktā samāyuktā rasāyanam
triphalā sarvarogaghnī medhāyuḥsmṛtibuddhidā
maṇḍūkaparṇyāḥ svarasaṃ yathāgni kṣīreṇa yaṣṭīmadhukasya cūrṇam
rasaṃ guḍūcyāḥ sahamūlapuṣpyāḥ kalkaṃ prayuñjīta ca śaṅkhapuṣpyāḥ
āyuḥpradāny āmayanāśanāni balāgnivarṇasvaravardhanāni
medhyāni caitāni rasāyanāni medhyā viśeṣeṇa tu śaṅkhapuṣpī
naladaṃ kaṭurohiṇī payasyā madhukaṃ candanasārivogragandhāḥ
triphalā kaṭukatrayaṃ haridre sapaṭolaṃ lavaṇaṃ ca taiḥ supiṣṭaiḥ
triguṇena rasena śaṅkhapuṣpyāḥ sapayaskaṃ ghṛtanalvaṇaṃ vipakvam
upayujya bhavej jaḍo 'pi vāgmī śrutadhārī pratibhānavān arogaḥ
peṣyair mṛṇālabisakesarapattrabījaiḥ siddhaṃ sahemaśakalaṃ payasā ca sarpiḥ
pañcāravindam iti tat prathitaṃ pṛthivyāṃ prabhraṣṭapauruṣabalapratibhair niṣevyam
yan nālakandadalakesaravad vipakvaṃ nīlotpalasya tad api prathitaṃ dvitīyam
sarpiś catuṣkuvalayaṃ sahiraṇyapattraṃ medhyaṃ gavām api bhavet kimu mānuṣāṇām
brāhmīvacāsaindhavaśaṅkhapuṣpīmatsyākṣakabrahmasuvarcalaindryaḥ
vaidehikā ca triyavāḥ pṛthak syur yavau suvarṇasya tilo viṣasya
sarpiṣaś ca palam ekata etad yojayet pariṇate ca ghṛtāḍhyam
bhojanaṃ samadhu vatsaram evaṃ śīlayann adhikadhīsmṛtimedhaḥ
atikrāntajarāvyādhitandrālasyaśramaklamaḥ
jīvaty abdaśataṃ pūrṇaṃ śrītejaḥkāntidīptimān
viśeṣataḥ kuṣṭhakilāsagulmaviṣajvaronmādagarodarāṇi
atharvamantrādikṛtāś ca kṛtyāḥ śāmyanty anenātibalāś ca vātāḥ
śaranmukhe nāgabalāṃ puṣyayoge samuddharet
akṣamātraṃ tato mūlāc cūrṇitāt payasā pibet
lihyān madhughṛtābhyāṃ vā kṣīravṛttir anannabhuk
evaṃ varṣaprayogena jīved varṣaśataṃ balī
phalonmukho gokṣurakaḥ samūlaś chāyāviśuṣkaḥ suvicūrṇitāṅgaḥ
subhāvitaḥ svena rasena tasmān mātrāṃ parāṃ prāsṛtikīṃ pibed yaḥ
kṣīreṇa tenaiva ca śālim aśnan jīrṇe bhavet sa dvitulopayogāt
śaktaḥ surūpaḥ subhagaḥ śatāyuḥ kāmī kakudmān iva gokulasthaḥ
vārāhīkandam ārdrārdraṃ kṣīreṇa kṣīrapaḥ pibet
māsaṃ niranno māsaṃ ca kṣīrānnādo jarāṃ jayet
tatkandaślakṣṇacūrṇaṃ vā svarasena subhāvitam
ghṛtakṣaudraplutaṃ lihyāt tatpakvaṃ vā ghṛtaṃ pibet
tadvad vidāryatibalābalāmadhukavāyasīḥ
śreyasīśreyasīyuktāpathyādhātrīsthirāmṛtāḥ
maṇḍūkīśaṅkhakusumāvājigandhāśatāvarīḥ
upayuñjīta medhādhīvayaḥsthairyabalapradāḥ
yathāsvaṃ citrakaḥ puṣpair jñeyaḥ pītasitāsitaiḥ
yathottaraṃ sa guṇavān vidhinā ca rasāyanam
chāyāśuṣkaṃ tato mūlaṃ māsaṃ cūrṇīkṛtaṃ lihan
sarpiṣā madhusarpirbhyāṃ piban vā payasā yatiḥ
ambhasā vā hitānnāśī śataṃ jīvati nīrujaḥ
medhāvī balavān kānto vapuṣmān dīptapāvakaḥ
tailena līḍho māsena vātān hanti sudustarān
mūtreṇa śvitrakuṣṭhāni pītas takreṇa pāyujān
bhallātakāni puṣṭāni dhānyarāśau nidhāpayet
grīṣme saṃgṛhya hemante svādusnigdhahimair vapuḥ
saṃskṛtya tāny aṣṭaguṇe salile 'ṣṭau vipācayet
aṣṭāṃśaśiṣṭaṃ tatkvāthaṃ sakṣīraṃ śītalaṃ pibet
vardhayet pratyahaṃ cānu tatraikaikam aruṣkaram
saptarātratrayaṃ yāvat trīṇi trīṇi tataḥ param
ā catvāriṃśatas tāni hrāsayed vṛddhivat tataḥ
sahasram upayuñjīta saptāhair iti saptabhiḥ
yantritātmā ghṛtakṣīraśāliṣaṣṭikabhojanaḥ
tadvat triguṇitaṃ kālaṃ prayogānte 'pi cācaret
āśiṣo labhate 'pūrvā vahner dīptiṃ viśeṣataḥ
pramehakṛmikuṣṭhārśomedodoṣavivarjitaḥ
piṣṭasvedanam arujaiḥ pūrṇaṃ bhallātakair vijarjaritaiḥ
bhūminikhāte kumbhe pratiṣṭhitaṃ kṛṣṇamṛlliptam
parivāritaṃ samantāt pacet tato gomayāgninā mṛdunā
tatsvaraso yaś cyavate gṛhṇīyāt taṃ dine 'nyasmin
amum upayujya svarasaṃ madhvaṣṭamabhāgikaṃ dviguṇasarpiḥ
pūrvavidhiyantritātmā prāpnoti guṇān sa tān eva
puṣṭāni pākena paricyutāni bhallātakāny āḍhakasaṃmitāni
ghṛṣṭveṣṭikācūrṇakaṇair jalena prakṣālya saṃśoṣya ca mārutena
jarjarāṇi vipacej jalakumbhe pādaśeṣaghṛtagālitaśītam
tadrasaṃ punar api śrapayeta kṣīrakumbhasahitaṃ caraṇasthe
sarpiḥ pakvaṃ tatra tulyapramāṇaṃ yuñjyāt svecchaṃ śarkarayā rajobhiḥ
ekībhūtaṃ tat khajakṣobhaṇena sthāpyaṃ dhānye saptarātraṃ suguptam
tam amṛtarasapākaṃ yaḥ prage prāśam aśnann anupibati yatheṣṭaṃ vāri dugdhaṃ rasaṃ vā
smṛtimatibalamedhāsattvasārair upetaḥ kanakanicayagauraḥ so 'śnute dīrgham āyuḥ
droṇe 'mbhaso vraṇakṛtāṃ triśatād vipakvāt kvāthāḍhake palasamais tilatailapātram
tiktāviṣādvayavarāgirijanmatārkṣyaiḥ siddhaṃ paraṃ nikhilakuṣṭhanibarhaṇāya
sahāmalakaśuktibhir dadhisareṇa tailena vā guḍena payasā ghṛtena yavasaktubhir vā saha
tilena saha mākṣikeṇa palalena sūpena vā vapuṣkaram aruṣkaraṃ paramamedhyam āyuṣkaram
bhallātakāni tīkṣṇāni pākīny agnisamāni ca
bhavanty amṛtakalpāni prayuktāni yathāvidhi
kaphajo na sa rogo 'sti na vibandho 'sti kaścana
yaṃ na bhallātakaṃ hanyāc chīghram agnibalapradam
vātātapavidhāne 'pi viśeṣeṇa vivarjayet
kulatthadadhiśuktāni tailābhyaṅgāgnisevanam
vṛkṣās tubarakā nāma paścimārṇavatīrajāḥ
vīcītaraṃgavikṣobhamārutoddhūtapallavāḥ
tebhyaḥ phalāny ādadīta supakvāny ambudāgame
majjñaḥ phalebhyaś cādāya śoṣayitvāvacūrṇya ca
tilavat pīḍayed droṇyāṃ kvāthayed vā kusumbhavat
tattailaṃ saṃbhṛtaṃ bhūyaḥ paced ā salilakṣayāt
avatārya karīṣe ca pakṣamātraṃ nidhāpayet
snigdhasvinno hṛtamalaḥ pakṣād uddhṛtya tat tataḥ
caturthabhaktāntaritaḥ prātaḥ pāṇitalaṃ pibet
mantreṇānena pūtasya tailasya divase śubhe
majjasāra mahāvīrya sarvān dhātūn viśodhaya
śaṅkhacakragadāpāṇis tvām ājñāpayate 'cyutaḥ
tenāsyordhvam adhastāc ca doṣā yānty asakṛt tataḥ
sāyam asnehalavaṇāṃ yavāgūṃ śītalāṃ pibet
pañcāhāni pibet tailam itthaṃ varjyān vivarjayan
pakṣaṃ mudgarasānnāśī sarvakuṣṭhair vimucyate
tad eva khadirakvāthe triguṇe sādhu sādhitam
nihitaṃ pūrvavat pakṣaṃ piben māsaṃ suyantritaḥ
tenābhyaktaśarīraś ca kurvann āhāram īritam
anenāśu prayogeṇa sādhayet kuṣṭhinaṃ naram
sarpirmadhuyutaṃ pītaṃ tad eva khadirād vinā
pakṣaṃ māṃsarasāhāraṃ karoti dviśatāyuṣam
tad eva nasye pañcāśad divasān upayojitam
vapuṣmataṃ śrutadharaṃ karoti triśatāyuṣam
pañcāṣṭau sapta daśa vā pippalīr madhusarpiṣā
rasāyanaguṇānveṣī samām ekāṃ prayojayet
tisras tisras tu pūrvāhṇe bhuktvāgre bhojanasya ca
pippalyaḥ kiṃśukakṣārabhāvitā ghṛtabharjitāḥ
prayojyā madhusammiśrā rasāyanaguṇaiṣiṇā
kramavṛddhyā daśāhāni daśapaippalikaṃ dinam
vardhayet payasā sārdhaṃ tathaivāpanayet punaḥ
jīrṇauṣadhaś ca bhuñjīta ṣaṣṭikaṃ kṣīrasarpiṣā
pippalīnāṃ sahasrasya prayogo 'yaṃ rasāyanam
piṣṭās tā balibhiḥ peyāḥ śṛtā madhyabalair naraiḥ
tadvac ca chāgadugdhena dve sahasre prayojayet
ebhiḥ prayogaiḥ pippalyaḥ kāsaśvāsagalagrahān
yakṣmamehagrahaṇyarśaḥpāṇḍutvaviṣamajvarān
ghnanti śophaṃ vamiṃ hidhmāṃ plīhānaṃ vātaśoṇitam
bilvārdhamātreṇa ca pippalīnāṃ pātraṃ pralimped ayaso niśāyām
prātaḥ pibet tat salilāñjalibhyāṃ varṣaṃ yatheṣṭāśanapānaceṣṭaḥ
śuṇṭhīviḍaṅgatriphalāguḍūcī yaṣṭīharidrātibalābalāś ca
mustāsurāhvāgurucitrakāś ca saugandhikaṃ paṅkajam utpalāni
dhavāśvakarṇāsanabālapattrasārās tathā pippalivat prayojyāḥ
lohopaliptāḥ pṛthag eva jīvet samāḥ śataṃ vyādhijarāvimuktaḥ
kṣīrāñjalibhyāṃ ca rasāyanāni yuktāny amūny āyasalepanāni
kurvanti pūrvoktaguṇaprakarṣam āyuḥprakarṣaṃ dviguṇaṃ tataś ca
asanakhadirayūṣair bhāvitāṃ somarājīṃ madhughṛtaśikhipathyālohacūrṇair upetām
śaradam avalihānaḥ pāriṇāmān vikārāṃs tyajati mitahitāśī tadvad āhārajātān
tīvreṇa kuṣṭhena parītamūrtir yaḥ somarājīṃ niyamena khādet
saṃvatsaraṃ kṛṣṇatiladvitīyāṃ sa somarājīṃ vapuṣātiśete
ye somarājyā vituṣīkṛtāyāś cūrṇair upetāt payasaḥ sujātāt
uddhṛtya sāraṃ madhunā lihanti takraṃ tad evānupibanti cānte
kuṣṭhinaḥ śīryamāṇāṅgās te jātāṅgulināsikāḥ
bhānti vṛkṣā iva punaḥ prarūḍhanavapallavāḥ
rāhor amṛtacauryeṇa lūnād ye patitā galāt
amṛtasya kaṇā bhūmau te laśunatvam āgatāḥ
dvijā nāśnanti tam ato daityadehasamudbhavam
sākṣād amṛtasambhūter grāmaṇīḥ sa rasāyanam
śīlayellaśunaṃ śīte vasante 'pi kapholbaṇaḥ
ghanodaye 'pi vātārtaḥ sadā vā grīṣmalīlayā
snigdhaśuddhatanuḥ śītamadhuropaskṛtāśayaḥ
taduttaṃsāvataṃsābhyāṃ carcitānucarājiraḥ
tasya kandān vasantānte himavacchakadeśajān
apanītatvaco rātrau timayen madirādibhiḥ
tatkalkasvarasaṃ prātaḥ śucitāntavapīḍitam
madirāyāḥ surūḍhāyās tribhāgena samanvitam
madyasyānyasya takrasya mastunaḥ kāñjikasya vā
tatkāla eva vā yuktaṃ yuktam ālocya mātrayā
tailasarpirvasāmajjakṣīramāṃsarasaiḥ pṛthak
kvāthena vā yathāvyādhi rasaṃ kevalam eva vā
pibed gaṇḍūṣamātraṃ prāk kaṇṭhanālīviśuddhaye
pratataṃ svedanaṃ cānu vedanāyāṃ praśasyate
śītāmbusekaḥ sahasā vamimūrchāyayor mukhe
śeṣaṃ pibet klamāpāye sthiratāṃ gata ojasi
vidāhaparihārāya paraṃ śītānulepanaḥ
dhārayet sāmbukaṇikā muktākarpūramālikāḥ
kuḍavo 'sya parā mātrā tadardhaṃ kevalasya tu
palaṃ piṣṭasya tanmajjñaḥ sabhaktaṃ prāk ca śīlayet
jīrṇaśālyodanaṃ jīrṇe śaṅkhakundendupāṇḍuram
bhuñjīta yūṣair payasā rasair vā dhanvacāriṇām
madyam ekaṃ pibet tatra tṛṭprabandhe jalānvitam
amadyapas tvāranālaṃ phalāmbu parisikthakām
tatkalkaṃ vā samaghṛtaṃ ghṛtapātre khajāhatam
sthitaṃ daśāhād aśnīyāt tadvad vā vasayā samam
vikañcukaprājyarasonagarbhān saśūlyamāṃsān vividhopadaṃśān
nimardakān vā ghṛtaśuktayuktān prakāmam adyāllaghu tuccham aśnan
pittaraktavinirmuktasamastāvaraṇāvṛte
śuddhe vā vidyate vāyau na dravyaṃ laśunāt param
priyāmbuguḍadugdhasya māṃsamadyāmlavidviṣaḥ
atitikṣor ajīrṇaṃ ca laśuno vyāpade dhruvam
pittakopabhayād ante yuñjyān mṛdu virecanam
rasāyanaguṇān evaṃ paripūrṇān samaśnute
grīṣme 'rkataptā girayo jatutulyaṃ vamanti yat
hemādiṣaḍdhāturasaṃ procyate tacchilājatu
sarvaṃ ca tiktakaṭukaṃ nātyuṣṇaṃ kaṭu pākataḥ
chedanaṃ ca viśeṣeṇa lauhaṃ tatra praśasyate
gomūtragandhi kṛṣṇaṃ guggulvābhaṃ viśarkaraṃ mṛtsnam
snigdham anamlakaṣāyaṃ mṛdu guru ca śilājatu śreṣṭham
vyādhivyādhitasātmyaṃ samanusmaran bhāvayed ayaḥpātre
prāk kevalajaladhautaṃ śuṣkaṃ kvāthais tato bhāvyam
samagirijam aṣṭaguṇite niṣkvāthyaṃ bhāvanauṣadhaṃ toye
tanniryūhe 'ṣṭāṃśe pūtoṣṇe prakṣiped girijam
tat samarasatāṃ yātaṃ saṃśuṣkaṃ prakṣiped rase bhūyaḥ
svaiḥ svair evaṃ kvāthair bhāvyaṃ vārān bhavet sapta
atha snigdhasya śuddhasya ghṛtaṃ tiktakasādhitam
tryahaṃ yuñjīta girijam ekaikena tathā tryaham
phalatrayasya yūṣeṇa paṭolyā madhukasya ca
yogaṃ yogyaṃ tatas tasya kālāpekṣaṃ prayojayet
śilājam evaṃ dehasya bhavatyatyupakārakam
guṇān samagrān kurute sahasā vyāpadaṃ na ca
ekatrisaptasaptāhaṃ karṣam ardhapalaṃ palam
hīnamadhyottamo yogaḥ śilājasya kramān mataḥ
saṃskṛtaṃ saṃskṛte dehe prayuktaṃ girijāhvayam
yuktaṃ vyastaiḥ samastair vā tāmrāyorūpyahemabhiḥ
kṣīreṇāloḍitaṃ kuryācchīghraṃ rāsāyanaṃ phalam
kulatthān kākamācīṃ ca kapotāṃśca sadā tyajet
na so 'sti rogo bhuvi sādhyarūpo jatvaśmajaṃ yaṃ na jayet prasahya
tatkālayogair vidhivat prayuktaṃ svasthasya corjāṃ vipulāṃ dadhāti
kuṭīpraveśaḥ kṣaṇināṃ paricchadavatāṃ hitaḥ
ato 'nyathā tu ye teṣāṃ sauryamārutiko vidhiḥ
vātātapasahā yogā vakṣyante 'to viśeṣataḥ
sukhopacārā bhraṃśe 'pi ye na dehasya bādhakāḥ
śītodakaṃ payaḥ kṣaudraṃ ghṛtam ekaikaśo dviśaḥ
triśaḥ samastam athavā prāk pītaṃ sthāpayed vayaḥ
guḍena madhunā śuṇṭhyā kṛṣṇayā lavaṇena vā
dve dve khādan sadā pathye jīved varṣaśataṃ sukhī
harītakīṃ sarpiṣi sampratāpya samaśnatas tat pibato ghṛtaṃ ca
bhaveccirasthāyi balaṃ śarīre sakṛt kṛtaṃ sādhu yathā kṛtajñe
dhātrīrasakṣaudrasitāghṛtāni hitāśanānāṃ lihatāṃ narāṇām
praṇāśam āyānti jarāvikārā granthā viśālā iva durgṛhītāḥ
dhātrīkṛmighnāsanasāracūrṇaṃ satailasarpirmadhulohareṇu
niṣevamāṇasya bhaven narasya tāruṇyalāvaṇyam avipraṇaṣṭam
lauhaṃ rajo vellabhavaṃ ca sarpiḥkṣaudradrutaṃ sthāpitam abdamātram
samudgake bījakasārakﾱpte lihan balī jīvati kṛṣṇakeśaḥ
viḍaṅgabhallātakanāgarāṇi ye 'śnanti sarpirmadhusaṃyutāni
jarānadīṃ rogataraṃgiṇīṃ te lāvaṇyayuktāḥ puruṣās taranti
khadirāsanayūṣabhāvitāyās triphalāyā ghṛtamākṣikaplutāyāḥ
niyamena narā niṣevitāro yadi jīvantyarujaḥ kim atra citram
bījakasya rasam aṅgulihāryaṃ śarkarāṃ madhu ghṛtaṃ triphalāṃ ca
śīlayatsu puruṣeṣu jarattā svāgatāpi vinivartata eva
punarnavasyārdhapalaṃ navasya piṣṭaṃ pibed yaḥ payasārdhamāsam
māsadvayaṃ tattriguṇaṃ samāṃ vā jīrṇo 'pi bhūyaḥ sa punarnavaḥ syāt
mūrvābṛhatyaṃśumatībalānām uśīrapāṭhāsanasārivāṇām
kālānusāryāgurucandanānāṃ vadanti paunarnavam eva kalpam
śatāvarīkalkakaṣāyasiddhaṃ ye sarpir aśnanti sitādvitīyam
tāñjīvitādhvānam abhiprapannān na vipralumpanti vikāracaurāḥ
pītāśvagandhā payasārdhamāsaṃ ghṛtena tailena sukhāmbunā vā
kṛśasya puṣṭiṃ vapuṣo vidhatte bālasya sasyasya yathā suvṛṣṭiḥ
dine dine kṛṣṇatilaprakuñcaṃ samaśnatāṃ śītajalānupānam
poṣaḥ śarīrasya bhavatyanalpo dṛḍhībhavanty ā maraṇācca dantāḥ
cūrṇaṃ śvadaṃṣṭrāmalakāmṛtānāṃ lihan sasarpir madhubhāgamiśram
vṛṣaḥ sthiraḥ śāntavikāraduḥkhaḥ samāḥ śataṃ jīvati kṛṣṇakeśaḥ
sārdhaṃ tilair āmalakāni kṛṣṇair akṣāṇi saṃkṣudya harītakīr vā
ye 'dyur mayūrā iva te manuṣyā ramyaṃ parīṇāmam avāpnuvanti
śilājatukṣaudraviḍaṅgasarpirlohābhayāpāradatāpyabhakṣaḥ
āpūryate durbaladehadhātus tripañcarātreṇa yathā śaśāṅkaḥ
ye māsam ekaṃ svarasaṃ pibanti dine dine bhṛṅgarajaḥsamuttham
kṣīrāśinas te balavīryayuktāḥ samāḥ śataṃ jīvitam āpnuvanti
māsaṃ vacām apyupasevamānāḥ kṣīreṇa tailena ghṛtena vāpi
bhavanti rakṣobhir adhṛṣyarūpā medhāvino nirmalamṛṣṭavākyāḥ
maṇḍūkaparṇīm api bhakṣayanto bhṛṣṭāṃ ghṛte māsam anannabhakṣāḥ
jīvanti kālaṃ vipulaṃ pragalbhās tāruṇyalāvaṇyaguṇodayasthāḥ
lāṅgalītriphalālohapalapañcāśatā kṛtam
mārkavasvarase ṣaṣṭyā guṭikānāṃ śatatrayam
chāyāviśuṣkaṃ guṭikārdham adyāt pūrvaṃ samastām api tāṃ krameṇa
bhajed viriktaḥ kramaśaśca maṇḍaṃ peyāṃ vilepīṃ rasakaudanaṃ ca
sarpiḥsnigdhaṃ māsam ekaṃ yatātmā māsād ūrdhvaṃ sarvathā svairavṛttiḥ
varjyaṃ yatnāt sarvakālaṃ tvajīrṇaṃ varṣeṇaivaṃ yogam evopayuñjyāt
bhavati vigatarogo yo 'pyasādhyāmayārtaḥ prabalapuruṣakāraḥ śobhate yo 'pi vṛddhaḥ
upacitapṛthugātraśrotranetrādiyuktas taruṇa iva samānāṃ pañca jīvecchatāni
gāyatrīśikhiśiṃśipāsanaśivāvellākṣakāruṣkarān
piṣṭvāṣṭādaśasaṃguṇe 'mbhasi dhṛtān khaṇḍaiḥ sahāyomayaiḥ
pātre lohamaye tryahaṃ ravikarair āloḍayan pācayet
agnau cānu mṛdau salohaśakalaṃ pādasthitaṃ tat pacet
pūtasyāṃśaḥ kṣīrato 'ṃśastathāṃśau bhārgān niryāsād dvau varāyās trayo 'ṃśāḥ
aṃśāś catvāraś ceha haiyaṃgavīnād ekīkṛtyaitat sādhayet kṛṣṇalauhe
vimalakhaṇḍasitāmadhubhiḥ pṛthag yutam ayuktam idaṃ yadi vā ghṛtam
svarucibhojanapānaviceṣṭito bhavati nā palaśaḥ pariśīlayan
śrīmān nirdhūtapāpmā vanamahiṣabalo vājivegaḥ sthirāṅgaḥ
keśair bhṛṅgāṅganīlair madhusurabhimukho naikayoṣinniṣevī
vāṅmedhādhīsamṛddhaḥ supaṭuhutavaho māsamātropayogāt
dhatte 'sau nārasiṃhaṃ vapur analaśikhātaptacāmīkarābham
attāraṃ nārasiṃhasya vyādhayo na spṛśantyapi
cakrojjvalabhujaṃ bhītā nārasiṃham ivāsurāḥ
bhṛṅgapravālān amunaiva bhṛṣṭān ghṛtena yaḥ khādati yantritātmā
viśuddhakoṣṭho 'sanasārasiddhadugdhānupas tatkṛtabhojanārthaḥ
māsopayogāt sa sukhī jīvatyabdaśatatrayam
gṛhṇāti sakṛd apyuktam aviluptasmṛtīndriyaḥ
anenaiva ca kalpena yas tailam upayojayet
tān evāpnoti sa guṇān kṛṣṇakeśaś ca jāyate
uktāni śakyāni phalānvitāni yugānurūpāṇi rasāyanāni
mahānuśaṃsānyapi cāparāṇi prāptyādikaṣṭāni na kīrtitāni
rasāyanavidhibhraṃśājjāyeran vyādhayo yadi
yathāsvam auṣadhaṃ teṣāṃ kāryaṃ muktvā rasāyanam
satyavādinam akrodham adhyātmapravaṇendriyam
śāntaṃ sadvṛttanirataṃ vidyān nityarasāyanam
guṇair ebhiḥ samuditaḥ sevate yo rasāyanam
sa nivṛttātmā dīrghāyuḥ paratreha ca modate
śāstrānusāriṇī caryā cittajñāḥ pārśvavartinaḥ
buddhir askhalitārtheṣu paripūrṇaṃ rasāyanam
athāto vājīkaraṇavidhim adhyāyaṃ vyākhyāsyāmaḥ
iti ha smāhur ātreyādayo maharṣayaḥ
vājīkaraṇam anvicchet satataṃ viṣayī pumān
tuṣṭiḥ puṣṭirapatyaṃ ca guṇavat tatra saṃśritam
apatyasaṃtānakaraṃ yat sadyaḥ saṃpraharṣaṇam
vājīvātibalo yena yātyapratihato 'ṅganāḥ
bhavatyatipriyaḥ strīṇāṃ yena yenopacīyate
tad vājīkaraṇaṃ taddhi dehasyorjaskaraṃ param
dharmyaṃ yaśasyam āyuṣyaṃ lokadvayarasāyanam
anumodāmahe brahmacaryam ekāntanirmalam
alpasattvasya tu kleśair bādhyamānasya rāgiṇaḥ
śarīrakṣayarakṣārthaṃ vājīkaraṇam ucyate
kalyasyodagravayaso vājīkaraṇasevinaḥ
sarveṣvṛtuṣvaharahar vyavāyo na nivāryate
atha snigdhaviśuddhānāṃ nirūhān sānuvāsanān
ghṛtatailarasakṣīraśarkarākṣaudrasaṃyutān
yogavid yojayet pūrvaṃ kṣīramāṃsarasāśinām
tato vājīkarān yogān śukrāpatyabalapradān
acchāyaḥ pūtikusumaḥ phalena rahito drumaḥ
yathaikaścaikaśākhaśca nirapatyastathā naraḥ
skhaladgamanam avyaktavacanaṃ dhūlidhūsaram
api lālāvilamukhaṃ hṛdayāhlādakārakam
apatyaṃ tulyatāṃ kena darśanasparśanādiṣu
kiṃ punar yad yaśodharmamānaśrīkulavardhanam
śuddhakāye yathāśakti vṛṣyayogān prayojayet
śarekṣukuśakāśānāṃ vidāryā vīraṇasya ca
mūlāni kaṇṭakāryāśca jīvakarṣabhakau balām
mede dve dve ca kākolyau śūrpaparṇyau śatāvarīm
aśvagandhām atibalāṃ ātmaguptāṃ punarnavām
vīrāṃ payasyāṃ jīvantīm ṛddhiṃ rāsnāṃ trikaṇṭakam
madhukaṃ śāliparṇīṃ ca bhāgāṃstripalikān pṛthak
māṣāṇām āḍhakaṃ caitad dvidroṇe sādhayed apām
rasenāḍhakaśeṣeṇa pacet tena ghṛtāḍhakam
dattvā vidārīdhātrīkṣurasānām āḍhakāḍhakam
ghṛtāccaturguṇaṃ kṣīraṃ peṣyāṇīmāni cāvapet
vīrāṃ svaguptāṃ kākolyau yaṣṭīṃ phalgūni pippalīm
drākṣāṃ vidārīṃ kharjūraṃ madhukāni śatāvarīm
tat siddhapūtaṃ cūrṇasya pṛthak prasthena yojayet
śarkarāyāstugāyāśca pippalyāḥ kuḍavena ca
maricasya prakuñcena pṛthag ardhapalonmitaiḥ
tvagelākesaraiḥ ślakṣṇaiḥ kṣaudradvikuḍavena ca
palamātraṃ tataḥ khādet pratyahaṃ rasadugdhabhuk
tenārohati vājīva kuliṅga iva hṛṣyati
vidārīpippalīśālipriyālekṣurakād rajaḥ
pṛthak svaguptāmūlācca kuḍavāṃśaṃ tathā madhu
tulārdhaṃ śarkarācūrṇāt prasthārdhaṃ navasarpiṣaḥ
so 'kṣamātram ataḥ khādet yasya rāmāśataṃ gṛhe
sātmaguptāphalān kṣīre godhūmān sādhitān himān
māṣān vā saghṛtakṣaudrān khādan gṛṣṭipayo'nupaḥ
jāgarti rātriṃ sakalām akhinnaḥ khedayan striyaḥ
bastāṇḍasiddhe payasi bhāvitān asakṛt tilān
yaḥ khādet sasitān gacchet sa strīśatam apūrvavat
cūrṇaṃ vidāryā bahuśaḥ svarasenaiva bhāvitam
kṣaudrasarpiryutaṃ līḍhvā pramadāśatam ṛcchati
kṛṣṇādhātrīphalarajaḥ svarasena subhāvitam
śarkarāmadhusarpirbhir līḍhvā yo 'nu payaḥ pibet
sa naro 'śītivarṣo 'pi yuveva parihṛṣyati
karṣaṃ madhukacūrṇasya ghṛtakṣaudrasamanvitam
payo'nupānaṃ yo lihyān nityavegaḥ sa nā bhavet
kulīraśṛṅgyā yaḥ kalkam āloḍya payasā pibet
sitāghṛtapayo'nnāśī sa nārīṣu vṛṣāyate
yaḥ payasyāṃ payaḥsiddhāṃ khāden madhughṛtānvitām
pibed bāṣkayaṇaṃ cānu kṣīraṃ na kṣayam eti saḥ
svayaṅguptekṣurakayor bījacūrṇaṃ saśarkaram
dhāroṣṇena naraḥ pītvā payasā rāsabhāyate
uccaṭācūrṇam apyevaṃ śatāvaryāśca yojayet
candraśubhraṃ dadhisaraṃ sasitāṣaṣṭikaudanam
paṭe sumārjitaṃ bhuktvā vṛddho 'pi taruṇāyate
śvadaṃṣṭrekṣuramāṣātmaguptābījaśatāvarīḥ
piban kṣīreṇa jīrṇo 'pi gacchati pramadāśatam
yat kiṃcin madhuraṃ snigdhaṃ bṛṃhaṇaṃ balavardhanam
manaso harṣaṇaṃ yacca tat sarvaṃ vṛṣyam ucyate
dravyairevaṃvidhaistasmād darpitaḥ pramadāṃ vrajet
ātmavegena codīrṇaḥ strīguṇaiśca praharṣitaḥ
sevyāḥ sarvendriyasukhā dharmakalpadrumāṅkurāḥ
viṣayātiśayāḥ pañca śarāḥ kusumadhanvanaḥ
iṣṭā hyekaikaśo 'pyarthā harṣaprītikarāḥ param
kiṃ punaḥ strīśarīre ye saṃghātena pratiṣṭhitāḥ
nāmāpi yasyā hṛdayotsavāya yāṃ paśyatāṃ tṛptiranāptapūrvā
sarvendriyākarṣaṇapāśabhūtā kāntānuvṛttivratadīkṣitā yā
kalāvilāsāṅgavayovibhūṣā śuciḥ salajjā rahasi pragalbhā
priyaṃvadā tulyamanaḥśayā yā sā strī vṛṣyatvāya paraṃ narasya
ācarecca sakalāṃ raticaryāṃ kāmasūtravihitām anavadyām
deśakālabalaśaktyanurodhād vaidyatantrasamayoktyaviruddhām
abhyañjanodvartanasekagandhasrakcitravastrābharaṇaprakārāḥ
gāndharvakāvyādikathāpravīṇāḥ samasvabhāvā vaśagā vayasyāḥ
dīrghikā svabhavanāntaniviṣṭā padmareṇumadhumattavihaṅgā
nīlasānugirikūṭanitambe kānanāni purakaṇṭhagatāni
dṛṣṭisukhā vividhā tarujātiḥ śrotrasukhaḥ kalakokilanādaḥ
aṅgasukhartuvaśena vibhūṣā cittasukhaḥ sakalaḥ parivāraḥ
tāmbūlam acchamadirā kāntā kāntā niśā śaśāṅkāṅkā
yad yacca kiṃcid iṣṭaṃ manaso vājīkaraṃ tat tat
madhu mukham iva sotpalaṃ priyāyāḥ kalaraṇanā parivādinī priyeva
kusumacayamanoramā ca śayyā kisalayinī latikeva puṣpitāgrā
deśe śarīre ca na kācid artirartheṣu nālpo 'pi manovidhānaḥ
vājīkarāḥ saṃnihitāśca yogāḥ kāmasya kāmaṃ paripūrayanti
mustā parpaṭakaṃ jvare tṛṣi jalaṃ mṛdbhṛṣṭaloṣṭodbhavaṃ lājāśchardiṣu vastijeṣu girijaṃ meheṣu dhātrīniśe
pāṇḍau śreṣṭham ayo 'bhayānilakaphe plīhāmaye pippalī saṃdhāne kṛmijā viṣe śukatarur medo'nile gugguluḥ
vṛṣo 'srapitte kuṭajo 'tisāre bhallātako 'rśaḥsu gareṣu hema
sthūleṣu tārkṣyaṃ kṛmiṣu kṛmighnaṃ śoṣe surā chāgapayo 'tha māṃsam
akṣyāmayeṣu triphalā guḍūcī vātāsraroge mathitaṃ grahaṇyām
kuṣṭheṣu sevyaḥ khadirasya sāraḥ sarveṣu rogeṣu śilāhvayaṃ ca
unmādaṃ ghṛtam anavaṃ śokaṃ madyaṃ vyapasmṛtiṃ brāhmī
nidrānāśaṃ kṣīraṃ jayati rasālā pratiśyāyam
māṃsaṃ kārśyaṃ laśunaḥ prabhañjanaṃ stabdhagātratāṃ svedaḥ
guḍamañjaryāḥ khapuro nasyāt skandhāṃsabāhurujam
navanītakhaṇḍamarditam auṣṭraṃ mūtraṃ payaśca hantyudaram
nasyaṃ mūrdhavikārān vidradhim acirotthitam asravisrāvaḥ
nasyaṃ kavaḍo mukhajān nasyāñjanatarpaṇāni netrarujaḥ
vṛddhasya kṣīraghṛte mūrchāṃ śītāmbumārutacchāyāḥ
samaśuktārdrakamātrā mande vahnau śrame surā snānam
duḥkhasahatve sthairye vyāyāmo gokṣurur hitaḥ kṛcchre
kāse nidigdhikā pārśvaśūle puṣkarajā jaṭā
vayasaḥ sthāpane dhātrī triphalā guggulur vraṇe
vastir vātavikārān paittān rekaḥ kaphodbhavān vamanam
kṣaudraṃ jayati balāsaṃ sarpiḥ pittaṃ samīraṇaṃ tailam
ityagryaṃ yat proktaṃ rogāṇām auṣadhaṃ śamāyālam
tad deśakālabalato vikalpanīyaṃ yathāyogam
ityātreyād āgamayyārthasūtraṃ tatsūktānāṃ peśalānām atṛptaḥ
bheḍādīnāṃ saṃmato bhaktinamraḥ papracchedaṃ saṃśayāno 'gniveśaḥ
dṛśyante bhagavan kecid ātmavanto 'pi rogiṇaḥ
dravyopasthātṛsampannā vṛddhavaidyamatānugāḥ
kṣīyamāṇāmayaprāṇā viparītāstathāpare
hitāhitavibhāgasya phalaṃ tasmād aniścitam
kiṃ śāsti śāstram asmin iti kalpayato 'gniveśamukhyasya
śiṣyagaṇasya punarvasurācakhyau kārtsnyatastattvam
na cikitsācikitsā ca tulyā bhavitum arhati
vināpi kriyayā svāsthyaṃ gacchatāṃ ṣoḍaśāṃśayā
ātaṅkapaṅkamagnānāṃ hastālambo bhiṣagjitam
jīvitaṃ mriyamāṇānāṃ sarveṣām eva nauṣadhāt
na hyupāyam apekṣante sarve rogā na cānyathā
upāyasādhyāḥ sidhyanti nāhetur hetumān yataḥ
yad uktaṃ sarvasaṃpattiyuktayāpi cikitsayā
mṛtyur bhavati tan naivaṃ nopāye 'styanupāyatā
api copāyayuktasya dhīmato jātucit kriyā
na sidhyed daivavaiguṇyān na tviyaṃ ṣoḍaśātmikā
kasyāsiddho 'gnitoyādiḥ svedastambhādikarmaṇi
na prīṇanaṃ karṣaṇaṃ vā kasya kṣīraṃ gavedhukam
kasya māṣātmaguptādau vṛṣyatve nāsti niścayaḥ
viṇmūtrakaraṇākṣepau kasya saṃśayitau yave
viṣaṃ kasya jarāṃ yāti mantratantravivarjitam
kaḥ prāptaḥ kalyatāṃ pathyād ṛte rohiṇikādiṣu
api cākālamaraṇaṃ sarvasiddhāntaniścitam
mahatāpi prayatnena vāryatāṃ katham anyathā
candanādyapi dāhādau rūḍham āgamapūrvakam
śāstrād eva gataṃ siddhiṃ jvare laṅghanabṛṃhaṇam
catuṣpādguṇasampanne samyag ālocya yojite
mā kṛthā vyādhinirghātaṃ vicikitsāṃ cikitsite
etaddhi mṛtyupāśānām akāṇḍe chedanaṃ dṛḍham
rogottrāsitabhītānāṃ rakṣāsūtram asūtrakam
etat tad amṛtaṃ sākṣājjagadāyāsavarjitam
yāti hālāhalatvaṃ tu sadyo durbhājanasthitam
ajñātaśāstrasadbhāvāñchāstramātraparāyaṇān
tyajed dūrād bhiṣakpāśān pāśān vaivasvatān iva
bhiṣajāṃ sādhuvṛttānāṃ bhadram āgamaśālinām
abhyastakarmaṇāṃ bhadraṃ bhadraṃ bhadrābhilāṣiṇām
iti tantraguṇair yuktaṃ tantradoṣair vivarjitam
cikitsāśāstram akhilaṃ vyāpya yat paritaḥ sthitam
vipulāmalavijñānamahāmunimatānugam
mahāsāgaragambhīrasaṃgrahārthopalakṣaṇam
aṣṭāṅgavaidyakamahodadhimanthanena yo 'ṣṭāṅgasaṃgrahamahāmṛtarāśirāptaḥ
tasmād analpaphalam alpasamudyamānāṃ prītyartham etad uditaṃ pṛthag eva tantram
idam āgamasiddhatvāt pratyakṣaphaladarśanāt
mantravat samprayoktavyaṃ na mīmāṃsyaṃ kathañcana
dīrghajīvitam ārogyaṃ dharmam arthaṃ sukhaṃ yaśaḥ
pāṭhāvabodhānuṣṭhānairadhigacchatyato dhruvam
etat paṭhan saṃgrahabodhaśaktaḥ svabhyastakarmā bhiṣag aprakampyaḥ
ākampayatyanyaviśālatantrakṛtābhiyogān yadi tan na citram
yadi carakam adhīte taddhruvaṃ suśrutādipraṇigaditagadānāṃ nāmamātre 'pi bāhyaḥ
atha carakavihīnaḥ prakriyāyām aklinnaḥ kim iva khalu karotu vyādhitānāṃ varākaḥ
abhiniveśavaśād abhiyujyate subhaṇite 'pi na yo dṛḍhamūḍhakaḥ
paṭhatu yatnaparaḥ puruṣāyuṣaṃ sa khalu vaidyakam ādyam anirvidaḥ
vāte pitte śleṣmaśāntau ca pathyaṃ tailaṃ sarpir mākṣikaṃ ca krameṇa
etad brahmā bhāṣatāṃ brahmajo vā kā nirmantre vaktṛbhedoktiśaktiḥ
abhidhātṛvaśāt kiṃ vā dravyaśaktir viśiṣyate
ato matsaram utsṛjya mādhyasthyam avalambyatām
ṛṣipraṇīte prītiścen muktvā carakasuśrutau
bheḍādyāḥ kiṃ na paṭhyante tasmād grāhyaṃ subhāṣitam
hṛdayam iva hṛdayam etat sarvāyurvedavāṅmayapayodheḥ
kṛtvā yacchubham āptaṃ śubham astu paraṃ tato jagataḥ
