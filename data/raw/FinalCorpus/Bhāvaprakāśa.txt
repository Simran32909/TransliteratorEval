dakṣaṃ prajāpatiṃ vastham aśvinau vākyam ūcatuḥ
kuto harītakī jātā tasyāstu kati jātayaḥ
rasāḥ kati samākhyātāḥ kati coparasāḥ smṛtāḥ
nāmāni kati coktāni kiṃvā tāsāṃ ca lakṣaṇam
ke ca varṇā guṇāḥ ke ca kā ca kutra prayujyate
kena dravyeṇa saṃyuktā kāṃś ca rogān vyapohati
praśnametadyathā pṛṣṭaṃ bhagavanvaktumarhasi
aśvinorvacanaṃ śrutvā dakṣo vacanamabravīt
papāta bindur medinyāṃ śakrasya pibato'mṛtam
tato divyātsamutpannā saptajātirharītakī
harītakyabhayā pathyā kāyasthā pūtanāmṛtā
haimavatyavyathā cāpi cetakī śreyasī śivā
vayaḥsthā vijayā cāpi jīvantī rohiṇīti ca
vijayā rohiṇī caiva pūtanā cāmṛtābhayā
jīvantī cetakī ceti pathyāyāḥ sapta jātayaḥ
vindhyādrau vijayā himācalabhavā syāccetakī pūtanā sindhau syādatha rohiṇī nigaditā jātā pratiṣṭhānake
campāyām amṛtābhayā ca janitā deśe surāṣṭrāhvaye jīvantīti harītakī nigaditā sapta prabhedā budhaiḥ
alābuvṛttā vijayā vṛttā sā rohiṇī smṛtā
pūtanāsthimatī sūkṣmā kathitā māṃsalāmṛtā
pañcarekhābhayā proktā jīvantī svarṇavarṇinī
trirekhā cetakī jñeyā saptānām iyamākṛtiḥ
vijayā sarvarogeṣu rohiṇī vraṇarohiṇī
pralepe pūtanā yojyā śodhanārthe 'mṛtā hitā
akṣiroge'bhayā śastā jīvantī sarvarogahṛt
cūrṇārthe cetakī śastā yathāyuktaṃ prayojayet
cetakī dvividhā proktā śvetā kṛṣṇā ca varṇataḥ
ṣaḍaṅgulāyatā śuklā kṛṣṇā tv ekāṅgulā smṛtā
kācidāsvādamātreṇa kācidgandhena bhedayet
kācitsparśena dṛṣṭyānyā caturdhā bhedayecchivā
cetakīpādapacchāyāmupasarpanti ye narāḥ
bhidyante tatkṣaṇād eva paśupakṣimṛgādayaḥ
cetakī tu dhṛtā haste yāvattiṣṭhati dehinaḥ
tāvad bhidyeta vegaistu prabhāvānnātra saṃśayaḥ
nṛpāṇāṃ sukumārāṇāṃ kṛśānāṃ bheṣajadviṣām
cetakī paramā śastā hitā sukhavirecanī
saptānām api jātīnāṃ pradhānā vijayā smṛtā
sukhaprayogā sulabhā sarvarogeṣu śasyate
harītakī pañcarasālavaṇā tuvarā param
rūkṣoṣṇā dīpanī medhyā svādupākā rasāyanī
cakṣuṣyā laghurāyuṣyā bṛṃhaṇī cānulominī
śvāsakāsapramehārśaḥkuṣṭhaśothodarakrimīn
vaisvaryagrahaṇīrogavibandhaviṣamajvarān
gulmādhmānatṛṣāchardihikkākaṇḍūhṛdāmayān
kāmalāṃ śūlamānāhaṃ plīhānaṃ ca yakṛttathā
aśmarīṃ mūtrakṛcchraṃ ca mūtrāghātaṃ ca nāśayet
svādutiktakaṣāyatvāt pittahṛt kaphahṛttu sā
kaṭutiktakaṣāyatvād amlatvādvātahṛcchivā
pittakṛt kaṭukāmlatvād vātakṛnna kathaṃ śivā
prabhāvād doṣahantṛtvaṃ siddhaṃ yattatprakāśyate
hetubhiḥ śiṣyabodhārthaṃ nāpūrvaṃ kriyate'dhunā
karmānyatvaṃ guṇaiḥ sāmyaṃ dṛṣṭamāśrayabhedataḥ
yatastato neti cintyaṃ dhātrīlakucayoryathā
pathyāyā majjani svāduḥ snāyvāmamlo vyavasthitaḥ
vṛnte tiktas tvaci kaṭur asthisthas tuvaro rasaḥ
snigdhā ghanā vṛttā gurvī kṣiptā ca yāmbhasi
nimajjetsā praśastā ca kathitātiguṇapradā
navādiguṇayuktatvaṃ tathaikatra dvikarṣatā
harītakyāḥ phale yatra dvayaṃ tacchreṣṭhamucyate
carvitā vardhayatyagniṃ peṣitā malaśodhinī
svinnā saṃgrāhiṇī pathyā bhṛṣṭā proktā tridoṣanut
unmīlinī buddhibalendriyāṇāṃ nirmūlinī pittakaphānilānām
visraṃsinī mūtraśakṛnmalānāṃ harītakī syātsaha bhojanena
annapānakṛtān doṣān vātapittakaphodbhavān
harītakī haratyāśu bhuktasyopari yojitā
lavaṇena kaphaṃ hanti pittaṃ hanti saśarkarā
ghṛtena vātajān rogān sarvarogān guḍānvitā
sindhūtthaśarkarāśuṇṭhīkaṇāmadhuguḍaiḥ kramāt
varṣādiṣvabhayā prāśyā rasāyanaguṇaiṣiṇā
adhvātikhinno balavarjitaś ca rūkṣaḥ kṛśo laṅghanakarśitaśca
pittādhiko garbhavatī ca nārī vimuktaraktastvabhayāṃ na khādet
vibhītakas triliṅgaḥ syādakṣaḥ karṣaphalastu saḥ
kalidrumo bhūtavāsastathā kaliyugālayaḥ
vibhītakaṃ svādupākaṃ kaṣāyaṃ kaphapittanut
uṣṇavīryaṃ himasparśaṃ bhedanaṃ kāsanāśanam
rūkṣaṃ netrahitaṃ keśyaṃ kṛmivaisvaryanāśanam
vibhītamajjā tṛṭchardikaphavātaharo laghuḥ
kaṣāyo madakṛccātha dhātrīmajjāpi tadguṇaḥ
triṣvāmalakamākhyātaṃ dhātrī tiṣyaphalāmṛtā
harītakīsamaṃ dhātrīphalaṃ kiṃtu viśeṣataḥ
raktapittapramehaghnaṃ paraṃ vṛṣyaṃ rasāyanam
hanti vātaṃ tadamlatvātpittaṃ mādhuryaśaityataḥ
kaphaṃ rūkṣakaṣāyatvātphalaṃ dhātryāstridoṣajit
yasya yasya phalasyeha vīryaṃ bhavati yādṛśam
tasya tasyaiva vīryeṇa majjānamapi nirdiśet
pathyāvibhītadhātrīṇāṃ phalaiḥ syāttriphalāsamaiḥ
phalatrikaṃ ca triphalā sā varā ca prakīrtitā
triphalā kaphapittaghnī mehakuṣṭhaharā sarā
cakṣuṣyā dīpanī rucyā viṣamajvaranāśinī
śuṇṭhī viśvā ca viśvaṃ ca nāgaraṃ viśvabheṣajam
ūṣaṇaṃ kaṭubhadraṃ ca śṛṅgaveraṃ mahauṣadham
śuṇṭhī rucyāmavātaghnī pācanī kaṭukā laghuḥ
snigdhoṣṇā madhurā pāke kaphavātavibandhanut
vṛṣyā svaryā vamiśvāsaśūlakāsahṛdāmayān
hanti ślīpadaśothārśaānāhodaramārutān
āgneyaguṇabhūyiṣṭhāt toyāṃśapariśoṣi yat
saṃgṛhṇāti malaṃ tattu grāhi śuṇṭhyādayo yathā
vibandhabhedinī yā tu sā kathaṃ grāhiṇī bhavet
śaktivibandhabhede syādyato na malapātane
ārdrakaṃ śṛṅgaveraṃ syātkaṭubhadraṃ tathārdrikā
ārdrikā bhedinī gurvī tīkṣṇoṣṇā dīpanī matā
kaṭukā madhurā pāke rūkṣā vātakaphāpahā
ye guṇāḥ kathitāḥ śuṇṭhyāste'pi santyārdrake'khilāḥ
bhojanāgre sadā pathyaṃ lavaṇārdrakabhakṣaṇam
agnisaṃdīpanaṃ rucyaṃ jihvākaṇṭhaviśodhanam
kuṣṭhaṣāṇḍvāmaye kṛcchre raktapitte vraṇe jvare
dāhe nidāghaśarador naiva pūjitam ārdrakam
pippalī māgadhī kṛṣṇā vaidehī capalā kaṇā
upakulyoṣaṇā śauṇḍī kolā syāt tīkṣṇataṇḍulā
pippalī dīpanī vṛṣyā svādupākā rasāyanī
anuṣṇā kaṭukā snigdhā vātaśleṣmaharī laghuḥ
pippalī recanī hanti śvāsakāsodarajvarān
kuṣṭhapramehagulmārśaḥplīhaśūlāmamārutān
ārdrā kaphapradā snigdhā śītalā madhurā guruḥ
pittapraśamanī sā tu śuṣkā pittaprakopiṇī
pippalī madhusaṃyuktā medaḥkaphavināśinī
śvāsakāsajvaraharā vṛṣyā medhyāgnivardhinī
jīrṇajvare'gnimāndye ca śasyate guḍapippalī
kāsājīrṇāruciśvāsahṛtpāṇḍukṛmiroganut
dviguṇaḥ pippalīcūrṇād guḍo'tra bhiṣajāṃ mataḥ
maricaṃ vellajaṃ kṛṣṇamūṣaṇaṃ dharmapattanam
maricaṃ kaṭukaṃ tīkṣṇaṃ dīpanaṃ kaphavātajit
uṣṇaṃ pittakaraṃ rūkṣaṃ śvāsaśūlakṛmīnharet
tadārdraṃ madhuraṃ pāke nātyuṣṇaṃ kaṭukaṃ guru
kiṃcit tīkṣṇaguṇaṃ śleṣmapraseki syād apittalam
viśvopakulyā maricaṃ trayaṃ trikaṭu kathyate
kaṭutrikaṃ tu trikaṭu tryūṣaṇaṃ vyoṣa ucyate
tryūṣaṇaṃ dīpanaṃ hanti śvāsakāsatvagāmayān
gulmamehakaphasthaulyamedaḥślīpadapīnasān
granthikaṃ pippalīmūlamūṣaṇaṃ caṭakāśiraḥ
dīpanaṃ pippalīmūlaṃ kaṭūṣṇaṃ pācanaṃ laghu
rūkṣaṃ pittakaraṃ bhedi kaphavātodarāpaham
ānāhaplīhagulmaghnaṃ kṛmiśvāsakṣayāpaham
tryūṣaṇaṃ sakaṇāmūlaṃ kathitaṃ caturūṣaṇam
vyoṣasyeva guṇāḥ proktā adhikāścaturūṣaṇe
bhaveccavyaṃ tu cavikā kathitā sā tathoṣaṇā
kaṇāmūlaguṇaṃ cavyaṃ viśeṣād gudajāpaham
cavikāyāḥ phalaṃ prājñaiḥ kathitā gajapippalī
kapivallī kolavallī śreyasī vaśiraśca sā
gajakṛṣṇā kaṭurvātaśleṣmahṛdvahnivardhinī
uṣṇā nihantyatīsāraṃ śvāsakaṇṭhāmayakrimīn
citrako 'nalanāmā ca pīṭho vyālas tathoṣaṇaḥ
citrakaḥ kaṭukaḥ pāke vahnikṛt pācano laghuḥ
rūkṣoṣṇo grahaṇīkuṣṭhaśothārśaḥkṛmikāsanut
vātaśleṣmaharo grāhī vātaghnaḥ śleṣmapittahṛt
pippalī pippalīmūlaṃ cavyacitrakanāgaraiḥ
pañcabhiḥ kolamātraṃ yatpañcakolaṃ taducyate
pañcakolaṃ rase pāke kaṭukaṃ rucikṛnmatam
tīkṣṇoṣṇaṃ pācanaṃ śreṣṭhaṃ dīpanaṃ kaphavātanut
gulmaplīhodarānāhaśūlaghnaṃ pittakopanam
pañcakolaṃ samaricaṃ ṣaḍūṣaṇamudāhṛtam
pañcakolaguṇaṃ tattu rūkṣamuṣṇaṃ viṣāpaham
yavānikogragandhā ca brahmadarbhājamodikā
saivoktā dīpyakā dīpyā tathā syād yavasāhvayā
yavānī pācanī rucyā tīkṣṇoṣṇā kaṭukā laghuḥ
dīpanī ca tathā tiktā pittalā śukraśūlahṛt
vātaśleṣmodarānāhagulmaplīhakṛmipraṇut
ajamodā kharāśvā ca māyūrī dīpyakas tathā
tathā brahmakuśā proktā kāravī locamastakā
ajamodā kaṭustīkṣṇā dīpanī kaphavātanut
uṣṇā vidāhinī hṛdyā vṛṣyā balakarī laghuḥ
netrāmayakṛmicchardihikkāvastirujo haret
pārasīkayavānī tu yavānīsadṛśī guṇaiḥ
viśeṣātpācanī rucyā grāhiṇī mādinī guruḥ
jīrako jaraṇo'jājī kaṇā syāddīrghajīrakaḥ
kṛṣṇajīraḥ sugandhaśca tathaivodgāraśodhanaḥ
kālājājī tu suṣavī kālikā copakālikā
pṛthvīkā kāravī pṛthvī pṛthukṛṣṇopakuñcikā
upakuñcī ca kuñcī ca bṛhajjīraka ityapi
jīrakatritayaṃ rūkṣaṃ kaṭūṣṇaṃ dīpanaṃ laghu
saṃgrāhi pittalaṃ medhyaṃ garbhāśayaviśuddhikṛt
jvaraghnaṃ pāvanaṃ vṛṣyaṃ balyaṃ rucyaṃ kaphāpaham
cakṣuṣyaṃ pavanādhmānagulmacchardyatisārahṛt
dhānyakaṃ dhānakaṃ dhānyaṃ dhānā dhāneyakaṃ tathā
kunaṭī dhenukā chattrā kustumburu vitunnakam
dhānyakaṃ tuvaraṃ snigdhamavṛṣyaṃ mūtralaṃ laghu
tiktaṃ kaṭūṣṇavīryaṃ ca dīpanaṃ pācanaṃ smṛtam
jvaraghnaṃ rocakaṃ grāhi svādupāki tridoṣanut
tṛṣṇādāhavamiśvāsakāsakārśyakrimipraṇut
ārdraṃ tu tadguṇaṃ svādu viśeṣātpittanāśanam
śatapuṣpā śatāhvā ca madhurā kāravī misiḥ
atilambī sitacchattrā saṃhitachattrikāpi ca
chattrā śāleyaśālīnau miśreyā madhurā misiḥ
śatapuṣpā laghustīkṣṇā pittakṛddīpanī kaṭuḥ
uṣṇā jvarānilaśleṣmavraṇaśūlākṣirogahṛt
miśreyā tadguṇā proktā viśeṣād yoniśūlanut
agnimāndyaharī hṛdyā baddhaviṭkṛmiśukrahṛt
rūkṣoṣṇā pācanī kāsavamiśleṣmānilān haret
methikā methinī methī dīpanī bahupattrikā
bodhinī bahubījā ca jyotirgandhaphalā tathā
vallarī cakrikā manthā miśrapuṣpā ca kairavī
kuñcikā bahuparṇī ca pītabījā municchadā
methikā vātaśamanī śleṣmaghnī jvaranāśinī
tataḥ svalpaguṇā vanyā vājināṃ sā tu pūjitā
candrikā carmahantrī ca paśumehanakārikā
nandinī kāravī bhadrā vāsapuṣpā suvāsarā
candraśūraṃ hitaṃ hikkāvātaśleṣmātisāriṇām
asṛgvātagadadveṣi balapuṣṭivivardhanam
methikā candraśūraś ca kālājājī yavānikā
etaccatuṣṭayaṃ yuktaṃ caturbījam iti smṛtam
taccūrṇaṃ bhakṣitaṃ nityaṃ nihanti pavanāmayam
ajīrṇaṃ śūlamādhmānaṃ pārśvaśūlaṃ kaṭivyathām
sahasravedhi jatukaṃ vāhlīkaṃ hiṅgu rāmaṭham
hiṅgūṣṇaṃ pācanaṃ rucyaṃ tīkṣṇaṃ vātabalāsanut
śūlagulmodarānāhakṛmighnaṃ pittavardhanam
vacogragandhā ṣaḍgranthā golomī śataparvikā
kṣudrapattrī ca maṅgalyā jaṭilogrā ca lomaśā
vacogragandhā kaṭukā tiktoṣṇā vāntivahnikṛt
vibandhādhmānaśūlaghnī śakṛnmūtraviśodhinī
apasmārakaphonmādabhūtajantvanilān haret
pārasīkavacā śuklā proktā haimavatīti sā
haimavatyuditā tadvadvātaṃ hanti viśeṣataḥ
sugandhāpyugragandhā ca viśeṣātkaphakāsanut
susvaratvakarī rucyā hṛtkaṇṭhamukhaśodhinī
sthūlagranthiḥ sugandhā syāttato hīnaguṇā smṛtā
dvīpāntaravacā kiṃcit tiktoṣṇā vahnidīptikṛt
vibandhādhmānaśūlaghnī śakṛnmūtraviśodhinī
vātavyādhīnapasmāramunmādaṃ tanuvedanām
vyapohati viśeṣeṇa phiraṅgāmayanāśinī
havuṣā vapuṣā visrā parāśvatthaphalā matā
matsyagandhā plīhahantrī viṣaghnī dhvāṅkṣanāśinī
havuṣā dīpanī tiktā mṛdūṣṇā tuvarā guruḥ
pittodarasamīrārśograhaṇīgulmaśūlahṛt
parāpyetadguṇā proktā rūpabhedo dvayor api
puṃsi klībe viḍaṅgaḥ syātkṛmighno jantunāśanaḥ
taṇḍulāśca tathā vellam amoghā citrataṇḍulā
viḍaṅgaṃ kaṭu tīkṣṇoṣṇaṃ rūkṣaṃ vahnikaraṃ laghu
śūlādhmānodaraśleṣmakṛmivātavibandhanut
tumburuḥ saurabhaḥ sauro vanajaḥ sānujo 'ndhakaḥ
tumburu prathitaṃ tiktaṃ kaṭupāke'pi tatkaṭu
rūkṣoṣṇaṃ dīpanaṃ tīkṣṇaṃ rucyaṃ laghu vidāhi ca
kuṣṭhaśūlāruciśvāsaplīhakṛcchrāṇi nāśayet
syādvaṃśarocanā vāṃśī tugākṣīrī tugā śubhā
tvakkṣīrī vaṃśajā śubhrā vaṃśakṣīrī ca vaiṇavī
vaṃśajā bṛṃhaṇī vṛṣyā balyā svādvī ca śītalā
tṛṣṇākāsajvaraśvāsakṣayapittāsrakāmalāḥ
haretkuṣṭhaṃ vraṇaṃ pāṇḍuṃ kaṣāyā vātakṛcchrajit
samudraphenaḥ phenaśca ḍiṇḍīro 'bdhikaphas tathā
samudraphenaścakṣuṣyo lekhanaḥ śītalaśca saḥ
kaṣāyo viṣapittaghnaḥ karṇarukkaphahṛt saraḥ
jīvakarṣabhakau mede kākolyau ṛddhivṛddhike
aṣṭavargo 'ṣṭabhir dravyaiḥ kathitaścarakādibhiḥ
aṣṭavargo himaḥ svādur bṛṃhaṇaḥ śukralo guruḥ
bhagnasaṃdhānakṛt kāmabalāsabalavardhanaḥ
vātapittāsratṛḍdāhajvaramehakṣayapraṇut
jīvakarṣabhakau jñeyau himādriśikharodbhavau
rasonakandavatkandau niḥsārau sūkṣmapattrakau
jīvakaḥ kūrcakākāra ṛṣabho vṛṣaśṛṅgavat
jīvako madhuraḥ śṛṅgo hrasvāṅgaḥ kūrcaśīrṣakaḥ
ṛṣabho vṛṣabho dhīro viṣāṇī drākṣa ityapi
jīvakarṣabhakau balyau śītau śukrakaphapradau
madhurau pittadāhāsrakārśyavātakṣayāpahau
mahāmedābhidhaḥ kando moraṅgādau prajāyate
mahāmedā khanīmedā syād ityuktaṃ munīśvaraiḥ
śuklārdrakanibhaḥ kando latājātaḥ supāṇḍuraḥ
mahāmedābhidho jñeyo medālakṣaṇamucyate
śuklakando nakhacchedyo medodhātumiva sravet
yaḥ sa medeti vijñeyo jijñāsātatparairjanaiḥ
śalyaparṇī maṇicchidrā medā medobhavādhvarā
mahāmedā vasucchidrā tridantī devatāmaṇiḥ
medāyugaṃ guru svādu vṛṣyaṃ stanyakaphāvaham
bṛṃhaṇaṃ śītalaṃ pittaraktavātajvarapraṇut
jāyate kṣīrakākolī mahāmedodbhavasthale
yatra syāt kṣīrakākolī kākolī atra jāyate
pīvarīsadṛśaḥ kandaḥ sakṣīraḥ priyagandhavān
sa proktaḥ kṣīrakākolī kākolīliṅgamucyate
yathā syāt kṣīrakākolī kākolyapi tathā bhavet
eṣā kiṃcid bhavet kṛṣṇā bhedo 'yam ubhayor api
kākolī vāyasolī ca vīrā kāyasthikā tathā
sā śuklā kṣīrakākolī vayaḥsthā kṣīravallikā
kathitā kṣīriṇī dhīrā kṣīraśuklā payasvinī
kākolīyugalaṃ śītaṃ śukralaṃ madhuraṃ guru
bṛṃhaṇaṃ vātadāhāsrapittaśoṣajvarāpaham
ṛddhirvṛddhiśca kandau dvau bhavataḥ kośale 'cale
śvetalomānvitaḥ kando latājātaḥ sarandhrakaḥ
sa eva ṛddhirvṛddhiśca bhedam apyetayor bruve
tūlagranthisamā ṛddhir vāmāvartaphalā ca sā
vṛddhistu dakṣiṇāvartaphalā proktā maharṣibhiḥ
ṛddhir yogyaṃ siddhilakṣmyau vṛddher apyāhvayā ime
ṛddhir balyā tridoṣaghnī śukralā madhurā guruḥ
prāṇaiśvaryakarī mūrchāraktapittavināśinī
vṛddhir garbhapradā śītā bṛṃhaṇī madhurā smṛtā
vṛṣyā pittāsraśamanī kṣatakāsakṣayāpahā
rājñāmapyaṣṭavargastu yato'yam atidurlabhaḥ
tasmādasya pratinidhiṃ gṛhṇīyāttadguṇaṃ bhiṣak
mukhyasadṛśaḥ pratinidhiḥ
medājīvakakākolyṛddhidvaṃdve 'pi cāsati
varīvidāryaśvagandhāvārāhīś ca kramāt kṣipet
medāmahāmedāsthāne śatāvarīmūlam
jīvakarṣabhakasthāne vidārīmūlam
kākolīkṣīrakākolīsthāne aśvagandhāmūlam
ṛddhivṛddhisthāne vārāhīkandaṃ guṇaistattulyaṃ kṣipet
yaṣṭīmadhu tathā yaṣṭīmadhukaṃ klītakaṃ tathā
anyat klītanakaṃ tattu bhavettoye madhūlikā
yaṣṭī himā guruḥ svādvī cakṣuṣyā balavarṇakṛt
susnigdhā śukralā keśyā svaryā pittānilāsrajit
vraṇaśothaviṣaccharditṛṣṇāglānikṣayāpahā
kāmpillaḥ karkaśaś candro raktāṅgo rocano 'pi ca
kāmpillaḥ kaphapittāsrakṛmigulmodaravraṇān
hanti recī kaṭūṣṇaśca mehānāhaviṣāśmanut
āragvadho rājavṛkṣaḥ śamyākaścaturaṅgulaḥ
ārevato vyādhighātaḥ kṛtamālaḥ suvarṇakaḥ
karṇikāro dīrghaphalaḥ svarṇāṅgaḥ svarṇabhūṣaṇaḥ
āragvadho guruḥ svāduḥ śītalaḥ sraṃsanottamaḥ
jvarahṛdrogapittāsravātodāvartaśūlanut
tatphalaṃ sraṃsanaṃ rucyaṃ kuṣṭhapittakaphāpaham
jvare tu satataṃ pathyaṃ koṣṭhaśuddhikaraṃ param
kaṭvī tu kaṭukā tiktā kṛṣṇabhedā kaṭaṃbharā
aśokā matsyaśakalā cakrāṅgī śakulādanī
matsyapittā kāṇḍaruhā rohiṇī kaṭurohiṇī
kaṭvī tu kaṭukā pāke tiktā rūkṣā himā laghuḥ
bhedinī dīpanī hṛdyā kaphapittajvarāpahā
pramehaśvāsakāsāsradāhakuṣṭhakrimipraṇut
kirātatiktaḥ kairātaḥ kaṭutiktaḥ kirātakaḥ
kāṇḍatikto 'nāryatikto bhūnimbo rāmasenakaḥ
kirātako'nyo naipālaḥ so 'rdhatikto jvarāntakaḥ
kirātaḥ sārako rūkṣaḥ śītalas tiktako laghuḥ
saṃnipātajvaraśvāsakaphapittāsradāhanut
kāsaśothatṛṣākuṣṭhajvaravraṇakṛmipraṇut
uktaṃ kuṭajabījaṃ tu yavamindrayavaṃ tathā
kaliṅgaṃ cāpi kāliṅgaṃ tathā bhadrayavā api
kvacidindrasya nāmaiva bhavettadabhidhāyakam
phalānīndrayavās tasya tathā bhadrayavā api
indrayavaṃ tridoṣaghnaṃ saṃgrāhi kaṭu śītalam
jvarātīsāraraktārśovamivīsarpakuṣṭhanut
dīpanaṃ gudakīlāsravātāsraśleṣmaśūlajit
madanaśchardanaḥ piṇḍo naṭaḥ piṇḍītakastathā
karahāṭo maruvakaḥ śalyako viṣapuṣpakaḥ
madano madhurastikto vīryoṣṇo lekhano laghuḥ
vāntikṛdvidradhiharaḥ pratiśyāyavraṇāntakaḥ
rūkṣaḥ kuṣṭhakaphānāhaśothagulmavraṇāpahaḥ
rāsnā yuktarasā rasyā suvahā rasanā rasā
elāparṇī ca surasā sugandhā śreyasī tathā
rāsnāmapācinī tiktā gurūṣṇā kaphavātajit
śothaśvāsasamīrāsravātaśūlodarāpahā
kāsajvaraviṣāśītivātikāmayasidhmahṛt
nākulī surasā nāgasugandhā gandhanākulī
nakuleṣṭā bhujaṃgākṣī sarpāṅgī viṣanāśinī
nākulī tuvarā tiktā kaṭukoṣṇā vināśayet
bhogilūtāvṛścikākhuviṣajvarakṛmivraṇān
mācikā prasthikāmbaṣṭhā tathā cāmbālikāmbikā
mayūravidalā keśī sahasrā bālamūlikā
mācikāmlā rase pāke kaṣāyā śītalā laghuḥ
pakvātisārapittāsrakaphakaṇṭhāmayāpahā
tejasvinī tejavatī tejohvā tejanī tathā
tejasvinī kaphaśvāsakāsāsyāmayavātahṛt
pācanyuṣṇā kaṭustiktā rucivahnipradīpinī
jyotiṣmatī syātkaṭabhī jyotiṣkā kaṅgunīti ca
pārāvatapadī piṇyā latā proktā kakundanī
jyotiṣmatī kaṭus tiktā sarā kaphasamīrajit
atyuṣṇā vāmanī tīkṣṇā vahnibuddhismṛtipradā
kuṣṭhaṃ rogāhvayaṃ vāpyaṃ pāribhavyaṃ tathotpalam
kuṣṭhamuṣṇaṃ kaṭu svādu śukralaṃ tiktakaṃ laghu
hanti vātāsravīsarpakāsakuṣṭhamarutkaphān
uktaṃ puṣkaramūlaṃ tu pauṣkaraṃ puṣkaraṃ ca tat
padmapattraṃ ca kāśmīraṃ kuṣṭhabhedamimaṃ jaguḥ
pauṣkaraṃ kaṭukaṃ tiktam uṣṇaṃ vātakaphajvarān
hanti śothāruciśvāsān viśeṣāt pārśvaśūlanut
kaṭuparṇī haimavatī hemakṣīrī himāvatī
hemāhvā pītadugdhā ca tanmūlaṃ cokamucyate
hemāhvā recanī tiktā bhedinyutkleśakāriṇī
kṛmikaṇḍūviṣānāhakaphapittāsrakuṣṭhanut
śṛṅgī karkaṭaśṛṅgī ca syātkulīraviṣāṇikā
ajaśṛṅgī tu cakrā ca karkaṭākhyā ca kīrtitā
śṛṅgī kaṣāyā tiktoṣṇā kaphavātakṣayajvarān
śvāsordhvavātatṛṭkāsahikkārucivamīnharet
kaṭphalaḥ somavalkaś ca kaiṭaryaḥ kumbhikāpi ca
śrīparṇikā kumudikā bhadrā bhadravatīti ca
kaṭphalastuvarastiktaḥ kaṭurvātakaphajvarān
hanti śvāsapramehārśaḥkāsakaṇṭhāmayārucīḥ
bhārgī bhṛgubhavā padmā phañjī brāhmaṇayaṣṭikā
brāhmaṇyaṅgāravallī ca kharaśākaśca hañjikā
bhārgī rūkṣā kaṭustiktā rucyoṣṇā pācanī laghuḥ
dīpanī tuvarā gulmaraktanunnāśayed dhruvam
śothakāsakaphaśvāsapīnasajvaramārutān
pāṣāṇabhedako'śmaghno giribhidbhinnayojinī
aśmabhedo himas tiktaḥ kaṣāyo vastiśodhanaḥ
bhedano hanti doṣārśogulmakṛcchrāśmahṛdrujaḥ
yonirogānpramehāṃśca plīhaśūlavraṇāni ca
dhātakī dhātupuṣpī ca tāmrapuṣpī ca kuñjarā
subhikṣā bahupuṣpī ca vahnijvālā ca sā smṛtā
dhātakī kaṭukā śītā mṛdukṛttuvarā laghuḥ
tṛṣṇātīsārapittāsraviṣakrimivisarpajit
mañjiṣṭhā vikasā jiṅgī samaṅgā kālameṣikā
maṇḍūkaparṇī bhaṇḍīrī bhaṇḍī yojanavallyapi
rasāyanyaruṇā kālā raktāṅgī raktayaṣṭikā
bhaṇḍītakī ca gambhīrī mañjūṣā vastrarañjinī
mañjiṣṭhā madhurā tiktā kaṣāyā svaravarṇakṛt
gururuṣṇā viṣaśleṣmaśothayonyakṣikarṇaruk
raktātīsārakuṣṭhāsravisarpavraṇamehanut
syāt kusumbhaṃ vahniśikhaṃ vastrarañjakamityapi
kusumbhaṃ vātalaṃ kṛcchraraktapittakaphāpaham
lākṣā palaṃkaṣālakto yāvo vṛkṣāmayo jatuḥ
lākṣā varṇyā himā balyā snigdhā ca tuvarā laghuḥ
anuṣṇā kaphapittāsrahikkākāsajvarapraṇut
vraṇoraḥkṣatavīsarpakṛmikuṣṭhagadāpahā
alaktako guṇais tadvad viśeṣād vyaṅganāśanaḥ
haridrā kāñcanī pītā niśākhyā varavarṇinī
kṛmighnī haladī yoṣitpriyā haṭṭavilāsinī
haridrā kaṭukā tiktā rūkṣoṣṇā kaphapittanut
varṇyā tvagdoṣamehāsraśothapāṇḍuvraṇāpahā
dārvībhedāmragandhā ca surabhīdāru dāru ca
karpūrā padmapattrā syāt surīmat suratārakā
āmragandhir haridrā yā sā śītā vātalā matā
pittahṛnmadhurā tiktā sarvakaṇḍūvināśinī
araṇyahaladīkandaḥ kuṣṭhavātāsranāśanaḥ
dārvī dāruharidrā ca parjanyā parjanīti ca
kaṭaṃkaṭerī pītā ca bhavetsaiva pacampacā
saiva kālīyakaḥ proktastathā kāleyako'pi ca
pītadruśca haridraśca pītadāru ca pītakam
dārvī niśāguṇā kiṃtu netrakarṇāsyaroganut
dārvīkvāthasamaṃ kṣīraṃ pādaṃ paktvā yadā ghanam
tadā rasāñjanākhyaṃ tannetrayoḥ paramaṃ hitam
rasāñjanaṃ tārkṣyaśailaṃ rasagarbhaṃ ca tārkṣyajam
rasāñjanaṃ kaṭu śleṣmaviṣanetravikāranut
uṣṇaṃ rasāyanaṃ tiktaṃ chedanaṃ vraṇadoṣahṛt
avalgujo vākucī syāt somarājī suparṇikā
śaśilekhā kṛṣṇaphalā somā pūtiphalīti ca
somavallī kālameṣī kuṣṭhaghnī ca prakīrtitā
vākucī madhurā tiktā kaṭupākā rasāyanī
viṣṭambhahṛddhimā rucyā sarā śleṣmāsrapittanut
rūkṣā hṛdyā śvāsakuṣṭhamehajvarakṛmipraṇut
tatphalaṃ pittalaṃ kuṣṭhakaphānilaharaṃ kaṭu
keśyaṃ tvacyaṃ kṛmiśvāsakāsaśothāmapāṇḍunut
cakramardaḥ prapunnāṭī dadrughno meṣalocanaḥ
padmāṭaḥ syādeḍagajaścakrī puṃnāṭa ityapi
cakramardo laghuḥ svādū rūkṣaḥ pittānilāpahaḥ
hṛdyo himaḥ kaphaśvāsakuṣṭhadadrukrimīn haret
hantyuṣṇaṃ tatphalaṃ kuṣṭhakaṇḍūdadruviṣānilān
gulmakāsakṛmiśvāsanāśanaṃ kaṭukaṃ smṛtam
viṣā tv ativiṣā viśvā śṛṅgī prativiṣāruṇā
śuklakandā copaviṣā bhaṅgurā ghuṇavallabhā
viṣā soṣṇā kaṭustiktā pācanī dīpanī haret
kaphapittātisārāmaviṣakāsavamikrimīn
lodhras tilvas tirīṭaśca śāvaro gālavastathā
dvitīyaḥ paṭṭikālodhraḥ kramukaḥ sthūlavalkalaḥ
jīrṇapattro bṛhatpattraḥ paṭṭī lākṣāprasādanaḥ
lodhro grāhī laghuḥ śītaścakṣuṣyaḥ kaphapittanut
kaṣāyo raktapittāsṛgjvarātīsāraśothahṛt
laśunastu rasonaḥ syādugragandho mahauṣadham
ariṣṭo mlecchakandaśca yavaneṣṭo rasonakaḥ
yadāmṛtaṃ vainateyo jahāra surasattamāt
tadā tato'patad binduḥ sa rasono'bhavadbhuvi
pañcabhiś ca rasair yukto rasenāmlena varjitaḥ
tasmādrasona ityukto dravyāṇāṃ guṇavedibhiḥ
kaścāpi mūleṣu tiktaḥ pattreṣu saṃsthitaḥ
nāle kaṣāya uddiṣṭo nālāgre lavaṇaḥ smṛtaḥ
bīje tu madhuraḥ prokto rasas tadguṇavedibhiḥ
rasono bṛṃhaṇo vṛṣyaḥ snigdhoṣṇaḥ pācanaḥ saraḥ
rase pāke ca kaṭukastīkṣṇo madhurako mataḥ
bhagnasaṃdhānakṛt kaṇṭhyo guruḥ pittāsravṛddhidaḥ
balavarṇakaro medhāhito netryo rasāyanaḥ
hṛdrogajīrṇajvarakukṣiśūlavibandhagulmārucikāsaśophān
durnāmakuṣṭhānalasādajantusamīraṇaśvāsakaphāṃśca hanti
madyaṃ māṃsaṃ tathāmlaṃ ca hitaṃ laśunasevinām
vyāyāmamātapaṃ roṣam atinīraṃ payo guḍam
rasonamaśnanpuruṣastyajedetānnirantaram
palāṇḍur yavaneṣṭaśca durgandho mukhadūṣakaḥ
palāṇḍustu budhairjñeyo rasonasadṛśo guṇaiḥ
svāduḥ pāke rase'nuṣṇaḥ kaphakṛnnātipittalaḥ
harate kevalaṃ vātaṃ balavīryakaro guruḥ
bhallātakaṃ triṣu proktam aruṣko 'ruṣkaro 'gnikaḥ
tathaivāgnimukhī bhallī vīravṛkṣaśca śophakṛt
bhallātakaphalaṃ pakvaṃ svādupākarasaṃ laghu
kaṣāyaṃ pācanaṃ snigdhaṃ tīkṣṇoṣṇaṃ chedi bhedanam
medhyaṃ vahnikaraṃ hanti kaphavātavraṇodaram
kuṣṭhārśograhaṇīgulmaśophānāhajvarakrimīn
tanmajjā madhuro vṛṣyo bṛṃhaṇo vātapittahā
vṛntamāruṣkaraṃ svādu pittaghnaṃ keśyamagnikṛt
bhallātakaḥ kaṣāyoṣṇaḥ śukralo madhuro laghuḥ
vātaśleṣmodarānāhakuṣṭhārśograhaṇīgadān
hanti gulmajvaraśvitravahnimāndyakṛmivraṇān
bhaṅgā gañjāmātulānī mādinī vijayā jayā
bhaṅgā kaphaharī tiktā grāhiṇī pācanī laghuḥ
tīkṣṇoṣṇā pittalā mohamandavāgvahnivardhinī
tilabhedaḥ khasatilaḥ khākhasaścāpi sa smṛtaḥ
syāt khākhasaphalādbhūtaṃ valkalaṃ śītalaṃ laghu
grāhi tiktaṃ kaṣāyaṃ ca vātakṛt kaphakāsahṛt
dhātūnāṃ śoṣakaṃ rūkṣaṃ madakṛdvāgvivardhanam
muhurmohakaraṃ rucyaṃ sevanāt puṃstvanāśanam
uktaṃ khasaphalakṣīramāphūkamahiphenakam
āphūkaṃ śoṣaṇaṃ grāhi śleṣmaghnaṃ vātapittalam
tathā khasaphalodbhūtavalkalaprāyamityapi
ucyante khasabījāni te khākhasatilā api
khasabījāni balyāni vṛṣyāṇi sugurūṇi ca
janayanti kaphaṃ tāni śamayanti samīraṇam
saindhavo'strī śītaśivaṃ māṇimanthaṃ ca sindhujam
saindhavaṃ lavaṇaṃ svādu dīpanaṃ pācanaṃ laghu
snigdhaṃ rucyaṃ himaṃ vṛṣyaṃ sūkṣmaṃ netryaṃ tridoṣahṛt
śākambharīyaṃ kathitaṃ guḍākhyaṃ raumakaṃ tathā
guḍākhyaṃ laghu vātaghnam atyuṣṇaṃ bhedi pittalam
tīkṣṇoṣṇaṃ cāpi sūkṣmaṃ cābhiṣyandi kaṭupāki ca
sāmudraṃ yattu lavaṇam akṣībaṃ vaśiraṃ ca tat
samudrajaṃ sāgarajaṃ lavaṇodadhisambhavam
sāmudraṃ madhuraṃ pāke satiktaṃ madhuraṃ guru
nātyuṣṇaṃ dīpanaṃ bhedi sakṣāram avidāhi ca
śleṣmalaṃ vātanuttīkṣṇamarūkṣaṃ nātiśītalam
viḍaṃ pākaṃ ca kṛtakaṃ tathā drāviḍamāsuram
viḍaṃ sakṣāram ūrdhvādhaḥkaphavātānulomanam
ūrdhvaṃ kaphamadho vātaṃ saṃcārayedityarthaḥ
dīpanaṃ laghu tīkṣṇoṣṇaṃ rūkṣaṃ rucyaṃ vyavāyi ca
vibandhānāhaviṣṭambhahṛdruggauravaśūlanut
sauvarcalaṃ syād rucakaṃ manthapākaṃ ca tanmatam
rucakaṃ rocanaṃ bhedi dīpanaṃ pācanaṃ param
susnehaṃ vātanunnātipittalaṃ viśadaṃ laghu
udgāraśuddhidaṃ sūkṣmaṃ vibandhānāhaśūlajit
audbhidaṃ pāṃśulavaṇaṃ yajjātaṃ bhūmitaḥ svayam
kṣāraṃ guru kaṭu snigdhaṃ śītalaṃ vātanāśanam
caṇakāmlakamatyuṣṇaṃ dīpanaṃ dantaharṣaṇam
lavaṇānurasaṃ rucyaṃ śūlājīrṇavibandhanut
pākyaṃ kṣāro yavakṣāro yāvaśūko yavāgrajaḥ
svarjikāpi smṛtaḥ kṣāraḥ kāpotaḥ sukhavarcakaḥ
kathitaḥ svarjikābhedo viśeṣajñaiḥ suvarcikā
yavakṣāro laghuḥ snigdhaḥ susūkṣmo vahnidīpanaḥ
nihanti śūlavātāmaśleṣmaśvāsagalāmayān
pāṇḍvarśograhaṇīgulmānāhaplīhahṛdāmayān
svarjikālpaguṇā tasmādvijñeyā gulmaśūlahṛt
suvarcikā svarjikāvad boddhavyā guṇato janaiḥ
saubhāgyaṃ ṭaṅkaṇaṃ kṣāro dhātudrāvakamucyate
ṭaṅkaṇaṃ vahnikṛdrūkṣaṃ kaphahṛd vātapittakṛt
svarjikā yāvaśūkaśca kṣāradvayamudāhṛtam
ṭaṅkaṇena yutaṃ tattu kṣāratrayamudīritam
militaṃ tūktaguṇakṛd viśeṣād gulmahṛt param
palāśavajriśikhariciñcārkatilanālajāḥ
yavajaḥ svarjikā ceti kṣārāṣṭakam udāhṛtam
kṣārā ete'gninā tulyā gulmaśūlaharā bhṛśam
bhuktaṃ sahasravedhi syādrasāmlaṃ śuklamityapi
cukramatyamlamuṣṇaṃ ca dīpanaṃ pācanaṃ param
śūlagulmavibandhāmavātaśleṣmaharaṃ saram
vamitṛṣṇāsyavairasyahṛtpīḍāvahnimāndyahṛt
puṃsi klībe ca karpūraḥ sitābhro himavālukaḥ
ghanasāraś candrasaṃjño himanāmāpi sa smṛtaḥ
karpūraḥ śītalo vṛṣyaścakṣuṣyo lekhano laghuḥ
surabhir madhuras tiktaḥ kaphapittaviṣāpahaḥ
tṛṣṇāsyavairasyamedodaurgandhyanāśanaḥ
karpūro dvividhaḥ proktaḥ pakvāpakvaprabhedataḥ
pakvāt karpūrataḥ prāhurapakvaṃ guṇavattaram
cīnākasaṃjñaḥ karpūraḥ kaphakṣayakaraḥ smṛtaḥ
kuṣṭhakaṇḍūvamiharas tathā tiktarasaśca saḥ
mṛganābhir mṛgamadaḥ kathitastu sahasrabhit
kastūrikā ca kastūrī vedhamukhyā ca sā smṛtā
kāmarūpodbhavā kṛṣṇā naipālī nīlavarṇayuk
kāśmīrī kapilacchāyā kastūrī trividhā smṛtā
kāmarūpodbhavā śreṣṭhā naipālī madhyamā bhavet
kāśmīradeśasambhūtā kastūrī hy adhamā matā
kastūrikā kaṭus tiktā kṣāroṣṇā śukralā guruḥ
kaphavātaviṣacchardiśītadaurgandhyaśoṣahṛt
latā kastūrikā tiktā svādvī vṛṣyā himā laghuḥ
cakṣuṣyā chedinī śleṣmatṛṣṇāvastyāsyarogahṛt
gandhamārjāravīryaṃ tu vīryakṛt kaphavātahṛt
kaṇḍūkuṣṭhaharaṃ netryaṃ sugandhaṃ svedagandhanut
śrīkhaṇḍaṃ candanaṃ na strī bhadraśrīstailaparṇikaḥ
gandhasāro malayajastathā candradyutiśca saḥ
svāde tiktaṃ kaṣe pītaṃ chede raktaṃ tanau sitam
granthikoṭarasaṃyuktaṃ candanaṃ śreṣṭham ucyate
candanaṃ śītalaṃ rūkṣaṃ tiktam āhlādanaṃ laghu
śramaśoṣaviṣaśleṣmatṛṣṇāpittāsradāhanut
kālīyakaṃ tu kālīyaṃ pītābhaṃ haricandanam
haripriyaṃ kālasāraṃ tathā kālānusāryakam
kālīyakaṃ raktaguṇaṃ viśeṣād vyaṅganāśanam
raktacandanam ākhyātaṃ raktāṅgaṃ kṣudracandanam
tilaparṇaṃ raktasāraṃ tatpravālaphalaṃ smṛtam
raktaṃ śītaṃ guru svādu charditṛṣṇāsrapittahṛt
tiktaṃ netrāhataṃ vṛṣyaṃ jvaravraṇaviṣāpaham
pataṃgaṃ raktasāraṃ ca suraṅgaṃ rañjanaṃ tathā
paṭṭarañjakamākhyātaṃ pattūraṃ ca kucandanam
pataṃgaṃ madhuraṃ śītaṃ pittaśleṣmavraṇāsranut
haricandanavad vedyaṃ viśeṣāddāhanāśanam
candanāni tu sarvāṇi sadṛśāni rasādibhiḥ
gandhena tu viśeṣo'sti pūrvaḥ śreṣṭhatamo guṇaiḥ
aguru pravaraṃ lohaṃ rājārhaṃ yogajaṃ tathā
vaṃśikaṃ kṛmijaṃ vāpi kṛmijagdham anāryakam
agurūṣṇaṃ kaṭu tvacyaṃ tiktaṃ tīkṣṇaṃ ca pittalam
laghu karṇākṣirogaghnaṃ śītavātakaphapraṇut
kṛṣṇaṃ guṇādhikaṃ tattu lohavadvāri majjati
aguruprabhavaḥ snehaḥ kṛṣṇāgurusamaḥ smṛtaḥ
devadāru smṛtaṃ dārubhadraṃ dārv indradāru ca
mastadāru drukilimaṃ kilimaṃ surabhūruhaḥ
devadāru laghu snigdhaṃ tiktoṣṇaṃ kaṭupāki ca
vibandhādhmānaśothāmatandrāhikkājvarāsrajit
pramehapīnasaśleṣmakāsakaṇḍūsamīranut
saralaḥ pītavṛkṣaḥ syāttathā surabhidārukaḥ
saralo madhuras tiktaḥ kaṭupākaraso laghuḥ
snigdhoṣṇaḥ karṇakaṇṭhākṣirogarakṣoharaḥ smṛtaḥ
kaphānilasvedadāhakāsamūrchāvraṇāpahaḥ
kālānusāryaṃ tagaraṃ kuṭilaṃ nahuṣaṃ natam
aparaṃ piṇḍatagaraṃ daṇḍahastī ca barhiṇam
tagaradvayamuṣṇaṃ syātsvādu snigdhaṃ laghu smṛtam
viṣāpasmāraśūlākṣirogadoṣatrayāpaham
padmakaṃ padmagandhi syāttathā padmāhvayaṃ smṛtam
padmakaṃ tuvaraṃ tiktaṃ śītalaṃ vātalaṃ laghu
vīsarpadāhavisphoṭakuṣṭhaśleṣmāsrapittanut
garbhasaṃsthāpanaṃ rucyaṃ vamivraṇatṛṣāpraṇut
guggulur devadhūpaś ca jaṭāyuḥ kauśikaḥ puraḥ
kumbholūkhalakaṃ klībe mahiṣākṣaḥ palaṃkaṣaḥ
mahiṣākṣo mahānīlaḥ kumudaḥ padma ityapi
hiraṇyaḥ pañcamo jñeyo gugguloḥ pañca jātayaḥ
bhṛṅgāñjanasavarṇastu mahiṣākṣa iti smṛtaḥ
mahānīlas tu vijñeyaḥ svanāmasamalakṣaṇaḥ
kumudaḥ kumudābhaḥ syātpadmo māṇikyasaṃnibhaḥ
hiraṇyākṣas tu hemābhaḥ pañcānāṃ liṅgamīritam
mahiṣākṣo mahānīlo gajendrāṇāṃ hitāv ubhau
hayānāṃ kumudaḥ padmaḥ svastyārogyakarau parau
viśeṣeṇa manuṣyāṇāṃ kanakaḥ parikīrtitaḥ
kadācinmahiṣākṣaśca mataḥ kaiścinnṛṇāmapi
guggulur viśadas tikto vīryoṣṇaḥ pittalaḥ saraḥ
kaṣāyaḥ kaṭukaḥ pāke kaṭū rūkṣo laghuḥ paraḥ
bhagnasaṃdhānakṛd vṛṣyaḥ sūkṣmaḥ svaryo rasāyanaḥ
dīpanaḥ picchilo balyaḥ kaphavātavraṇāpacīḥ
medomehāśmavātāṃś ca kledakuṣṭhāmamārutān
piṭikāgranthiśophārśogaṇḍamālākṛmīñ jayet
mādhuryācchamayedvātaṃ kaṣāyatvācca pittahā
tiktatvātkaphajittena gugguluḥ sarvadoṣahā
sa navo bṛṃhaṇo vṛṣyaḥ purāṇas tv atilekhanaḥ
snigdhaḥ kāñcanasaṃkāśaḥ pakvajambūphalopamaḥ
nūtano gugguluḥ proktaḥ sugandhiryastu picchilaḥ
śuṣko durgandhakaś caiva tyaktaprakṛtivarṇakaḥ
purāṇaḥ sa tu vijñeyo guggulur vīryavarjitaḥ
amlaṃ tīkṣṇamajīrṇaṃ ca vyavāyaṃ śramamātapam
madyaṃ roṣaṃ tyajetsamyag guṇārthī purasevakaḥ
śrīvāsaḥ saralasrāvaḥ śrīveṣṭo vṛkṣadhūpakaḥ
śrīvāso madhurastiktaḥ snigdhoṣṇastuvaraḥ saraḥ
pittalo vātamūrdhākṣisvarogakaphāpahaḥ
rakṣoghnaḥ svedadaurgandhyayūkākaṇḍūvraṇapraṇut
rālastu śālaniryāsastathā sarjarasaḥ smṛtaḥ
devadhūpo yakṣadhūpastathā sarvarasaśca saḥ
rālo himo gurus tiktaḥ kaṣāyo grāhako haret
doṣāsrasvedavīsarpajvaravraṇavipādikāḥ
grahabhagnāgnidagdhāṃśca śūlātīsāranāśanaḥ
kundurustu mukundaḥ syātsugandhaḥ kunda ityapi
kundurur madhurastiktas tīkṣṇas tvacyaḥ kaṭurharet
jvarasvedagrahālakṣmīmukharogakaphānilān
sihlakastu turuṣkaḥ syādyato yavanadeśajaḥ
kapitailaṃ ca saṃkhyātastathā ca kapināmakaḥ
sihlakaḥ kaṭukaḥ svāduḥ snigdhoṣṇaḥ śukrakāntikṛt
vṛṣyaḥ kaṇṭhyaḥ svedakuṣṭhajvaradāhagrahāpahaḥ
jātīphalaṃ jātikośaṃ mālatīphalamityapi
jātīphalaṃ rase tiktaṃ tīkṣṇoṣṇaṃ rocanaṃ laghu
kaṭukaṃ dīpanaṃ grāhi svaryaṃ śleṣmānilāpaham
nihanti mukhavairasyaṃ maladaurgandhyakṛṣṇatāḥ
kṛmikāsavamiśvāsaśoṣapīnasahṛdrujaḥ
jātīphalasya tvak proktā jātīpattrī bhiṣagvaraiḥ
jātīpattrī laghuḥ svāduḥ kaṭūṣṇā rucivarṇakṛt
kaphakāsavamiśvāsatṛṣṇākṛmiviṣāpahā
lavaṃgaṃ devakusumaṃ śrīsaṃjñaṃ śrīprasūnakam
lavaṃgaṃ kaṭukaṃ tiktaṃ laghu netrahitaṃ himam
dīpanaṃ pācanaṃ rucyaṃ kaphapittāsranāśakṛt
tṛṣṇāṃ chardiṃ tathādhmānaṃ śūlamāśu vināśayet
kāsaṃ śvāsaṃ ca hikkāṃ ca kṣayaṃ kṣapayati dhruvam
elā sthūlā ca bahulā pṛthvīkā tripuṭāpi ca
bhadrailā bṛhadelā ca candrabālā ca niṣkuṭiḥ
sthūlailā kaṭukā pāke rase cānalakṛllaghuḥ
rūkṣoṣṇā śleṣmapittāsrakaṇḍūśvāsatṛṣāpahā
sūkṣmopakuñcikā tutthā koraṅgī drāviḍī truṭiḥ
elā sūkṣmā kaphaśvāsakāsārśomūtrakṛcchrahṛt
rase tu kaṭukā śītā laghvī vātaharī matā
tvakpattraṃ ca varāṅgaṃ syad bhṛṅgaṃ cocaṃ tathotkaṭam
tvacaṃ laghūṣṇaṃ kaṭukaṃ svādu tiktaṃ ca rūkṣakam
pittalaṃ kaphavātaghnaṃ kaṇḍvāmārucināśanam
hṛdvastirogavātārśaḥkṛmipīnasaśukrahṛt
tvaksvādvī tu tanutvaksyāttathā dārusitā matā
uktā dārusitā svādvī tiktā cānilapittahṛt
surabhiḥ śukralā varṇyā mukhaśoṣatṛṣāpahā
pattrakaṃ tamālapattraṃ ca tathā syāt pattranāmakam
pattrakaṃ madhuraṃ kiṃcit tīkṣṇoṣṇaṃ picchilaṃ laghu
nihanti kaphavātārśohṛllāsārucipīnasān
nāgapuṣpaḥ smṛto nāgaḥ kesaro nāgakesaraḥ
cāmpeyo nāgakiñjalkaḥ kathitaḥ kāñcanāhvayaḥ
nāgapuṣpaṃ kaṣāyoṣṇaṃ rūkṣaṃ laghvāmapāvanam
jvarakaṇḍūtṛṣāsvedacchardihṛllāsanāśanam
daurgandhyakuṣṭhavīsarpakaphapittaviṣāpaham
tvagelāpattrakais tulyais trisugandhi trijātakam
nāgakesarasaṃyuktaṃ cāturjātakam ucyate
taddvayaṃ rocanaṃ rūkṣaṃ tīkṣṇoṣṇaṃ mukhagandhahṛt
laghu pittāgnikṛd varṇyaṃ kaphavātaviṣāpaham
kuṅkumaṃ ghusṛṇaṃ raktaṃ kāśmīraṃ pītakaṃ varam
saṃkocaṃ piśunaṃ dhīraṃ vāhlīkaṃ śoṇitābhidham
kāśmīradeśaje kṣetre kuṅkumaṃ yadbhaveddhi tat
sūkṣmakesaram āraktaṃ padmagandhi taduttamam
vāhlīkadeśasaṃjātaṃ kuṅkumaṃ pāṇḍuraṃ smṛtam
ketakīgandhayuktaṃ tanmadhyamaṃ sūkṣmakesaram
kuṅkumaṃ pārasīkaṃ tanmadhugandhi tadīritam
īṣat pāṇḍuravarṇaṃ tadadhamaṃ sthūlakesaram
kuṅkumaṃ kaṭukaṃ snigdhaṃ śirorugvraṇajantujit
tiktaṃ vamiharaṃ varṇyaṃ vyaṅgadoṣatrayāpaham
gorocanā tu maṅgalyā vandyā gaurī ca rocanā
gorocanā himā tiktā varṇyā maṅgalakāntidā
viṣālakṣmīgrahonmādagarbhasrāvakṣatāsrahṛt
nakhaṃ vyāghranakhaṃ vyāghrāyudhaṃ taccakrakārakam
nakhaṃ svalpaṃ nakhī proktā hanuhaṭṭavilāsinī
nakhadravyaṃ grahaśleṣmāvātāsrajvarakuṣṭhahṛt
laghūṣṇaṃ śukralaṃ varṇyaṃ svādu vraṇaviṣāpaham
alakṣmīmukhadaurgandhyahṛt pākarasayoḥ kaṭu
bālaṃ hrīverabarhiṣṭhodīcyaṃ keśāmbunāma ca
bālakaṃ śītalaṃ rūkṣaṃ laghu dīpanapācanam
hṛllāsārucivīsarpahṛdrogāmātisārajit
syādvīraṇaṃ vīratarur vīraṃ ca bahumūlakam
vīraṇaṃ pācanaṃ śītaṃ vāntihṛllaghu tiktakam
stambhanaṃ jvaranud bhrāntimadajit kaphapittahṛt
tṛṣṇāsraviṣavīsarpakṛcchradāhavraṇāpaham
vīraṇasya tu mūlaṃ syāduśīraṃ naladaṃ ca tat
amṛṇālaṃ ca sevyaṃ ca samagandhikam ityapi
uśīraṃ pācanaṃ śītaṃ stambhanaṃ laghu tiktakam
madhuraṃ jvarahṛd vāntimadanut kaphapittahṛt
tṛṣṇāsraviṣavīsarpadāhakṛcchravraṇāpaham
jaṭāmāṃsī bhūtajaṭā jaṭilā ca tapasvinī
māṃsī tiktā kaṣāyā ca medhyā kāntibalapradā
svādvī himā tridoṣāsradāhavīsarpakuṣṭhanut
śaileyaṃ tu śilāpuṣpaṃ vṛddhaṃ kālānusāryakam
śaileyaṃ śītalaṃ hṛdyaṃ kaphapittaharaṃ laghu
kaṇḍūkuṣṭhāśmarīdāhaviṣahṛd gudaraktahṛt
mustakaṃ na striyāṃ mustaṃ triṣu vāridanāmakam
kuruvindaśca saṃkhyāto 'paraḥ kroḍakaserukaḥ
bhadramustaṃ ca gundrā ca tathā nāgaramustakaḥ
mustaṃ kaṭu himaṃ grāhi tiktaṃ dīpanapācanam
kaṣāyaṃ kaphapittāsratṛḍjvarārucijantuhṛt
anūpadeśe yajjātaṃ mustakaṃ tatpraśasyate
tatrāpi munibhiḥ proktaṃ varaṃ nāgaramustakam
karcūro vedhamukhyaśca drāviḍaḥ kalpakaḥ śaṭī
karcūro dīpano rucyaḥ kaṭukastikta eva ca
sugandhiḥ kaṭupākaḥ syāt kuṣṭhārśovraṇakāsanut
uṣṇo laghur harecchvāsaṃ gulmavātakaphakrimīn
murā gandhakuṭī daityā surabhiḥ śālaparṇikā
murā tiktā himā svādvī laghvī pittānilāpahā
jvarāsṛgbhūtarakṣoghnī kuṣṭhakāsavināśinī
śaṭhī palāśī ṣaḍgranthā suvratā gandhamūlikā
gāndhārikā gandhavadhūr vadhūḥ palāśikā
bhavedgandhapalāśī tu kaṣāyā grāhiṇī laghuḥ
tiktā tīkṣṇā ca kaṭukānuṣṇāsyamalanāśinī
śothakāsavraṇaśvāsaśūlasidhmagrahāpahā
priyaṅguḥ phalinī kāntā latā ca mahilāhvayā
gundrā gandhaphalā śyāmā viṣvaksenāṅganāpriyā
priyaṅguḥ śītalā tiktā tuvarānilapittahṛt
raktātiyogadaurgandhyasvedadāhajvarāpahā
gulmatṛḍviṣamohaghnī tadvad gandhapriyaṅgukā
tatphalaṃ madhu rūkṣaṃ kaṣāyaṃ śītalaṃ guru
vibandhādhmānabalakṛt saṃgrāhi kaphapittajit
reṇukā rājaputrī ca nandinī kapilā dvijā
bhasmagandhā pāṇḍuputrī smṛtā kauntī hareṇukā
reṇukā kaṭukā pāke tiktānuṣṇā kaṭur laghuḥ
pittalā dīpanī medhyā pācinī garbhapātinī
balāsavātakṛccaiva tṛṭkaṇḍūviṣadāhanut
granthiparṇaṃ granthikaṃ ca kākapucchaṃ ca gucchakam
nīlapuṣpaṃ sugandhaṃ ca kathitaṃ tailaparṇakam
granthiparṇaṃ tiktatīkṣṇaṃ kaṭūṣṇaṃ dīpanaṃ laghu
kaphavātaviṣaśvāsakaṇḍūdaurgandhyanāśanam
sthauṇeyakaṃ barhibarhaṃ śukabarhaṃ ca kukkuram
śīrṇaromaśukaṃ cāpi śukapuṣpaṃ śukacchadam
sthauṇeyakaṃ kaṭu svādu tiktaṃ snigdhaṃ tridoṣanut
medhāśukrakaraṃ rucyaṃ rakṣoghnaṃ jvarajantujit
hanti kuṣṭhāsratṛḍdāhadaurgandhyatilakālakān
niśācaro dhanaharaḥ kitavo gaṇahāsaḥ
corakaḥ śaṅkitaś caṇḍo duṣpattraḥ kṣemako ripuḥ
rocako madhurastiktaḥ kaṭuḥ pāke kaṭur laghuḥ
tīkṣṇo hṛdyo himo hanti kuṣṭhakaṇḍūkaphānilān
rakṣo'śrīsvedamedo'srajvaragandhaviṣavraṇān
tālīśam uktaṃ pattrāḍhyaṃ dhātrīpattraṃ ca tatsmṛtam
tālīśaṃ laghu tīkṣṇoṣṇaṃ śvāsakāsakaphānilān
nihanty arucigulmāmavahnimāndyakṣayāmayān
kaṅkolaṃ kolaṃ proktaṃ cātha kośaphalaṃ smṛtam
kaṅkolaṃ laghu tīkṣṇoṣṇaṃ tiktaṃ hṛdyaṃ rucipradam
āsyadaurgandhyahṛdrogakaphavātāmayāndhyahṛt
snigdhoṣṇā kaphahṛt tiktā sugandhā gandhakokilā
gandhakokilayā tulyā vijñeyā gandhamālatī
lāmajjakaṃ sunālaṃ syādamṛṇālaṃ lavaṃ laghu
iṣṭakāpathakaṃ savyaṃ naladaṃ ca vidātakam
lāmajjakaṃ himaṃ tiktaṃ laghu doṣatrayāsrajit
tvagāmayasvedakṛcchradāhapittāsraroganut
elavālukam aileyaṃ sugandhi harivālukam
ailavālukam elālu kapitthaṃ pattram īritam
elālu kaṭukaṃ pāke kaṣāyaṃ śītalaṃ laghu
hanti kaṇḍūvraṇaccharditṛṭkāsārucihṛdrujaḥ
balāsaviṣapittāsrakuṣṭhamūtragadakrimīn
kuṭannaṭaṃ dāsapuraṃ bāleyaṃ paripelavam
plavagopuragonardakaivartīmustakāni ca
mustāvat pelavapuṭaṃ śukābhaṃ syād vitunnakam
vitunnakaṃ himaṃ tiktaṃ kaṣāyaṃ kaṭu kāntidam
kaphapittāsravīsarpakuṣṭhakaṇḍūviṣapraṇut
spṛkkāsṛg brāhmaṇo devo marunmālā latā laghuḥ
samudrāntā vadhūḥ koṭivarṣā laṅkopiketyapi
spṛkkā svādvī himā vṛṣyā tiktā nikhiladoṣanut
kuṣṭhakaṇḍūviṣasvedadāhāśrījvararaktahṛt
parpaṭī rañjanī kṛṣṇā jatukā jananī janī
jatukṛṣṇāgnisaṃsparśā jatukṛccakravartinī
parpaṭī tuvarā tiktā śiśirā varṇakṛllaghuḥ
viṣavraṇaharā kaṇḍūkaphapittāsrakuṣṭhanut
nalikā vidrumalatā kapotacaraṇā naṭī
dhamanyañjanakeśī ca nirmedhyā suṣirā nalī
nalikā śītalā laghvī cakṣuṣyā kaphapittahṛt
kṛcchrāśmavātatṛṣṇāsrakuṣṭhakaṇḍūjvarāpahā
prapauṇḍarīkaṃ pauṇḍaryaṃ cakṣuṣyaṃ pauṇḍarīyakam
pauṇḍaryaṃ madhuraṃ tiktaṃ kaṣāyaṃ śukralaṃ himam
cakṣuṣyaṃ madhuraṃ pāke varṇyaṃ pittakaphapraṇut
atha laṅkeśvaro mānī rāvaṇo rākṣasādhipaḥ
rāmapatnīṃ balātsītāṃ jahāra madanāturaḥ
tatastaṃ balavānrāmo ripuṃ jāyāpahāriṇam
hṛto vānarasainyena jaghāna raṇamūrdhani
hate tasminsurārātau rāvaṇe balagarvite
devarājaḥ sahasrākṣaḥ parituṣṭaś ca rāghave
tatra ye vānarāḥ kecid rākṣasair nihatā raṇe
tānindro jīvayāmāsa saṃsicyāmṛtavṛṣṭibhiḥ
tato yeṣu pradeśeṣu kapigātrātparicyutāḥ
pīyūṣabindavaḥ petus tebhyo jātā guḍūcikā
guḍūcī madhuparṇī syād amṛtāmṛtavallarī
chinnā chinnaruhā chinnodbhavā vatsādanīti ca
jīvantī tantrikā somā somavallī ca kuṇḍalī
cakralakṣaṇikā dhīrā viśalyā ca rasāyanī
candrahāsā vayaḥsthā ca maṇḍalī devanirmitā
guḍūcī kaṭukā tiktā svādupākā rasāyanī
saṃgrāhiṇī kaṣāyoṣṇā laghvī balyāgnidīpinī
doṣatrayāmatṛḍdāhamehakāsāṃśca pāṇḍutām
kāmalākuṣṭhavātāsrajvarakrimivamīn haret
pramehaśvāsakāsārśaḥkṛcchrahṛdrogavātanut
tāmbūlavallī tāmbūlī nāginī nāgavallarī
tāmbūlaṃ viśadaṃ rucyaṃ tīkṣṇoṣṇaṃ tuvaraṃ saram
vaśyaṃ tiktaṃ kaṭu kṣāraṃ raktapittakaraṃ laghu
balyaṃ śleṣmāsyadaurgandhyamalavātaśramāpaham
bilvaḥ śāṇḍilyaśailūṣau mālūraśrīphalāv api
śrīphalastuvarastikto grāhī rūkṣo'gnipittakṛt
vātaśleṣmaharo balyo laghuruṣṇaśca pācanaḥ
gāmbhārī bhadraparṇī ca śrīparṇī madhuparṇikā
kāśmīrī kāśmarī hīrā kāśmaryaḥ pītarohiṇī
kṛṣṇavṛntā madhurasā mahākusumikāpi ca
kāśmarī tuvarā tiktā vīryoṣṇā madhurā guruḥ
dīpanī pācanī medhyā bhedinī bhramaśoṣajit
doṣatṛṣṇāmaśūlārśoviṣadāhajvarāpahā
tatphalaṃ bṛṃhaṇaṃ vṛṣyaṃ guru keśyaṃ rasāyanam
vātapittatṛṣāraktakṣayamūtravibandhanut
svādu pāke himaṃ snigdhaṃ tuvarāmlaṃ viśuddhikṛt
hanyāddāhatṛṣāvātaraktapittakṣatakṣayān
pāṭaliḥ pāṭalāmoghā madhudūtī phaleruhā
kṛṣṇavṛntā kuberākṣī kālasthālyalivallabhā
tāmrapuṣpī ca kathitāparā syātpāṭalā sitā
muṣkako mokṣako ghaṇṭāpāṭaliḥ kāṣṭhapāṭalā
pāṭalā tuvarā tiktānuṣṇā doṣatrayāpahā
aruciśvāsaśothāsracchardihikkātṛṣāharī
puṣpaṃ kaṣāyaṃ madhuraṃ himaṃ hṛdyaṃ kaphāsranut
pittātisārahṛtkaṇṭhyaṃ phalaṃ hikkāsrapittahṛt
agnimantho jayaḥ sa syāc chrīparṇī gaṇikārikā
jayā jayantī tarkārī nādeyī vaijayantikā
agnimanthaḥ śvayathunud vīryoṣṇaḥ kaphavātahṛt
pāṇḍunut kaṭukastiktastuvaro madhuro'gnidaḥ
śyonākaḥ śoṣaṇaśca syānnaṭakaṭvaṅgaṭuṇṭukāḥ
maṇḍūkaparṇapattrorṇaśukanāsakuṭannaṭāḥ
dīrghavṛnto 'raluścāpi pṛthuśimbaḥ kaṭaṃbharaḥ
śyonāko dīpanaḥ pāke kaṭukastuvaro himaḥ
grāhī tikto'nilaśleṣmapittakāsapraṇāśanaḥ
ṭuṇṭukasya phalaṃ bālaṃ rūkṣaṃ vātakaphāpaham
hṛdyaṃ kaṣāyaṃ madhuraṃ rocanaṃ laghu dīpanam
gulmārśaḥkṛmihṛtprauḍhaṃ guru vātaprakopaṇam
śrīphalaḥ sarvatobhadrā pāṭalā gaṇikārikā
śyonākaḥ pañcabhiścaitaiḥ pañcamūlaṃ mahanmatam
pañcamūlaṃ mahattiktaṃ kaṣāyaṃ kaphavātanut
madhuraṃ śvāsakāsaghnamuṣṇaṃ laghvagnidīpanam
śāliparṇī sthirā saumyā triparṇī pīvarī guhā
vidārigandhā dīrghāṅgī dīrghapattrāṃśumatyapi
śāliparṇī guruśchardijvaraśvāsātisārajit
śoṣadoṣatrayaharī bṛṃhaṇyuktā rasāyanī
tiktā viṣaharī svāduḥ kṣatakāsakrimipraṇut
pṛśniparṇī pṛthakparṇī citraparṇyahiparṇyapi
kroṣṭuvinnā siṃhapucchī kalaśī dhāvanirguhā
pṛśniparṇī tridoṣaghnī vṛṣyoṣṇā madhurā sarā
hanti dāhajvaraśvāsaraktātīsāratṛḍvamīḥ
vārttākī kṣudrabhaṇṭākī mahatī bṛhatī kulī
hiṅgulī rāṣṭrikā siṃhī mahoṣṭrī duṣpradharṣiṇī
bṛhatī grāhiṇī hṛdyā pācanī kaphavātakṛt
kaṭutiktāsyavairasyamalārocakanāśinī
uṣṇā kuṣṭhajvaraśvāsaśūlakāsāgnimāndyajit
kaṇṭakārī tu duḥsparśā kṣudrā vyāghrī nidigdhikā
kaṇṭālikā kaṇṭakinī dhāvanī bṛhatī tathā
śvetā kṣudrā candrahāsā lakṣmaṇā kṣetradūtikā
garbhadā candramā candrī candrapuṣpā priyaṃkarī
kaṇṭakārī sarā tiktā kaṭukā dīpanī laghuḥ
rūkṣoṣṇā pācanī kāsaśvāsajvarakaphānilān
nihanti pīnasaṃ pārśvapīḍākṛmihṛdāmayān
tayoḥ phalaṃ kaṭu rase pāke ca kaṭukaṃ bhavet
śukrasya recanaṃ bhedi tiktaṃ pittāgnikṛllaghu
hanyātkaphamarutkaṇḍūkāsamedaḥkrimijvarān
tadvat proktā sitā kṣudrā viśeṣād garbhakāriṇī
gokṣuraḥ kṣurako'pi syāt trikaṇṭaḥ svādukaṇṭakaḥ
gokaṇṭako gokṣurako vanaśṛṅgāṭa ityapi
palaṃkaṣā śvadaṃṣṭrā ca tathā syād ikṣugandhikā
gokṣuraḥ śītalaḥ svādurbalakṛdvastiśodhanaḥ
madhuro dīpano vṛṣyaḥ puṣṭidaścāśmarīharaḥ
pramehaśvāsakāsārśaḥkṛcchrahṛdrogavātanut
śāliparṇī pṛśniparṇī vārttākī kaṇṭakārikā
gokṣuraḥ pañcabhiścaitaiḥ kaniṣṭhaṃ pañcamūlakam
pañcamūlaṃ laghu svādu balyaṃ pittānilāpaham
nātyuṣṇaṃ bṛṃhaṇaṃ grāhi jvaraśvāsāśmarīpraṇut
ubhābhyāṃ pañcamūlābhyāṃ daśamūlam udāhṛtam
daśamūlaṃ tridoṣaghnaṃ śvāsakāsaśirorujaḥ
tandrāśothajvarānāhapārśvapīḍārucīr haret
jīvantī jīvanī jīvā jīvanīyā madhusravā
maṅgalyanāmadheyā ca śākaśreṣṭhā payasvinī
jīvantī śītalā svāduḥ snigdhā doṣatrayāpahā
rasāyanī balakarī cakṣuṣyā grāhiṇī laghuḥ
mudgaparṇī kākaparṇī sūryaparṇy alpikā sahā
kākamudgā ca sā proktā tathā mārjāragandhikā
mudgaparṇī himā rūkṣā tiktā svāduśca śukralā
cakṣuṣyā kṣataśothaghnī grāhiṇī jvaradāhanut
doṣatrayaharī laghvī grahaṇyarśo'tisārajit
svarṇaṃ rūpyaṃ ca tāmraṃ ca raṅgaṃ yaśadameva ca
sīsaṃ lauhaṃ ca saptaite dhātavo girisambhavāḥ
valīpalitakhālityakārśyābalyajarāmayān
nivārya dehaṃ dadhati nṛṇāṃ taddhātavo matāḥ
purā nijāśramasthānāṃ saptarṣīṇāṃ jitātmanām
patnīr vilokya lāvaṇyalakṣmīḥ sampannayauvanāḥ
kandarpadarpavidhvastacetaso jātavedasaḥ
patitaṃ yaddharāpṛṣṭhe retastaddhematām agāt
kṛtrimaṃ cāpi bhavati tadrasendrasya vedhataḥ
svarṇaṃ suvarṇaṃ kanakaṃ hiraṇyaṃ hema hāṭakam
tapanīyaṃ ca gāṅgeyaṃ kaladhautaṃ ca kāñcanam
cāmīkaraṃ śātakumbhaṃ tathā kārtasvaraṃ ca
jāmbūnadaṃ jātarūpaṃ mahārajatamityapi
dāhe raktaṃ sitaṃ chede nikaṣe kuṅkumaprabham
tāraṃ śulbojjhitaṃ snigdhaṃ komalaṃ guru hema sat
tacchvetaṃ kaṭhinaṃ rūkṣaṃ vivarṇaṃ samalaṃ dalam
dāhe chede'sitaṃ śvetaṃ kaṣe tyājyaṃ laghu sphuṭam
suvarṇaṃ śītalaṃ vṛṣyaṃ balyaṃ guru rasāyanam
svādu tiktaṃ ca tuvaraṃ pāke ca svādu picchilam
bṛṃhaṇaṃ netryaṃ medhāsmṛtimatipradam
hṛdyamāyuṣkaraṃ kāntivāgviśuddhisthiratvakṛt
viṣadvayakṣayonmādatridoṣajvaraśoṣajit
balaṃ savīryaṃ harate narāṇāṃ rogavrajān poṣayatīha kāye
asaukhyakṛccāpi sadā suvarṇamaśuddham etanmaraṇaṃ ca kuryāt
asamyaṅmāritaṃ svarṇaṃ balaṃ vīryyaṃ ca nāśayet
karoti rogānmṛtyuṃ ca taddhanyādyatnatastataḥ
tripurasya vadhārthāya nirnimeṣair vilocanaiḥ
nirīkṣayāmāsa śivaḥ krodhena paripūritaḥ
agnis tatkālam apatat tasyaikasmād vilocanāt
tato rudraḥ samabhavad vaiśvānara iva jvalan
dvitīyād apatannetrād aśrubindustu vāmakāt
tasmādrajatamutpannamuktakarmasu yojayet
kṛtrimaṃ ca bhavettaddhi vaṅgādirasayogataḥ
rūpyaṃ tu rajataṃ tāraṃ candrakānti sitaprabham
snigdhaṃ mṛdu śvetaṃ dāhe chede ghanakṣamam
varṇāḍhyaṃ candravat svacchaṃ rūpyaṃ navaguṇaṃ śubham
kaṭhinaṃ kṛtrimaṃ rūkṣaṃ raktaṃ pītadalaṃ laghu
dāhacchedaghanairnaṣṭaṃ rūpyaṃ duṣṭaṃ prakīrtitam
rūpyaṃ śītaṃ kaṣāyāmlaṃ svādupākarasaṃ saram
vayasaḥ sthāpanaṃ snigdhaṃ lekhanaṃ vātapittajit
pramehādikarogāṃśca nāśayatyacirāddhruvam
tāraṃ śarīrasya karoti tāpaṃ vidhvaṃsanaṃ yacchati śukranāśam
vīryaṃ balaṃ hanti tanośca puṣṭiṃ mahāgadānpoṣayati hyaśuddham
śukraṃ yatkārttikeyasya patitaṃ dharaṇītale
tasmāttāmraṃ samutpannam idamāhuḥ purāvidaḥ
tāmram audumbaraṃ śulbamudumbaramapi smṛtam
ravipriyaṃ mlecchamukhaṃ sūryaparyāyanāmakam
japākusumasaṅkāśaṃ snigdhaṃ mṛdu ghanakṣamam
lauhanāgojjhitaṃ tāmraṃ māraṇāya praśasyate
kṛṣṇaṃ rūkṣam atistabdhaṃ śvetaṃ cāpi ghanāsaham
lauhanāgayutaṃ ceti śulbaṃ duṣṭaṃ prakīrtitam
tāmraṃ kaṣāyaṃ madhuraṃ ca tiktamamlaṃ ca pāke kaṭu sārakaṃ ca
pittāpahaṃ śleṣmaharaṃ ca śītaṃ tadropaṇaṃ syāllaghu lekhanaṃ ca
pāṇḍūdarārśojvarakuṣṭhakāsaśvāsakṣayān pīnasam amlapittam
śothaṃ kṛmiṃ śūlamapākaroti prāhuḥ pare bṛṃhaṇam alpametam
eko doṣo viṣe tāmre tvasamyaṅmārite'ṣṭa te
dāhaḥ svedo'rucirmūrcchākledo rekovamir bhramaḥ
raṅgaṃ vaṅgaṃ trapu proktaṃ tathā piccaṭamityapi
kṣurakaṃ miśrakaṃ cāpi dvividhaṃ vaṅgamucyate
uttamaṃ kṣurakaṃ tatra miśrakaṃ tvavaraṃ matam
raṅgaṃ laghu saraṃ rūkṣamuṣṇaṃ mehakaphakrimīn
nihanti pāṇḍuṃ saśvāsaṃ cakṣuṣyaṃ pittalaṃ manāk
siṃho yathā hastigaṇaṃ nihanti tathaiva vaṅgo'khilamehavargam
dehasya saukhyaṃ prabalendriyatvaṃ narasya puṣṭiṃ vidadhāti nūnam
yasadaṃ raṅgasadṛśaṃ rītihetuśca tanmatam
yasadaṃ tuvaraṃ tiktaṃ śītalaṃ kaphapittahṛt
cakṣuṣyaṃ paramaṃ mehānpāṇḍuṃ śvāsaṃ ca nāśayet
dṛṣṭvā bhogisutāṃ ramyāṃ vāsukistu mumoca yat
vīryaṃ jātastato nāgaḥ sarvarogāpaho nṛṇām
sīsaṃ bradhnaṃ ca vapraṃ ca yogeṣṭaṃ nāganāmakam
sīsaṃ raṅgaguṇaṃ jñeyaṃ viśeṣānmehanāśanam
nāgastu nāgaśatatulyabalaṃ dadāti vyādhiṃ vināśayati jīvanamātanoti
vahniṃ pradīpayati kāmabalaṃ karoti mṛtyuṃ ca nāśayati saṃtatasevitaḥ saḥ
pākena hīnau kila vaṅganāgau kuṣṭhāni gulmāṃśca tathātikaṣṭān
kaṇḍūṃ pramehānilasādaśothabhagandarādīnkurutaḥ prayuktau
purā lominadaityānāṃ nihatānāṃ surairyudhi
utpannāni śarīrebhyo lohāni vividhāni ca
loho'strī śastrakaṃ tīkṣṇaṃ piṇḍaṃ kālāyasāyasī
gurutā dṛḍhatotkledaḥ jammalaṃ dāhakāritā
aśmadoṣaḥ sudurgandho doṣāḥ saptāyasasya tu
lohaṃ tiktaṃ saraṃ śītaṃ madhuraṃ tuvaraṃ guru
rūkṣaṃ vayasyaṃ cakṣuṣyaṃ lekhanaṃ vātalaṃ jayet
kaphaṃ pittaṃ garaṃ śūlaṃ śothārśaḥplīhapāṇḍutāḥ
medomehakrimīnkuṣṭhaṃ tatkiṭṭaṃ tadvadeva hi
ṣaṇḍhatvakuṣṭhāmayamṛtyudaṃ bhaveddhṛdrogaśūlau kurute 'śmarīṃśca
nānārujānāṃ ca tathā prakopaṃ karoti hṛllāsamaśuddhaloham
jīvahāri madakāri cāyasaṃ ced aśuddhimadasaṃskṛtaṃ dhruvam
pāṭavaṃ na tanute śarīrake dāruṇāṃ hṛdi rujāṃ ca yacchati
kuṣmāṇḍaṃ tilatailaṃ ca māṣānnaṃ rājikāṃ tathā
madyamamlarasaṃ cāpi tyajellohasya sevakaḥ
kṣamābhṛcchikharākārāṇyaṅgānyamlena lepite
lauhe syuryatra sūkṣmāṇi tatsāramabhidhīyate
lohaṃ sārāhvayaṃ hanyād grahaṇīmatisārakam
ardhaṃ sarvāṅgajaṃ vātaṃ śūlaṃ ca pariṇāmajam
chardiṃ ca pīnasaṃ pittaṃ śvāsaṃ kāsaṃ vyapohati
yatpātre na prasarati jale tailabinduḥ pratapte hiṅgurgandhaṃ tyajati ca nijaṃ tiktatāṃ nimbavalkaḥ
taptaṃ dugdhaṃ bhavati śikharākārakaṃ naiti bhūmikṛṣṇāṅgaḥ syātsajalacaṇakaḥ kāntalohaṃ taduktam
gulmodarārśaḥśūlāmam āmavātaṃ bhagandaram
kāmalāśothakuṣṭhāni kṣayaṃ kāntamayo haret
plīhānam amlapittaṃ ca yakṛccāpi śirorujam
sarvān rogān vijayate kāntalohaṃ na saṃśayaḥ
balaṃ vīryaṃ vapuḥpuṣṭiṃ kurute'gniṃ vivardhayet
dhmāyamānasya lohasya malaṃ maṇḍūramucyate
lohasiṃhānikā kiṭṭī siṃhānaṃ ca nigadyate
yallohaṃ yadguṇaṃ proktaṃ tatkiṭṭamapi tadguṇam
saptopadhātavaḥ svarṇamākṣikaṃ tāramākṣikaṃ
tutthaṃ kāṃsyaṃ ca rītiśca sindūraśca śilājatu
upadhātuṣu sarveṣu tattaddhātuguṇā api
santi kiṃ tveṣu te gauṇāstattadaṃśālpabhāvataḥ
svarṇamākṣikamākhyātaṃ tāpījaṃ madhumākṣikam
tāpyaṃ mākṣikadhātuśca madhudhātuśca sa smṛtaḥ
kiṃcit suvarṇasāhityāt svarṇamākṣikam īritam
upadhātuḥ suvarṇasya kiṃcit svarṇaguṇānvitam
tathā ca kāñcanābhāve dīyate svarṇamākṣikam
kiṃtu tasyānukalpatvāt kiṃcidūnaguṇāstataḥ
na kevalaṃ svarṇaguṇā vartante svarṇamākṣike
dravyāntarasya saṃsargātsantyanye'pi guṇā yataḥ
suvarṇamākṣikaṃ svādu tiktaṃ vṛṣyaṃ rasāyanam
cakṣuṣyaṃ vastirukkuṣṭhapāṇḍumehaviṣodarān
arśaḥ śothaṃ viṣaṃ kaṇḍūṃtridoṣamapi nāśayet
mandānalatvaṃ balahānimugrāṃ viṣṭambhitāṃ netragadānsakuṣṭhān
tathaiva mālāṃ vraṇapūrvikāṃ ca karoti tāpījamaśuddhametat
tāramākṣikamanyattu tadbhavedrajatopamam
kiṃcid rajatasāhityāt tāramākṣikamīritam
anukalpatayā tasya tato hīnaguṇāḥ smṛtāḥ
na kevalaṃ rūpyaguṇā yataḥ syāttāramākṣikam
svādu pāke rase kiṃcit tiktaṃ vṛṣyaṃ rasāyanam
cakṣuṣyaṃ vastirukkuṣṭhapāṇḍumehaviṣodarān
arśaḥ śothaṃ kṣayaṃ kaṇḍūṃ tridoṣamapi nāśayet
mandānalatvaṃ balahānimugrāṃ viṣṭambhitāṃ netragadānsakuṣṭhān
tathaiva mālāṃ vraṇapūrvikāṃ ca karoti tāpījamidaṃ ca tadvat
tutthaṃ vitunnakaṃ cāpi śikhigrīvaṃ mayūrakam
tutthaṃ tāmropadhāturhi kiṃcit tāmreṇa tadbhavet
kiṃcit tāmraguṇaṃ tasmād vakṣyamāṇaguṇaṃ ca tat
tutthakaṃ kaṭukaṃ kṣāraṃ kaṣāyaṃ vāmakaṃ laghu
lekhanaṃ bhedanaṃ śītaṃ cakṣuṣyaṃ kaphapittahṛt
viṣāśmakuṣṭhakaṇḍūghnaṃ kharparaṃ cāpi tadguṇam
tāmratrapujamākhyātaṃ kāṃsyaṃ ghoṣaṃ ca kaṃsakam
upadhāturbhavetkāṃsyaṃ dvayostaraṇiraṅgayoḥ
kāṃsyasya tu guṇā jñeyāḥ svayonisadṛśā janaiḥ
saṃyogajaprabhāveṇa tasyānye'pi guṇāḥ smṛtāḥ
kāṃsyaṃ kaṣāyaṃ tiktoṣṇaṃ lekhanaṃ viśadaṃ saram
guru netrahitaṃ rūkṣaṃ kaphapittaharaṃ param
pīttalaṃ tvārakūṭaṃ syād ārī rītiśca kathyate
rājarītirbrahmarītiḥ kapilā piṅgalāpi ca
rītir apyupadhātuḥ syāttāmrasya yasadasya ca
pittalasya guṇā jñeyāḥ svayonisadṛśā janaiḥ
saṃyogajaprabhāveṇa tasyāpyanye guṇāḥ smṛtāḥ
rītikāyugalaṃ rūkṣaṃ tiktaṃ ca lavaṇaṃ rase
śodhanaṃ pāṇḍurogaghnaṃ kṛmighnaṃ nātilekhanam
sindūraṃ raktareṇuśca nāgagarbhaśca sīsajam
sīsopadhātuḥ sindūraṃ guṇaistatsīsavanmatam
saṃyogajaprabhāveṇa tasyāpyanye guṇāḥ smṛtāḥ
sindūramuṣṇaṃ vīsarpakuṣṭhakaṇḍūviṣāpaham
bhagnasandhānajananaṃ vraṇaśodhanaropaṇam
nidāghe gharmasaṃtaptā dhātusāraṃ dharādharāḥ
niryāsavatpramuñcati tacchilājatu kīrtitam
sauvarṇaṃ rājataṃ tāmramāyasaṃ taccaturvidham
śilājatvadrijatu ca śailaniryāsa ityapi
gaireyam aśmajaṃ cāpi girijaṃ śailadhātujam
śilājaṃ kaṭu tiktoṣṇaṃ kaṭupākaṃ rasāyanam
chedi yogavahaṃ hanti kaphamehāśmaśarkarāḥ
mūtrakṛcchraṃ kṣayaṃ śvāsaṃ vātārśāṃsi ca pāṇḍutām
apasmāraṃ tathonmādaṃ śothakuṣṭhodarakrimīn
sauvarṇaṃ tu japāpuṣpavarṇaṃ bhavati tadrasāt
madhuraṃ kaṭu tiktaṃ ca śītakaṃ kaṭupāki ca
rājataṃ pāṇḍuraṃ śītaṃ kaṭukaṃ svādupāki ca
tāmraṃ mayūrakaṇṭhābhaṃ tīkṣṇamuṣṇaṃ ca jāyate
lauhaṃ jaṭāyupakṣābhaṃ tattiktaṃ lavaṇaṃ bhavet
vipāke kaṭukaṃ śītaṃ sarvaśreṣṭhamudāhṛtam
rasāyanārthibhir lokaiḥ pārado rasyate yataḥ
tato rasa iti proktaḥ sa ca dhāturapi smṛtaḥ
śivāṅgāt pracyutaṃ retaḥ patitaṃ dharaṇītale
taddehasārajātatvācchuklam accham abhūcca tat
kṣetrabhedena vijñeyaṃ śivavīryaṃ caturvidham
śvetaṃ raktaṃ tathā pītaṃ kṛṣṇaṃ tattu bhavetkramāt
brāhmaṇaḥ kṣatriyo vaiśyaḥ śūdraśca khalu jātitaḥ
śvetaṃ śastaṃ rujāṃ nāśe raktaṃ kila rasāyane
dhātuvāde tu tatpītaṃ khegatau kṛṣṇameva ca
pārado rasadhātuśca rasendraśca mahārasaḥ
capalaḥ śivavīryaśca rasaḥ sūtaḥ śivāhvayaḥ
pāradaḥ ṣaḍrasaḥ snigdhastridoṣaghno rasāyanaḥ
yogavāhī mahāvṛṣyaḥ sadā dṛṣṭibalapradaḥ
sarvāmayaharaḥ prokto viśeṣāt sarvakuṣṭhanut
svastho raso bhavedbrahmā baddho jñeyo janārdanaḥ
rañjitaḥ krāmitaścāpi sākṣāddevo maheśvaraḥ
mūrchito harati rujaṃ bandhanamanubhūya khegatiṃ kurute
ajarīkaroti hi mṛtaḥ ko'nyaḥ karuṇākaraḥ sūtāt
asādhyo yo bhavedrogo yasya nāsti cikitsitam
rasendro hanti taṃ rogaṃ narakuñjaravājinām
malaṃ viṣaṃ vahnigiritvacāpalaṃ naisargikaṃ doṣamuśanti pārade
upādhijau dvau trapunāgayogajau doṣau rasendre kathitau munīśvaraiḥ
malena mūrcchā maraṇaṃ viṣeṇa dāho'gninā kaṣṭataraḥ śarīre
dehasya jāḍyaṃ giriṇā sadā syāccāñcalyato vīryahṛtiśca puṃsām
vaṅgena kuṣṭhaṃ bhujagena ṣaṇḍho bhavedato'sau pariśodhanīyaḥ
vahnir viṣaṃ malaṃ ceti mukhyā doṣāstrayo rase
ete kurvanti santāpaṃ mṛtiṃ mūrchāṃ nṛṇāṃ kramāt
anye'pi kathitā doṣā bhiṣagbhiḥ pārade yadi
tathāpyete trayo doṣā haraṇīyā viśeṣataḥ
saṃskārahīnaṃ khalu sūtarājaṃ yaḥ sevate tasya karoti bādhām
dehasya nāśaṃ vidadhāti nūnaṃ kaṣṭāṃśca rogāñjanayennarāṇām
gandho hiṅgulamabhratālakaśilāḥ sroto'ñjanaṃ ṭaṅkaṇaṃ rājāvartakacumbakau sphaṭikayā śaṅkhaḥ khaṭīgairikam
kāsīsaṃ rasakaṃ kapardasikatābolāśca kaṅkuṣṭhakaṃ saurāṣṭrī ca matā amī uparasāḥ sūtasya kiṃcidguṇaiḥ
hiṅgulaṃ daradaṃ mlecchaṃ hiṅguliścūrṇapāradam
daradas trividhaḥ proktaścarmāraḥ śukatuṇḍakaḥ
haṃsapādastṛtīyaḥ syādguṇavānuttarottaram
carmāraḥ śuklavarṇaḥ syāt sapītaḥ śukatuṇḍakaḥ
japākusumasaṅkāśo haṃsapādo mahottamaḥ
tiktaṃ kaṣāyaṃ kaṭu hiṅgulaṃ syānnetrāmayaghnaṃ kaphapittahāri
hṛllāsakuṣṭhajvarakāmalāśca plīhāmavātau ca garaṃ nihanti
ūrdhvapātanayuktyā tu ḍamaruyantrapācitam
hiṅgulaṃ tasya sūtaṃ tu śuddhameva na śodhayet
śvetadvīpe purā devyā krīḍantyā rajasāplutam
dukūlaṃ tena vastreṇa snātāyāḥ kṣīranīradhau
prasṛtaṃ yadrajastasmādgandhakaḥ samabhūttataḥ
gandhako gandhikaścāpi gandhapāṣāṇa ityapi
saugandhikaśca kathito balir balaraso'pi ca
caturdhā gandhakaḥ prokto raktaḥ pītaḥ sito'sitaḥ
rakto hemakriyāsūktaḥ pītaścaiva rasāyane
vraṇādilepane śvetaḥ kṛṣṇaḥ śreṣṭhaḥ sudurlabhaḥ
gandhakaḥ kaṭukastikto vīryoṣṇastuvaraḥ saraḥ
pittalaḥ kaṭukaḥ pāke jantukaṇḍūvisarpajit
hanti kuṣṭhakṣayaplīhakaphavātān rasāyanaḥ
aśodhito gandhaka eṣa kuṣṭhaṃ karoti tāpaṃ viṣamaṃ śarīre
saukhyaṃ ca rūpaṃ ca balaṃ tathaujaḥ śukraṃ nihantyeva karoti cāsram
purā vadhāya vṛtrasya vajriṇā vajram uddhṛtam
visphuliṅgāstatastasya gagane parisarpitāḥ
te nipeturghanadhvānācchikhareṣu mahībhṛtām
tebhya eva samutpannaṃ tattadgiriṣu cābhrakam
tadvajraṃ vajrajātatvād abhram abhraravodbhavāt
gaganātskhalitaṃ yasmād gaganaṃ ca tato matam
viprakṣatriyaviṭśūdrabhedāt tatsyāccaturvidham
krameṇaiva sitaṃ raktaṃ pītaṃ kṛṣṇaṃ ca varṇataḥ
praśasyate sitaṃ tāre raktaṃ tattu rasāyane
pītaṃ hemani kṛṣṇaṃ tu gadeṣu drutaye'pi ca
pinākaṃ darduraṃ nāgaṃ vajraṃ ceti caturvidham
muñcatyagnau vinikṣiptaṃ pinākaṃ dalasañcayam
ajñānādbhakṣaṇaṃ tasya mahākuṣṭhapradāyakam
darduraṃ tvagninikṣiptaṃ kurute darduradhvanim
golakān bahuśaḥ kṛtvā sa syānmṛtyupradāyakaḥ
nāgaṃ tu nāgavadvahnau phūtkāraṃ parimuñcati
tad bhakṣitam avaśyaṃ tu vidadhāti bhagandaram
vajraṃ tu vajravattiṣṭhettannāgnau vikṛtiṃ vrajet
sarvābhreṣu varaṃ vajraṃ vyādhivārddhakyamṛtyuhṛt
abhramuttaraśailotthaṃ bahusattvaṃ guṇādhikam
dakṣiṇādribhavaṃ svalpasattvamalpaguṇapradam
abhraṃ kaṣāyaṃ madhuraṃ suśītamāyuṣkaraṃ dhātuvivarddhanaṃ ca
hanyāt tridoṣaṃ vraṇamedaḥkuṣṭhaplīhodaragranthiviṣakrimīṃśca
rogān hanti draḍhayati vapur vīryavṛddhiṃ vidhatte tāruṇyāḍhyaṃ ramayati śataṃ yoṣitāṃ nityameva
dīrghāyuṣkāñjanayati sutān vikramaiḥ siṃhatulyān mṛtyorbhītiṃ harati satataṃ sevyamānaṃ mṛtābhram
pīḍāṃ vidhatte vividhāṃ narāṇāṃ kuṣṭhaṃ kṣayaṃ pāṇḍugadaṃ ca śotham
hṛtpārśvapīḍāṃ ca karotyaśuddhamabhraṃ tvaśuddhaṃ guru tāpadaṃ syāt
haritālaṃ tu tālaṃ syādālaṃ tālakamityapi
haritālaṃ dvidhā proktaṃ patrākhyaṃ piṇḍasaṃjñakam
tayorādyaṃ guṇaiḥ śreṣṭhaṃ tato hīnaguṇaṃ param
svarṇavarṇaṃ guru snigdhaṃ sapatraṃ cābhrapatravat
patrākhyaṃ tālakaṃ vidyādguṇāḍhyaṃ tadrasāyanam
niṣpatraṃ piṇḍasadṛśaṃ svalpasattvaṃ tathā guru
strīpuṣpahārakaṃ svalpaguṇaṃ tatpiṇḍatālakam
haritālaṃ kaṭu snigdhaṃ kaṣāyoṣṇaṃ haredviṣam
kaṇḍūkuṣṭhāsyarogāsrakaphapittakacavraṇān
harati ca haritālaṃ cārutāṃ dehajātāṃ sṛjati ca bahutāpaṃ cāṅgasaṅkocapīḍām
vitarati kaphavātau kuṣṭharogaṃ vidadhyādidamaśitamaśuddhaṃ māritaṃ cāpyasamyak
manaḥśilā manoguptā manohvā nāgajihvikā
naipālī kunaṭī golā śilā divyauṣadhiḥ smṛtā
manaḥśilā gururvarṇyā saroṣṇā lekhanī kaṭuḥ
tiktā snigdhā viṣaśvāsakāsabhūtakaphāsranut
manaḥśilā mandabalaṃ karoti jantuṃ dhruvaṃ śodhanam antareṇa
malānubandhaṃ kila mūtrarodhaṃ saśarkaraṃ kṛcchragadaṃ ca kuryāt
añjanaṃ yāmunaṃ cāpi kāpotāñjanamityapi
tattu srotoñjanaṃ kṛṣṇaṃ sauvīraṃ śvetamīritam
valmīkaśikharākāraṃ bhinnamañjanasannibham
ghṛṣṭaṃ tu gaurikākāram etat sroto'ñjanaṃ smṛtam
srotoñjanasamaṃ jñeyaṃ sauvīraṃ tattu pāṇḍuram
srotoñjanaṃ smṛtaṃ svādu cakṣuṣyaṃ kaphapittanut
kaṣāyaṃ lekhanaṃ snigdhaṃ grāhi chardiviṣāpaham
sidhmakṣayāsrahṛcchītaṃ sevanīyaṃ sadā budhaiḥ
srotoñjanaguṇāḥ sarve sauvīre'pi matā budhaiḥ
kiṃtu dvayorañjanayoḥ śreṣṭhaṃ srotoñjanaṃ smṛtam
ṭaṅkaṇo 'gnikaro rūkṣaḥ kaphaghno vātapittakṛt
sphaṭī ca sphaṭikā proktā śvetā śubhrā ca raṅgadā
dṛḍharaṅgā raṅgadṛḍhā raṅgāṅgāpi ca kathyate
sphaṭikā tu kaṣāyoṣṇā vātapittakaphavraṇān
nihanti śvitravīsarpān yonisaṅkocakāriṇī
rājāvartto nṛpāvarto rājanyāvarttakas tathā
āvarttamaṇisaṃjñaśca hyāvartto'pi tathaiva ca
rājāvarttaḥ kaṭustiktaḥ śiśiraḥ pittanāśanaḥ
rājāvarttaḥ pramehaghnaśchardihikkānivāraṇaḥ
cumbakaḥ kāntapāṣāṇo'yaskānto lohakarṣakaḥ
cumbako lekhanaḥ śīto medoviṣagarāpahaḥ
gairikaṃ raktadhātuśca gaireyaṃ girijaṃ tathā
suvarṇagairikaṃ tvanyattato raktataraṃ hi tat
gairikadvitayaṃ snigdhaṃ madhuraṃ tuvaraṃ himam
cakṣuṣyaṃ dāhapittāsrakaphahikkāviṣāpaham
khaṭikā kaṭhinī cāpi lekhanī ca nigadyate
khaṭī dāhāsrajicchītā madhurā viṣaśothajit
lepādetadguṇā proktā bhakṣitā mṛttikāsamā
khaṭī gaurakhaṭī dve ca guṇaistulye prakīrtite
vālukā sikatā proktā śarkarā retajāpi ca
vālukā lekhanī śītā vraṇoraḥkṣatanāśinī
kharparī tutthakaṃ tutthād anyat tad rasakaṃ smṛtam
ye guṇāstutthake proktāste guṇā rasake smṛtāḥ
kāśīśaṃ dhātukāśīśaṃ pāṃśukāśīśam ityapi
tadeva kiṃcitpītaṃ tu puṣpakāśīśam ucyate
kāśīśamamlamuṣṇaṃ ca tiktaṃ ca tuvaraṃ tathā
vātaśleṣmaharaṃ keśyaṃ netrakaṇḍūviṣapraṇut
mūtrakṛcchrāśmarīśvitranāśanaṃ parikīrtitam
saurāṣṭrī tuvarī kālī mṛttālakasurāṣṭraje
āḍhakī cāpi sā khyātā mṛtsnā ca suramṛttikā
sphaṭikāyā guṇāḥ sarve saurāṣṭryā api kīrtitāḥ
mṛnmṛdāmṛttikā mṛtsnā kṣetrajā kṛṣṇamṛttikā
kṛṣṇamṛt kṣatadāhāsrapradaraśleṣmapittanut
paṅkastu jalakalkaśca culukaḥ kardamo malaḥ
cikilaḥ palito drāpaḥ palalaśca niṣadvaraḥ
kardamo dāhapittāsraśothaghnaḥ śītalaḥ saraḥ
kapardako varāṭaśca kapardī ca varāṭikā
kapardikā himā netrahitā sphoṭakṣayāpahā
karṇasrāvāgnimāndyaghnī pittāsrakaphanāśinī
śaṅkhaḥ samudrajaḥ kambuḥ sunādaḥ pāvanadhvaniḥ
śaṅkho netryo himaḥ śīto laghuḥ pittakaphāsrajit
bolagandharasaprāṇapiṇḍagoparasāḥ samāḥ
bolaṃ raktaharaṃ śītaṃ medhyaṃ dīpanapācanam
madhuraṃ kaṭu tiktaṃ ca dāhasvedatridoṣajit
jvarāpasmārakuṣṭhaghnaṃ garbhāśayaviśuddhikṛt
himavatpādaśikhare kaṅkuṣṭhamupajāyate
tatraikaṃ raktakālaṃ syāttadanyadaṇḍakaṃ smṛtam
pītaprabhaṃ guru snigdhaṃ śreṣṭhaṃ kaṅkuṣṭhamādimam
śyāmaṃ pītaṃ laghu tyaktasattvaṃ neṣṭaṃ tathāṇḍakam
kaṅkuṣṭhaṃ kākakuṣṭhaṃ ca viraṅgaṃ kolakākulam
kaṅkuṣṭhaṃ recanaṃ tiktaṃ kaṭūṣṇaṃ varṇakārakam
kṛmiśothodarādhmānagulmānāhakaphāpaham
dhanārthino janāḥ sarve ramante'sminnatīva yat
tato ratnamiti proktaṃ śabdaśāstraviśāradaiḥ
ratnaṃ klībe maṇiḥ puṃsi striyāmapi nigadyate
tattu pāṣāṇabhedo'sti muktādi ca taducyate
ratnaṃ gārutmataṃ puṣparāgo māṇikyameva ca
indranīlaśca gomedastathā vaidūryamityapi
mauktikaṃ vidrumaśceti ratnānyuktāni vai nava
muktāphalaṃ hīrakaṃ ca vaidūryaṃ padmarāgam
puṣparāgaṃ ca gomedaṃ nīlaṃ gārutmataṃ tathā
pravālayuktānyetāni mahāratnāni vai nava
hīrakaḥ puṃsi vajro'strī candro maṇivaraśca saḥ
sa tu śvetaḥ smṛto vipro lohitaḥ kṣattriyaḥ smṛtaḥ
pīto vaiśyo'sitaḥ śūdraścaturvarṇātmakaśca saḥ
rasāyane mato vipraḥ sarvasiddhipradāyakaḥ
kṣattriyo vyādhividhvaṃsī jarāmṛtyuharaḥ smṛtaḥ
vaiśyo dhanapradaḥ proktastathā dehasya dārḍhyakṛt
śūdro nāśayati vyādhīn vayaḥstambhaṃ karoti ca
puṃstrīnapuṃsakānīha lakṣaṇīyāni lakṣaṇaiḥ
suvṛttāḥ phalasampūrṇāstejoyuktā bṛhattarāḥ
puruṣāste samākhyātā rekhābinduvivarjitāḥ
rekhābindusamāyuktāḥ ṣaḍasrāste striyaḥ smṛtāḥ
trikoṇāśca sudīrghāste vijñeyāśca napuṃsakāḥ
teṣu syuḥ puruṣāḥ śreṣṭhā rasabandhanakāriṇaḥ
striyaḥ kurvanti kāyasya kāntiṃ strīṇāṃ sukhapradāḥ
napuṃsakāstvavīryāḥ syurakāmāḥ sattvavarjitāḥ
striyaḥ strībhyaḥ pradātavyāḥ klībaṃ klībe prayojayet
sarvebhyaḥ sarvadā deyāḥ puruṣā vīryavardhanāḥ
aśuddhaṃ kurute vajraṃ kuṣṭhaṃ pārśvavyathāṃ tathā
pāṇḍutāṃ paṅgulatvaṃ ca tasmātsaṃśodhya mārayet
āyuḥ puṣṭiṃ balaṃ vīryaṃ varṇaṃ saukhyaṃ karoti ca
sevitaṃ sarvarogaghnaṃ mṛtaṃ vajraṃ na saṃśayaḥ
gārutmataṃ marakatam aśmagarbho harinmaṇiḥ
māṇikyaṃ padmarāgaḥ syācchoṇaratnaṃ ca lohitam
puṣparāgo mañjumaṇiḥ syād vācaspativallabhaḥ
nīlaṃ tathendranīlaṃ ca gomedaḥ pītaratnakam
vaidūryaṃ dūrajaṃ ratnaṃ syātketugrahavallabham
mauktikaṃ śauktikaṃ muktā tathā muktāphalaṃ ca tat
śuktiḥ śaṅkho gajaḥ kroḍaḥ phaṇī matsyaśca darduraḥ
veṇurete samākhyātāstajjñairmauktikayonayaḥ
mauktikaṃ śītalaṃ vṛṣyaṃ cakṣuṣyaṃ balapuṣṭidam
puṃsi klībe pravālaḥ syātpumāneva tu vidrumaḥ
ratnāni bhakṣitāni syurmadhurāṇi sarāṇi ca
cakṣuṣyāṇi ca śītāni viṣaghnāni dhṛtāni ca
maṅgalyāni manojñāni grahadoṣaharāṇi ca
kiṃ ratnaṃ kasya grahasya prītikāritvena doṣaharaṃ bhavatīti praśne taduttaramāha ratnamālāyām
māṇikyaṃ taraṇeḥ sujātamamalaṃ muktāphalaṃ śītagor māheyasya tu vidrumo nigaditaḥ saumyasya gārutmatam
devejyasya ca puṣparāgamasurācāryasya vajraṃ śaner nīlaṃ nirmalam anyayor nigadite gomedavaidūryake
uparatnāni kācaśca karpūrāśmā tathaiva ca
muktāśuktistathā śaṅkha ityādīni bahūnyapi
guṇā yathaiva ratnānāmuparatneṣu te tathā
kiṃtu kiṃcittato hīnā viśeṣo'yamudāhṛtaḥ
viṣaṃ tu garalaḥ kṣveḍastasya bhedān udāhare
vatsanābhaḥ sahāridraḥ saktukaśca pradīpanaḥ
saurāṣṭrikaḥ śṛṅgikaśca kālakūṭastathaiva ca
hālāhalo brahmaputro viṣabhedā amī nava
sinduvārasadṛkpatro vatsanābhyākṛtis tathā
yatpārśve na tarorvṛddhir vatsanābhaḥ sa bhāṣitaḥ
haridrātulyamūlo yo hāridraḥ sa udāhṛtaḥ
yadgranthiḥ saktukenaiva pūrṇamadhyaḥ sa saktukaḥ
varṇato lohito yaḥ syāddīptimāndahanaprabhaḥ
mahādāhakaraḥ pūrvaḥ kathitaḥ sa pradīpanaḥ
surāṣṭraviṣaye yaḥ syātsa saurāṣṭrika ucyate
yasmingośṛṅgake baddhe dugdhaṃ bhavati lohitam
sa śṛṅgika iti prokto dravyatattvaviśāradaiḥ
devāsuraraṇe devairhatasya pṛthumālinaḥ
daityasya rudhirājjātastarur aśvatthasannibhaḥ
niryāsaḥ kālakūṭo'sya munibhiḥ parikīrtitaḥ
so 'hikṣetre śṛṅgavere koṅkaṇe malaye bhavet
gostanābhaphalo gucchastālapatracchadastathā
tejasā yasya dahyante samīpasthā drumādayaḥ
asau hālāhalo jñeyaḥ kiṣkindhāyāṃ himālaye
dakṣiṇābdhitaṭedeśe koṅkaṇe'pi ca jāyate
varṇataḥ kapilo yaḥ syāttathā bhavati sārataḥ
brahmaputraḥ sa vijñeyo jāyate malayācale
brāhmaṇaḥ pāṇḍurasteṣu kṣattriyo lohitaprabhaḥ
vaiśyaḥ pīto'sitaḥ śūdro viṣa uktaścaturvidhaḥ
rasāyane viṣaṃ vipraṃ kṣattriyaṃ dehapuṣṭaye
vaiśyaṃ kuṣṭhavināśāya śūdraṃ dadyādvadhāya hi
viṣaṃ prāṇaharaṃ proktaṃ vyavāyi ca vikāśi ca
āgneyaṃ vātakaphahṛdyogavāhi madāvaham
tadeva yuktiyuktaṃ tu prāṇadāyi rasāyanam
yogavāhi tridoṣaghnaṃ bṛṃhaṇaṃ vīryavardhanam
ye durguṇā viṣe'śuddhe te syurhīnā viśodhanāt
tasmādviṣaṃ prayogeṣu śodhayitvā prayojayet
arkakṣīraṃ snuhīkṣīraṃ lāṅgalī karavīrakaḥ
guñjāhipheno dhattūraḥ saptopaviṣajātayaḥ
dāhe raktaṃ sitaṃ chede nikaṣe kuṅkumaprabham
tāraśulbojjhitaṃ snigdhaṃ komalaṃ guru hema sat
tacchede kaṭhinaṃ rūkṣaṃ vivarṇaṃ samalaṃ dalam
dāhe chede sitaṃ śvetaṃ kaṣe sphuṭaṃ laghu tyajet
pattalīkṛtapatrāṇi hemno vahnau pratāpayet
niṣiñcettaptataptāni taile takre ca kāñjike
gomūtre ca kulatthānāṃ kaṣāye tu tridhā tridhā
evaṃ hemnaḥ pareṣāṃ ca dhātūnāṃ śodhanaṃ bhavet
balaṃ savīryaṃ harate narāṇāṃ rogavrajaṃ poṣayatīha kāye
asaukhyakāryeva sadā suvarṇamaśuddham etanmaraṇaṃ ca kuryāt
svarṇasya dviguṇaṃ sūtamamlena saha mardayet
tadgolakasamaṃ gandhaṃ nidadhyādadharottaram
golakaṃ ca tato ruddhvā śarāvadṛḍhasampuṭe
triṃśadvanopalair dadyāt puṭānyevaṃ caturdaśa
nirutthaṃ jāyate bhasma gandho deyaḥ punaḥ punaḥ
kāñcane galite nāgaṃ ṣoḍaśāṃśena nikṣipet
cūrṇayitvā tathāmlena ghṛṣṭvā kṛtvā tu golakam
golakena samaṃ gandhaṃ dattvā caivādharottaram
śarāvasampuṭe dhṛtvā puṭettriṃśadvanopalaiḥ
evaṃ saptapuṭair hema nirutthaṃ bhasma jāyate
kāñcanārarasair ghṛṣṭvā samasūtakagandhayoḥ
kajjalīṃ hemapatrāṇi lepayetsamayā tayā
kāñcanāratvacaḥ kalkairmūṣāyugmaṃ prakalpayet
dhṛtvā satsaṃpuṭe golaṃ mṛṇmūṣāsampuṭe ca tat
nidhāya sandhirodhaṃ ca kṛtvā saṃśoṣya golakam
vahniṃ kharataraṃ kuryād evaṃ dattvā puṭatrayam
nirutthaṃ jāyate bhasma sarvakarmasu yojayet
kāñcanāraprakāreṇa lāṅgalī hanti kāñcanam
jvālāmukhī tathā hanyād yathā hanti manaḥśilā
śilāsindūrayoścūrṇaṃ samayorarkadugdhakaiḥ
saptadhā bhāvanāṃ dadyācchoṣayecca punaḥ punaḥ
tatastu galite hemni kalko'yaṃ dīyate samaḥ
punardhamedatitarāṃ yathā kalko vilīyate
evaṃ velātrayaṃ dadyātkalkaṃ hemamṛtirbhavet
suvarṇaṃ śītalaṃ vṛṣyaṃ balyaṃ guru rasāyanam
svādu tiktaṃ ca tuvaraṃ pāke ca svādu picchilam
pavitraṃ bṛṃhaṇaṃ netryaṃ medhāsmṛtimatipradam
hṛdyamāyuṣkaraṃ kāntivāgviśuddhisthiratvakṛt
viṣadvayakṣayonmādatridoṣajvaraśoṣajit
asamyaṅmāritaṃ svarṇaṃ balaṃ vīryaṃ ca nāśayet
karoti rogān mṛtyuṃ ca taddhanyādyatnatastataḥ
lohāder apunarbhāvastadguṇatvaṃ guṇāḍhyatā
salile taraṇaṃ cāpi tatsiddhiḥ puṭanādbhavet
gambhīre vistṛte kuṇḍe dvihaste caturasrake
vanopalasahasreṇa pūrite puṭanauṣadham
koṣṭhe ruddhaṃ prayatnena goviṣṭhopari dhārayet
vanopalasahasrārddhaṃ koṣṭhikopari nikṣipet
vahniṃ vinikṣipettatra mahāpuṭamiti smṛtam
sapādahastamānena kuṇḍe nimne tathāyate
vanopalasahasreṇa pūrṇe madhye vidhārayet
puṭanadravyasaṃyuktāṃ koṣṭhikāṃ mudritāṃ mukhe
adho'rdhāni karaṇḍāni ardhānyupari nikṣipet
etadgajapuṭaṃ proktaṃ khyātaṃ sarvapuṭottamam
aratnimātrake kuṇḍe puṭaṃ vārāhamucyate
vitastimātrake khāte kathitaṃ kaukkuṭaṃ puṭam
ṣoḍaśāṅgulake khāte kasyacit kaukkuṭaṃ puṭam
yat puṭaṃ dīyate khāte hyaṣṭasaṅkhyair vanopalaiḥ
kapotapuṭametattu kathitaṃ puṭapaṇḍitaiḥ
goṣṭhāntar gokhurakṣuṇṇaṃ śuṣkaṃ cūrṇitagomayam
govaraṃ tatsamākhyātaṃ variṣṭhaṃ rasasādhane
bṛhadbhāṇḍasthitairyatra govarair dīyate puṭam
tadgovarapuṭaṃ proktaṃ bhiṣagbhiḥ sūtabhasmani
bṛhadbhāṇḍe tuṣaiḥ pūrṇe madhye mūṣāṃ vidhārayet
kṣiptvāgniṃ mudrayedbhāṇḍaṃ tadbhāṇḍapuṭamucyate
bhāṇḍe vitastigambhīre madhye nihitakūpike
kūpikākaṇṭhaparyantaṃ vālukābhiśca pūrite
bheṣajaṃ kūpikāsaṃsthaṃ vahninā yatra pacyate
vālukāyantrametaddhi yantraṃ tatra budhaiḥ smṛtam
nibaddham auṣadhaṃ sūtaṃ bhūrje tattriguṇe vare
rasapoṭalikāṃ kāṣṭhe dṛḍhaṃ baddhvā guṇena hi
sandhānapūrṇakumbhāntaḥ svāvalambanasaṃdhitam
adhastājjvālayedagniṃ tattaduktakrameṇa hi
dolāyantramidaṃ proktaṃ svedanākhyaṃ tadeva hi
sāmbusthālīmukhe baddhe vastre svedyaṃ nidhāya ca
pidhāya pacyate yatra tadyantraṃ svedanaṃ smṛtam
adhaḥ sthālyāṃ rasaṃ kṣiptvā nidadhyāttanmukhopari
sthālīm ūrdhvamukhīṃ samyaṅ nirudhya mṛdumṛtsnayā
ūrdhvasthālyāṃ jalaṃ kṣiptvā cullyāmāropya yatnataḥ
adhastājjvālayedagniṃ yāvatpraharapañcakam
svāṅgaśītaṃ tato yantrād gṛhṇīyādrasamuttamam
vidyādharābhidhaṃ yantrametattajjñairudāhṛtam
vālukābhiḥ samastāṅgaṃ garte mūṣāṃ rasānvitām
dīptopalaiḥ saṃvṛṇuyādyantraṃ bhūdharanāmakam
yantraṃ ḍamarusaṃjñaṃ syāttatsthālyā mudrite mukhe
guru snigdhaṃ mṛdu śvetaṃ dāhe chede ghanakṣamam
varṇāḍhyaṃ candravatsvacchaṃ tāraṃ navaguṇaṃ śubham
kaṭhinaṃ kṛtrimaṃ rūkṣaṃ raktaṃ pītadalaṃ laghu
dāhacchedaghanair naṣṭaṃ rūpyaṃ duṣṭaṃ prakīrtitam
pattalīkṛtapatrāṇi tārasyāgnau pratāpayet
niṣiñcettaptataptāni taile takre ca kāñjike
gomūtre ca kulatthānāṃ kaṣāye ca tridhā tridhā
evaṃ rajatapatrāṇāṃ viśuddhiḥ samprajāyate
rūpyaṃ tvaśuddhaṃ prakaroti tāpaṃ vibandhakaṃ vīryabalakṣayaṃ ca
dehasya puṣṭiṃ harate tanoti rogāṃstataḥ śodhanamasya kuryāt
bhāgaikaṃ tālakaṃ mardya yāmamamlena kenacit
tena bhāgatrayaṃ tārapatrāṇi parilepayet
dhṛtvā mūṣāpuṭe ruddhvā puṭe triṃśadvanopalaiḥ
samuddhṛtya punastālaṃ dattvā ruddhvā puṭe pacet
evaṃ caturdaśapuṭaistāraṃ bhasma prajāyate
snuhīkṣīreṇa sampiṣṭaṃ mākṣikaṃ tena lepayet
tālakasya prakāreṇa tārapatrāṇi buddhimān
puṭeccaturdaśapuṭaistāraṃ bhasma prajāyate
raupyaṃ śītaṃ kaṣāyaṃ ca svādupākarasaṃ saram
vayasaḥ sthāpanaṃ snigdhaṃ lekhanaṃ vātapittajit
pramehādikarogāṃśca nāśayatyacirād dhruvam
japākusumasaṅkāśaṃ snigdhaṃ guru ghanakṣamam
lohanāgojjhitaṃ tāmraṃ māraṇāya praśasyate
kṛṣṇaṃ rūkṣamatisvacchaṃ śvetaṃ cāpi ghanāsaham
lohanāgayutaṃ ceti śulvaṃ duṣṭaṃ prakīrtitam
pattalīkṛtapattrāṇi tāmrasyāgnau pratāpayet
niṣiñcet taptataptāni taile takre ca kāñjike
gomūtre ca kulatthānāṃ kaṣāye ca tridhā tridhā
evaṃ tāmrasya patrāṇāṃ viśuddhiḥ samprajāyate
eko doṣo viṣe tāmre tvaśuddhe'ṣṭau bhramo vamiḥ
virekaḥ sveda utkledo mūrchā dāho'rucistathā
viṣaṃ viṣamityāhustāmraṃ tu viṣamucyate
eko doṣo viṣe tāmre tvaṣṭau doṣāḥ prakīrtitāḥ
sūkṣmāṇi tāmrapattrāṇi kṛtvā saṃsvedayedbudhaḥ
vāsaratrayamamlena tataḥ khalve vinikṣipet
pādāṃśaṃ sūtakaṃ dattvā yāmamamlena mardayet
tata uddhṛtya patrāṇi lepayeddviguṇena ca
gandhakenāmlaghṛṣṭena tasya kuryācca golakam
tataḥ piṣṭvā ca mīnākṣīṃ cāṅgerīṃ vā punarnavām
tatkalkena bahir golaṃ lepayeddhyaṅgulonmitam
dhṛtvā tadgolakaṃ bhāṇḍe śarāveṇa ca rodhayet
vālukābhiḥ prapūryātha vibhūtilavaṇāmbubhiḥ
dattvā bhāṇḍamukhe mudrāṃ tataścullyāṃ vipācayet
kramavṛddhyāgninā samyag yāvadyāmacatuṣṭayam
svāṅgaśītaṃ samuddhṛtya mardayecchūraṇadravaiḥ
yāmaikaṃ golakaṃ tacca nikṣipecchūraṇodare
mṛdā lepastu kartavyaḥ sarvato'ṅguṣṭhamātrakaḥ
pācyaṃ gajapuṭe kṣiptaṃ mṛtaṃ bhavati niścitam
vamanaṃ ca virekaṃ ca bhramaṃ klamamathārucim
vidāhaṃ svedamutkledaṃ na karoti kadācana
tāmraṃ kaṣāyaṃ madhuraṃ satiktamamlaṃ ca pāke kaṭu sārakaṃ ca
pittāpahaṃ śleṣmaharaṃ ca śītaṃ tadropaṇaṃ syāllaghu lekhanaṃ ca
pāṇḍūdarārśojvarakuṣṭhakāsaśvāsakṣayān pīnasam amlapittam
śothaṃ kṛmīñśūlamapākaroti prāhurbudhā bṛṃhaṇam alpametat
eko doṣo viṣe tāmre tvasamyaṅmārite punaḥ
dāhaḥ svedo'rucir mūrcchā kledo reko vamirbhramaḥ
vaṅgaṃ ca girijaṃ tacca khurakaṃ miśrakaṃ dvidhā
tayostu khurakaṃ śreṣṭhaṃ miśrakaṃ tvahitaṃ matam
vaṅgaṃ vidhatte khalu śuddhihīnamākṣepakampau ca kilāsagulmau
kuṣṭhāni śūlaṃ kila vātaśothaṃ pāṇḍuṃ pramehaṃ ca bhagandaraṃ ca
viṣopamaṃ raktavikāravṛndaṃ kṣayaṃ ca kṛcchrāṇi kaphajvaraṃ ca
mehāśmarīvidradhimuṣkarogān nāgo 'pi kuryātkathitānvikārān
vaṅganāgau prataptau ca galitau tau niṣecayet
tridhā tridhā viśuddhiḥ syādravidugdhe'pi ca tridhā
mṛtpātre drāvite vaṅge ciñcāśvatthatvaco rajaḥ
piṣṭvā vaṅgacaturthāṃśam ayodarvyā pracālayet
tato dviyāmamātreṇa vaṅgaṃ bhasma prajāyate
atha bhasmasamaṃ tālaṃ kṣiptvāmlena vimardayet
tato gajapuṭe paktvā punaramlena mardayet
tālena daśamāṃśena yāmamekaṃ tataḥ puṭet
evaṃ daśapuṭaiḥ pakvaṃ vaṅgaṃ bhavati māritam
vaṅgaṃ laghu saraṃ rūkṣaṃ kuṣṭhaṃ mehakaphakrimīn
nihanti pāṇḍuṃ saśvāsaṃ netryam īṣattu pittalam
siṃho gajaughaṃ tu yathā nihanti tathaiva vaṅgo'khilamehavargam
dehasya saukhyaṃ prabalendriyatvaṃ narasya puṣṭiṃ vidadhāti nūnam
yaśadaṃ girijaṃ tasya doṣāḥ śodhanamāraṇe
vaṅgasyeva hi boddhavyā guṇāṃstu gaṇayāmyatha
yaśadaṃ ca saraṃ tiktaṃ śītalaṃ kaphapittahṛt
cakṣuṣyaṃ paramaṃ mehān pāṇḍuṃ śvāsaṃ ca nāśayet
tasya sāhajikā doṣā vaṅgasyeva nidarśitāḥ
śodhanaṃ cāpi tasyeva bhiṣagbhir gaditaṃ purā
tāmbūlarasasampiṣṭaśilālepāt punaḥ punaḥ
dvātriṃśadbhiḥ puṭairnāgo nirutthaṃ bhasma jāyate
aśvatthaciñcātvakcūrṇaṃ caturthāṃśena nikṣipet
mṛtpātre vidruto nāgo lohadarvyā pracālitaḥ
yāmaikena bhavedbhasma tattulyā syānmanaḥśilā
kāñcikena dvayaṃ piṣṭvā pacedgajapuṭena ca
svāṅgaśītaṃ punaḥ piṣṭvā śilayā kāñjikena ca
punaḥ paceccharāvābhyām evaṃ ṣaṣṭipuṭairmṛtiḥ
sīsaṃ raṅgaguṇaṃ jñeyaṃ viśeṣānmehanāśanam
nāgastu nāgaśatatulyabalaṃ dadāti vyādhiṃ ca nāśayati jīvanamātanoti
vahniṃ pradīpayati kāmabalaṃ karoti mṛtyuṃ ca nāśayati saṃtatasevitaḥ saḥ
khañjatvakuṣṭhāmayamṛtyukārī hṛdrogaśūlau kurute 'śmarīṃ ca
nānārujānāṃ ca tathā prakopaṃ kuryācca hṛllāsamaśuddhalauham
pattalīkṛtapatrāṇi lohasyāgnau pratāpayet
niṣiñcettaptataptāni taile takre ca kāñjike
gomūtre ca kulatthānāṃ kaṣāye ca tridhā tridhā
evaṃ lauhasya patrāṇāṃ viśuddhiḥ samprajāyate
śuddhaṃ lauhabhavaṃ cūrṇaṃ pātālagaruḍīrasaiḥ
mardayitvā puṭedvahnau dadyād evaṃ puṭatrayam
puṭatrayaṃ kumāryāśca kuṭhāracchinnikārasaiḥ
puṭaṣaṭkaṃ tato dadyād evaṃ tīkṣṇamṛtirbhavet
kṣipecca dvādaśāṃśena daradaṃ tīkṣṇacūrṇataḥ
mardayetkanyakādravair yāmayugmaṃ tataḥ puṭet
evaṃ saptapuṭair mṛtyuṃ lauhacūrṇamavāpnuyāt
satyo'nubhūto yogendraiḥ kramo'nyo lohamāraṇe
kathyate rāmarājena kautūhaladhiyādhunā
sūtakād dviguṇaṃ gandhaṃ dattvā kuryācca kajjalīm
dvayoḥ samaṃ lauhacūrṇaṃ mardayetkanyakādravaiḥ
yāmayugmaṃ tataḥ piṇḍaṃ kṛtvā tāmrasya pātrake
gharme dhṛtvā rubūkasya patrairācchādayed budhaḥ
yāmadvayādbhaveduṣṇaṃ dhānyarāśau nyasettataḥ
dattvopari śarāvaṃ tu tridinānte samuddharet
piṣṭvā ca gālayedvastrādevaṃ vāritaraṃ bhavet
dāḍimasya dalaṃ piṣṭvā taccaturguṇavāriṇā
tadrasenāyasaṃ cūrṇaṃ saṃnīya plāvayediti
ātape śoṣayettacca puṭedevaṃ punaḥ punaḥ
ekaviṃśativārais tanmriyate nātra saṃśayaḥ
evaṃ sarvāṇi lohāni svarṇādīnyapi mārayet
lauhaṃ tiktaṃ saraṃ śītaṃ kaṣāyaṃ madhuraṃ guru
rūkṣaṃ vayasyaṃ cakṣuṣyaṃ lekhanaṃ vātalaṃ jayet
kaphaṃ pittaṃ garaṃ śūlaṃ śophārśaḥplīhapāṇḍutāḥ
medomehakṛmīnkuṣṭhaṃ tatkiṭṭaṃ tadvadeva hi
guñjāmekāṃ samārabhya yāvatsyurnavaraktikāḥ
tāvallohaṃ samaśnīyādyathādoṣānalaṃ naraḥ
kūṣmāṇḍaṃ tilatailaṃ ca māṣānnaṃ rājikāṃ tathā
madyamamlarasaṃ caiva varjayellauhasevakaḥ
śilāgandhārkadugdhāktāḥ svarṇādyāḥ sarvadhātavaḥ
mriyante dvādaśapuṭaiḥ satyaṃ guruvaco yathā
mandānalatvaṃ balahānimugrāṃ viṣṭambhitāṃ netragadānsakuṣṭhān
mālāṃ tathaiva vraṇapūrvikāṃ ca kuryādaśuddhaṃ khalamākṣikaṃ ca
mākṣikasya trayo bhāgā bhāgaikaṃ saindhavasya ca
mātuluṅgadravair vātha jambīrasya dravaiḥ pacet
cālayellauhaje pātre yāvatpātraṃ sulohitam
bhavettatastu saṃśuddhiḥ svarṇamākṣikam ṛcchati
kulatthasya kaṣāyeṇa ghṛṣṭvā talena vā puṭet
takreṇa vājamūtreṇa mriyate svarṇamākṣikam
svarṇamākṣikavaddoṣā vijñeyāstāramākṣike
atastaddoṣaśāntyarthaṃ śodhanaṃ tasya kathyate
karkoṭīmeṣaśṛṅgyutthair dravair jambīrajair dinam
bhāvayedātape tīvre vimalā śudhyati dhruvam
kulatthasya kaṣāyeṇa ghṛṣṭvā tailena vā puṭet
māraṇaṃ vājamūtreṇa tāramākṣikamṛcchati
na kevalaṃ svarṇarūpyaguṇāstāpījayormatāḥ
dravyāntarasya saṃsargātsantyanye'pi guṇāstayoḥ
mākṣikaṃ madhuraṃ tiktaṃ svayaṃ vṛṣyaṃ rasāyanam
cakṣuṣyaṃ vastirukkuṣṭhaṃ pāṇḍumehaviṣodaram
arśaḥ śophaṃ kṣayaṃ kaṇḍūṃ tridoṣaṃ ca niyacchati
viṣṭhayā mardayettutthaṃ mārjārakakapotayoḥ
daśāṃśaṃ ṭaṅkaṇaṃ dattvā pacellaghupuṭe tataḥ
puṭaṃ dadhnā puṭaṃ kṣaudrairdeyaṃ tutthaviśuddhaye
tutthakaṃ kaṭukaṃ kṣāraṃ kaṣāyaṃ vāmakaṃ laghu
lekhanaṃ bhedanaṃ śītaṃ cakṣuṣyaṃ kaphapittahṛt
viṣāśmakuṣṭhakaṇḍūghnaṃ tadguṇaṃ kharparaṃ matam
pattalīkṛtapatrāṇi kāṃsyasyāgnau pratāpayet
niṣiñcettaptataptāni taile takre ca kāñjike
gomūtre ca kulatthānāṃ kaṣāye'tra tridhā tridhā
evaṃ kāṃsyasya rīteśca viśuddhiḥ samprajāyate
arkakṣīreṇa sampiṣṭo gandhakastena lepayet
samena kāṃsyapatrāṇi śuddhānyamladravairmuhuḥ
tato mūṣāpuṭe dhṛtvā pacedgajapuṭena ca
evaṃ puṭadvayātkāṃsyaṃ rītiśca mriyate dhruvam
kāṃsyaṃ kaṣāyaṃ tīkṣṇoṣṇaṃ lekhanaṃ viśadaṃ saram
guru netrahitaṃ rūkṣaṃ kaphapittaharaṃ param
rītikā tu bhaved rūkṣā satiktā lavaṇā rase
śodhinī pāṇḍurogaghnī kṛmihṛnnātilekhanī
dugdhāmlayogastasya viśuddhir gaditā budhaiḥ
sindūra uṣṇo vīsarpakuṣṭhakaṇḍūviṣāpahaḥ
bhagnasandhānajanano vraṇaśodhanaropaṇaḥ
gomūtragandhavatkṛṣṇaṃ snigdhaṃ mṛdu tathā guru
tiktaṃ kaṣāyaṃ śītaṃ ca sarvaśreṣṭhaṃ tadāyasam
vindhyādau bahulaṃ tattu tatra lohaṃ yato'dhikam
tacchodhanamṛte vyarthamanekamalamelanāt
śilājatu samānīya sūkṣmaṃ khaṇḍaṃ vidhāya ca
nikṣipyātyuṣṇapānīye yāmaikaṃ sthāpayetsudhīḥ
mardayitvā tato nīraṃ gṛhṇīyādvastragālitam
sthāpayitvā ca mṛtpātre dhārayedātape budhaḥ
uparisthaṃ ghanaṃ yatsyāttatkṣipedanyapātrake
evaṃ punaḥpunarnītaṃ dvimāsābhyāṃ śilājatu
bhavetkāryakṣamaṃ vahnau kṣiptaṃ liṅgopamaṃ bhavet
nirdhūmaṃ ca tataḥ śuddhaṃ sarvakarmasu yojayet
tatra prathamatastasya bahirmalamapākartuṃ kevalajalena prakṣālanaṃ kartavyaṃ tatas tadantargatamṛttikāsikatādidoṣadūrīkaraṇāya vakṣyamāṇakvāthena tatra bhāvanā deyetyatra vāgbhaṭasya matamāha
vyādhivyādhitasātmyaṃ samanusaran bhāvayedayaḥpātre
prāk kevalajaladhautaṃ śuṣkaṃ kvāthaistato bhāvyam
tulyaṃ girijena jale vasuguṇite bhāvanauṣadhaṃ kvāthyam
tatkvāthe pādāṃśe pūtoṣṇe prakṣipedgirijam
tat samarasatāṃ yātaṃ saṃśuṣkaṃ prakṣipedrase bhūyaḥ
svaiḥ svairevaṃ kvāthair bhāvyaṃ vārān bhavetsapta
atha snigdhasya śuddhasya ghṛtaṃ tiktakasādhitam
tryahaṃ yuñjīta girijamekaikena tathā tryaham
phalatrayasya yūṣeṇa paṭolyā madhukasya ca
śilājamevaṃ dehasya bhavatyatyupakārakam
lohasthitaṃ nimbaguḍūcisarpiryavair yathāvat paribhāvayettat
saṃtānikākīṭapataṅgadaṃśaduṣṭauṣadhīdoṣanivāraṇāya
evaṃ bhāvanāṃ dattvā saṃśoṣya kevalena jalena śodhanaṃ kartavyaṃ tatprakāramāhāgniveśaḥ
uṣṇe ca kāle ravitāpayukte vyabhre nivāte samabhūmibhāge
catvāri pātrāṇyasitāyasāni nyasyātape tatra kṛtāvadhānaḥ
śilājatu śreṣṭhamavāpya pātre prakṣipya tasmāddviguṇaṃ ca toyam
uṣṇaṃ tadardhaṃ kvathitaṃ ca dattvā viśodhayettanmṛditaṃ yathāvat
tatastu yatkṛṣṇamupaiti cordhvaṃ saṃtānikāvad raviraśmitaptam
pātre tadanyatra tato nidadhyāttatrāparaṃ koṣṇajalaṃ kṣipecca
punaśca tasmādaparatra pātre paścācca pātrādaparatra bhūyaḥ
yadā viśuddhaṃ jalamevamūrdhvaṃ kṛṣṇaṃ samastaṃ malametyadhastāt
tadā tyajettatsalilaṃ malaṃ ca śilājatu syājjalaśuddhamevam
śilājatu smṛtaṃ tiktaṃ kaṭūṣṇaṃ kaṭupāki ca
rasāyanaṃ yogavāhi śleṣmamehāśmaśarkarāḥ
mūtrakṛcchraṃ kṣayaṃ śvāsaṃ śotham arśāṃsi pāṇḍutām
vātaraktaṃ tathā kuṣṭham apasmārodaraṃ haret
nānādhānyair yathāprāptais tuṣavarjair jalānvitaiḥ
mṛdbhāṇḍaṃ pūritaṃ rakṣedyāvadamlatvamāpnuyāt
tanmadhye bhṛṅgarāṅmuṇḍī viṣṇukrāntā punarnavā
mīnākṣī caiva sarpākṣī sahadevī śatāvarī
triphalā girikarṇī ca haṃsapādī ca citrakam
samūlaṃ kuṭṭayitvā tu yathālābhaṃ vinikṣipet
pūrvāmlabhāṇḍamadhye tu dhānyāmlakamidaṃ smṛtam
svedanādiṣu sarvatra rasarājasya yojayet
atyamlamāranālaṃ vā tadabhāve prayojayet
tryūṣaṇaṃ lavaṇaṃ rājī rajanī triphalārdrakam
mahābalā nāgabalā meghanādaḥ punarnavā
meṣaśṛṅgī citrakaṃ ca navasāraṃ samaṃ samam
etatsamastaṃ vyastaṃ vā pūrvāmlenaiva peṣayet
pralimpettena kalkena vastramaṅgulamātrakam
tanmadhye nikṣipet sūtaṃ baddhvā tattridinaṃ pacet
dolāyantre'mlasaṃyukte jāyate svedito rasaḥ
mūlakānalasindhūtthatryūṣaṇārdrakarājikāḥ
rasasya ṣoḍaśāṃśena dravyaṃ yuñjyāt pṛthak pṛthak
dravyeṣvanuktamāneṣu mataṃ mānamitaṃ budhaḥ
paṭṭāvṛteṣu caiteṣu sūtaṃ prakṣipya kāñjike
svedayeddinam ekaṃ ca dolāyantreṇa buddhimān
svedāttīvro bhavetsūto mardanācca sunirmalaḥ
iṣṭikācūrṇacūrṇābhyām ādau mardyo rasastataḥ
dadhnā guḍena sindhūttharājikāgṛhadhūmakaiḥ
kumārikācitrakaraktasarṣapaiḥ kṛtaiḥ kaṣāyair bṛhatīvimiśritaiḥ
phalatrikeṇāpi vimardito raso dinatrayaṃ sarvamalairvimucyate
tryūṣaṇaṃ triphalāvandhyākandaiḥ kṣudrādvayānvitaiḥ
citrakorṇāniśākṣārakanyārkakanakadravaiḥ
sūtaṃ kṛtena yūṣeṇa vārānsapta vimardayet
itthaṃ saṃmūrchitaḥ sūtastyajetsaptāpi kañcukān
mayūragrīvatāpyābhyāṃ naṣṭapiṣṭīkṛtasya ca
yantre vidyādhare kuryādrasendrasyordhvapātanam
triphalāśigruśikhibhir lavaṇāsurisaṃyutaiḥ
naṣṭapiṣṭaṃ rasaṃ kṛtvā lepayed ūrdhvabhājanam
tato dīptairadhaḥ pātamupalaistasya kārayet
yantre bhūdharasaṃjñe tu tataḥ sūto viśudhyati
svedanādikriyābhistu śodhito'sau yadā bhavet
tadā kāryāṇi kurute prayojyaḥ sarvakarmasu
gṛhakanyā harati malaṃ triphalāgniṃ citrako viṣaṃ hanti
tasmād ebhir miśrair vārān saṃmūrchayetsapta
kumārikācitrakaraktasarṣapaiḥ kṛtaiḥ kaṣāyair bṛhatīvimiśritaiḥ
phalatrikeṇāpi vimardito raso dinatrayaṃ sarvamalairvimucyate
kumāryā ca niśācūrṇairdinaṃ sūtaṃ vimardayet
evaṃ kadarthitaḥ sūtaḥ ṣaṇḍho bhavati niścitam
bahvauṣadhikaṣāyeṇa sveditaḥ sa balī bhavet
sarpākṣīciñcikāvandhyābhṛṅgābdaiḥ svedito balī
tataḥ sa pāvakadrāvaiḥ svinnaḥ syādatidīptimān
dhūmasāraṃ rasaṃ torīṃ gandhakaṃ navasādaram
yāmaikaṃ mardayed amlabhāgaṃ kṛtvā samaṃ samam
kācakūpyāṃ vinikṣipya tāṃ ca mṛdvastramudrayā
vilipya parito vaktre mudrāṃ dattvā viśoṣayet
adhaḥ sacchidrapiṭharīmadhye kūpīṃ niveśayet
piṭharīṃ vālukāpūrair bhṛtvā cā kūpikāgalam
niveśya cullyāṃ tadadho vahniṃ kuryācchanaiḥśanaiḥ
tasmād atyadhikaṃ kiṃcit pāvakaṃ jvālayetkramāt
evaṃ dvādaśabhiryāmairmriyate rasa uttamaḥ
sphoṭayetsvāṅgaśītaṃ tamūrdhvagaṃ gandhakaṃ tyajet
adhasthaṃ ca mṛtaṃ sūtaṃ gṛhṇīyāttaṃ tu mātrayā
yathocitānupānena sarvakarmasu yojayet
apāmārgasya bījānāṃ mūṣāyugmaṃ prakalpayet
tatsampuṭe kṣipetsūtaṃ malayūdugdhamiśritam
droṇapuṣpīprasūnāni viḍaṅgamarimedakaḥ
etaccūrṇamadhaścordhvaṃ dattvā mudrā pradīyate
tadgolaṃ sthāpayetsamyaṅ mṛnmūṣāsampuṭe pacet
evamekapuṭenaiva sūtakaṃ bhasma jāyate
tatprayojyaṃ yathāsthānaṃ yathāmātraṃ yathāvidhi
kākodumbarikādugdhai rasaṃ kiṃcid vimardayet
taddugdhaghṛṣṭahiṅgośca mūṣāyugmaṃ prakalpayet
kṣiptvā tatsampuṭe sūtaṃ tatra mudrāṃ pradāpayet
dhṛtvā tadgolakaṃ prājño mṛnmūṣāsampuṭe 'dhike
pacedgajapuṭenaiva sūtakaṃ yāti bhasmatām
nāgavallīrasairghṛṣṭaḥ karkoṭīkandagarbhitaḥ
mṛnmūṣāsampuṭe pakvaḥ sūto yātyeva bhasmatām
śuddhasūtasamaṃ kuryātpratyekaṃ gairikaṃ sudhīḥ
iṣṭikāṃ khaṭikāṃ tadvatsphaṭikāṃ sindhujanma ca
valmīkaṃ kṣāralavaṇaṃ bhāṇḍarañjakamṛttikām
sarvāṇyetāni saṃcūrṇya vāsasā cāpi śodhayet
ebhiścūrṇairyutaṃ sūtaṃ yāvadyāmaṃ vimardayet
taccūrṇasahitaṃ sūtaṃ sthālīmadhye parikṣipet
tasyāḥ sthālyā mukhe sthālīmaparāṃ dhārayetsamām
savastrakuṭṭitamṛdā mudrayedanayormukham
saṃśoṣya mudrayedbhūyo bhūyaḥsaṃśoṣya mudrayet
samyagviśoṣya mudrāṃ tāṃ sthālīṃ cullyāṃ vidhārayet
agniṃ nirantaraṃ dadyādyāvaddinacatuṣṭayam
aṅgāropari tadyantraṃ rakṣedyatnādaharniśam
śanair udghāṭayed yantram ūrdhvasthālīgataṃ rasam
karpūravat suvimalaṃ gṛhṇīyād guṇavattaram
taddevakusumacandanakastūrīkuṅkumair yuktam
khādan harati phiraṅgaṃ vyādhiṃ sopadravaṃ sapadi
vindati vahnerdīptiṃ puṣṭiṃ vīryaṃ balaṃ vipulam
ramayati ramaṇīśatakaṃ rasakarpūrasya sevakaḥ satatam
śuddhasūtasya gṛhṇīyād bhiṣagbhāgacatuṣṭayam
śuddhagandhasya bhāgaikaṃ tāvatkṛtrimagandhakam
athavā pāradasyārdhaṃ śuddhagandhakameva hi
tayoḥ kajjalikāṃ kuryāddinamekaṃ vimardayet
mṛttikāṃ vāsasā sārddhaṃ kuṭṭayed atiyatnataḥ
tayā vāratrayaṃ samyak kācakūpīṃ pralepayet
mṛttikāṃ śoṣayitvā tu kūpyāṃ kajjalikāṃ kṣipet
tāṃ kūpīṃ vālukāyantre sthāpayitvā rasaṃ pacet
agniṃ nirantaraṃ dadyādyāvaddinacatuṣṭayam
gṛhṇīyādūrdhvasaṃlagnaṃ sindūrasadṛśaṃ rasam
pāradaḥ kṛmikuṣṭhaghno jayado dṛṣṭikṛtsaraḥ
mṛtyuhṛcca mahāvīryo yogavāhī jvarāpahaḥ
smṛtyojorūpado vṛṣyo vṛddhikṛddhātuvarddhanaḥ
ṣaṇḍhatvanāśanaḥ śūraḥ khecaraḥ siddhidaḥ paraḥ
pāradaḥ sakalarogahā smṛtaḥ ṣaḍraso nikhilayogavāhakaḥ
pañcabhūtamaya eṣa kīrtitastena tadguṇagaṇairvirājate
yasya rogasya yo yogastenaiva saha yojitaḥ
rasendro hanti taṃ rogaṃ narakuñjaravājinām
meṣīkṣīreṇa daradamamlavargaiśca bhāvitam
saptavārānprayatnena śuddhimāyāti niścitam
tiktaṃ kaṣāyaṃ kaṭu hiṅgulaṃ syānnetrāmayaghnaṃ kaphapittahāri
hṛllāsakaṇḍūjvarakāmalāṃśca plīhāmavātau ca garaṃ nihanti
nimbūrasanimbapatrarasair vā yāmamātrakam
ghṛṣṭvā daradamūrdhvaṃ tu pātayetsūtayuktivat
tatrordhvapiṭharīlagnaṃ gṛhṇīyādrasamuttamam
śuddhameva hi taṃ sūtaṃ sarvakarmasu yojayet
aśuddho gandhakaḥ kuryātkuṣṭhaṃ pittarujāṃ bhramam
hanti vīryyaṃ balaṃ rūpaṃ tasmācchuddhaḥ prayujyate
lohapātre vinikṣipya ghṛtamagnau pratāpayet
tapte ghṛte tatsamānaṃ kṣipedgandhakajaṃ rajaḥ
vidrutaṃ gandhakaṃ dṛṣṭvā tanuvastre vinikṣipet
yathā vastrād viniḥsrutya dugdhamadhye'khilaṃ patet
evaṃ sa gandhakaḥ śuddhaḥ sarvakarmocito bhavet
gandhakaḥ kaṭukastikto vīryoṣṇastuvaraḥ saraḥ
pittalaḥ kaṭukaḥ pāke kaṇḍūvīsarpajantujit
hanti kuṣṭhakṣayaplīhakaphavātān rasāyanaḥ
pīḍāṃ vidhatte vividhāṃ narāṇāṃ kuṣṭhaṃ kṣayaṃ pāṇḍugadaṃ ca kuryāt
hṛtpārśvapīḍāṃ ca karotyasahyām aśuddham abhraṃ guru vahnihṛtsyāt
kṛṣṇābhrakaṃ dhamedvahnau tataḥ kṣīre vinikṣipet
bhinnapatraṃ tu tatkṛtvā taṇḍulīyāmlayor dravaiḥ
bhāvayedaṣṭayāmaṃ tadevamabhraṃ viśudhyati
kṛtvā dhānyābhrakaṃ tacca śoṣayitvātha mardayet
arkakṣīraudanaṃ khalve cakrākāraṃ ca kārayet
veṣṭayed arkapatraiśca samyaggajapuṭe pacet
punar mardyaṃ punaḥ pācyaṃ saptavārānpunaḥ punaḥ
tato vaṭajaṭākvāthaistadvad deyaṃ puṭatrayam
mriyate nātra saṃdehaḥ prayojyaṃ sarvakarmasu
tulyaṃ ghṛtaṃ mṛtābhreṇa lohapātre vipācayet
ghṛte jīrṇe tadabhraṃ tu sarvayogeṣu yojayet
pādāṃśaśālisaṃyuktamabhraṃ baddhvātha kambale
trirātraṃ sthāpayennīre tatklinnaṃ mardayetkaraiḥ
kambalādgalitaṃ sūkṣmaṃ vālukārahitaṃ ca yat
taddhānyābhramiti proktam abhramāraṇasiddhaye
abhraṃ kaṣāyaṃ madhuraṃ suśītamāyuṣkaraṃ dhātuvivarddhanaṃ ca
hanyāttridoṣaṃ vraṇamehakuṣṭhaṃ plīhodaraṃ granthiviṣakrimīṃśca
rogān hanti draḍhayati vapurvīryavṛddhiṃ vidhatte tāruṇyāḍhyaṃ ramayati śataṃ yoṣitāṃ nityameva
dīrghāyuṣkāñjanayati sutān siṃhatulyaprabhāvānmṛtyor bhītiṃ harati sutarāṃ sevyamānaṃ mṛtābhram
aśuddhaṃ tālamāyurhṛtkaphamārutamehakṛt
tāpasphoṭāṅgasaṃkocaṃ kurute tena śodhayet
tālakaṃ kaṇaśaḥ kṛtvā taccūrṇaṃ kāñjike pacet
dolāyantreṇa māsaikaṃ tataḥ kūṣmāṇḍajadravaiḥ
tilataile pacedyāmaṃ yāmaṃ ca triphalājale
evaṃ yantre caturyāmaṃ pakvaṃ śudhyati tālakam
sadalaṃ tālakaṃ śuddhaṃ paunarnavarasena tu
khalve vimardayedekaṃ dinaṃ paścādviśodhayet
tataḥ punarnavākṣāraiḥ sthālyām ardhaṃ prapūrayet
tatra tadgolakaṃ dhṛtvā punastenaiva pūrayet
ā kaṇṭhaṃ piṭharaṃ tasya pidhānaṃ dhārayenmukhe
sthālīṃ cullyāṃ samāropya kramādvahniṃ vivardhayet
dinānyantaraśūnyāni pañca vahniṃ pradāpayet
evaṃ tanmriyate tālaṃ mātrā tasyaikaraktikā
anupānānyanekāni yathāyogyaṃ prayojayet
haritālaṃ kaṭu snigdhaṃ kaṣāyoṣṇaṃ haredviṣam
kaṇḍūkuṣṭhāsyarogāsrakaphapittakacavraṇān
tālakaṃ harate rogānkuṣṭhamṛtyujvarāpaham
śodhitaṃ kurute kāntiṃ vīryavṛddhiṃ tathāyuṣam
tālakasyaiva bhedo'sti manoguptaitadantaram
tālakaṃ tvatipītaṃ syādbhavedraktā manaḥśilā
manaḥśilā mandabalaṃ karoti jantuṃ dhruvaṃ śodhanam antareṇa
malasya bandhaṃ kila mūtrarodhaṃ saśarkaraṃ kṛcchragadaṃ ca kuryāt
pacet tryaham ajāmūtre dolāyantre manaḥśilām
bhāvayetsaptadhā pittairajāyāḥ sā viśudhyati
gurvī manaḥśilā varṇyā saroṣṇā lekhanī kaṭuḥ
tiktā snigdhā viṣaśvāsakāsabhūtakaphāsranut
naramūtre ca gomūtre saptāhaṃ rasakaṃ pacet
dolāyantreṇa śuddhaḥ syāttataḥ kāryeṣu yojayet
kharparaṃ kaṭukaṃ kṣāraṃ kaṣāyaṃ vāmakaṃ laghu
lekhanaṃ bhedanaṃ śītaṃ cakṣuṣyaṃ kaphapittahṛt
viṣāśmakuṣṭhakaṇḍūnāṃ nāśanaṃ paramaṃ matam
sūryāvarto vajrakandaḥ kadalī devadālikā
śigruḥ kośātakī vandhyā kākamācī ca bālakam
eṣāmekarasenaiva trikṣārair lavaṇaiḥ saha
bhāvayedamlavargaiśca dinamekaṃ prayatnataḥ
tataḥ pacecca taddrāvairdolāyantre dinaṃ sudhīḥ
evaṃ śudhyanti te sarve proktā uparasā hi ye
kaṅkuṣṭhaṃ gairikaṃ śaṅkhaḥ kāsīsaṃ ṭaṅkaṇaṃ tathā
nīlāñjanaṃ śuktibhedāḥ kṣullakāḥ savarāṭakāḥ
jambīravāriṇā svinnāḥ kṣālitāḥ koṣṇavāriṇā
śuddhimāyāntyamī yojyā bhiṣagbhiryogasiddhaye
aśuddhaṃ kurute vajraṃ kuṣṭhaṃ pārśvavyathāṃ tathā
pāṇḍutvaṃ paṅgulatvaṃ ca tasmātsaṃśodhya mārayet
kulatthakodravakvāthe dolāyantre vipācayet
vyāghrīkandagataṃ vajraṃ tridināttadviśudhyati
gṛhītvāhni śubhe vajraṃ vyāghrīkandodare kṣipet
mahiṣīviṣṭhayā liptvā kārīṣāgnau vipācayet
triyāmāyāṃ caturyāmaṃ yāminyante'śvamūtrake
secayetpācayedevaṃ saptarātreṇa śudhyati
hiṅgusaindhavasaṃyukte kṣipetkvāthe kulatthaje
taptaṃ taptaṃ punarvajraṃ bhavedbhasma trisaptadhā
meṣaśṛṅgabhujaṅgāsthikūrmapṛṣṭhāmlavetasān
śaśadantaṃ samaṃ piṣṭvā vajrīkṣīreṇa golakam
kṛtvā tanmadhyagaṃ vajraṃ mriyate dhmātameva hi
āyuḥ puṣṭiṃ balaṃ vīryaṃ varṇaṃ saukhyaṃ karoti ca
sevitaṃ sarvarogaghnaṃ mṛtaṃ vajraṃ na saṃśayaḥ
vajravat sarvaratnāni śodhayenmārayettathā
śuddhānāṃ māritānāṃ ca teṣāṃ śṛṇu guṇānapi
maṇayo vīryataḥ śītā madhurāstuvarā rasāt
cakṣuṣyā lekhanāścāpi sārakā viṣahārakāḥ
dhāraṇātte tu maṅgalyā grahadṛṣṭiharā api
sindhuvārasadṛkpatro vatsanābhyākṛtistathā
yatpārśve na tarorvṛddhirvatsanābhaḥ sa bhāṣitaḥ
gomūtre tridinaṃ sthāpyaṃ viṣaṃ tena viśudhyati
raktasarṣapatailākte tathā dhāryaṃ ca vāsasi
ye guṇā garale proktāste syurhīnā viśodhanāt
tasmādviṣaṃ prayoge tu śodhayitvā prayojayet
viṣaṃ prāṇaharaṃ proktaṃ vyavāyi ca vikāśi ca
āgneyaṃ vātakaphahṛdyogavāhi madāvaham
tadeva yuktiyuktaṃ tu prāṇadāyi rasāyanam
yogavāhi paraṃ vātaśleṣmajitsannipātahṛt
arkakṣīraṃ snuhīkṣīraṃ lāṃgalī karavīrakaḥ
guñjāhipheno dhattūraḥ saptopaviṣajātayaḥ
guṇahīnaṃ bhavedvarṣād ūrdhvaṃ tadrūpamauṣadham
māsadvayāttathā cūrṇaṃ labhate hīnavīryatām
hīnatvaṃ guṭikālehau labhete vatsaraṃ yadi
hīnāḥ syur ghṛtatailādyāś caturmāsādhikās tathā
ghṛtamabdāt paraṃ pakvaṃ hīnavīryatvam āpnuyāt
tailaṃ pakvamapakvaṃ ca cirasthāyi guṇādhikam
oṣadhyo laghupākāḥ syurnirvīryā vatsarātparam
purāṇāḥ syurguṇair yuktā āsavo dhātavo rasāḥ
