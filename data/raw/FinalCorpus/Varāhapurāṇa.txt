mahātapā uvāca
pūrvamāsīnmahādaityo balavānandhako bhuvi
sa devān vaśamāninye brahmaṇo varadarpitaḥ
tenātmavān surāḥ sarve tyājitā meruparvatam
brahmāṇaṃ śaraṇaṃ jagmurandhakasya bhayārditāḥ
tān āgatāṃstadā brahmā uvāca surasattamān
kimāgamanakṛtyaṃ vo devā brūta kimāsyate
devā ūcuḥ
andhakenārditāḥ sarve vayaṃ devā jagatpate
trāhi sarvāṃś caturvaktra pitāmaha namo'stu te
brahmovāca
andhakānnaiva śakto'haṃ trātuṃ vai surasattamāḥ
bhavaṃ śarvaṃ mahādevaṃ vrajāma śaraṇārthinaḥ
kiṃtu pūrvaṃ mayā datto varastasya surottamāḥ
avadhyastvaṃ hi bhavitā na śarīraṃ spṛśenmahīm
tasyaivaṃ balinastveko hantā rudraḥ paraṃtapaḥ
tatra gacchāmahe sarve kailāsanilayaṃ prabhum
evam uktvā yayau brahmā sadevo bhavasannidhau
tasya saṃdarśanād rudraḥ pratyutthānādikāḥ kriyāḥ
kṛtvābhyuvāca deveśo brahmāṇaṃ bhuvaneśvaram
śaṃbhuruvāca
kiṃ kāryaṃ devatāḥ sarvā āgatā mama sannidhau
yenāhaṃ tatkaromyāśu ājñā kāryā hi satvaram
devā ūcuḥ
rakṣasva deva balinastvandhakād duṣṭacetasaḥ
yāvadevaṃ surā sarve śaṃsanti parameṣṭhinaḥ
tāvat sainyena mahatā tatraivāndhaka āyayau
balena caturaṅgeṇa hantukāmo bhavaṃ mṛdhe
tasya bhāryāṃ girisutāṃ hartumicchan sasādhanaḥ
taṃ dṛṣṭvā sahasāyāntaṃ devaśakraprahāriṇam
saṃnahya sahasā devā rudrasyānucarā bhavan
rudro'pi vāsukiṃ dhyātvā takṣakaṃ ca dhanaṃjayam
valayaṃ kaṭisūtraṃ ca cakāra parameśvaraḥ
nīlanāmā ca daityendro hastī bhūtvā bhavāntikam
āgatastvaritaḥ śakrahastīvoddhatarūpavān
sa jñāto nandinā daityo vīrabhadrāya darśitaḥ
vīrabhadro'pi siṃhena rūpeṇāhatya ca drutam
tasya kṛttiṃ vidāryāśu kariṇastvañjanaprabhām
rudrāyārpitavān so'pi tam evāmbaram ākarot
tataḥ prabhṛti rudro'pi gajacarmapaṭo 'bhavat
gajacarmapaṭo bhūtvā bhujaṃgābharaṇojjvalaḥ
ādāya triśikhaṃ bhīmaṃ sagaṇo'ndhakamanvayāt
tataḥ pravṛtte yuddhe ca devadānavayormahat
indrādyā lokapālāstu skandaḥ senāpatis tathā
sarve devagaṇāś cānye yuyudhuḥ samare tadā
taṃ dṛṣṭvā nārado yuddhaṃ yayau nārāyaṇaṃ prati
śaśaṃsa ca mahad yuddhaṃ kailāse dānavaiḥ saha
tacchrutvā cakramādāya garuḍastho janārdanaḥ
tamevaṃ deśam āgamya yuyudhe dānavaiḥ saha
āgatya ca tato devā hariṇāpyāyitā raṇe
viṣaṇṇavadanāḥ sarve palāyanaparā bhavan
tatra bhagneṣu deveṣu svayaṃ rudro'ndhakaṃ yayau
tatra tena mahad yuddham abhavallomaharṣaṇam
tatra devo 'pyasau daityaṃ triśūlenāhanad bhṛśam
tasyāhatasya yad raktamapatad bhūtale kila
tatrāndhakā asaṃkhyātā babhūvurapare bhṛśam
tad dṛṣṭvā mahadāścaryaṃ rudraḥ śūle'ndhakaṃ mṛdhe
gṛhītvā triśikhāgreṇa nanarta parameśvaraḥ
itare 'pyandhakāḥ sarve cakreṇa parameṣṭhinā
nārāyaṇena nihatāstatra ye'nye samutthitāḥ
asṛgdhārātuṣāraistu śūlaprotasya cāsakṛt
anārataṃ samuttasthus tato rudro ruṣānvitaḥ
tasya krodhena mahatā mukhājjvālā viniryayau
tadrūpadhāriṇī devī yāṃ tāṃ yogeśvarīṃ viduḥ
svarūpadhāriṇī cānyā viṣṇunāpi vinirmitā
brahmaṇā kārttikeyena indreṇa ca yamena ca
varāheṇa ca devena viṣṇunā parameṣṭhinā
pātāloddharaṇaṃ rūpaṃ tasyā devyā vinirmame
māheśvarī ca rājendra ityetā aṣṭamātaraḥ
kāraṇaṃ tāni yatproktaṃ kṣetrajñenāvadhāraṇam
śarīrād devatānāṃ tu tadidaṃ kīrtitaṃ mayā
kāmaḥ krodhastathā lobho mado moho'tha pañcamaḥ
mātsaryaṃ ṣaṣṭhamityāhuḥ paiśunyaṃ saptamaṃ tathā
asūyā cāṣṭamī jñeyā ityetā aṣṭamātaraḥ
kāmaṃ yogeśvarīṃ viddhi krodho māheśvarīṃ tathā
lobhastu vaiṣṇavī proktā brahmāṇī mada eva ca
mohaḥ svayaṃbhūḥ kaumārī mātsaryaṃ cendrajaṃ viduḥ
yamadaṇḍadharā devī paiśunyaṃ svayameva ca
asūyā ca varāhākhyā ityetāḥ parikīrtitāḥ
kāmādigaṇa eṣo'yaṃ śarīre parikīrtitaḥ
jagrāha mūrtiṃ tu yathā tathā te kīrtitaṃ mayā
etābhir devatābhiśca tasya rakte'tiśoṣite
kṣayaṃ gatāsurī māyā sa ca siddho'ndhako'bhavat
etat te sarvamākhyātam ātmavidyāmṛtaṃ mayā
ya etacchṛṇuyānnityaṃ mātṝṇām udbhavaṃ śubham
tasya tāḥ sarvato rakṣāṃ kurvantyanudinaṃ nṛpa
yaścaitat paṭhate janma mātṝṇāṃ puruṣottama
sa dhanyaḥ sarvadā loke śivalokaṃ ca gacchati
tāsāṃ ca brahmaṇā dattā aṣṭamī tithiruttamā
etāḥ sampūjayed bhaktyā bilvāhāro naraḥ sadā
tasya tāḥ parituṣṭāstu kṣemārogyaṃ dadanti ca
