asti kaścid vaṇijakaḥ
nagarasamīpe tena devatāyatanaṃ kriyate
tatra ye karmakārāḥ sthapatyādayaḥ madhyāhnavelāyām āhāranimittaṃ bhojanamaṇḍapam anupraviṣṭāḥ
akasmāc cānuṣaṅgikaṃ devagṛhe vānarayūtham āgatam
atha tatraikasya śilpino 'rdhasphoṭitakāṣṭhastambho 'rjunamayaḥ khadirakīlakena madhye yantranikhātenāvastabdho 'vatiṣṭhate
tatra kadācid vānarayūtho giriśikharād avatīrya svecchayā taruśikharaprāsādaśṛṅgadārunicayeṣu prakrīḍitum ārabdhaḥ
ekas tu tatrāsannavināśaś cāpalād upaviśya stambhe yantracāram uddiśyedam āha
kenāyam asthāne kīlako nikhātaḥ
iti pāṇibhyām eva saṃgṛhyotpāṭitum ārabdhaḥ
sthānāc calite kīle yad vṛttam tad anākhyeyam evam eva bhavatā jñātam iti
asti kaścid gomāyur āhāravicchedāt kṣutkṣāmakaṇṭha itaś ca itaḥ paribhramann ubhayasainyasyāyodhanabhūmim apaśyat
tatra ca mahāntaṃ śabdam aśṛṇot
tadbhayasaṃkṣubhitahṛdayaḥ kim idam vinaṣṭo 'smi kasyāyaṃ śabdaḥ kva vā kīdṛśo vaiṣa śabda iti cintayatā dṛṣṭā giriśikharākārā bherī
tāṃ ca dṛṣṭvācintayat
kim ayaṃ śabdo 'syāḥ svābhāvikaḥ uta paraprerita iti
atha sā yadā vāyupreritair vṛkṣāgraiḥ spṛśyate tadā śabdaṃ karoti anyadā na iti tūṣṇīm āste
sa tu tasyāḥ sārāsāratāṃ jñātuṃ saṃnikarṣam upaśliṣṭaḥ
svayaṃ ca kautukād ubhayor mukhayor atāḍayat acintayac ca
gamyaṃ caitad bhakṣyaṃ ca mama
ity avadhāryaikadaṃṣṭrayā kṣudhāviṣṭaḥ pāṭitavān
paruṣatvācca carmaṇaḥ kathamapi na daṃṣṭrābhaṅgam avāptavān
pratibaddhaś ca punar apy acintayat
nūnam asyā antar bhakṣyaṃ bhaviṣyatīti
ity adhyavasya bheryā mukhaṃ vidāryāntaḥ praviṣṭaḥ
tasminn api na kiṃcid āsāditavān
pratinivartitum aśakto 'ntarlīnārdhakāyo vihasyābravīt
pūrvam eva mayā jñātam iti
asti kasmiṃścit pradeśe parivrāḍ devaśarmā nāma
tasyānekasādhūpapāditasūkṣmavāsoviśeṣopacayān mahatyarthamātrā saṃvṛttā
sa ca na kasyacid api viśvāsaṃ yāti
atha kadācid āṣāḍhabhūtir nāma paravittāpahṛt katham iyam arthamātrāsya mayā parihartavyeti vitarkyāvalaganarūpeṇa upagamya tatkālena ca viśvāsam anayat
atha kadācid asau parivrājakas tīrthayātrāprasaṅge tena āṣāḍhabhūtinā saha gantum ārabdhaḥ
tatra ca kasmiṃścid vanoddeśe nadītīre mātrāntika āṣāḍhabhūtim avasthāpyaikāntam udakagrahaṇārthaṃ gataḥ
apaśyac ca mahan meṣayuddham
anavaratayuddhaśaktisampannayoś ca tayoḥ śṛṅgapañjarāntarodbhūtāsṛg bahu bhūmau nipatitaṃ dṛṣṭvā āśāpratibaddhacittaḥ piśitalobhatayā gomāyus tajjighṛkṣuḥ saṃpīḍitodghātāt sadyaḥ pañcatvam agamat
atha parivrāḍ vismayāviṣṭo 'bravīt
jambuko huḍuyuddheneti
kṛtaśaucaś cāgatas tam uddeśam āṣāḍhabhūtim api gṛhītārthamātrāsāram apakrāntaṃ nāpaśyad devaśarmā
kevalaṃ tvapaviddhatridaṇḍakāṣṭhakuṇḍikāparisrāvaṇakūrcakādy apaśyat acintayacca
kvāsāv āṣāḍhabhūtiḥ
nūnam ahaṃ tena muṣitaḥ
ity uktavān
vayaṃ cāṣāḍhabhūtineti
athāsau kapālaśakalagranthikāvaśeṣaḥ kaṃcid grāmam astaṃ gacchati ravau praviṣṭaḥ
praviśann ekāntavāsinaṃ tantravāyam apaśyat āvāsakaṃ ca prārthitavān
tenāpi tasyātmīyagṛhaikadeśe sthānaṃ nirdiśya bhāryā abhihitā
yāvad ahaṃ nagaraṃ gatvā suhṛtsameto madhupānaṃ kṛtvā āgacchāmi tāvad apramattayā gṛhe tvayā bhāvyam
ity ādiśya gataḥ
atha tasya bhāryā puṃścalī dūtikāsaṃcoditā śarīrasaṃskāraṃ kṛtvā paricitasakāśaṃ gantum ārabdhā
abhimukhaś cāsyā bhartā madavilopāsamāptākṣaravacanaḥ pariskhalitagatir avasrastavāsāḥ samāyātaḥ
taṃ ca dṛṣṭvā pratyutpannamatiḥ kauśalād ākalpam apanīya pūrvaprakṛtam eva veṣam āsthāya pādaśaucaśayanādyārambham akarot
kaulikas tu gṛhaṃ praviśya nidrāvaśam agamat
suptapratibuddhaś cāsau tām ākroṣṭum ārabdhaḥ
puṃścali tvadgatam apacāraṃ suhṛdo me varṇayanti
bhavatu
puṣṭaṃ nigrahaṃ kariṣyāmīti
asāv api nirmaryādā prativacanaṃ dātum ārabdhā
punar api cāsau pratibuddhas tāṃ madhyasthūṇāyāṃ rajjvā supratibaddhāṃ kṛtvā prasuptaḥ
dūtikaitāṃ punar gamanāya pracoditavatī
sā tūtpannapratibhā dūtikām ātmīyadarśanasaṃvidhānena baddhvā kāmukasakāśaṃ yayau
asāv api pratibuddhas tathaiva tām ākroṣṭum ārabdhaḥ
dūtikā tu śaṅkitahṛdayānucitavākyodāharaṇabhītā na kiṃcid uktavatī
tantravāyas tu śāṭhyād iyaṃ na kiṃcin mamottaraṃ prayacchati ityutthāya tasyās tīkṣṇaśastreṇa nāsikāṃ chittvābravīt
tiṣṭhaivaṃlakṣaṇā
kas tvām adhunā vārttāṃ pṛcchati
ity uktvā nidrāvaśam upāgamat
āgatā ca sā tantravāyī dūtikām apṛcchat
kā te vārttā
kim ayaṃ pratibuddho 'bhihitavān
kathaya kathayeti
dūtikā tu kṛtanigrahā nāsikāṃ darśayantī sāmarṣam āha
śivās te sarvā vārttāḥ
muñca
gacchāmīti
tathā tv anuṣṭhite nāsikām ādāyāpakrāntā
tantravāyyapi kṛtakabaddham ātmānaṃ tathaivākarot
kaulikas tu yathāpūrvam eva pratibuddhas tām ākrośat
asāv api duṣṭā bahu dhṛṣṭaram āha
dhigghato 'si
ko māṃ nirāgasaṃ virūpayituṃ samarthaḥ
śṛṇvantu me lokapālāḥ
yathāhaṃ kaumāraṃ bhartāraṃ muktvā nānyaṃ parapuruṣaṃ manasāpi vedmi tathā mamānena satyenāvyaṅgyaṃ mukham astviti
athāsau mūrkhaḥ kṛtakavacanavyāmohitacittaḥ prajvālyolkām avyaṅgamukhīṃ jāyāṃ dṛṣṭvā protphullanayanaḥ paricumbya hṛṣṭamanā bandhavād avamucya pīḍitaṃ ca pariṣvajya śayyām āropitavān
parivrājakas tv ādita evārabhya yathāvṛttam artham abhijñātavān
dūtikāpi hastakṛtanāsāpuṭā svagṛhaṃ gatvācintayat
kim adhunā kartavyam iti
atha tasyā bhartā nāpito rājakulāt pratyūṣasy āgatya tāṃ bhāryām āha
samarpaya bhadre kṣurabhāṇḍam
rājakule karma kartavyam iti
sā ca duṣṭābhyantarasthaiva kṣuram eva prāhiṇot
sa ca samastakṣurabhāṇḍāsamarpaṇāt krodhāviṣṭacitto nāpitas tam eva tasyāḥ kṣuraṃ pratīpaṃ prāhiṇot
athāsāv ārtaravam uccaiḥ kṛtvā pāṇinā nāsāpuṭaṃ pramṛjya asṛkpātasametāṃ nāsikāṃ kṣitau prakṣipyābravīt
paritrāyadhvam paritrāyadhvam
anenāham adṛṣṭadoṣā virūpiteti
tathābhyāgatai rājapuruṣaiḥ pratyakṣadarśanāṃ tāṃ dṛṣṭvā virūpāṃ kīlapārṣṇilaguḍair atīva hataṃ paścād bāhubandhaś ca tayā saha dharmasthānam upanīto nāpitaḥ
pṛcchyamānaś cādhikṛtaiḥ kim idaṃ mahad viśasanaṃ svadāreṣu tvayā kṛtam iti yadā bahuśa ucyamāno nottaraṃ prayacchati tadā dharmādhikṛtāḥ śūle 'vataṃsyatām ity ājñāpitavantaḥ
niṣpāpaṃ ca parivrāṭ śūlasthānaṃ nīyamānaṃ nāpitaṃ dṛṣṭvā sattvānukampayā copalabdhatattvārtho 'dhikaraṇam upagamya dharmasthānādhikṛtān abravīt
nārhathainam adoṣakartāraṃ nāpitaṃ śūle samāropayitum
yatkāraṇam idam āścaryatrayaṃ śrūyatām
jambuko huḍuyuddhena vayaṃ cāṣāḍhabhūtinā
dūtikā tantravāyena trayo 'narthāḥ svayaṃ kṛtaḥ
samupalabdhatattvārthaiś cādhikṛtaiḥ paritrāyito nāpita iti
asti kasmiṃścit pradeśe vṛkṣaḥ tasmiṃś ca vāyasau dampatī prativasataḥ sma
tayos tu prasavakāle tadvṛkṣavivarānusāryasaṃjātakriyāṇyevāpatyāni kṛṣṇasarpo bhakṣayati sma
atha tenāpakāranirvedanād anyavṛkṣamūlavāsinaṃ priyasuhṛdaṃ gomāyum apṛcchyata yathā
bhadra kim evaṃgate prāptakālaṃ bhavān manyate
bālaghātitvāc ca vṛddhayor abhāva evāvayoḥ
gomāyuḥ
bhakṣayitvā bahūn matsyān uttamādhamamadhyamān
atilaulyād bakaḥ paścān mṛtaḥ karkaṭavigrahāt
vāyasaḥ
kathaṃ caitat
gomāyuḥ
asti kaścid bako vṛddhabhāvāt sukhopāyāṃ vṛttim ākāṅkṣamāṇaḥ kasmiṃścit saraḥpradeśe 'dhṛtiparītam iva ātmano rūpaṃ pradarśayann avasthitaḥ
tatrānekamatsyaparivṛta ekaḥ kulīrako 'bravīt
māma kim adyāhārakṛtyaṃ nānuṣṭhīyate yathā pureti
bakaḥ
ahaṃ matsyādaḥ
tenopādhinā vinā yuṣmān bravīmi
mayā yuṣmān āsādya pūrvaṃ prāṇarakṣā kṛtā
samprāpto mamādya vṛttivicchedaḥ
ato 'haṃ vimanāḥ
kulīrakaḥ
māma kena kāraṇena
bakaḥ
adya matsyabandhair etatsaraḥsamīpenātikrāmadbhir abhihitam
bahumatsyo 'yaṃ hradaḥ
asmiñ jālaṃ prakṣipāmaḥ
nagarasamīpe 'nye hradā anāsāditāḥ
tān āsādya punar āgamiṣyāma iti kathayāmāsuḥ
tat bhadra vinaṣṭā nāma yūyam
aham api vṛtticchedād utsanna eva
tatas tair vijñaptaḥ yathā
yata evāpāyaḥ śrūyate tata evopāyo 'pi labhyate
tad arhasy asmān paritrātum
bakaḥ
aṇḍajo 'ham asamartho mānuṣavirodhe
kiṃtv asmāddhradād anyaṃ jalāśayaṃ yuṣmān saṃkrāmayiṣyāmi
tatas tair viśvāsam upagatais tāta bhrātar mātula mātula māṃ naya māṃ naya prathamataraṃ nayasvety abhihitam
asāv api duṣṭamatiḥ krameṇa nītvā kauśalād ajasraṃ tān bhakṣayan paraṃ paritoṣam upāgataḥ
kulīrakas tu mṛtyubhayodvigno muhur muhus taṃ prārthitavān
māma mām api tāvad arhasi mṛtyumukhāt paritrātum iti
sa tu duṣṭātmācintayat
nirviṇṇo 'smy anenaikarasena matsyapiśitena
enam api tāvad rasaviśeṣam āsvādayiṣyāmi
tatas samutkṣipya viyat sarvāmbhaḥsthānāni parihṛtyaikadeśe taptaśilāyām avatīrṇaḥ
kulīrako 'pi pūrvabhakṣitamatsyaśarīrāvayavarāśiṃ dṛṣṭvā evācintayat
nihatā anena durātmanā prajñāpūrvakaṃ te mīnāḥ
tat kim adhunā prāptakālam
athavā
abhiyukto yadā paśyen na kāṃcid gatim ātmanaḥ
yudhyamānas tadā prājño mriyeta ripuṇā saha
anabhijño 'pi bakaḥ kulīrakasandaṃśagrahasya maurkhyāt kulīrakasakāśācchiraśchedam avāptavān
kulīrako 'pi gṛhītvā bakagrīvām utpalanālavad ākāśagamanaprasādhitacihnamārgo matsyāntikam eva prāyāt
taiścābhihitaḥ
bhrātaḥ kvāsau māma iti
athāsāv abravīt
pañcatvam upagataḥ
tasyaitad durātmanaḥ śiraḥ
bhakṣitās tenopadhinā bahavaḥ svayūthyā vaḥ
so 'pi matsakāśād vinaṣṭa iti
ato 'haṃ bravīmi
bhakṣayitvā bahūn matsyān iti
atha vāyaso jambukam āha
āvayoḥ kiṃ prāptakālaṃ manyase
gomāyuḥ
suvarṇasūtram ādāyātrāvāsake sthāpyatām
asaṃśayaṃ tatsvāmī taṃ kṛṣṇasarpaṃ ghātayiṣyati
ity uktvā sa sṛgālo 'pakrāntaḥ
atha vāyasaḥ suvarṇasūtrānveṣī rājagṛhaṃ prāyāt
dṛṣṭaṃ ca tenāntaḥpuraikadeśe dhautavastrayugalopari suvarṇasūtram uttamamaṇiviracitaṃ mahārhaṃ prakṣālya ceṭikayā sthāpitam
tac cāvasthāpyānyayā saha kathāṃ kartum ārabdhā
vāyasas tu tad gṛhītvā viyatā śanair ātmānaṃ darśayan svam ālayaṃ prati prāyāt
athārakṣipuruṣaiḥ prāsamudgaratomarapāṇibhir mahatā javena gatvā vṛkṣo 'valokitaḥ yāvat tena tat svanīḍe sthāpitam
tatraikenārohatā dṛṣṭam kṛṣṇabhujaṅgo vāyasapotān bhakṣayitvā nidrāvaśam agamat
tena cāsau supta eva ghātitaḥ
tat kṛtvā suvarṇasūtram ādāya gata iti
asti kasmiṃścid vanāntare mahān siṃhaḥ prativasati sma
so 'jasraṃ mṛgotsādaṃ kurute
atha te mṛgāḥ sarva evābhimukhāḥ praṇatacittā haritatṛṇāṅkuravaktradhāriṇo 'vanitalāsaktajānavas taṃ mṛgarājaṃ vijñāpayāmāsuḥ
bho mṛgarāja kim anena paralokaviruddhena svāmino nṛśaṃsena niṣkāraṇaṃ sarvamṛgotsādanakarmaṇā kṛtena
vayaṃ tāvad vinaṣṭā eva tavāpy āhārasyābhāvaḥ
tad ubhayopadravaḥ
tat prasīda
vayaṃ tu svāmina ekaikaṃ vanacaraṃ vāreṇa svajātisamutthaṃ preṣayāmaḥ
tathā kṛte kālaparyayāc chaśakasya vāro 'bhyāgataḥ
sa tu sarvamṛgājñāpito ruṣitamanāś cintayāmāsa
antakaro 'yaṃ mṛtyumukhapraveśaḥ
kim adhunā prāptakālaṃ mameti
athavā buddhimatāṃ kim aśakyam
aham evopāyena vyāpādayāmi siṃham
iti tasyāhāravelāṃ kṣapayitvā gataḥ
asāv api kṣutkṣāmakaṇṭhaḥ krodhasaṃraktanayanaḥ sphuradvadanadaśanasaṃgharṣadaṃṣṭrākarālo lāṅgūlāsphālanākārabhayakṛt tam āha
sukruddhair api kiṃ kriyate 'nyatra prāṇaviyogāt
sa tvam adya gatāsur eva
ko 'yaṃ tava velātyayaḥ
śaśakaḥ
na mamātmavaśasyātikrāntā svāmin āhāravelā
siṃhaḥ
kena vidhṛto 'si
śaśaḥ
siṃheneti
tac chrutvā paramodvignahṛdayaḥ siṃho 'bravīt
katham anyo 'tra madbhujaparirakṣite vane siṃha iti
śaśo bāḍham ity āha
atha siṃho vyacintayat
kim anena hatena kāraṇaṃ mama
taṃ sapatnaṃ saṃdarśayiṣyatīti
taṃ ca vyāpādyainaṃ bhakṣayiṣyāmi
iti tam āha
mama taṃ durātmānaṃ darśayasveti
asāv api śaśo 'ntarlīnam avahasya bṛhaspatyuśanasor nītiśāstraṃ pramāṇīkṛtya svārthasiddhaye vimalajalasampannaṃ dvipuruṣaprāpyodakam iṣṭakācitaṃ mahāntaṃ kūpam adarśayat
asāv apy ātmakāyapratibimbānabhijñatayā kumārgāpannacitto 'yam asau sapatna iti matvā sahasaiva tasya upari saṃnipatito maurkhyāt pañcatvam agamat
asti kasyacid rājñaḥ sarvaguṇopetam ananyasadṛśaṃ śayanam
tasmin pracchadapaṭaikadeśe mandavisarpiṇī nāma yūkā prativasati sma
atha tasmiṃṣ ṭiṇṭibho nāma matkuṇo vāyunā preritaḥ saṃnipatitaḥ
sa tu tac chayanam atisūkṣmottaracchadam ubhayopadhānaṃ jāhnavīpulinavipulaṃ paramamṛdu surabhi ca dṛṣṭvā paraṃ paritoṣam upagataḥ
tatsparśākṛṣṭamanā itaś cetaḥ paribhraman katham api tayā mandavisarpiṇyā sametaḥ
tayābhihitaḥ
kutas tvam asminn ayogyādhivāsa āgataḥ
apagamyatām asmād iti
matkuṇaḥ
ārye mayā tāvad ihānekaprakārāṇi māṃsāny āsvāditāni brāhmaṇakṣatriyaviṭśūdrāntaḥsthāni rudhirāṇi ca
tāni tu rūkṣāṇi picchilāny atuṣṭikarāṇy amanojñāni
yaḥ punar asya śayanasyādhiṣṭhātā tasya manoramam amṛtopamam asṛg bhaviṣyati
ajasraṃ bhiṣagbhiḥ prayatnād auṣadhādyupakramād vātapittaśleṣmanirodhād anāmayatayā snigdhapeśaladravaiḥ sakhaṇḍaguḍadāḍimatrikaṭukapaṭubhiḥ sthalajajalajakhecarabalavatpradhānapiśitopabṛṃhitair āhārair upacitaṃ rudhiraṃ rasāyanam iva manye
tac ca surabhi puṣṭikaraṃ cecchāmy ahaṃ tvatprasādād āsvādayitum iti
ato 'sau mandavisarpiṇyāha
asaṃbhāvyam etat tvadvidhānām agnimukhānāṃ daṃśavṛttīnām
apagamyatām asmāc chayanāt
tato 'sau tasyāḥ pādayor nipatitaḥ
sā tu dākṣiṇyāt tathā nāmeti pratipannā
kiṃtu naivākāle na cātimṛdubhāge tvayāsya prahartavyam iti
so 'bravīt
ko 'sya kālaḥ
anabhijño 'ham aparicitatvāt
sā tv akathayat
madhupānaśramāgatanidrasya rativilāsanirbharasuptasya ca śanair mṛdutayā bhavatā vicāraṇīyam
madaśramanidrāparītakāyo nāśu prabudhyata iti
evam avasthāpite prathamapradoṣa evākālajñena daṣṭaḥ
asāv api pārthiva ulmukadagdha iva saṃlīnakukṣipradeśaḥ sasambhramam utthāyāha
aho daṣṭo 'smi kenāpi
atha matkuṇaś cakitatvād rājavacanaṃ śrutvā śayanād avatīrya anyad vivaram āśritaḥ
śayyāpālair api svāmyādeśāt sunipuṇam anviṣadbhir vastraṃ parivartayadbhir antarlīnā mandavisarpiṇī samāsāditā vyāpāditā ca
asti kasmiṃścin nagarasamīpe saṃnikṛṣṭavivarābhyantaraśāyī jambukaś caṇḍaravo nāma
sa kadācid āhāram anveṣamāṇaḥ kṣapām āsādya kṣutkṣāmagalaḥ saṃmīlitalocanaḥ paribhraman nagaraṃ praviṣṭaḥ
tannagaravāsibhiś ca sārameyais tīkṣṇadaśanakoṭivilupyamānāvayavo bhayabhairavaphetkāraravapūritadigvivara itas tataḥ praskhalan palāyamānaḥ kasmiṃścid ajñānān nīlīkalaśe saṃnipatitaḥ
śvagaṇaś ca yathāgataṃ prāyāt
asāv api kṛcchreṇāyuḥśeṣatayāsmān nīlīkalaśāt samuttasthau
athāsya taccharīraṃ nīlīrasarañjitaṃ dṛṣṭvā samīpavartinaḥ kroṣṭukagaṇāḥ ko 'yam iti bhayataraladṛśaḥ sarvā diśaḥ pradudruvuḥ
asāv apy acintayat
nūnam imāṃ svarūpavikṛtiṃ dṛṣṭvaite palāyanta iti
atha dhīracittas tāñśanair avādīt
alaṃ sambhrameṇa
aham ākhaṇḍalājñayā sakalaśvāpadakulapālanakṣamaḥ kṣititalam āgata iti
atha tadvacanam ākarṇya siṃhavyāghracitrakavānaraśaśahariṇavṛṣadaṃśajambukādayaḥ śvāpadagaṇās taṃ praṇemuḥ
pratidinaṃ ca kesarikarajakuliśadāritamattebhapiśitair āpūryamāṇakukṣiḥ kakṣam iva taṃ jambukapūgaṃ bahiḥ kṛtvā siṃhavyāghrādīn āsannavartinaś cakāra
ekadā tv asau vividhapiśitanāśitakṣud dikṣu sthitānāṃ kroṣṭukānāṃ krośatāṃ ninādaṃ śrutvā tvaritataram uccair ninanāda
atas te siṃhādayas trapayā bhūbhāgadṛṣṭibhājaḥ kaṣṭam aho vañcitāḥ smaḥ kroṣṭāyam ity avadhārya ruṣā taṃ paruṣagiraṃ nāśitavanta iti
asti kasmiṃścid vanoddeśe madotkaṭo nāma siṃhaḥ prativasati sma
tasyānucarās trayaḥ piśitāśino dvīpivāyasagomāyavaḥ
atha tair bhramadbhir dṛṣṭaḥ sārthavāhaparibhraṣṭa uṣṭraḥ
taṃ cājñātapūrvarūpaṃ hāsyajananaṃ dṛṣṭvā siṃhaḥ pṛṣṭavān
idam apūrvaṃ sattvam iha vane pṛcchyatām
kas tvam iti
tato 'vagatatattvārtho vāyaso 'bravīt
ākhyātanāmoṣṭro 'yam iti
tatas tena siṃhasakāśaṃ viśvāsyānītaḥ
tenāpi yathāvṛttam ātmano viyogaḥ sārthavāhāt samākhyātaḥ
siṃhena cāsyābhyavapattir abhayapradānaṃ ca dattam
evaṃ ca vartamāne kadācit siṃho vanyagajayuddharadanakṣataśarīro guhāvāsī saṃvṛttaḥ
pañcaṣaḍdivasātikrānte ca kāle sarva eva ta āhāravaikalyād ātyayikam āpatitāḥ
yato 'vasannāḥ tatas siṃhenābhihitāḥ
aham anayā rujā na kṣamaḥ pūrvavad āhāraṃ bhavatām utpādayitum
te yūyam ātmārthe 'pi tāvad abhyudgamaṃ kuruta
te tam āhuḥ
evaṃ gate kim asmākam ātmapuṣṭyartheneti
siṃhaḥ
sādhv anujīvivṛttaṃ madupari bhaktiś ca bhavatām
atiśobhanam abhihitam
śaktā bhavantaḥ sarujaś cāham
tan mamaitadavasthasyopanayatāhāram iti
yadā ca na kiṃcid ūcuḥ tadā tenābhihitāḥ
kim anayā vrīḍayā
anviṣyatāṃ kiṃcit sattvam
aham etadavastho 'pi yuṣmākam ātmanaś cotpādayiṣye prāṇayātrārtham iti
evam uktvā te 'py utthāya saha krathanakena vanāntaraṃ praviṣṭāḥ
vyudasya krathanakaṃ duṣṭamantram ārabdhāḥ
tatra vāyasa āha
vināśitā vayam anena svāminā svādhīne 'py arthe
tāv āhatuḥ
katham
so 'bravīt
nanv ayaṃ krathanaka iti
ta āhuḥ
ayam asmākaṃ viśvāsopagataśaraṇāgato vayasyatve 'nujñātaḥ
sa āha
śaṣpabhujaḥ piśitāśinaś ca viṣamasambandhāḥ
tatas tāv ūcatuḥ
svāmināyam abhayapradānena rakṣyate
tena cāyuktam aśakyaṃ caitad iti
punar api vāyaso 'bravīt
tiṣṭhata yūyaṃ yāvad aham evaitad arthaṃ saṃpratipādayiṣyāmi
ity uktvā siṃhasakāśam agamat
siṃhena cābhihitam
anviṣṭaṃ yuṣmābhiḥ kiṃcit sattvam iti
kākaḥ
yasya cakṣur balaṃ vā syāt so 'nviṣyatu
vayaṃ tu sarva evāhāravaikalyād andhāḥ parikṣīṇaśaktayaś ca
kiṃtu prāptakālam avaśyaṃ vijñapyase
svāminā vināśitaḥ svātmanātmā svādhīne 'py arthe
siṃhaḥ
katham
kākaḥ
nanv ayaṃ krathanaka iti
siṃhaḥ
kaṣṭam
nṛśaṃsam etat
mayāsyābhyavapattir abhayaṃ ca prasādīkṛtam
api ca
na gopradānaṃ na mahīpradānaṃ na cānnadānaṃ hi tathā pradhānam
yathā vadantīha mahāpradhānaṃ sarvapradhāneṣv abhayapradānam
kākaḥ
aho svāmino dharmaśāstraṃ prati pratibhā
etad anyad api pradhānaṃ maharṣivacanam yathā śreyasām arthe pāpīyān ārambhaḥ
api coktam
tyajed ekaṃ kulasyārthe grāmasyārthe kulaṃ tyajet
grāmaṃ janapadasyārthe svātmārthe pṛthivīṃ tyajet
punaś cāha
mā svāmī svayaṃ vyāpādayatu
mayāsyopadhinā vadha ārabdhaḥ
siṃhaḥ
katham iva
kākaḥ
ayaṃ tāvad etadavasthaṃ svāminam asmāṃś ca dṛṣṭvā svayam ātmānam anyapuṣṭyarthaṃ svargagamanāya sattvahitāya nivedayati
evam abhihitavati vāyase siṃho matibhramam ivārpito na kiṃcid apyudāhṛtavān
asāv api punas tatsakāśaṃ gatvā kṛtakavacanaiḥ pratyekaṃ vijñāpitavān
siṃhāntikaṃ gatair yuṣmābhir evaṃ vaktavyam iti
tataḥ kṛtasaṃvidaḥ saha krathanakena siṃhasakāśaṃ gatāḥ
atha vāyasaḥ praṇamya siṃhaṃ vijñāpitavān
deva svāmiśarīraṃ sarvathā rakṣyam asmaccharīreṇeti
athāsāv āha
akalpakāyo bhavān
na yuṣmaccharīropabhoge kṛte 'pyasmākaṃ kiṃcit tṛptikāraṇaṃ bhavati
tasmiṃś cāpayāte gomāyur abhihitavān
asmān mama viśiṣṭataraṃ śarīram
tan matprāṇaiḥ kriyatāṃ prāṇayātreti
tam api tathaivābhihitavān
apayāte ca tasmin dvīpyāha
ābhyāṃ mama viśiṣṭataraṃ śarīram idam upayujyatām iti
tam apy asāvāha
akalpakāyo bhavān apīti
tac chrutvā krathanako 'cintayat
naivātra kaścid vināśyate
tad aham apy evam eva bravīmi
tata utthāya siṃhāntikam upagamyābravīt
deva ebhyo mama viśiṣṭataraṃ śarīram
tasmān maccharīreṇātmanaḥ prāṇayātrā kriyatām iti
evam abhivadann eva dvīpigomāyubhyāṃ vidāritobhayakukṣiḥ sadyaḥ pañcatvam upagato bhakṣitaś ceti
asti samudratīraikadeśe ṭīṭibhadampatī prativasataḥ sma
atha kadācit prasoṣyamāṇayā ṭīṭibhyā bhartābhihitaḥ
kiṃcit sthānam anviṣyatām yatrāhaṃ prasuve
asāv akathayat
nanv etad eva sthānaṃ vṛddhikaram
atraiva prasūṣveti
sābravīt
alam anena sāpāyena
avaśyam eva samudrajalavelāplavanān mamāpatyavināśo bhavati
asāv āha
bhadre na śakto mahodadhir mayā sārdham īdṛśaṃ vairānubandhaṃ kartum iti
sābravīt
bahv asadṛśaṃ tava samudreṇa balam
katham ātmano jñāyate sārāsāratā
uktaṃ ca
duḥkham ātmā paricchettum evaṃ yogyo na veti vā
evaṃvid yasya vijñānaṃ saphalās tasya buddhayaḥ
api ca
mitrāṇāṃ hitakāmānāṃ yo vākyaṃ nābhinandati
sa kūrma iva durbuddhiḥ kāṣṭhād bhraṣṭo vinaśyati
ṭīṭibhaḥ
kathaṃ caitat
ṭīṭibhī
asti kasmiṃścit sarasi kambugrīvo nāma kacchapaḥ prativasati sma
tasya dvau suhṛdau vikaṭasaṃkaṭanāmānau haṃsau
atha kālaviparyaye dvādaśavārṣikyanāvṛṣṭir āpatitā
tatas tayor matir utpannā
kṣīṇatoyam idaṃ saraḥ
anyaṃ jalāśayaṃ gacchāveti
kiṃ punaś ciroṣitaṃ priyamitraṃ kambugrīvam āmantrayāvahe
tathā cānuṣṭhite kacchapenābhihitau
kasmān mamāmantraṇaṃ kriyate
yadi tu sneho 'sti tato mām apy asmān mṛtyumukhāt trātum arhathaḥ
yatkāraṇam yuvayos tāvad āhāravaikalyaṃ kevalam asmin svalpodake sarasi mamātra tu maraṇam eva
tad vicintyatām āhārasuhṛdviyogayoḥ ko garīyān
tābhyām abhihitam
yuktam āttha
evam etat
kiṃ punaḥ prāptakālaṃ bhavāñ jānāti
avaśyaṃ nayāvāvāṃ bhavantam
tvayā punaś cāpalān na kiṃcid vaktavyam
imāṃ tu yaṣṭiṃ madhye daśanair āpīḍaya
evam anayaivoddhṛtya ṣaṣṭimātrāṇi yojanāni mahat saro bhavantaṃ nayāvaḥ
tatra sukhaṃ yāpayiṣyāma iti
evaṃ ca niṣpanne tajjalāśayasaṃnikṛṣṭanagarasyopariṣṭān nīyamānaṃ dṛṣṭvā kim idaṃ śakaṭacakrapramāṇaṃ viyatā nīyata iti janaḥ sakalakalaḥ saṃvṛttaḥ
tac ca śrutvāsannavināśaḥ kacchapo yaṣṭiṃ tyaktvābhihitavān
ahaṃ kacchapaḥ
cāpalād eṣa lokaḥ pralapati iti bruvan vacanasamakālam evāśrayāt paribhraṣṭo bhūmau nipatitaḥ māṃsārthinā ca lokena pātasamakālam eva tīkṣṇaśastraiḥ khaṇḍaśo vibhakta iti
asti kasmiṃścin mahāhrade mahākāyās trayo matsyāḥ prativasanti sma tad yathā
anāgatavidhātā pratyutpannamatir yadbhaviṣyaś ceti
tatrānāgatavidhātrā tadudakāntargatena kadācit tatsamīpe matsyabandhānām atikrāmatāṃ vacanaṃ śrutam
bahumatsyo 'yaṃ hradaḥ
atra matsyabandhaṃ kurmaḥ
tac ca śrutvānāgatavidhātrā cintitam
avaśyam eta āgantāraḥ
tad ahaṃ pratyutpannamatiṃ yadbhaviṣyaṃ ca gṛhītvānyam achinnasrotaskaṃ hradaṃ saṃśrayāmīti
tatas tāv āhūya pṛṣṭavān gamanāya
tatra pratyutpannamatir matinivārito 'bhayacittaḥ kathamapi pramādān nānuyātaḥ
yadbhaviṣyas tv āsannavināśas tadvacanam anādṛtya nirārambha eva āsīt
anyedyuś cāpayāte 'nāgatavidhātari matsyabandhair antaḥsroto nirudhya prakṣiptaṃ saṃvartajālam
apakṛṣṭe ca jāle tasmin hrade nāpy ekataro 'vaśiṣṭaḥ
evaṃ gate pratyutpannamatir mṛtarūpaṃ kṛtvātmānaṃ jalasya upari darśitavān
tair api svayam eva mṛto mahāmatsya iti kṛtvā parisrotasi sthāpitaḥ
tasmād utplutyānyaṃ jalāśayaṃ gataḥ
yadbhaviṣyas tv anekalaguḍaprahārajarjaritaśarīraḥ pañcatvam upanīta iti
ato 'haṃ bravīmi
anāgatavidhātā ceti
atha kadācit prasūtāyāṃ ṭīṭibhyāṃ tadbhartṛjijñāsayā samudreṇa apahṛtās te 'ṇḍakāḥ paśyāmi tāvat ayaṃ kim ārambhata iti
atha ṭīṭibhī śūnyam apatyasthānaṃ dṛṣṭvā paramāvignahṛdayā bhartāram āha
idaṃ tad āpatitaṃ mandabhāgyāyāḥ
asāv antarlīnam avahasya tām āha
mamāpi tāvat bhadre dṛśyatāṃ sāmarthyam iti
tatas tena pakṣisamājaṃ kṛtvā niveditaṃ tadapatyaharaṇajaṃ duḥkham
tatraikenābhihitam
asamarthā vayaṃ mahodadhivigrahāya
kiṃ punar atra prāptakālam
sarva eva vayam ākrandena garutmantam udvejayāmaḥ
saiva no duḥkham apaneṣyati
ity avadhārya tatsakāśaṃ gatāḥ
asāv api devāsuraraṇanimittam āhūto viṣṇunā garuḍas tat svayūthyavyasanaṃ dṛṣṭvā manyum ājagāma
devo 'pi viṣṇus traikālyadarśanasāmakṣyāt tasyāntargataṃ matvā svayam eva tatsakāśam agamat
atha devaṃ dṛṣṭvā sutarām āvignahṛdayo 'bravīt
yuktaṃ tvayā nāthena satā samudrāpasadān mamāyaṃ paribhava iti
jñātvā ca devaḥ parihasya samudrasyedam uvāca
samarpayādhunāpatyāni ṭīṭibhasyeti
anyathā tvām āgneyāstrapratāpitam anekavaḍavāmukhasahasraparikṣīṇatoyaṃ sadyaḥ kariṣyāmīti
evam ukto mahodadhiś cintayāmāsa
mamāṇḍajena sarvanāśa eva prārabdhaḥ
iti matvā praṇamya devaṃ samarpitavān iti
asti kasmiṃścid vanoddeśe vṛkajambukakarabhasahito vajradanto nāma siṃhaḥ prativasati sma
kadācid asau vanyadviparadanakoṭipāṭitavakṣā ekadeśasthaḥ kṣutkṣāmatanuḥ kṣudhā parigatān tān sacivān āha
kiṃcid anviṣyatāṃ vane sattvajātam yenāham etadavastho 'pi bhavatāṃ vṛttim āpādayiṣyāmi
atha tadājñāsamakālam eva te 'raṇye paryaṭanto yadā na kiṃcid āseduḥ tadāsau jambukas taṃ śaṅkukarṇanāmānaṃ karabhaṃ vivikte 'bhihitavān
kim atra prāptakālaṃ manyate bhavān
svāmī vajradanto 'smadīyaparyaṭanam anarthakaṃ śrutvā kadācid vināśāya pravartate
tad ahaṃ kiṃcid bhavataḥ prārthaye yadi pratīcchasīti
sa āha
kiṃ mamāsti vayasya yat prārthyate
śarīram api me tvadāyattam
yathābhimatam upayujyatām iti
atha jambuko 'bravīt
etad evātra kāraṇam
ahaṃ te dviguṇaṃ śarīraṃ siṃhasakāśād dāpayiṣye
tvayāpy evaṃ vayam ātmā ca saṃvardhitāḥ syur iti
pratipannaś cāsau
evam abhidhāya siṃhasakāśaṃ gatvā tam āha
svāmin na kiṃcit sattvam āsāditam
eṣa punaḥ śaṅkukarṇo 'bhidhatte
bṛhatprasthena dviguṇayā tulayojjāsyaṃ śarīraṃ samprayacchāmi iti
tac chrutvā siṃhaḥ prahṛṣṭa āha
evaṃ kriyatām
atha pratipanne śaṅkukarṇaḥ papāta bhūmau khaṇḍaśaś ca kṛtaḥ
tataś caturakas taṃ siṃhaṃ rudhiraraktasarvagātraṃ dṛṣṭvā abravīt
gacchatu svāmī snānam ācaritum yāvad ahaṃ kravyamukhasahitastiṣṭhāmi
gate ca tasmiṃś caturakas taṃ kravyamukham āha
bhakṣaya tāvad ataḥ piśitam yāvad asau snātuṃ gataḥ
so 'bravīt
bhakṣayitvā kim uttaraṃ dāsyāmi
jambuko 'bravīt
kiṃ tavānena vicāreṇa
aham etasya prativacanaṃ dāsyāmi
tvayā punar mama mukham evāvalokitavyam iti
evam ukte tābhyāṃ kravyam atibahu bhakṣitam
atrāntare siṃhaḥ samprāpto yāvat paśyati sakalaṃ jaṭharapiśitam upabhuktam tataś caturakam āha
māma kva taj jaṭharapiśitam
evaṃ vadati siṃhe kravyamukho mukhaṃ caturakasyāvalokitavān
caturako 'bravīt
kim adhunā manmukham avalokayasi
svāmin
bhakṣitam aneneti
atha siṃhaḥ kuliśakharanakaro bhrūkuṭilamukhaḥ prakaṭitaroṣastaṃ hantum aicchat
athāsāv api vṛko mukhavaivarṇyavepathuvyāptatanur atanupadavikṣepaḥ kṣiprapalāyanapaṭur aṭavīm uddiśya jagāma
siṃho 'pi kiṃcid anusṛtya pratinivṛttaḥ
etasmiṃś cāntare kathamapi ca tatsamīpam atha kaścit sārthavāho 'nena pathāyātaḥ
tasya ca sārthāgresaraṃ kaṭāhena galabaddhena karabham āgacchantaṃ dṛṣṭvā kṛtakaviṣādo jambukas taṃ siṃham āha
deva vinaṣṭāv āvām
mā khalu kaścid vanaṃ dhārayatu
yāvad adyāpi piśitaṃ nopabhujyate tāvad bṛhatprastham ādāya dhanikācāreṇāyaṃ karabhakaḥ samprāptaḥ
tat kim atra prāptakālam
gacchatu svāmī digantaram anyat yāvad aham enaṃ labdhacittābhiprāyaṃ karomīti
evam abhihite siṃhas tasmād apayātaḥ
caturako 'pi bahudināni tat piśitam upabhuktavān
asti kasmiṃścid vanoddeśe mahān vānarayūthaḥ
sa kadāciddhemantakāle 'sukhāsīno 'tivihvalatayā khadyotaṃ dṛṣṭvāgnir ayam ity āhāryaiḥ śuṣkatṛṇaparṇair ācchādya prasāritabhujaḥ kakṣakukṣivakṣaḥpradeśān kaṇḍūyamānaḥ pratāpamanorathasukhāni kilānubhavati
tatraikaḥ śākhāmṛgas tadgatamanā muhurmuhus tam eva mukhenopādhamat
atha sūcīmukho nāma
tena vṛkṣād avatīryābhihitaḥ
mā kliśaḥ
nāyaṃ vahniḥ khadyoto 'yam iti
athāsāv adhamat tasya tad vacanam avamanyaiva
punaś ca tenāsakṛd vāryamāṇo naiva śāmyati
kiṃ bahunā tāvat tena karṇābhyāśam āgatyāgatya prabalam udvejitaḥ yāvat tena sahasā gṛhītvā śilāyām āvidhya vigataprāṇaḥ kṛto 'sāviti
asti kasmiṃścid adhiṣṭhāne vaṇiksutau suhṛdau staḥ
eko duṣṭabuddhir aparo dharmabuddhiḥ
tāv arthopārjananimittaṃ viśiṣṭaṃ deśāntaraṃ gatau
atha tatra dharmabuddhir nāmaikaḥ sārthavāhasuto yas tena kasyacit sādhoḥ pūrvasthāpitaṃ kalaśikāgataṃ svabhāgyapracoditaṃ raupyadīnārasahasraṃ prāptam
sa duṣṭabuddhinā saha sampradhārya kṛtārthāv āvāṃ svadeśaṃ gacchāva iti pratyāgatau
adhiṣṭhānasamīpe dharmabuddhinābhihitam
dīnārā ardhavibhāgena vibhajyantām
svagṛhān praviśāvaḥ
adhunā suḥrtsvajanādisamakṣam ujjvalaṃ vatsyāvaḥ
atha duṣṭabuddhir antaḥkaṭhinahṛdayaḥ svārthasiddhaye tam āha
bhadra vittaśeṣo yāvad āvayoḥ sāmānyaḥ tāvad avicchinnaḥ snehasadbhāvaḥ
kiṃtv ekam ekaṃ śataṃ gṛhītvā praviśāvaḥ
yatkāraṇam puṇyaparīkṣā hrāsavṛddhibhyāṃ bhaviṣyaty ekārthatā ca janaspṛhaṇīyā
tathā cānuṣṭhite śeṣaṃ kutracit suguptaṃ kṛtvā praviṣṭau
atha tadvarṣābhyantare duṣṭabuddhir asadvyayavyasanitvād bhāgyacchidratayā ca kṣīṇapratyaṃśaḥ punar api ca nidhito dharmabuddhinā sahāparaśataṃ vibhaktavān
tad api dvitīyavarṣābhyantare tathaiva kṣīṇam
evaṃ gate duṣṭabuddhiś cintayāmāsa
yadi punaḥ śatavibhāgena vibhajāvaḥ tat kiṃ mayā kṛtaṃ bhavati
śeṣaiḥ ṣaḍbhir apahṛtaiḥ samastāny evāsādayāmi
evaṃ matvaikākī bhūtvā tām arthamātrām apanīya pradeśaṃ samīkṛtya māsātikrānte kāle dharmabuddhim abhihitavān
bhadra samavibhāgaṃ śeṣavittasya kurva iti
pratipanne ca dharmabuddhinā saha gatvā tam evoddeśaṃ khātakarma kartum ārabdhaḥ
khanyamāne ca yadā na dṛśyate tadā prathamataraṃ dhṛṣṭatayā duṣṭabuddhiḥ pāṣāṇenātmanaḥ śiro 'tāḍayad abravīc ca sasambhramam
kva tad brahmahṛdayam dharmabuddhe
nūnaṃ tvayāpahṛtam iti
evaṃ parasparaśaṅkayā vivadamānau dharmasthānam upāgatau
āvedite ca tasminn arthe 'vagate 'vyaktavyavahāraduśchedatayā saṃniruddhau
pañcarātrābhyantarāc ca duṣṭabuddhinādhikṛtānāṃ pratijñātam
sākṣiṇo mama santy atravyavahāradīnārāṇām iti
tais tu vyavahāranivartanārthaṃ pṛṣṭaḥ
kas te sākṣī
darśayasveti
so 'bravīt
yasyaiva vṛkṣasyādhastāt sthāpitaṃ dravyam tenaiva vibhāvayāmi iti
atha te vismayam upagatāḥ kathaṃ vanaspatir mantrayiṣyatīti
kṛtapratibhuvau svagṛhaṃ visarjitau
atha duṣṭabuddhinā svagṛhaṃ gatena pitābhihitaḥ
tāta maddhastagatās te paṇāḥ
kiṃtu vāṅmātrāvabaddhās tiṣṭhanti
ahaṃ tu tvām adya rātrau vṛkṣavivare 'smin sthāpayāmi
prabhāte dharmādhikṛtasamakṣaṃ pṛṣṭas taṃ vibhāvayeti
tatas tenābhihitam
putra vinaṣṭāv āvām
kiṃ kāraṇam anupāya eṣaḥ
tathā ca
upāyaṃ cintayet prājño hy apāyam api cintayet
paśyato bakamūrkhasya nakulair bhakṣitāḥ sutāḥ
so 'bravīt
katham etat
asāv āha
asti kasmiṃścid arjunavṛkṣe bakadampatī prativasataḥ sma
tatra ca vṛkṣavivarānusārī mahākāyo 'hir asaṃjātakriyāṇy eva apatyāni bhakṣayati sma
tena ca nirvedena naṣṭasaṃjñāv āhārakriyām utsṛjya jalāśayaikadeśe vimanaskāv āsāte
atha tatraikaḥ kulīrakas tam āha
māma kim adyāpy āhāro 'nuṣṭhīyata iti
bakaḥ
adhṛtiparītasya me kuta āhārābhilāṣa iti
yato 'sāv āha
kiṃlakṣaṇasamutthādhṛtiḥ
sa tu tasmai yathāvṛttam apatyabhakṣaṇam ākhyātavān
kulīrakas tu taṃ samarthitavān
aham upāyaṃ tadvadhāya kathayāmi
yeyaṃ nakulavasatir etatprabhṛtyavicchinnaparamparayā matsyapiśitaṃ prakīryatām yāvatsarpavasatiḥ
tatas ta evainaṃ ghātayiṣyanti
tathā cānuṣṭhite nakulaiḥ piśitamārgānusāribhiḥ pūrvavairakriyām anusmaradbhiḥ khaṇḍaśo 'hiṃ kurvadbhiḥ pūrvadṛṣṭamārgam ādhāvadbhir bakāvāsaṃ gatvā bakasya śeṣāpatyabhakṣaṇaṃ kṛtam iti
ato 'haṃ bravīmi
upāyaṃ cintayet prājño hy apāyam api cintayet
iti bruvann api tenāsau nītvā sthāpito vṛkṣavivare
atha prabhātasamaye 'dhikaraṇaprakṛtipratyakṣaṃ dharmaśāstravacanābhiśrāvitena vanaspatinā yathāprastutam abhihitam
dharmabuddhinārtho 'pahṛta iti
tac ca śrutvā dharmabuddhiś cintayāmāsa
katham avāk pādapo vācaṃ vyāhariṣyati
tat kāraṇenātra bhavitavyam
sarvathā buddhisādhyam etat
atha dharmasthānīyān āha
aho vismayaḥ
adyāpy avipluta eva loke dharmabuddhir ahaṃ vijane 'smin vana ekākyāgamya tad dravyaṃ gṛhītavān
athāpaśyam ahim atikāyam āyāntam
cintitaṃ ca mayā
kaṣṭam idam āpatitam
abhihitaṃ ca
punar api viṣayā labhyante na tu prāṇāḥ
punar āgamiṣyāmi
ity atraiva vṛkṣamūle 'vasthāpitam
adhunāvaśyaṃ rājavaśāt samarpitavyam
kiṃtvasmāt sthānād ekānte 'vasthānaṃ kurudhvam yāvad aham enaṃ nidhipālaṃ kṛṣṇasarpaṃ parājayāmi
ity uktvāhāryaiḥ śuṣkadāruparṇanicayair vṛkṣavivaram āpūryāgnim ādīpayitum ārabdhaḥ
duṣṭabuddhis tv adhomukhenākṣṇā vilokya vṛkṣavivarāntargataṃ vaṇikputraṃ dṛṣṭvā vyathitamanā abhavat
pradīpte ca vahnau samantata ujjvalībhūtād vṛkṣavivarāt sphaṭitatanuḥ pluṣṭakeśaḥ srastatvag yadā jāto vaṇik tadā bhūmau nipatitaḥ
tat tu mahad vaikārikaṃ dṛṣṭvā kim idam iti paraṃ vismayam upagatāḥ
kiṃcijjīvitaṃ ca pratyakṣam abhijñāya vaṇikputraṃ papracchuḥ
kim idam īdṛśam agnipatanam adhyavasitaṃ bhavateti
tato 'sāv abravīt
anena duṣputreṇāham avasthām imāṃ prāpita iti
evam abhivadan pañcatvam upagataḥ
anantaraṃ dharmādhikṛtās tam arthaṃ jñātvābhihitavantaḥ
duṣṭabuddhir ayaṃ pāpaḥ śūle 'vataṃsyatām iti
asti kasmiṃścid adhiṣṭhāne kṣīṇabāndhavo vaṇiksutaḥ
sa deśāntaram arthopārjananimittaṃ prasthitaḥ
tasya tulā lohasahasrakṛtā vidyate
so 'nyasmin vaṇikputrake tāṃ nikṣipya deśāntaram arthopārjanāya prāyāt
kṣīṇabhāgyatvāc ca tena bahunāpi kālena na kiṃcid āsāditam
pratyāgataś ca tāṃ tulāṃ tasmāt prārthitavān
tenoktaṃ ca
sā mūṣakair bhakṣiteti
athāsāv acintayat
vismayanīyam etat
kathaṃ lohasahasramayīṃ tulāṃ mūṣakā bhakṣayiṣyantīti
antarlīnam avahasyābravīt avaśyam etad evam yatkāraṇam
vṛṣyaṃ svādu mṛdu ca lohaṃ katham ākhavo na bhakṣayiṣyanti iti pratipannavāk
asāv api suparihṛṣṭahṛdayaḥ pādyādipuraḥsarāṃ tasya pūjāṃ kartum ārabdhavān bhojane ca prārthitavān
tasya ca nātidūre nadī
tatra snānābhyudyatasya ca tasya svīyaṃ putram ekam āmalakasnānaśāṭikāsametaṃ pṛṣṭhataḥ preṣitavān
asāv api pratyāgacchan dārakam anyasmin mitragṛhe suguptaṃ kṛtvā praviṣṭaḥ
atha bhojanasamaye sārthavāho dārakam adṛṣṭvā samākulamanāḥ śaṅkitahṛdayaś ca tam apṛcchat
kvāsau dārakas tavānupadapreṣitaḥ
iha na praviṣṭa iti
atha so 'bravīt
śyenenāpahṛtaḥ
tac chrutvā paramāvigno nirdayībhūtaś ca taṃ bāhau gṛhītvā dharmasthānaṃ nītavān āha ca
paritrāyadhvam
anena me dārakaḥ kvāpi gopita iti
pṛṣṭaś cāsau prāḍvivākaiḥ
kim etat
kathyatām iti
sa vihasyābravīt
śyenenāpahṛta iti
tatas tair vismitamanobhir abhihitaḥ
kathaṃ śyeno dārakam apahariṣyatīti
dharmādhikṛtais tathyaṃ pṛcchyamāno 'bravīt
kim atra citram
yatra tulā lohasahasrasyāsya gehe madīyā mūṣakair bhakṣitā tatra kathaṃ dārakaḥ śyenena nāpahriyata iti
tacca śrutvā pratipāditavantas te prāḍvivākāḥ parasparasya tattulātaddārakadānam iti
asti dākṣiṇātye janapade mihilāropyaṃ nāma nagaram
tasya nātidūre parivrājakāvasathaḥ
tatra parivrāḍ jūṭakarṇo nāma prativasati sma
sa bhikṣāvelāyāṃ tasmān nagarāt tīrthabhūta iti brāhmaṇagṛhebhyaḥ sakhaṇḍaguḍadāḍimagarbhāṇāṃ snigdhadravapeśalānām annaviśeṣāṇāṃ bhikṣābhājanaṃ paripūrṇaṃ kṛtvā tam āvasatham avagamya yathāvidhi vratakālaṃ kṛtvā tatra śeṣam āpotake suguptaṃ kṛtvā nāgadantake sthāpayati
ahaṃ saparijanas tena varte
evaṃ bhakṣyamāṇe tasmin suprayatnasthāpite 'pi nirviṇṇaḥ sthānāt sthānam uccair matprati bhayāt saṃkramayati
tad apy aham anāyāsena prāpnomi bhakṣayāmi ca
athaivaṃ gacchati kāle kadācit tasya parivrāḍ bṛhatsphiṅnāma prāhuṇaka āgataḥ
sa jūṭakarṇas tasya svāgatādyupacāraṃ kṛtvā kṛtayathocitavratakālas tasminn āpotake śeṣaṃ suguptaṃ kṛtvā khaṭvāsīnaḥ śayanagataṃ bṛhatsphijam apṛcchat
bhavān ito mayā viyuktaḥ
tata ārabhya keṣu deśāntareṣu tapovaneṣu vā paribhrānta iti
asāv akathayat
atha kadācid ahaṃ mahākārttikyāṃ mahātīrthavare puṣkare snānaṃ kṛtvā mahato janasamūhadoṣād bhavatā viyuktaḥ
tato 'haṃ gaṅgādvāraprayāgavārāṇasyādiṣv anukūlapratikūlaṃ jāhnavīm anu paryaṭan kiṃ bahunā kṛtsnaṃ mahīmaṇḍalaṃ samudraparyantam avalokitavān
ardhākhyāte ca tasmiñ jūṭakarṇaḥ parivrāṇ nāgadantopaśliṣṭo muhurmuhur jarjaram avādayat
kathyamānavighne ca kriyamāṇe kupito bṛhatsphig āha
aham ādṛto bhūtvā bhavataḥ kathayāmi bhavatas tu kimartham anādaraḥ
tathā ca
vimānanā duścaritānukīrtanaṃ kathāprasaṅgo vacanād avismayaḥ
na dṛṣṭidānaṃ kṛtapūrvanāśanaṃ viraktabhāvasya narasya lakṣaṇam
so 'bravīt
bhadra na manyuḥ karaṇīyaḥ
paśya ayaṃ me mūṣako mahato 'pakārān karoti bhikṣābhājanapradhvaṃsān na cāham enaṃ śaknomi nivārayitum
so 'bravīt
kim eṣa ekako 'tra mūṣakaḥ utānye 'pi mūṣakāḥ
so 'bravīt
kim anyair mūṣakaiḥ
ayaṃ māṃ duṣṭo yogīvājasraṃ chalayati
tacchrutvāsāv āha
jūṭakarṇa na mūṣakamātrasyedṛśī śaktir bhavati kiṃ tarhi kāraṇenātra bhavitavyam
uktaṃ ca
nākasmācchāṇḍilī mātā vikrīṇāti tilais tilān
luñcitāṃl luñcitair ava kāryam atra bhaviṣyati
jūṭakarṇa āha
kathaṃ caitat
so 'bravīt
asti ahaṃ kadācid abhyarṇāsu varṣāsu kasmiṃścid adhiṣṭhāne sthitigrahaṇanimittaṃ kaṃcid brāhmaṇam āvāsaṃ prārthitavān
varṣāsv atītāsu punar vihārārthaṃ praharaśeṣāyāṃ śarvaryāṃ pratibuddho 'cintayam
katamena digbhāgenāvagantavyam
atha yugapad asāvapi brāhmaṇas tasyāṃ velāyāṃ pratibuddho jālakāntaritāṃ bhāryām apṛcchat
brāhmaṇi śrūyatām
śvaḥ parvakālo bhavitā
tatra tvayā yathāśakti brāhmaṇabhojanaṃ kartavyam iti
asāv āha bahuparuṣākṣarayā girā
kutas te brāhmaṇabhojanasya śaktir atyantadaridrasyeti
evam ukto 'sau kūpe prakṣipta iva na vacaḥ kiṃcid avocat
punar api cirād abravīt
brāhmaṇi kartavyaḥ sañcayo nityaṃ na tu kāryo 'tisañcayaḥ
atisañcayaśīlo 'yaṃ dhanuṣā jambuko hataḥ
asāv abravīt
kathaṃ caitat
brāhmaṇo 'bravīt
asti kasmiṃścid adhiṣṭhāne māṃsavṛttir vyādhaḥ
sa pratyuṣasy utthāya kiṃcid vanam anupraviśya śīghram eva mṛgaṃ viddhvā kṛtamāṃsasañcayaḥ pratyāgacchan mahati tīrthāvatāre avataran mahiṣaśāvatulyam uddhṛtaviṣāṇaṃ kardamapiṇḍāvaliptagātraṃ sūkaram apaśyat
taṃ dṛṣṭvāśubhanimittapracodito bhayam āgataḥ
pratinivṛtya ca pratibaddhagatiḥ sūkareṇa māṃsaṃ saṃkocitakaṃ bhūmau prakṣipya dhanuḥ sa śaraṃ ca kṛtvedam uvāca
na me dhanur nāpi ca bāṇasaṃdhanaṃ kim eṣa śaṅkāṃ samupaiti sūkaraḥ
prasahya paśyāmy aham asya niścayaṃ yamena nūnaṃ prahito mamāntikam
ity uktvā tasmai viṣadigdham iṣuṃ prāhiṇoj jatrusthāne viddhvā parapārśvagataṃ ca kṛtavān
sūkareṇāpi prahāramūrchitenottamaṃ javam āsthāyāvaskarapradeśe tathābhyāhataḥ yena gatāsus tridhāgataśarīro nipatitaḥ
atha tasmin mahati viṣame vṛtte mṛgalubdhakasūkaraprastare kṣutkṣāmakukṣir dardurako nāma gomāyur āhārārthī tam uddeśam āgato 'paśyan mṛgasūkaralubdhakān
tāṃś ca dṛṣṭvā paraṃ paritoṣam upāgataḥ
āha ca
nānnapānāni satatam utpadyante hi dehinām
labdhvā prabhūtam annādyaṃ kramaśas tūpayojayet
iti
evam uktvā dhanuḥpratibandhaṃ bhakṣayitum ārabdhaḥ
kathamapi daivāc chinne pratibandhe vakṣaḥpradeśe bhinnaḥ pañcatvam upagata iti
ato 'haṃ bravīmi
kartavyaḥ sañcayo nityam iti
tat brāhmaṇi spāṣṭyājjīvyate
tac ca śrutvā brāhmaṇyāha
asti me tilastokaṃ taṇḍulastokaṃ ca
sa tvaṃ pratyuṣasy utthāya samitkuśādyānayanārthaṃ vanaṃ gaccha
aham api sahānena śiṣyeṇa kāmandakinā brāhmaṇatrayasya sādhayiṣyāmi kṛsaram iti
tathā cānuṣṭhite tilaprasthaṃ kāmandakinādhiṣṭhitaṃ luñcayetyāsthāpitam
tathā cātivyagratvāt te tilāḥ kathamapi daivāc chunā viṭvālitāḥ tayā cābhyantarasthayā dṛṣṭāḥ
tato 'sāv abravīt
kāmandake na śobhanam āpatitam
vighnam utpannaṃ brāhmaṇatarpaṇasya
tathāpi gaccha imāṃs tilāṃlluñcitān api kṛṣṇatilaiḥ parāvartayitvā śīghram āgaccha
kṛṣṇakṛsaram eva kariṣyāmi
tathā cānuṣṭhite yasmin veśmany ahaṃ bhikṣārtham upāgataḥ tasminn eva kāmandakir api tilavikrayārtham anupraviṣṭo 'kathayat
gṛhyantām ime tilāḥ
brāhmaṇyābhihitaḥ
kathaṃ tilā dīyanta iti
kāmandakir āha
śuklān kṛṣṇaiḥ prayacchāmi yadīṣṭaṃ gṛhyatām iti
tatheme luñcitā bhadre luñcitān eva dehi me
tathā ca vṛtte bhartāsyāḥ samāgataḥ
tenābhihitam
bhadre kim etad iti
sā tam āha
samārghās tilā mayā labdhāḥ śuklāḥ kṛṣṇaiḥ
tato 'sau vihasyābravīt
nākasmācchāṇḍilī mātā vikrīṇāti tilais tilān
luñcitāṃlluñcitair eva hetur atra bhaviṣyati
iti
evam ākhyāyābravīt parivrāṭ
asti kiṃcit khanitram iti
jūṭakarṇa āha
bāḍham asti
upanīte ca tasmin kakṣyāṃ baddhvā saṃdaṣṭauṣṭhapuṭaḥ pṛṣṭavān
kataras tasya saṃcaraṇamārga iti
ākhyāte ca tasmin khātakarma kartum ārabdhaḥ
ahaṃ cādāv eva tayor ātmagatam ālāpaṃ śrutvāharam utsṛjya kautukaparo 'vasthita āsam
yadā tv asau durgānveṣaṇaṃ kartum ārabdhaḥ tadā mayā jñātam
upalabdham anena durātmanā madīyavivaradvāram iti
mayāpi kenāpi sādhunā pūrvasthāpitaṃ suvarṇam āptam āsīt
tat prādhānyāc cāhaṃ śaktimantam ātmānaṃ manye
asāv api duṣṭo vivarānusārāt tad upalabhya gṛhītvā ca dhanaṃ punar āvasthaṃ prāpto jūṭakarṇam abravīt
idaṃ tasya tad brahmahṛdayam yasyāsau sāmarthyād aśakyam api sthānam utpatati
adhārdhaṃ ca vibhajya sukhāsīnau sthitau
taṃ cāham ātmano 'vasādaṃ prāpyācintayam
kadācid ihasthasya me pradīpam ujjvālyāsaṃśayam āsādya māṃ hanyuḥ
iti tasmāt sthānād anyad durgasthānaṃ kṛtavān
anye ca ye mamānucarāḥ ta āgatya mām abruvan
bhadra hiraṇya tvatsamīpavartino vayam atyantakṣudhārtāḥ
grāsamātram apy asmākaṃ nāsti
astaṃ gate 'pi divase na kiṃcid asmābhir āsāditam
tad arhasy adyāpi tāvad asmān saṃtarpayitum iti
tathā nāmety uktvāham āvasathaṃ taiḥ samaṃ gataḥ
ekāntāvasthitaś ca tayor durātmanoḥ pūrvākhyāte śeṣam ālāpam aśṛṇavam
atha jūṭakarṇas tathaivākhyāne vaṃśam cālayati sma
tenābhihitaḥ
kim adyāpi nirākṛte tasmin muhurmuhuś cālayasi vaṃśam
sthīyatām
alam iti yato 'sāv āha
bhadra eṣa mamāpakārī mūṣakaḥ punaḥ punar āyāti
sa vihasyābravīt
mā bhaiṣīḥ
na kiṃcid asty etat
yataḥ
bhavaty arthena balavān arthād bhavati paṇḍitaḥ
paśyemaṃ mūṣakaṃ pāpaṃ svajātisamatāṃ gatam
api ca
yad asyotpatane śaktikāraṇam tad āvayor eva hastagatam
ahaṃ tu tathaiva samarthitavān
satyam āhāyam
na mamādyāṅkulakasyāpy utpatane śaktir astīti
śṛṇomi cānucarāṇāṃ parasparālāpam
āgacchata gacchāmaḥ
nāyam adya tṛṇasyāpi kubjīkaraṇe samarthaḥ
evam uktvā pañcāśanmātrā gatāḥ punar api pañcaviṃśatiḥ daśa pañca ceti athānye dvādaśāṣṭau
athāvaśiṣṭau dvau
tatrāpy eko 'bravīt
ayam ātmano 'py udarabharaṇe na samarthaḥ kiṃ punar anyeṣām
ity uktvā nirapekṣo 'sāv api prāyāt
tato 'haṃ paricintyaitavad iti svam ālayaṃ gataḥ
prabhātasamaye sarva eva sapatnasakāśaṃ gatāḥ daridro 'sāv iti vadantaḥ
tathā pravṛttānām anucarāṇām eko 'pi na matsakāśam āgacchat
paśyāmi ca māṃ dṛṣṭvā sammukhaṃ ta eva matsapatnaiḥ saha parasparaṃ kilakilāyanto hastāsphālanair mamānucarāḥ saṃkrīḍanti sma
cintitaṃ ca mayā yathā
evam etat
yasyārthās tasya mitrāṇi yasyārthās tasya bāndhavāḥ
yasyārthāḥ sa pumāṃl loke yasyārthāḥ sa ca paṇḍitaḥ
api ca
arthena hi vihīnasya puruṣasyālpamedhasaḥ
vicchidyante kriyāḥ sarvā grīṣme kusarito yathā
tyajanti mitrāṇi dhanair vihīnaṃ putrāś ca dārāś ca suhṛjjanāś ca
tam arthavantaṃ punar āśrayante
artho hi loke puruṣasya bandhuḥ
daridrasya manuṣyasya prājñasya madhurasya ca
kāle 'py uktaṃ vākyaṃ na kaścit pratipadyate
caṇḍālaś ca daridraś ca dvāv etau sadṛśau matau
caṇḍālasya na gṛhṇanti daridro na prayacchati
arthena parihīṇaṃ tu naram aspṛśyatāṃ gatam
tyajanti bāndhavāḥ sarve mṛtaṃ sattvam ivāsavaḥ
arthena hīnaḥ puruṣas tyajyate mitrabāndhavaiḥ
tyaktalokakriyādāraḥ parāsur iva niṣprabhaḥ
śūnyam aputrasya gṛhaṃ ciraśūnyaṃ yasya nāsti sanmitram
mūrkhasya diśaḥ śūnyāḥ sarvaṃ śūnyaṃ daridrasya
uttiṣṭha kṣaṇam ekam udvaha sakhe dāridryabhāraṃ guruṃ kliṣṭo yāvad ahaṃ ciraṃ maraṇajaṃ seve tvadīyaṃ sukham
ity ukto dhanavarjitena viduṣā gatvā śmaśāne śavo dāridryān maraṇaṃ varaṃ sukhakaraṃ jñātvā sa tūṣṇīṃ sthitaḥ
kim aparaṃ bhoḥ
na kaścid anyaḥ prativacanam api dadāti
tānīndriyāṇy avikalāni tad eva nāma sā buddhir apratihatā vacanaṃ tad eva
arthoṣmaṇā virahitaḥ puruṣaḥ sa eva śete hakāra iva saṃkucitākhilāṅgaḥ
tat prāyaśo loke svarūpam īdṛśam
vinipatitam āryam api janaṃ dṛṣṭvā dhanyandho mūkaś ca bhavati dhanamadāvalepāt
tathā ca
vilocane cāvikale ca vīkṣate sphuṭā ca vāg asti na cāpabhāṣaṇam
aho nṛśaṃsair vibhavais tathā kṛtaṃ yatheśvaro yācanayantratāṃ gataḥ
tan mādṛśānāṃ kiṃ nāma tad varaṃ syāt yasya syād īdṛśaḥ phalavipākaḥ yat satataṃ dehīti vakti
tat sarvathā dhanahīnasya mamādhunā neha śreyaḥ
uktaṃ ca
vasen mānādhikaṃ sthānaṃ mānahīnaṃ na saṃvaset
mānahīnaṃ suraiḥ sārdhaṃ vimānam api varjayet
evam uktvāpy ahaṃ punar apy evam acintayam
kimarthitāṃ kasyacit karomi
tad etat kaṣṭataram
yatkāraṇam
kubjasya kīṭakhātasya dāvaniṣkuṣitatvacaḥ
taror apy ūṣarasthasya varaṃ janma na cārthinaḥ
kaṇṭhe gadgadatā svedo mukhe vaivarṇyavepathū
mriyamāṇasya cihnāni yāni tāny eva yācataḥ
tad arthitvam api jaghanyam
vairāgyāharaṇaṃ dhiyo 'paharaṇaṃ mithyāvikalpāspadaṃ paryāyo maraṇasya dainyavasatiḥ śaṅkānidhānaṃ param
mūrtaṃ lāghavam āspadaṃ ca vipadāṃ tejoharaṃ māninām arthitvaṃ hi manasvināṃ na narakāt paśyāmi vastvantaram
api ca
nirdravyo hriyam eti hrīparigataḥ prabhraśyate tejaso nistejāḥ paribhūyate paribhavān nirvedam āgacchati
nirviṇṇaḥ śucam eti śokamanaso buddhiḥ paribhraśyati nirdhīkaḥ kṣayam ety aho nidhanatā sarvāpadām āspadam
api ca
varam ahimukhe krodhāviṣṭe karau viniveśitau viṣam api varaṃ pītvā suptaṃ yamasya niveśane
girivarataṭād ātmā mukto varaṃ śatadhā gato na tu khalajanāvāptair arthaiḥ priyaṃ kṛtam ātmanaḥ
varaṃ vibhavahīnena prāṇaiḥ saṃtarpito 'nalaḥ nopacāraparibhraṣṭaḥ kṛpaṇo 'bhyarthito janaḥ
athaivaṃ gate kenopāyena jīvitaṃ syāt
kiṃ cauryeṇa
tad api parasvādānaṃ kaṣṭataram
yatkāraṇam
varaṃ yuktaṃ maunaṃ na ca vacanam uktaṃ yad anṛtaṃ varaṃ mṛtyuḥ ślāghyo na ca parakalatrābhigamanam
varaṃ prāṇatyāgo na ca piśunavākyeṣv abhiratir varaṃ bhikṣārthitvaṃ na ca paradhanāsvādam asakṛt
tad arthitve 'pi hi puruṣasya dhruvo 'vamānaḥ
katham
ākāraparivṛttis tu buddheḥ paribhavaḥ punaḥ
āśāhānir ivārthitvaṃ parāsutvam ivāparam
atha kiṃ parapiṇḍenātmānaṃ yāpayāmi
kaṣṭaṃ bhoḥ
tad api dvitīyaṃ mṛtyudvāram
rogī cirapravāsī parānnabhojī parāvasathaśāyī
yaj jīvati tan maraṇaṃ so 'sya viśrāmaḥ
api ca
jātaḥ kule mahati mānadhanāvaliptaḥ saṃmānanābhyudayakāla iva praharṣī
tac cheṣapiṇḍam api nāma nṛpasya bhuṅkte yaḥ sārameya iva kaṣṭataraṃ kim anyat
āśāviplutacetaso 'bhilaṣitāl lābhād alābho varas tasyālābhanirākṛtā hi tanutām āpadyate prārthanā
iṣṭāvāptisamudbhavas tu sutarāṃ harṣaḥ pramāthī dhṛteḥ setor bhaṅga ivāmbhasāṃ vivaśatāṃ vegena vistāryate
api ca
tiryakpātitacakṣuṣāṃ smayavatām uccaiḥ kṛtaikabhruvām āḍhyānām avalepatuṅgaśirasāṃ śrutvā giro dāruṇāḥ
kiṃ sadyas sphuṭanaṃ prayuktam urasaḥ sevākṛtām arthinām antas tad yadi varjasāradṛḍhayā nālipyate tṛṣṇayā
dīnā dīnamukhair yadi svaśiśukair ākṛṣṭacīrāmbarā krośadbhiḥ kṣudhitair nirannapiṭhirā dṛśyate no gehinī
yācñābhaṅgabhayena gadgadagalaproccāritārdhākṣaraṃ ko dehīti vadet svadagdhajaṭharasyārthe manasvī pumān
tan niḥsvateyam anekaprakāraṃ maraṇam
atha cet tad eva dhanam ātmīkaromi
mayā tu tayor durātmanor upadhānīkṛtā dṛṣṭapūrvās te dīnārāḥ sthagitāḥ
evaṃ ca sampradhārya gato 'haṃ tam uddeśam
atha tāv anyamanaskau matvā saṃjighṛkṣur aham upaśliṣṭaḥ
dṛṣṭvā ca māṃ bṛhatsphig laguḍenātāḍayat
aham api mumūrṣuḥ kathamapi nivṛttaḥ
punar api cirād baddhāśaḥ samāśvasya dīnārāntikam upaśliṣṭas tena nirdayenaivaṃ śirasy abhihataḥ yenādyāpi svapnagatānām api tādṛśānām udvije
paśya cemaṃ tatkālakṛtaṃ śirasi me vraṇam
sādhu cedam ucyate
sarvaprāṇavināśasaṃśayakarīṃ prāpyāpadaṃ dustarāṃ pratyāsannabhayo na vetti vidhuraṃ svaṃ jīvitaṃ kāṅkṣati
uttīrṇas tu tato dhanārtham aparāṃ bhūyo viśaty āpadaṃ prāṇānāṃ ca dhanasya sādhanadhiyām anyonyahetuḥ paṇaḥ
so 'haṃ bahu vicintyāstāṃ dhanam etan mameti nivṛttas tṛṣṇātaḥ
suṣṭu cedam ucyate
jñānaṃ cakṣur nedaṃ śīlaṃ kulaputratā na kulajanma
santoṣaś ca samṛddhiḥ pāṇḍityam avāryavinivṛttiḥ
sarvāḥ sampattayas tasya saṃtuṣṭaṃ yasya mānasam
upānadgūḍhapādasya sarvā carmāvṛtaiva bhūḥ
na yojanaśataṃ dūraṃ vāhyamānasya tṛṣṇayā
saṃtuṣṭasya karaprāpte 'py arthe bhavati nādaraḥ
sarpāḥ pibanti pavanaṃ na ca durbalās te parṇais tṛṇair vanagajā balino bhavanti
mūlaiḥ phalair munivarāḥ kṣapayanti kālaṃ santoṣa eva mahatāṃ paramā vibhūtiḥ
tat sarvathāsādhye 'rthe pariccheda eva śreyān
dāridryasya parā mūrtir yācñā na draviṇālpatā
jaradgavadhanaḥ śambhus tathāpi parameśvaraḥ
tathā ca
ko dharmo bhūtadayā kiṃ saukhyam arogatā jantoḥ
kaḥ snehaḥ sadbhāvaḥ kiṃ pāṇḍityaṃ paricchedaḥ
santi śākāny araṇyeṣu nadyaś ca vimalodakāḥ
candraḥ sāmānyadīpo 'yaṃ vibhavaiḥ kiṃ prayojanam
iti
evam avadhāryāhaṃ svabhavanam āgato 'paśyaṃ citragrīvaṃ pāśabaddham
iti ca taṃ mokṣayitvānena laghupatanakenāhaṃ bhavadantikaṃ prāpitaḥ
asti kasmiṃścid adhiṣṭhāne somilako nāma kaulikaḥ prativasati sma
sa yad upārjayati tat tasya divasavyayād ṛte 'dhikatāṃ nopayāti
jātanivedaḥ cāsau deśāntaram agamat
tatra mahatā kleśena varṣatrayābhyantare dīnāraśatam arjitam svadeśaṃ ca prāyāt
ardhapathe sandhyāsamaye prāpte nyagrodhapādam araṇyamadhye samāsāditavān acintayac ca
kva sāmprataṃ gamiṣyāmi viprakṛṣṭataraṃ grāmasyeti
tad asminn eva nyagrodhapādapa ārūḍho yāminīṃ yāpayāmi
ity avadhārya tathā kṛtavān
ardharātre ca kathaṃcit svapna iva paśyati sma dvau puruṣau mahāpramāṇau divyākṛtī krodhasaṃraktanayanau tasyābhyāśam āyātau
tayor ekenābhihitam
bho vaṅkālaka evaṃ bhavān
bahuśas tvaṃ mayā nivāritapūrvaḥ yathāsya somilakasya pānabhojanād ṛte 'paraṃ na kiṃcid dātavyam
asyādya dīnāraśataṃ vartate
śīghram apaharasveti
athāsāv āha
yathājñāpayasi deva
evaṃ karomi
ity ākarṇya pratibuddho 'sau yāvat dīnāraśataṃ nāpaśyat viṣaṇṇahṛdayaś cācintayat
kaṣṭaṃ bhoḥ
kim etat
katham iha kenāpi bhūtena vañcitaḥ
tat kim adhunā gṛhaṃ gatvā kariṣye
itaḥ pratinivṛtya punar vittam āsādya yāvad gacchāmi
evaṃ cintayan prabhātāyāṃ rātryāṃ bhūyo 'pi nagaram āsādya vittopārjanāya cittam āsthāya katipayakālena pañcāśaddīnārān upārjya punaḥ svadeśagamanāya tenaiva mārgeṇa pravartitaḥ
daivacoditaḥ san nādhikaṃ labhate nānyamārgagamanaṃ vā
tatraiva nīyate yāvad astaṃ gacchati bhānau tam eva nyagrodham āsāditavān acintayac ca
kaṣṭaṃ bhoḥ
kim idam ārabdhaṃ daivahatakena
punaḥ sa eva nyagrodharūpī rākṣasa āpatita iti
evaṃ cintayan svapnāyamānaḥ paśyati sma dvāvetau puruṣau
tayor eko 'bravīt
bho vaṅkāla somilakasya pañcāśaddīnārā vartante
tan na yuktam
tato 'sāv āha
hṛtān avadhārayasveti
somilakas tu pratibuddho nādrākṣīddhṛtān iti
atha jātanirvedo 'bravīt
kiṃ mama jīvitena prayojanam
ko 'yaṃ vṛttāntaḥ kena vā kāraṇena mama kleśārjitavittam apaharatīti na vijānāmi
atha prāṇāṃs tyakṣyāmīti
evaṃ cintayan nirāhāras tatra eva tasthau yāvat katipayair evāhobhir divyākāraṃ puruṣaṃ dṛṣṭavān
tenoktaḥ
bhoḥ somilaka dhanado 'smi
nābhāvyaṃ kasmaicit prayacchāmi dhanam
tathā ca
yad abhāvi na tad bhāvi bhāvi yat tad ananyathā
iti cintāviṣaghno 'yam agadaḥ kiṃ na pīyate
śayāna ākasmikam aśnute phalaṃ kṛtaprayatno 'py aparo 'vasīdati
asaṃyamān nṛtyati kevalaṃ jano vidhis tu yatrecchati tatra sampadaḥ
naivākṛtiḥ phalati naiva guṇā na śauryaṃ vidyā na caiva na ca yatnakṛto viśeṣaḥ
bhāgyāni karmaphalasañcayasaṃcitāni kāle phalanti puruṣasya yathaiva vṛkṣāḥ
kruddho 'pi kaḥ kasya karoti duḥkhaṃ sukhaṃ ca kaḥ kasya karoti hṛṣṭaḥ
svakarmagranthigrathito hi lokaḥ kartā karotīti vṛthābhimānaḥ
buddhimanto mahotsāhāḥ prājñāḥ śūrāḥ kulodgatāḥ
pāṇipādair upetāś ca pareṣāṃ bhṛtyatāṃ gatāḥ
kim atra paridevitena somilaka
pānabhojanād ṛte tava vittopārjanaṃ na kiṃcid asti
vahanti śibikām anye santy anye śibikāṃ gatāḥ
akāraṇaṃ hi vaktṛtvaṃ vyutthānaṃ kevalaṃ jarā
na mantrabalavīryeṇa prajñayā pauruṣeṇa vā
avaśyaṃ labhate jantur atra kā paridevanā
labdhavyāny eva labhate gantavyāny eva gacchati
prāptavyāny eva cāpnoti duḥkhāni ca sukhāni ca
aprārthitāni duḥkhāni yathaivāyānti dehinām
sukhāny api tathā manye daivam atrātiricyate
tat ko viśeṣayati kena kṛto viśiṣṭaḥ ko vā dhanaiḥ saha vijāyati ko daridraḥ
bhāgyāni ṣaṭpada iva sthiracañcalāni nityaṃ manuṣyakusumeṣu paribhramanti
tathāpi daivapuruṣayogād arthotpattiḥ puruṣaś carati daivaṃ phalatīti
atrodyogapareṇāhaṃ bhavatā dṛṣṭaḥ
amoghadarśano 'smi
kiṃ nu te karavai
asau vijñāpitavān
dhanaṃ me dehīti
dhanado vihasyābravīt
mūḍha kiṃ nv anena kriyate
upabhogo 'tra kāraṇam
gaccha asminn evādhiṣṭhāne dvau vaṇijakau paśya
eko dhanī aparo bhogavān
tau dṛṣṭvā yādṛk tayor abhivāñchasīti tādṛg bhaviṣyasi
ity uktvāntarhitaḥ
somilako 'pi prabhāte tan nagaraṃ upaviśya sārthavāhaṃ dhanaguptam āsasāda
tatrāsau nirbhartsyamāno 'pi kathamapi gṛhe praviśyālindake nipatyāvasthitaḥ
so 'pi vaṇik sandhyām ativāhya niśāmukhe kiṃcinmātram aśanam akarot
somilake 'pi kiṃcinmātram aśanam adāpayat
athāsau kaulikaḥ kuśān āstīrya bhūmau nipatya supto 'paśyat tāv eva dvau puruṣau
tayor eko 'bravīt
bho vaṅkāla dhanaguptenādya kaulikasyāśanaṃ dāpayatā dviguṇavyayenātmā niyojita iti
sarvasya nipuṇaṃ gaṇayāmi
nāsya sthāpanād ṛte dāne bhojane vā kiṃcid vihitam
tad ahaṃ prātaḥ samīkaromīti
evaṃ śrutvā pratibuddhaḥ
dhanagupto 'pi prātar viṣūcikayā mahānatyayaṃ gataḥ
svedoṣṇavāripānādinā ca parikliśyopoṣitaḥ
tatas sa kaulikaḥ prabhāte daivacodito 'cintayat
īdṛśena dhanena kiṃ kāraṇam
prakṛtir dustyajeti
tato dvitīyaṃ taṃ vyayaśīlaṃ bhogavarmāṇam uddiśya somilako gataḥ
tenāsau mahatā bhojanapānādinā satkṛtaḥ somilakas tathaiva mahati śayane sopacāre svāstīrṇe niśāyāṃ supto 'paśyat tāv eva puruṣau
tayor eko 'bravīt
bhadra vaṅkāla śobhanam anuṣṭhitaṃ bhogavarmaṇā prāhuṇakaṃ somilakaṃ saṃmānayatā
tadbhūyo 'pi pravardhamānam arthaṃ vyayopabhoge 'sya dātavyam
sa cāha
evaṃ kriyate
pratibuddhaḥ somilako 'cintayat
bhogā īdṛśo me bhavantu
kiṃ dhanena nāmamātreṇa kriyata iti
tathā ca samarthitavān
asti ahaṃ kadācid yamunākacche śāligrāmamadhye priyakamṛgyām utpannaḥ
vayaṃ ṣaḍjātayaḥ
tathā ca
camūraḥ kadalī kandalī priyaka eṇaka ete mṛgayonayaḥ stutāḥ pañca eva
mātṛdugdhaprasādena dve gatī jānanti
ūrdhvā āñjasī ceti
ete na lubdhakaiḥ prāpyante
priyakajātīyo 'haṃ manuṣyapriyaś cireṇākṣiṇī nimīlayāmi
tathā sati me mātā yadā gatā tadāhaṃ lubdhakaiḥ potaka eva gṛhītaḥ
strīkṣīreṇa vivardhito yāvat tadgṛhe nivasāmi tāvan me mātā svayūthyaiś carati
tayābhihitam
aho daivam
aham aputravatī kva me putra iti
evaṃ mayākarṇyāvadhāritam
kiṃ me lubdhakaiḥ
nijakṛtrimayoḥ sahāyayor nijaḥ sahāyo garīyān iti
tato lubdhakagṛhāt svairaṃ gata āsam
atha lubdhakasakāśād āgata iti bhayacakitadṛśaṃ mātaraṃ prāptaḥ
tayāham ānanditaḥ
kim etad āścaryam iti pṛṣṭaḥ
stanyakṣīreṇa vivardhitaḥ
tenātimātram ahaṃ ṣaṇmāsajātaśiśuḥ svayūthyam adhyāgataḥ
abhyadhikajavatvād gacchan mṛgān āgataḥ pratipālayāmi
asmākaṃ dve gatī ūrdhvā āñjasī ca
tayor mātṛkapayovirahād aham āñjasīṃ vedmi nordhvam
atha kadācin mṛgāṃś caramāṇān nānupaśyāmi
āvignahṛdayaś ca kva te gatā iti vilokitavān
paśyāmi tān ūrdhvagatyabhijñatayā jālaṃ vilaṅghyāgrato gatān
ahaṃ tv anabhijñaḥ strīkṣīradoṣāt
tathā ca
kāryakāle tu samprāpte nāvajñeyaṃ trayaṃ sadā
bījam auṣadham āhāro yathā lābhas tathākrayaḥ
ahaṃ tena kṣīrākhyenauṣadhenordhvagatyanabhijñatayāñjasyā gatyā niṣpatito jālenākulīkṛtaḥ
tataś ca vyādhair durātmabhir jīvagrāhaṃ gṛhītvā krīḍārthaṃ rājaputrāyopanītaḥ
so 'pi māṃ dṛṣṭvātīva parituṣṭo vyādhān prādeśikena saṃmānitavān
māṃ cādareṇāṅgodvartanasnānabhojanadhūpālaṅkāravāsoviśeṣair bhojanaprakāraiś cāsaṃbhāvyaiḥ snigdhadravapeśalaiḥ sakhaṇḍaguḍadāḍimacāturjātakavimiśrair anyaiś ca bhojyair atarpayat
athāntaḥpurikājanasya rājakumārāṇāṃ ca hastāddhastaṃ ca kautukaparatayā grīvānayanakaracaraṇakarṇāvakarṣaṇaiḥ parasparerṣyābhī rājāṅganābhiḥ sammānaparamparatayā kleśito 'ham
cintitaṃ ca mayā
kiṃ suvarṇena śrotrabādhākareṇa
hā kaṣṭam
kadā tad vanaṃ prāpsyāmīti
nivṛttakautukānāṃ ca kadācid vivikte vartamāne rājaputraśayanādhastān mayā prāvṛṭsamaye meghaśabdaśravaṇotkaṇṭhitahṛdayena svayūthacyutena svayūthyān anusmṛtyābhihitam
vātavṛṣṭyavadhūtasya mṛgayūthasya dhāvataḥ
pṛṣṭhato yad gamiṣyāmi kadā tan me bhaviṣyati
evam uccārayato rājaputreṇa bālabhāvād abhāvitacittenaitāvacchrutvā saṃtrastena dvāḥstho 'bhihitaḥ
kenedam abhihitam iti
saṃtāpitahṛdayaḥ samantād avalokayan mām apaśyat
ahaṃ ca lubdhakair mānuṣīṃ vācaṃ śikṣita āsam
dṛṣṭvā ca māṃ mānuṣeṇevānena mṛgenābhihitam vinaṣṭo 'smīti matvā paramāvegaṃ gataḥ
atha kathaṃcid viskhalitavāg asau bahir niścakrāma
paramasattvādhiṣṭhita iva mahad asvāsthyam āpede
tatas sarvābhiṣagbhūtatantrikān mahatyā arthamātrayā jvaraparītaḥ prārthitavān evaṃ cābravīt
yo mamaitāṃ rujam apanayati tasyāham akṛśāṃ pūjāṃ kariṣyāmīti
aham api tatrāsamīkṣitakāriṇā janena laguḍeṣṭakādibhir druhyamāṇaḥ kenāpi sādhunāvacchannaḥ
kim anena kṛtam iti
atha mamāyuḥśeṣatayā tenāryeṇa sarvalakṣaṇavidā vijñāpito rājaputraḥ
avimarśapareṇa lokenemām avasthāṃ prāpitastvam
punar api tenāryeṇokto yathā
priyako nāmaiṣa mṛgo mānuṣīṃ vācaṃ jānāti
naiṣa mānuṣaḥ
bhadra anena prāvṛṭkālameghaśabdapratibodhitacittena svayūthyānusmaraṇautsukyād abhihitam
vātavṛṣṭyavadhūtasyeti
kim atra citram
prāyeṇa pakṣiṇaḥ paśavaś ca bhayāhāramaithunamātravedino bhavanti ity adhigatam eva devena
ato 'yam amānuṣaḥ
tathā ca
yādṛśaiḥ saṃnivasate yādṛśāṃś copasevate
yādṛg icchec ca bhavituṃ tādṛg bhavati pūruṣaḥ
hīyate hi naras tāta hīnaiḥ saha samāgamāt
samaiś ca samatām eti viśiṣṭaiś ca viśiṣṭatām
tat deva manuṣyasamparkāt priyakajātivaśāc ca mānuṣīṃ vācaṃ dadātīti saṃmānitaḥ
tathā ca
yathodayagirer dravyaṃ sannikarṣeṇa dīpyate
iti
tatra kim asambaddhaṃ jvarakāraṇam
api ca
mantrāṇāṃ parato nāsti bījam uccaraṇaṃ tathā
asambaddhapralāpā na kāryaṃ sādhayituṃ kṣamāḥ
tathā ca
śaṅkhaḥ kadalyāṃ kadalī ca bheryāṃ tasyāṃ ca bheryāṃ sumahad vimānam
tacchaṅkhabherīkadalīvimānam unmattaśaṅkāpratimaṃ babhūva
tat kva śaṅkhaḥ kva kadalī kva bherī kva vimānam iti
tadvidham idam asambaddhatayā tvayy āgatam
tac ca śrutvāpagatavikāro rājaputraḥ pūrvaprakṛtim āpannaḥ
vicārya tasyāryasya prajñāvibhavaṃ tato mahatīṃ pūjāṃ kṛtvā mantrisamīpavartī mantritve kṛtaḥ
māṃ cāpanīyābhyajya prabhūtenāmbhasā prakṣālitaśarīraṃ kṛtvārakṣipuruṣādhiṣṭhitaṃ tatraiva vane pratimuktavān
tat kiṃ bahunā anubhūtabandhano 'py ahaṃ niyativaśāt punar baddha iti
