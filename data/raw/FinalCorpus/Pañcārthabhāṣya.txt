hitārtham akhilaṃ yena sṛṣṭaṃ brahmādikaṃ jagat
praṇamya taṃ paśupatiṃ śirasā sadasaspatim
arthātiśayasampannaṃ jñānātiśayam uttamam
pañcārthaṃ kriyate bhāṣyaṃ kauṇḍinyenānupūrvaśaḥ
āha vakṣyati bhagavān pañcārtham
athāsyādisūtraṃ kim iti
atrocyate athātaḥ paśupateḥ pāśupataṃ yogavidhiṃ vyākhyāsyāmaḥ iti
etat prathamasūtraṃ śāstrādāv uccāryate
tadanantaraṃ padavigrahaḥ kriyate
tadupayoginaṃ yogavidhiṃ vyākhyāsyāma iti
aṣṭapadaṃ sūtram
tatra atha ataḥ iti dve pade naipātike
paśupater ity etat padaṃ parigrahārthenoccāryate
pāśupatam iti taddhitam
yogavidhim iti sāmāsikam
vi āṅ iti dve pade
khyāsyāma ity ākhyātikam
āha kiṃ prayojanaṃ padavigrahaḥ kriyate
tad ucyate arthaprasiddhyartham
kasmād arthāprasiddhiḥ padānām
yasmāt pṛthagarthānīha padāni bhavanti
yasmād evaṃ hy āha
yathā vivṛtagātro 'pi śirasi prāvṛto naraḥ
nābhivyaktiṃ vrajaty evaṃ sūtraṃ vigrahavarjitam
evam arthaprasiddhyarthaṃ padavigrahaḥ kriyate
āha uktaḥ padavigrahaḥ prayojanaṃ ca
idaṃ tu vācyam atha śāstrādiḥ kaḥ iti
atrocyate athātaḥ paśupater ity eṣa tāvacchāstrādiḥ
tatra śāstraṃ tantraṃ grantho vidyā ca
granthārthayos tadadhigamopāyatvāt
pārimāṇyam athaśabdādiśivāntaṃ pravacanam
saṃkhyā pañcādhyāyāḥ pañca brahmāṇi adhikaraṇaṃ ca
athaśabdātaḥśabdavyākhyānavacanasnānaśayanādyupadeśāc ca śiṣyācāryayoḥ prasiddhiḥ
kaivalyagatānām api duḥkhitvadarśanāt kāryakāraṇapratyakṣadarśī vipratvād upāyopeyapratyakṣadarśitvāc ca praśnaprativaktā aiśvaryāvasthaś caiva muktatvān mano'manaḥsaṃsthaś ca kāmitvād ataḥ sarvācāryaviśiṣṭo 'yam ācārya iti
tathā brāhmaṇagrahaṇāt strīpratiṣedhād indriyajayopadeśāc ca uktaṃ hi
bādhiryam āndhyam aghratvaṃ mūkatā jaḍatā tathā
unmādaḥ kauṇyaṃ kuṣṭhitvaṃ klaibyaṃ gudāvartapaṅgutā
ādirahitaḥ paṭvindriyo brāhmaṇaḥ śiṣyaḥ
sa cānyaviśiṣṭo 'yaṃ śiṣya iti
tathā devādibhyaś ca krīḍādharmitvāt krīḍānimittā īśvarapravṛttiḥ
anugrahārthā cācāryasya pravacanavaktṛtve pravṛttiḥ
tathā bhajanacodanaprasādaśivatvalipsopadeśād duḥkhāntārthinaḥ śiṣyasyehopasadanapravṛttiḥ
na tu dharmārthakāmakaivalyārthātreti
tathā kāmitvād indrakauśikādibhyaś cācāryo divyo niratiśayakrīḍaiśvaryasvābhāvyād ity arthaḥ
codanopasadanasaṃskāravaśyādiduḥkhair abhibhūtatvāc cādivyā indrakauśikādyāḥ śiṣyā iti
tathā śiṣṭaprāmāṇyāt kāmitvād ajātatvāc ca manuṣyarūpī bhagavān brāhmaṇakāyam āsthāya kāyāvataraṇe avatīrṇa iti
tathā padbhyām ujjayinīṃ prāptaḥ
kasmāt
śiṣṭaprāmāṇat cihnadarśanaśravaṇāc ca
atyāśramaprasiddhaṃ liṅgamāsthāya pravacanam uktavān bhasmasnānaśayanānusnānanirmālyaikavāsograhaṇād adhikaraṇaprasiddhyarthaṃ ca svaśāstrokte āyatane śiṣyasambandhārthaṃ śucau deśe bhasmavedyāmuṣitaḥ
ato rudrapracoditaḥ kuśikabhagavān abhyāgatyācārye paripūrṇaparitṛptyādyutkarṣalakṣaṇāni viparītāni cātmani dṛṣṭvā pādāv upasaṃgṛhya nyāyena jātiṃ gotraṃ śrutam anṛṇatvaṃ ca nivedayitvā kṛtakṣaṇam ācāryaṃ kāle vaidyavad avasthitam āturavad avasthitaḥ śiṣyaḥ pṛṣṭavān bhagavan kim eteṣām ādhyātmikādhibhautikādhidaivikānāṃ sarvaduḥkhānām aikāntiko 'tyantiko vyapoho 'sty uta neti
athoktaparigrahādhikāralipsāsu parāpadeśenopadeśe sacchiṣyasādhakapāṭhaprasiddhyarthaṃ kāraṇapadārthādhigamārthaṃ cātmani parāpadeśaṃ kṛtvā bhagavān evoktavān atheti
atra pūrvaprakṛtāpekṣāyām athaśabdaḥ
katham
śiṣyeṇodīritaṃ pūrvaṃ praśnam apekṣyoktavān atheti
evam ayam athaśabdaḥ pṛṣṭaprativacanārtho 'sti
sa duḥkhānta ity arthaḥ
āha kiṃ parīkṣitāya śiṣyāya duḥkhāntaḥ pratijñātaḥ utāparīkṣitāyeti
ucyate parīkṣitāya
yasmād āha iti
atra ataḥśabdaḥ śiṣyaguṇavacane
yasmād ayaṃ brahmāvartadeśajaḥ kulajaḥ paṭvindriyo vividiṣādisampannaḥ śiṣyaḥ
pūrvaṃ cātrārthato 'taḥ śabdo draṣṭavyaḥ
atha sa duḥkhāntaḥ kutaḥ prāpyate kena vābhyupāyeneti
tad ucyate paśupateḥ
prasādād iti vākyaśeṣaḥ
atra paśūnāṃ patiḥ
paśupatiḥ
atra paśavo nāma siddheśvaravarjaṃ sarve cetanāvantaḥ
kāryakaraṇāñjanā nirañjanāś ca paśavaḥ
āha kiṃ teṣāṃ paśutvam
ucyate anaiśvaryaṃ bandhaḥ
kāraṇaśaktisannirodhalakṣaṇam asvātantryam anaiśvaryaṃ bandho 'nāḍiḥ
bandhaguṇa ity upacaryate
tat kathaṃlakṣaṇam iti cet
tad ucyate paśyanāt pāśanāc ca paśavaḥ
tatra pāśā nāma kāryakaraṇākhyāḥ kalāḥ
tāś ca kalā upariṣṭād vakṣyāmaḥ
tābhiḥ pāśitāḥ baddhāḥ saṃniruddhāḥ śabdādiviṣayaparavaśāś ca bhūtvāvatiṣṭhante ity ato 'vagamyate 'svātantryam anaiśvaryaṃ bandhaḥ
kāryakaraṇarahitasya paśutvaṃ nivartata iti cet
tad ucyate saṃhṛtānām api punaḥ punaḥ saṃbandhagrahaṇācchāstre
kiṃ cānyat
paśyanāc ca paśavaḥ
yasmād vibhutve 'pi citsamavetatve 'pi ca śarīramātram eva paśyanty upalabhanti ca na bahirddhāni
kāryakaraṇarahitāś ca na kāryakaraṇaṃ pratipadyate tyajanti vā
dharmādharmaprakāśadeśakālacodanādyapekṣitatvāc ca
ataḥ suṣṭhūktaṃ paśyanāt pāśanāc ca paśavaḥ
yasmād uktaṃ sāṃkhyayogena ye muktāḥ sāṃkhyayogeśvarāś ca ye
brahmādayas tiryagantāḥ sarve te paśavaḥ smṛtāḥ
patiḥ kasmāt
āpti pāti ca tān paśūn ity ataḥ patir bhavati
tān kenāpnoti kena rakṣati
tato vibhuśaktyā
yasmāt tatrāpi śaktim asyānantāṃ nātivartante
vipratvāc cāsyānantā jñānaśaktiḥ aparimitā
tayā aparimitayā aparimitān eva pratyakṣān paśūn āpnotīti patiḥ
tathā pālayatīti prabhuśaktiḥ
kasmāt
tacchandāt teṣāṃ pravṛttinivṛttiḥ sthitir iṣṭāniṣṭasthānaśarīrendriyaviṣayādiprāptir bhavati
tatparidṛṣṭānāṃ tatpracoditānāṃ cety arthaḥ
evaṃ
paśupater iti kāryakāraṇayoḥ prasādasya coddeśaḥ
tasmāt prasādāt sa duḥkhāntaḥ prāpyate
na tu jñānavairāgyadharmaiśvaryatyāgamātrād ity arthaḥ
āha kutrasthasya kadā kīdṛśasya vā sa bhagavān prasīdatīti
ucyate yadānena tu tat prāptaṃ bhavati
āha kiṃ tad iti
ucyate pāśupatam atra paśupatinoktaṃ parigṛhītaṃ paśupatim adhikṛtya cārabhyata iti pāśupatam
yathā vaiṣṇavaṃ mānasam iti
kiṃ tad iti
ucyate yogam
atrātmeśvarasaṃyogo yogaḥ
sa punaḥ puruṣasyādhyayanādinaimittikatvād anyatarakarmajaḥ sthāṇuśyenavat
codanādhyayanādivacanād meṣavad ubhayakarmajaḥ
yasmāt sati vibhutve anadhikārakṛtatvād viyogasya
viyuktasyaiva ca saṃyoga upadiśyate
viṣayaraktaviraktavat kriyāyoge
iha tu samādhilakṣaṇe yoge saṃniyama iti
āha kiṃ parijñānamātrād eva tadyogaḥ prāpyate
ucyate
yasmād āha tatprāptau vidhiṃ vyākhyāsyāmaḥ
atra yogasya vidhiḥ yogavidhir iti ṣaṣṭhītatpuruṣasamāsaḥ
atra sūkṣmasthūlasabāhyābhyantarasalakṣaṇavilakṣaṇakriyāsu vidhisaṃjñā yajñavidhivat
na tu senāvanādivat
kasmāt
kriyāṇāṃ kṣaṇikānāṃ samudāyāsambhavāt
yady evaṃ vidhiḥ kasmāt
vidhāyakatvād vidhiḥ
upāyopeyabhāvāc ca
vidhim iti karma
eva saduḥkhāntaḥ kāryaṃ kāraṇaṃ yogo vidhir iti pañcaiva padārthāḥ samāsata uddiṣṭāḥ
te vyākhyeyāḥ
vyākhyānam eteṣāṃ vistaravibhāgaviśeṣopasaṃhāranigamanāni
tasmād anyad vyākhyeyam anyad vyākhyānam
yasmād āha vyākhyāsyāmaḥ
atra viḥ vistare vibhāge viśeṣe ca bhavati
tatra vistara iti pratyakṣānu
mānāptavacanam iti pramāṇāny abhidhīyante
tatra pratyakṣaṃ dvividham indriyapratyakṣam ātmapratyakṣaṃ ca
indriyapratyakṣam indriyārthāḥ śabdasparśarūparasagandhaghaṭāhāḥ vyākhyānatāpamūtrapurīṣamāṃsalavaṇaprāṇāyāmaiḥ siddham
ātmapratyakṣaṃ tadupahārakṛtsnatapoduḥkhāntādi vacanāt siddham
yathā prasthena mito vrīhiḥ prasthaḥ
paramārthatas tv indriyārthasambandhavyañjakasāmagryaṃ dharmādharmaprakāśadeśakālacodanādyanugṛhītaṃ satpramāṇam utpadyate
ātmapratyakṣaṃ tu cittāntaḥkaraṇasambandhasāmagryam
anumānam api pratyakṣapūrvakaṃ cittātmāntaḥkaraṇasambandhasāmagryaṃ ca dharmādharmaprakāśadeśakālacodanādismṛtihetukam utpattyanugrahatirobhāvakālādi
taiś cottarasṛṣṭikartṛtvam anumīyate kāraṇasya
ato notsūtram
tac ca dvividhaṃ dṛṣṭaṃ sāmānyatodṛṣṭaṃ ca
tatra dṛṣṭam api dvividhaṃ pūrvavaccheṣavac ca
tatra pūrvadṛṣṭo 'yaṃ ṣaḍaṅgulīyakaḥ sa eveti pūrvavat
viṣāṇādimātradarśanād gaur iti śeṣavat
sāmānyatodṛṣṭam apīha gatipūrvikāṃ deśāntaraprāptiṃ dṛṣṭvā cāsyādityādigatiprasiddhiḥ
traikālye 'py arthādhigame nimittaṃ pramāṇam
āgamo nāma ā maheśvarād gurupāramparyāgataṃ śāstram
āgamo 'laukikādivyavahārahetur ācakṣitaḥ smṛtaḥ
rudraḥ provāca vacanāt siddhiḥ
eṣv evopamānārthāpattisambhavābhāvaitihyapratibhādīnāṃ vyākhyāyamānānām antarbhāvaḥ
evam etāni trīṇi pramāṇāni
pramāpayitā bhagavāṃś codakaḥ
pramātā puruṣaḥ
prameyāḥ kāryakāraṇādayaḥ pañca padārthāḥ
pramitiḥ saṃvit
saṃvit saṃcintanaṃ sambodho vidyābhivyaktir ity arthaḥ
uddeśanirdeśādhigamāc ca vir vistare bhavati
vibhāgo nāma padapadārthasūtraprakaraṇādhyāyādyasaṃkaraḥ
viśeṣo nāma sādhyasādhanavyatirekaḥ
āṅ iti vyākhyāmaryādāyāṃ bhavati
padāt padaṃ sūtrāt sūtraṃ prakaraṇāt prakaraṇam adhyāyād adhyāyam ā bodhād ā parisamāpter iti maryādāvasthasyaiva ca vakṣyāmaḥ
khyā prakathane
pratītāpratītābhiḥ saṃjñābhiḥ vedādivihitābhivyatirekeṇa ca vyākhyāsyāmaḥ
syā ity eṣye kāle
yāvad ayam ācāryo gṛhasthādibhyo 'bhyāgataṃ pūrvam ataḥśabdāt parīkṣitaṃ brāhmaṇaṃ vratopavāsādyaṃ mahādevasya dakṣiṇasyāṃ mūrtai sadyojātādisaṃskṛtena bhasmanā saṃskaroti utpattiliṅgavyāvṛttiṃ kṛtvā mantraśrāvaṇaṃ ca karoti tāvad eṣyaḥ kālaḥ kriyate
ma iti pratijñāyāṃ bhavati
utthānādigaṇe samyagvvāvasthitasya vyākhyeyavyākhyānayor bhagavān eva kramaśo vaktā
sthūlopāyapūrvakatvāt sūkṣmavidheyādhigamasya pūrvāśramaniyamapratiṣedhārtham atyāśramayamaniyamaprasiddhyarthaṃ ca vidhiḥ prathamaṃ vyākhyāyate
ity atrāyaṃ padārthopanyāsaḥ parisamāpta iti
atrāha pratipannāṃśo yathāvidhi prathamaṃ vyākhyāyate
idam idānīṃ cintyam
athāsya kaś cādiḥ kiṃ madhyaṃ ko 'ntaḥ katyaṅgo vā vidhir iti
tad ucyate bhasmanādyo nindāmadhyo mūḍhāntaś ca vidhiḥ
sa ca tryaṅgo dānayajanatapo'ṅga iti
tat katham avagamyate yasmād idam ārabhyate
atra bhasma vāmadravyaṃ yad agnīndhanasaṃyogān niṣpannam
tat parakṛtaṃ pārthivaṃ bhuktaṃ dīptimat
grāmādibhyo bhaikṣyavad bhasmārjanaṃ kartavyam
snānaśayanānusnānakṛtyabandhutvān niṣparigrahatvād ahiṃsakatvād utkṛṣṭam eva śuci prabhūtaṃ grāhyaṃ sādhanatvāt
alābhe svalpam api grāhyam
ādhāro 'py alābucarmavastrādir atra prasiddhaḥ
āha kiṃ tena bhasmanā kartavyam
tad ucyate bhasmaneti tṛtīyā karaṇārthe kartuḥ kriyām ādiśati yathā vāśyā takṣaṇaṃ buddhyā pidhānam
āha atha kasmin kāle sā kriyā kartavyeti
triṣavaṇam iti
dviguḥ samāsaḥ
trīṇīti saṃkhyā
savanam iti kālanirdeśaḥ
pūrvasaṃdhyā madhyāhnasaṃdhyā aparasaṃdhyeti saṃdhyātrayam
triṣavaṇaṃ trisaṃdhyaṃ trikālam ity arthaḥ
āha triṣavaṇaṃ kim anena kartavyam
tad ucyate snāyīta
atra snānaṃ śaucakāryeṇa śarīreṣv āgantukānāṃ snehatvaglepamalagandhādīnāṃ bhasmanāpakarṣaṇaṃ kartavyam
snānaṃ tu bhasmadravyagātrasaṃyojanam
paramārthatas tu snānādi puṇyaphalasaṃyogadharmātmavacanād ātmaśaucam evaitat
kevalaṃ snānādyakaluṣāpahatapāpmādivacanāt kāryakaraṇavyapadeśenātmaśaucaṃ vyākhyāyate
ita ity etad ājñāyāṃ niyoge ca
niyogatvān nigataṃ niyatatvān nigama ity arthaḥ
kasmāt
pratitantrasiddhatvād ahiṃsakatvān niḥśreyasahetutvāc ca
bhasmanā sneyaṃ na cādbhir viparītatvād ity arthaḥ
kiṃ snānam evaivaṃ bhasmanā kartavyam
ucyate
yasmād āha
atra bhasma tad eva
niruktam asya pūrvoktam
bhasmani ity aupaśleṣikaṃ saṃnidhānam
śaya ity upaśamasya viśrāmasyākhyā
ita ity etad ājñāyāṃ niyoge ca
bhasmany eva rātrau svaptavyaṃ nānyatrety arthaḥ
uktaṃ hi
yathā mṛgā mṛtyubhayasya bhītā udvignavāsā na labhanti nidrām
evaṃ yatir dhyānaparo mahātmā saṃsārabhīto na labheta nidrām
kiṃ ca viśeṣārthitvāt
viśeṣārthī cāyaṃ brāhmaṇaḥ
uktaṃ hi
na viśeṣārthināṃ nidrā ciraṃ netreṣu tiṣṭhati
hayānām iva jātyānām ardharātrārdhaśāyinām
tasmāt parivṛṣṭe bhūpradeśe divā parigrahaṃ kṛtvā bhasmāstīryādhyayanādhyāpanadhyānābhiniviṣṭena pravacanacintanābhiniveśaiś ca śrāntena bāhūpadhānena sadyojātādisaṃskṛte bhasmani rātrau svaptavyam ity arthaḥ
kimartham iti cet
ucyate tapo'rthaṃ bhūpradeśe śaucārthaṃ viśrāmārthaṃ vā
samaviṣamanimnonnatāyāṃ bhūmau yāmaṃ yāmadvayaṃ vā svaptavyam ity arthaḥ
āha kiṃ snānaṃ śayanaṃ ca bhasmanā prayojanadvayam evātra kartavyam utānyad api
savanāntasthasyāsyāśaucakaṃ prāptasya nirghātakaṃ kim iti
tad ucyate
mantrādisnānavat
atra anu iti pṛṣṭhakarmakriyāyāṃ bhavati
anupānānugamanavat
snānaṃ tu bhasmadravyasaṃyojanam eva
savanatraye snānasyāntareṣu bhuktocchiṣṭakṣutaniṣṭhīvitamūtrapurīṣotsargādinimittakam aśaucakam abhisamīkṣya tad anusnānaṃ kartavyam
kimartham iti cet śaucārthaṃ liṅgābhivyaktyarthaṃ ca
sneyam ity arthaḥ
āha kiṃ bhasmaivaikaṃ liṅgābhivyaktikāraṇam
bhaktivivṛddhau vā apratiṣiddhasya sādhanaṃ kim iti
tad ucyate
atra bhasmaval lokādiprasiddhaṃ nirmālyam
nir iti nirmuktasyākhyā
mālyam iti puṣpasamūhaparyāyaḥ
tat parakṛtaṃ kāraṇamūrtyāropitāvatāritaṃ niṣparigrahaṃ padmotpalādyam
bhaktivivṛddhyarthaṃ liṅgābhivyaktyarthaṃ ca tad dhāryam ity arthaḥ
āha bhasmanirmālyena tasya liṅgaṃ vyaktaṃ bhavatīti kva siddham
tad ucyate iha
yasmād āha
atra yathānyeṣām api varṇāśramiṇām āśramaprativibhāgakarāṇi liṅgāni bhavanti
tatra gṛhasthasya tāvad vāsas trayaṃ vaiṇavī yaṣṭiḥ sodakaṃ ca kamaṇḍalu sottaroṣṭhavapanaṃ yajñopavītādi liṅgam
tathā brahmacāriṇo 'pi daṇḍakamaṇḍalumauñjīmekhalāyajñopavītakṛṣṇājinādi liṅgam
tathā vānaprasthasyāpi karīracīravalkalakūrcajaṭādhāraṇādi liṅgam
tathā bhikṣos tridaṇḍamuṇḍakamaṇḍalukāṣāyavāsojalapavitrasthalapavitrādi liṅgam
evam ihāpi yad etat pāśupatayogādhikaraṇaṃ liṅgam ity āśramaprativibhāgakaraṃ bhasmasnānaśayanānusnānanirmālyaikavāsādiniṣpannaṃ svaśarīralīnaṃ pāśupatam iti laukikādijñānajanakaṃ tat
līyanāl liṅganāc ca liṅgam
tad dhārayan liṅgadhārī bhavati
daṇḍadhārivad ity arthaḥ
āha athaite snānaśayanānusnānādayo 'rthāḥ kva kartavyāḥ
kuto vā nirmālyasyārjanaṃ kartavyam
kutrasthena vā tad dhāryam
kṛtaliṅgena vā kva vastavyam
tad ucyate āyatane
yasmād āha
atha bhasmanirmālyaval lokādiprasiddham āyatanam
āṅ iti maryādāyāṃ bhavati
yasmād ete gṛhasthādayaḥ prayataniyataśucisādhvācārāḥ svasvamaryādayopatiṣṭhante yajanti ca śāntikapauṣṭikādibhiḥ kriyābhir iti
yajanāc cāyatanam
tasmin parakṛta āyatane vastavyam iti vāsī ity āyatanaṃ ca parigṛhṇāti
bhūpradeśe ākāśe vṛkṣamūle bahiḥ prādakṣiṇyena vā yatra kvacit prativasan śiṣṭamaryādayā āyatanavāsī bhavati
pulinavāsavad vased ity arthaḥ
puṇyaphalāvāptiś cāsyāśu bhavati
uktaṃ hi
grāme vā yadi vāraṇye puṇyasthānaṃ hi śūlinaḥ
āvāso dharmatṛptānāṃ siddhikṣetraṃ hi tat param
āha tasmin āyatane prativasatā kāḥ kriyāḥ kartavyāḥ
kiṃ snānādyā upalepanādyā vā
āhosvid dṛṣṭā asyānyā vaiśeṣikyaḥ kriyāḥ kartavyāḥ
yathā cānyā vaiśeṣikyaḥ kriyāḥ kartavyāḥ prayojanaṃ ca vakṣyāmaḥ
atha triṣu snānakāleṣu sadyojātādisaṃskṛtena bhasmanā japatā snātvā japataivāyatanam abhigantavyam
abhigamya ca yat pūrvaṃ japati tat pratyāhārārthaṃ japyam oṃ oṃ oṃ
hasitādīni tu kṛtvā yat paścāj japati tanniyamārthaṃ japyam
tad atra hasitaṃ nāma yad etat kaṇṭhauṣṭhapuṭavisphūrjanam aṭṭahāsaḥ kriyate taddhasitam
gītam api gāndharvaśāstrasamayānabhiṣvaṅgeṇa yatra bhagavato maheśvarasya sabhāyāṃ gauṇadravyajakarmajāni nāmāni cintyante tat
saṃskṛtaṃ prākṛtaṃ parakṛtam ātmakṛtaṃ vā yad gīyate tad geyam
nṛttam api nāṭyaśāstrasamayānabhiṣvaṅgeṇa hastapādādīnām utkṣepaṇam avakṣepaṇam ākuñcanaṃ prasāraṇaṃ calanam anavasthānam
nigamakāle niyamārthaṃ geyasahakṛtaṃ nṛttaṃ prayoktavyam
ḍuṃḍuṃkāro nāma ya eṣa jihvāgratālusaṃyogān niṣpadyate puṇyo vṛṣanādasadṛśaḥ saḥ
ḍuṃḍuṃkaraṇaṃ ḍuṃḍuṃkāraḥ
kāraśabdo ḍuṃḍuṃkārasyopahārāṅgāvadhāraṇārthaḥ
nama iti
nāpy oṣṭhīyaṃ kartavyaṃ nopāṃśu
mānasaṃ tu namaskaraṇaṃ namaskāraḥ
kāraśabdo vācikopāṃśupratiṣedhārthaṃ mānasopahārāṅgāvadhāraṇārthaṃ cety arthaḥ
japyaṃ nāma sadyojātādiṣv akṣarapaṅktyāṃ manasā bhāvasya saṃcāravicāraḥ
taj japyam
upeti viśeṣaṇe kriyopasaṃhāre samastatve ca
upaharaṇād upahāro vrataṃ niyama ity arthaḥ
upahriyate nivedyate niyogamātrakartṛtvāt sādhakenety upahāraḥ
upatiṣṭhet
atropety abhyupagame
abhyupagatena vidhisthena praṇatavinatenety arthaḥ
tiṣṭhed ity aikāgryaṃ pratyāhārābhāvasthitim evādhikurute
sarvakaraṇānāṃ vṛttau pratyāhāraṃ kṛtvā kāyikavācikamānasikābhiḥ kriyābhir upahāraṃ kṛtvā bhṛtyavad upahāreṇa stheyam
apasavyaṃ ca pradakṣiṇam upariṣṭād vakṣyāmaḥ
āha kasya nirmālyaṃ dhāryam
kasya vā āyatane vastavyam
kva copastheyam iti
tad ucyate
atra mahān ity abhyadhikatve
sarvakṣetrajñānām abhyadhika utkṛṣṭo vyatiriktaś ca bhavatīty abhyadhikaḥ
ṛṣir vipraḥ adhipatiḥ
sadāśivatvam abhyadhikatvaṃ ca pravakṣyāmaḥ
atra deva iti divu krīḍāyām
krīḍādharmitvāt
agnyuṣṇatvavat
krīḍāvān eva bhagavān vidyākalāpaśusaṃjñakaṃ trividham api kāryam utpādayati anugṛhṇāti tirobhāvayati ca
uktaṃ hi
apracodyaḥ pracodyais tu kāmakārakaraḥ prabhuḥ
krīḍate bhagavān lokair bālaḥ krīḍanakair iva
devasya iti ṣaṣṭhī
svasvāmibhāvaḥ sambandhaḥ
parigrahārtham evādhikurute
atra dakṣiṇeti dikprativibhāge bhavati
ādityo diśo vibhajati
diśaś ca mūrtiṃ vibhajanti
mūrtināma yad etad devasya dakṣiṇe pārśve sthitenodaṅmukhenopānte yad rūpam upalabhyate vṛṣadhvajaśūlapāṇinandimahākālordhvaliṅgādilakṣaṇaṃ yad vā laukikāḥ pratipadyante mahādevasyāyatanam iti tatropastheyam
dakṣiṇāmūrtigrahaṇāt pūrvottarapaścimānāṃ mūrtīnāṃ pratiṣedhaḥ
mūrtiniyogāc ca mūrtyabhāve niyamalopaḥ
bhaikṣyānupayogān nirghātānām uktatvāc cety arthaḥ
vidhir ity upadiṣṭānām arthānāṃ bhasmasnānopadeśād apsu snānādīnāṃ pratiṣedhaḥ
bhasmaśayanopadeśād viṣayaśayanādīnāṃ pratiṣedhaḥ
āyatane vasaty arthopadeśāc cheṣavasatyarthapratiṣedhaḥ
hasitādyupadeśāc cheṣopahārapratiṣedhaḥ
nirmālyopadeśāt pratyagrāṇāṃ mālyānāṃ pratiṣedhaḥ
bhasmanirmālyaliṅgopadeśāc cheṣaliṅgapratiṣedhaḥ
mahādevagrahaṇād anyadevatābhaktipratiṣedhaḥ
dakṣiṇāmūrtigrahaṇāt pūrvapaścimānāṃ mūrtīnāṃ pratiṣedhaḥ
evaṃ dakṣiṇāmūrtir ity ukte asya brāhmaṇasya pūrvaprasiddhā niyamā niyamaiḥ pratiṣidhyante
kīlakapratikīlakavat purāṇodakanavodakavac ceti
atredaṃ bhasmaprakaraṇaṃ samāptam
āha niyamābhidhānād eva hi saṃśayaḥ
yatra yamās tatra niyamāḥ
mithunam evaitad yasmāt
ato na saṃśayaḥ
yamā asmin tantre ke cintyante
ucyate prasiddhā yamāḥ ahiṃsādaya iti
atra tv anyeṣām
ahiṃsā brahmacaryaṃ ca satyāsaṃvyavahārakau
asteyam iti pañcaite yamā vai saṃprakīrtitāḥ
akrodho guruśuśrūṣā śaucam āhāralāghavam
apramādaś ca pañcaite niyamāḥ saṃprakīrtitāḥ
tadvad asmākaṃ na bhavati
kasmāt
niyamanivṛttidarśanāt
asmin hi tantre kālāntaritā niyamā nivartante
katham ā dehapātād yamānāṃ na nivṛttir asti
kasmāt
hiṃsādidoṣāt
tasmād ahiṃsādyā daśa sarve te yamāḥ pratyavagantavyaḥ
āha yady evaṃ nigamanivṛttau bhraṣṭaniyamasya patanaprasaṅgaḥ
ucyate avasitaprayojanatvān na patanaprasaṅgaḥ
kiṃca yamānāṃ prādhānyāt
uktaṃ hi patati niyamavān yameṣv asakto na tu yamavān niyamālaso 'vasīdet
iti yamaniyamau samīkṣya buddhyā yamabahuleṣv atisaṃdadhīta buddhim
tasmān na patanaprasaṅgaḥ
ataḥ prasiddhā yamā ahiṃsādayaḥ
āha kiṃ prasiddhā iti kṛtvā gṛhyante āhosvic chakyam eteṣāṃ yamānāṃ sarvajñoktaśāstrataḥ sadbhāvo vaktum
ucyate yady anyatra prasiddhā iti kva
tatra cintyate
kasmāt
kṛtopadeśāt
yasmāduktaṃ sūtrataḥkṛtam ityatra
kṛtāpratiṣedhā kṛtsnā hiṃsā tantre pratiṣiddhā draṣṭavyetyarthaḥ
sā ca hiṃsā trividhā bhavati
duḥkhotpādanam aṇḍabhedaḥ prāṇanirmocanamiti
tatra duḥkhotpādanaṃ nāma krośanatarjanatāḍananirbhartsanādibahubhedo'pi caturvidhasyāpi bhūtagrāmasya manovākkāyakarmabhir abhidroho na kartavyaḥ
evam ahiṃsā bhavatyeteṣāṃ jantūnām
aṇḍabhedo nāma dāhatāpadhūmoparodhaparihārārtham agnikaraṇādānasampradānapratinidhānasaṃdhukṣaṇādīni na kuryāt naiva kārayet
tathā prāṇanirmocanaṃ nāma vastraśikyabhasmādhārabhaikṣyabhājanādīni muhurmuhur vivecayitavyāni
kasmāt
prāṇino hi sūkṣmacāriṇaḥ kṣipram eva vilayaṃ prayānti
tasmāt sūkṣmair aṅgapavitraiḥ pakṣmacāmaratālavṛntair vastrāntarair vā muhurmuhur vigranthodakena vā
hariteṣu tṛṇeṣu na saṃsikte bhūpradeśe bhavati
vasantagrīṣmahaimāntikān aṣṭau māsān bhikṣur vicakramet
dayārthaṃ sarvabhūtānām ekatra varṣāsu vaset
varṣābhedaṃ tu yaḥ kuryād brāhmaṇo yogadīkṣitaḥ
prājāpatyena kṛcchreṇa tataḥ pāpāt pramucyate
śārīraṃ dṛśyate yatra bhayaṃ kasyāṃcid āpadi
durdine rāṣṭrabhaṅge vā varṣāsvapi vyatikramet
nāsūryaṃ ca vrajenmārgaṃ nādṛṣṭāṃ bhūmim ākramet
paripūnābhiradbhiśca nityaṃ kuryāt prayojanam
saṃvatsarakṛtaṃ pāpaṃ matsyabandhasya yad bhavet
ekāhāt tadavāpnoti apūtajalasaṃgrahī
dṛṣṭipūtaṃ nyaset pādaṃ vastrapūtaṃ jalaṃ pibet
satyapūtāṃ vaded vācaṃ manaḥpūtaṃ samācaret
hiṃsakāstu nivartante brahmatvamapi ye gatāḥ
tasmād apūtam udakaṃ nopayuñjīta yogavit
atha naṣṭe pavitre ca gṛhṇīyāt triṣu vai sakṛt
nadīprasravaṇe caiva gṛhastheṣu ca sādhuṣu
kāṇḍāni yāni gṛhyante kandāścaiva prarohiṇaḥ
bījāni caiva pakvāni sarvāṇyetāni varjayet
yadā na kuryād drohaṃ ca sarvabhūteṣu dāruṇam
karmaṇā manasā vācā brahma saṃpadyate tadā
yo na hiṃsati bhūtāni sthāvarāṇi carāṇi ca
ātmānamiva sarvāṇi so 'mṛtatvāya kalpate
na yajñadānairna tapo'gnihotrairna brahmacaryair na ca satyavākyaiḥ
na vedavidyādhyayanair vratairvā prāpyaṃ phalaṃ yady ahiṃsakasya
yo dadyāt kāñcanaṃ meruṃ kṛtsnāṃ caiva vasuṃdharām
samudraṃ ratnapūrṇaṃ vā na tulyaṃ syādahiṃsayā
ityevam ahiṃsā tantre siddhā
tathā brahmacaryaṃ ca tantre siddham
kasmāt
strīpratiṣedhāt indriyajayopadeśāc ca trayodaśakasya karaṇasyānutsargo brahmacaryamityuktam
viśeṣeṇa tu jihvopasthayoriti
atrāha viśeṣagrahaṇaṃ kiṃprayojanam
trayodaśakasya karaṇasyānutsargo brahmacaryamityuktvā jihvopasthayor viśeṣagrahaṇaṃ kiṃprayojanaṃ kriyate
ucyate pradhānatvāt
tanmūlatvāditarapravṛtteḥ
tanmūlā hītareṣāṃ pravṛttirbhavati
katham
jihvendriyaviṣaye upasthendriyaviṣaye vā saktaḥ trayodaśabhiḥ pravartate
ata etaduktaṃ viśeṣeṇa jihvopasthayoriti
jihvopasthanimittaṃ hi patanaṃ sarvadehinām
tasmād amitravat paśyej jihvopasthaṃ hi mānavaḥ
athavā manaḥpūrvakatvāt sarvavṛttīnāṃ tannigrahāt sarvavṛttīnāṃ nigrahaḥ kṛto bhavati
uktaṃ hi
mano hi mūlaṃ sarveṣāmindriyāṇāṃ pravartane
śubhāśubhāsvavasthāsu tac ca me suvyavasthitam
punarapyuktam
indriyaiḥ prasṛtair duḥkhamindriyair nibhṛtaiḥ sukham
tasmād indriyarūpebhyo yacched ātmānamātmanā
indriyāṇi hi tat sarvaṃ yat svarganarakāv ubhau
nigṛhītavisṛṣṭāni svargāya narakāya ca
ato janma ato duḥkhamato mṛtyubhayaṃ tathā
indriyāṇāṃ prasaṅgād vai tasmād etān jayāmahe
indriyāṇāṃ prasaṅgena doṣam ṛcchatyasaṃśayam
saṃniyamya tu tānyeva tataḥ siddhiṃ niyacchati
rajjureṣā nibandhāya yā strīṣu ramate matiḥ
chittvaināṃ kṛtino yānti naināṃ tyajati duṣkṛtī
strīhetornirgamo grāmāt strīkṛte krayavikrayaḥ
striyo mūlamanarthānāṃ naināṃ prājñaḥ pariṣvajet
viṣamagnirasirbāṇaḥ sphuṭaṃ kṛtvā vibhīṣikā
māyā rūpavatī hy eṣā yāṃ striyaṃ manyate janaḥ
amedhyapūrṇe kṛmijantusaṃkule svabhāvadurgandha aśauca adhruve
kaḍebare mūtrapurīṣabhājane ramanti mūrkhā na ramanti paṇḍitāḥ
mādyatīti striyaṃ dṛṣṭvā surāṃ pītvā na mādyati
tasmād dṛṣṭimadāṃ nārīṃ dūrataḥ parivarjayet
adhomukhenādaṃṣṭreṇa jaghanāntaracāriṇā
sarvaśāstrācikitsyena jagad daṣṭaṃ bhagāhinā
lomaśena kurūpeṇa durgandhena kucarmaṇā
hariṇīpadamātreṇa sarvam andhīkṛtaṃ jagat
dīptāṅgārasamā nārī ghṛtakumbhasamaḥ pumān
ye prasaktā vilīnāste ye sthitāste divaṃ gatāḥ
yathāgniredhaḥsaṃvṛddho mahājyotiḥ prakāśate
tathendriyanirodhena svātmajyotiḥ prakāśate
brahmacarye sthitaṃ dhairyaṃ brahmacarye sthitaṃ tapaḥ
ye sthitā brahmacaryeṇa brāhmaṇā divi te sthitāḥ
kṣīraṃ pibanti madhu te pibanti somaṃ pibantyamṛtena sārdham
mṛtyoḥ purastādamarā bhavanti ye brāhmaṇā brahmacaryaṃ caranti
ityevaṃ brahmacaryaṃ tantre siddham
tathā satyaṃ tantre siddham
tac ca dvividham
tadyathā paridṛṣṭārthabhūtārthaṃ vacanaṃ vāksatyaṃ ceti
tatra paridṛṣṭārthabhūtārthaṃ vacanaṃ satyaṃ tantre siddham
kasmāt
vyākhyānopadeśāt vidvadupadeśāc ca
tathā vāksatyamapi tantre siddham
kasmāt
vāgviśuddhyupadeśāt
iha svaśāstroktaṃ bhāṣato'nṛtamapi satyamāpadyate
kasmāt
śuddhivṛddhikaratvāt
yasmādāha
svargamanṛtena gacchati dayārthamuktena sarvabhūtānām
satyenāpi na gacchati satāṃ vināśārthamuktena
punastvāha
gobrāhmaṇārthe 'vacanaṃ hinasti na strīṣu rājan na vivāhakāle
prāṇātyaye sarvadhanāpahāre pañcānṛtānyāhurapātakāni
satyaṃ brūyāt priyaṃ brūyān na brūyāt satyamapriyam
priyaṃ ca nānṛtaṃ brūyādeṣa dharmaḥ sanātanaḥ
yathā hi teṣāmeva bhūtānāṃ hitamanṛtamapi satyamāpadyate evamihāpyasmākaṃ svaśāstroktaṃ bhāṣatāmanṛtamapi satyamāpadyate
kasmāt
vidhivihitatvāt
ityetadapi tatra siddham
tathā asaṃvyavahārastantre siddhaḥ
kasmāt
avyaktapretonmattamūḍhopadeśāt
neha loke avyaktapretonmattamūḍhāḥ saṃvyavahāraṃ kurvanti yasmād ato'trāsaṃvyavahārastantre siddhaḥ
saṃvyavahāraśca punardvividhaḥ
tadyathā krayāvakrayasaṃvyavahārā rājakulasaṃvyavahāraśceti
ata ekatareṇāpyatrādhikṛtasyātmapīḍā parapīḍā cāvarjanīye bhavataḥ
tatra yadyātmānaṃ pīḍayati tenehaiva loke duḥkhī bhavati
syāt paraṃ pīḍayati tatrāpyasyādharmo duḥkhādiphalaḥ pracīyate
tenāmuṣmin loke tīvraṃ duḥkhamanubhavati
tasmād ubhayathāpi saṃvyavahāro varjanīyaḥ
bhavati hy api
yaśca pāpaṃ prakurute yaśca pāpaṃ praśaṃsati
sahāyaścopabhoktā ca sarve te samakarmiṇaḥ
uktaṃ hi
vikraye tu mahān doṣo vikrayāt patate yataḥ
eṣa eva kraye doṣas tasmāt taṃ parivarjayet
pracchannaṃ kurute pāpaṃ na me jānāti kaścana
mucyate janavādebhyas tasmāt pāpān na mucyate
punarapyuktam
ādityacandrāv anilo'nalaśca dyaur bhūmir āpo hṛdayaṃ yamaśca
ahaśca rātriśca ubhe ca saṃdhye dharmo hi jānāti narasya vṛttam
nārambhaśīlo na ca dambhaśīlaḥ śāstropadiṣṭāni karotyadīnaḥ
yameṣu yukto niyameṣu caiva munir bhavaty eṣv ajaro 'maraśca
tathā asteyaṃ tantre siddham
kasmāt
avāsopadeśāt anutsṛṣṭānnapratiṣedhāc ca
iha vidyamānasyāpyekasya vāsaso malavad avasthitasyāvāsopadeśāt parigrahaparityāga upadiśyate
kiṃcānyadapi
parityaktānām annapānādīnāmupayogo dṛṣṭo yasmāt
ato'trāsteyaṃ tantre siddham
steyaṃ ca punaḥ ṣaḍvidham
tatra adattādānam anatisṛṣṭagrahaṇam anabhimatagrahaṇam anadhikārapratigrahaḥ anupālambhaḥ aniveditopayogaśceti
adattasya grahaṇam adattādānam
anatisṛṣṭagrahaṇaṃ nāma bālonmattapramattavṛddhadurbalānāṃ vittāpaharaṇam
anabhimatagrahaṇaṃ nāma kīṭabhramarapakṣipataṃgādīnām anabhipretadravyāpaharaṇam
anadhikārapratigraho nāma iha śāstre anabhyanujñātānām arthānāṃ gobhūhiraṇyadvipadacatuṣpadādīnāṃ grahaṇam
anupālambho nāma kuhakakalkanaḍambhavismāpanavardhāpanādibhir upāyaiḥ parebhyo hiraṇyāc chādanopayogaḥ
aniveditopayogo nāma bhakṣyabhojyalehyapeyacoṣyādīnām anyatamaṃ yatkiṃcid gurave 'niveditam upayuṅkte sa ucyate aniveditopayoga iti
evaṃ ṣaḍvidhaṃ steyam
asya ṣaḍvidhasyāpi steyasya parivarjanam asteyamāhurācāryāḥ
bhavati hy api
yadetad dhanamityāhuḥ prāṇā hy ete bahiścarāḥ
sa tasya harate prāṇān yo yasya harate dhanam
uktaṃ hi
sarvasvaparimoṣṭā ca jīvitāntakaraśca yaḥ
dvāv etau samakarmāṇau tasmāt steyaṃ vivarjayet
na stenasya paro loko nāyaṃ loko durātmanaḥ
śaṅkitaḥ sarvabhūtānāṃ drohātmā pāpa eva saḥ
mṛdamāpastathā yānaṃ pattraṃ puṣpaṃ phalānyapi
asaṃvṛtāni gṛhṇīyāt pavitrārthīha kāryavān
nadyaśca vāpyaḥ kūpāśca taṭākāni sarāṃsi ca
asaṃvṛtāni gṛhṇīyāt prājāpatyena karmaṇā
ity evamasteyaṃ tantre siddham
akrodhastantre siddhaḥ
kasmāt
śūdrapratiṣedhāt atitāpopadeśāc ca
ihādhyātmikādhibhautikādhidaivikānāṃ sarvadvaṃdvānāṃ manasi śarīre ca upanipatitānāṃ sahiṣṇutvam apratīkāraśceti yasmāt kṛto 'trākrodhas tantre siddhaḥ
krodhaśca punaścaturvidhaḥ
tadyathā bhāvalakṣaṇaḥ karmalakṣaṇaḥ vaikalyakaraḥ udvegakaraśceti
tatra bhāvalakṣaṇo nāma saḥ yatrāsūyādveṣamadamānamātsaryādayo bhāvāḥ pravartante
karmalakṣaṇo nāma yatra kalahavairasaṃpraharaṇādyā bhāvāḥ pravartante
vaikalyakaro nāma yatra pāṇipādanāsākṣyaṅgulipraharaṇādayo bhāvāḥ pravartante
udvegakaro nāma yatra svātmānaṃ parātmānaṃ vā prāṇair viyojayati
ityevaṃ caturvidhaḥ krodhaḥ
asya caturvidhasyāpi krodhasya parivarjanam akrodhamāhurācāryāḥ
tasmād deśajātikulakarmasambandhanindāyāṃ karaṇakriyāyāṃ kāryanindāyām āhāranindāyāṃ vādhikṛtena krodho na kartavyaḥ
tatra deśanindā tāvad bhavati
tadyathā yatra bhavān jātastatra deśe brāhmaṇā eva na santīti yadi kaścidadhikṣepaṃ kuryāt tatra krodho na kartavyaḥ
tatraitat syād evamabhihite tīvraduḥkhaṃ mānasamabhivyajyate
kathamatra krodho na bhaviṣyatīti
ucyate na bhaviṣyati
kasmāt
parisaṃkhyānasāmarthyāt
iha manuṣyaloke deśo'yaṃ nāma mātāpitṛhetukaḥ aupacayikaḥ kāryapiṇḍaḥ śarīrākhyaḥ
sa tasmād bhavaḥ
kṣetrajñastu cetanaḥ sarvagataḥ śuciḥ
asya cāsmākaṃ cāntaramaviditam
aparidṛṣṭārthe bhavānetad vā brūyāt
ataḥ krodhanimittāsaṃbhavāt parisaṃkhyānasāmarthyena krodho na kāryaḥ
evaṃ śeṣeṣvapi draṣṭavyam
bhavati hy api
śṛṅgavān nakhavān daṃṣṭrī vikṛto rudhirāśanaḥ
rākṣaso vā piśāco vā krodhiṣṇur jāyate naraḥ
punaścāha
kaṅkagṛdhrasṛgāleṣu daṃśeṣu maśakeṣu ca
pannageṣu ca jāyante narāḥ krodhaparāyaṇāḥ
vidviṣṭaḥ sarvabhūtānāṃ bahvamitro 'lpabāndhavaḥ
krūradharmā durācāraḥ krodhiṣṇur jāyate naraḥ
kruddhaḥ karoti pāpāni kruddhaḥ pāpāni bhāṣate
kruddho bhavati nirlajjastasmāt krodhaṃ vivarjayet
tathā coktam
yat krodhano japati yac ca juhoti yadvā yadvā tapastapyati yad dadāti tatsarvam
vaivasvato harati pūrtamamuṣya sarvaṃ mithyā śrutaṃ bhavati tasya śamo'pi tasya
dhanyāste puruṣavyāghrā ye buddhyā krodhamutthitam
śamayanti mahātmāno dīptamagnimivāmbhasā
yato rūpaṃ tato jñānaṃ yato jñānaṃ tatastapaḥ
yatastapastataḥ siddhiryataḥ siddhistataḥ kṣamā
kṣamā sarvaparaṃ mitraṃ krodhaḥ sarvaparo ripuḥ
kṣamāvatāmayaṃ lokaḥ paro lokaḥ kṣamāvatām
etasmāt kāraṇāt kṣantavyam ity evamakrodhastantre siddhaḥ
tathā guruśuśrūṣā tantre siddhā
kasmāt
vyākhyānopadeśād vidvadupadeśāc ca
iha coktaṃ vidhiṃ vyākhyāsyāmaḥ iti
atrāṇ iti maryādāyām
ma iti pratijñāyāṃ bhavati
mayi vartate
mayi tiṣṭhatīti
yadi ceṣṭe vatsyasi yadi ceṣṭe sthāsyasi tataste vakṣyāmaḥ
tatreṣṭam ity aṣṭāṅgaṃ brahmacaryaṃ maryādāmadhikurute
tadyathā utthānapratyutthānābhivādanagurukāryahitakārī anuttarottaravādī pūrvotthāyī jaghanyasaṃveśī preṣitāpreṣitasarvakāryakṛtajñaḥ sarvaniveditātmā dakṣo dākṣiṇyānuraktaḥ snānodvartanasaṃvāhanādibhiḥ kriyāviśeṣaiḥ chāyevānugato nityam idaṃ kṛtam idaṃ kariṣye kiṃ karavāṇīti bhūtvā gurave 'harahar vartitavyam
yastu vidyāṃ guroradhikṛtya bahubhyaḥ samprayacchati anenāsya vidyāyā dānena guravaḥ śuśrūṣitā bhavanti
kṣīṇe ca brahmacarye niyataṃ guruṣu yad gauravaṃ tad brahmacaryam
bhavati hy api
gururdevo guruḥ svāmī gururmātā guruḥ pitā
yasyaivaṃ niścito bhāvaḥ śreyastasya na dūrataḥ
agnisūryendutārābhiścākṣuṣo 'rthaḥ prakāśate
bhūtaṃ bhavyaṃ bhaviṣyaṃ ca guruvākyaiḥ prakāśate
deśakairgamyate'dhvānaṃ deśakairgamyate'rṇavaḥ
deśakairgamyate svargo gururmokṣasya deśakaḥ
amṛtasya pradātāraṃ yo guruṃ hy avamanyate
ṣaṣṭivarṣasahasrāṇi narakaṃ paryupāsate
guroryatra parīvādo nindā yatra pravartate
karṇau tatra pidhātavyau gantavyaṃ vā tato'nyataḥ
ācāryaṃ pūjayed yastu sarvāvasthaṃ hi nityaśaḥ
pūjitastena bhavati śivo vai nātra saṃśayaḥ
ācāryamūrtimāsthāya śivo jñānaṃ prayacchati
tasmād vai nāvamantavya ācāryaḥ śreya icchatā
granthārthaviduṣe nityaṃ yogamārgānudarśine
sarvārthenāpi kartavyaḥ paritoṣo vijānatā
ṛcaṃ vā yadi vārdharcaṃ pādaṃ vā yadi vākṣaram
sakāśād yasya gṛhṇīyān niyataṃ tatra gauravam
liṅgakartrī yathā mātā śāstrakartā yathā pitā
prabodhakṛd gurusteṣāṃ tadevāyatanaṃ mahat
ityevaṃ guruśuśrūṣā tantre siddhā
tathā śaucaṃ tantre siddham
kasmāt
bhasmasnānopadeśāt
tac ca śaucaṃ trividham
tad yathā gātraśaucaṃ bhāvaśaucam ātmaśaucaṃ ceti
tatra bhasmasnānopadeśāt prasiddhaṃ bhasmanā gātraśaucam
āha yaduktaṃ prasiddhaṃ bhasmanā gātraśaucamiti etadevāyuktam
kasmāt
pūrvottaravyāghātāt
iha purastāduktaṃ prasiddhā yamā ahiṃsādayo bhavanti
yadiha bhūyo'pi aprasiddhaṃ bhasmanā gātraśaucamityabhidhīyate
tasmādidaṃ pūrvottaraṃ na saṃgacchati
vyāhataṃ ca bhavati
eṣa doṣa ityataḥ pūrvottaravyāghātāt
tatra yaduktaṃ prasiddhaṃ bhasmanā gātraśaucamityetadayuktam
ucyate nāyaṃ doṣaḥ
kasmāt
prasiddhidarśanāt
ihānyatrāpi prasiddhaṃ bhasmanā gātraśaucamiti
evaṃ hy āha
saṃsargajāśca ye doṣā ye cānye pitṛmātṛjāḥ
annapānakṛtāścaiva saṃkarā dehamāśritāḥ
sarvāṃstān dahate bhasma asthimajjāgatānapi
punaścāha
keśakīṭopapannāni duṣṭānnāni ca yāni vai
bhasmanā spṛṣṭamātrāṇi bhojyāny āhur manīṣiṇaḥ
punarapyuktam
madyaṃ pītvā gurudārāṃśca gatvā steyaṃ kṛtvā brahmahatyāṃ ca kṛtvā
bhasmoddhvasto bhasmarāśau śayāno rudrādhyāyī mucyate pātakebhyaḥ
yaḥ snānam ācaren nityam āgneyaṃ saṃyatendriyaḥ
kulaikaviṃśamuddhṛtya sa gacchet paramāṃ gatim
evamanyatrāpi prasiddhaṃ bhasmanā gātraśaucam
tasmād yuktaṃ vaktuṃ prasiddhā yamā ahiṃsādaya iti
tathopasparśanaprāṇāyāmajapyaiḥ akaluṣamatirbhavatīti bhāvaśaucaṃ tantre siddham
bhāvamantargataṃ duṣṭaṃ na snānamapakarṣati
bhāvaśuddhiḥ parā śuddhiḥ śeṣaṃ śṛṅgāramārjanam
mṛttikānāṃ sahasreṇa jalakumbhaśatena ca
na śudhyanti durātmānaḥ pāpopahatacetasaḥ
satyaṃ śaucaṃ tapaḥ śaucaṃ śaucamindriyanigrahaḥ
sarvabhūtadayā śaucam adbhiḥ śaucaṃ tu pañcamam
śaucameva paraṃ teṣāṃ yeṣāṃ notpadyate spṛhā
pratigrahe tathārambhe indriyāṇāṃ ca gocare
yasmādāha
sarvasvamapi yo dadyāt kaluṣeṇāntarātmanā
na tena dharmabhāg bhavati bhāva evātra kāraṇam
yathā yathā hi puruṣaḥ kalyāṇīṃ kurute matim
tathā tathāsya sidhyanti sarvārthā nātra saṃśayaḥ
ityevaṃ bhāvaśaucaṃ tantre siddham
tathātmaśaucaṃ tantre siddham
kasmāt
yasmād avamānaparibhavaparivādādyair apahatapāpmā bhavati ityātmaśaucaṃ tantre siddham
yasmād anyair apyuktaṃ
kṛtsnāṃ mahīṃ paryaṭataḥ saśailavanakānanām
apamānāt paraṃ nāsti sādhanaṃ manurabravīt
ityevaṃ śaucaṃ tantre siddham
tathā āhāralāghavaṃ tantre siddham
kasmāt
bhaikṣotsṛṣṭayathālabdhopadeśāt
svalpamapi anupāyato'rjitamalaghu prabhūtamapi upāyato'rjitaṃ laghveva draṣṭavyam
uktaṃ hi
carenmādhukarīṃ vṛttiṃ valmīkanicayopamām
akruddhaś cāprahṛṣṭaś ca tapastaddhi sanātanam
yaścaret sarvabhojyeṣu bhaikṣyaṃ ca vyavahārataḥ
bhuñjīta pratigṛhṇīyāt praśastānāṃ svakarmasu
cāturvarṇyaṃ cared bhaikṣyaṃ patitāṃstu vivarjayet
payaścāpaśca bhaikṣyaṃ ca samametan na saṃśayaḥ
bhaikṣyaśeṣaṃ tu yo bhikṣuryadi kiṃcit samutsṛjet
grāse grāse tu kartavyāḥ prāṇāyāmāstrayastrayaḥ
saṃnidhānaṃ na kurvīta sarvāvastho'pi yogavit
saṃnidhānakṛtairdoṣairyatiḥ saṃjāyate kṛmiḥ
mādhukaram asaṃkalpaṃ prākpravṛttam ayācitam
tattatkālopapannaṃ ca bhaikṣyaṃ pañcavidhaṃ smṛtam
gṛhād gṛhaṃ paryaṭaṃstu na gṛhaṃ parivarjayet
parasya vacanaṃ śrutvā duṣṭaveśma vivarjayet
aduṣṭāpatitaṃ sādhuṃ bhikṣuko yo vyatikramet
sa tasya sukṛtaṃ dattvā duṣkṛtaṃ pratipadyate
tathaiva ca gṛhasthasya nirāśo bhikṣuko vrajet
sa tasyeṣṭaṃ ca pūrtaṃ ca bhikṣurādāya gacchati
akṛte vaiśvadeve tu bhikṣuke gṛhamāgate
uddhṛtya vaiśvadevārthaṃ bhikṣukaṃ tu visarjayet
vaiśvadevakṛtān doṣān śakto bhikṣurvyapohitum
nahi bhikṣukṛtān doṣān vaiśvadevo vyapohati
daśāhaṃ dvādaśāhaṃ vā yatra bhikṣā na labhyate
tad gṛhaṃ varjayed bhikṣurūṣarāṇīva karṣakaḥ
caturakṣarasaṃyuktāṃ bhikṣāṃ tu samudāharet
eṣa pravrajināṃ dharmaḥ śeṣastu krayavikrayaḥ
na hasen na cābhiprekṣet bhikṣāmicchaṃstu bhikṣukaḥ
godohamātraṃ saṃtiṣṭhen nopatiṣṭhet kadācana
jarāmaraṇagarbhebhyo bhītasya narakādapi
bhayāt kṣapayate yasmāt tasmād bhaikṣyamiti smṛtam
dadhibhakṣāḥ payobhakṣā ye 'nye yāvakabhakṣiṇaḥ
sarve te bhaikṣyabhakṣasya kalāṃ nārhanti ṣoḍaśīm
taptakāñcanavarṇena gavāṃ mūtreṇa yāvakam
pibed dvādaśa varṣāṇi na tad bhaikṣyasamaṃ bhavet
māsi māsi kuśāgreṇa yaḥ pibet somamagrajaḥ
bhaikṣyaṃ cāvyavahāreṇa tulyaṃ bhavati vā na vā
bhaikṣyamannaṃ paraṃ śreyo bhaikṣyamannaṃ paraṃ śuci
bhaikṣyaṃ hi vratināṃ śreṣṭhaṃ bhaikṣyameva parā gatiḥ
yadyaj jalaṃ nirdhamaneṣv apeyaṃ nadīgataṃ tat punareva peyam
tathānnapānaṃ vidhipūrvamāgataṃ dvijātipātrāntaritaṃ na duṣyati
lavaṇamalavaṇaṃ vā snigdham asnehikaṃ vā saharasavirasaṃ vā śuṣkamannaṃ dravaṃ vā
yadi iha niravadyaṃ bhuñjate bhaikṣyamannaṃ sa khalu bhavati bhikṣurbhikṣudharmādaluptaḥ
tathotsṛṣṭaṃ yathālabdhaṃ ca tatraivāvasaraprāptatvāt pratitantrasiddhāntasiddhaṃ sūtrato 'rthanirdeśaṃ kariṣyāmaḥ
ityevamāhāralāghavaṃ tantre siddham
tathā apramādastantre siddhaḥ
kasmāt
apramādopadeśāt japyopadeśāc ca
iha nityaṃ yameṣv apramattenopasthitasmṛtinā bhavitavyam
uktaṃ hi
apramādo damastyāgo brāhmaṇasya hayāḥ smṛtāḥ
śīlaraśmisamāyuktair dheyātmā mānase rathe
taṃ brahmarathamāruhya garbhajanmajarāyutān
chindan mṛtyubhayān pāśān brahmabhūto'vatiṣṭhate
ityevamapramādastantre siddhaḥ
evaṃ prasiddhā yamā ahiṃsādayaḥ
āha aviśeṣadoṣān na prasiddhā yamāḥ
ihānyeṣāmapyahiṃsādīni dharmasādhanāni
ihāpi ca śāstre tānyeva
tasmāt sādhyasādhananiṣṭhāsv apyaviśeṣaḥ
ucyate na
atiprasaṅgādanekāntāc ca
yadi dharmasādhanāstitvamātrasādharmyād ahiṃsādīnāṃ tyāgaḥ kriyate tasmāt kāryakāraṇakṣetrajñadharmādharmasukhaduḥkhasaṃsārapadārthādayo 'pi tyājyāḥ
atha naivam anekāntaḥ
kiṃca tyāge kṛtihiṃsādīnāṃ dharmasādhanatvaprasaṅgaḥ
kiṃca atidānātiyajanātitapo'tigatyanāvṛttyādibhiḥ yamaniyamagarbhatvād vidheḥ siddham
niyamaviśeṣaṇāc ca nāviśeṣaḥ
tasmād yuktamuktaṃ prasiddhā yamā ahiṃsādaya iti
ata etaduktaṃmahādevasya dakṣiṇāmūrteḥ iti
atredaṃ yamaprakaraṇaṃ samāptam
āha tasminn āyatane prativasataḥ kā mātrā
sā vācyā gṛhasthādivat
taducyate na
yasmād āha
atra ekam iti saṃkhyā
vāsa ity ācchādane bhavati
tasya vāsaḥ pañcavidham aṇḍajaṃ voḍajaṃ vālajaṃ valkalajaṃ carmajaṃ vā
yat kuśalenābhyupāyenopapadyate tad ekapaṭalam anekapaṭalaṃ vā grāmyādibhyo niṣparigrahaṃ kaupīnapracchādanamātraṃ lajjāpratīkārārthaṃ caikaṃ vāso grāhyam
asyaiva ca sūtrasya sāmarthyāt sarvadravyaparityāge kṛte ekavāsomātraparigrahaḥ saṃskartavyaḥ śiṣyaḥ
āha lajjāvinivṛttir asya kadā bhavatīti
ucyate jñānākaluṣābhyām
atra yadā prāptajñānaḥ kṣīṇakaluṣaś ca bhavati tadā tasya lajjānivṛttiḥ
āha kiṃ vinivṛttāyām api lajjāyāṃ niyatam evaikaṃ vāso grāhyam āhosvid aniyatam iti
ucyate aniyatam yasmād āha
atra akāro vāsaḥpratiṣedhe vartate
avāsasā nagnena yathā jātena niṣparigraheṇa bhavitavyam
āha avāsastve kiṃ te prayojanam
tad vācyam ekavāsastvavat
tad ucyate niṣparigrahārtham amaṅgalakhyāpanārthaṃ ceti prayojanadvayaṃ draṣṭavyam
vāśabdaḥ śaktyaśaktyor vicāraṇe
yady aśaktas tadā anagnenaikavāsasā bhāvyam
yadi śaktas tadā avāsasā nagnena yathājātena niṣparigraheṇa bhavitavyam ity arthaḥ
na tu vā vikalpe
vikalpārthāsaṃbhavād ity arthaḥ
āha tasminn āyatane prativasatā kim ā dehapātād anirgacchataiva stheyaṃ dhyānaikaniṣṭhena śilāvad āhosvid dṛṣṭo 'syāyatanān nirgamaḥ bhasmabhaikṣyodakārjanādinimittaṃ grāmādipraveśo vā
ucyate dṛṣṭaḥ
yasmāt
atra mūtraṃ ca purīṣaṃ ca mūtrapurīṣam
cārthe dvaṃdvasamāsaḥ atra mūtraṃ nāma yad etad udaraparyuṣitaṃ niḥsarati bahiḥ sravati tan mūtram
mocanān mūtram
mūtratvābhisambandhāddhi mūtraṃ lokādiprasiddham ity arthaḥ
purīṣaṃ nāma yad etat pītakhāditāvalīḍhānām āhāraviśeṣāṇām ādhyātmikena agninā paripakvam apānena skhalati tat purīṣam
purān nirgatatvāt purīṣatvābhisambandhād vā purīṣaṃ lokādiprasiddham ity arthaḥ
nakāro darśanapratiṣedhe
na draṣṭavyam ity arthaḥ
ava iti apavarjanaṃ nāma pratiṣedhe jātigrahaṇendriyāntarapratiṣedhe cety arthaḥ
īkṣa darśane
yad etan nijaṃ buddhīndriyaṃ cakṣur anena cakṣuṣā anayā buddhyā manuṣyādīnāṃ mūtrapurīṣaṃ na draṣṭavyam
na tu gavādīnām ity arthaḥ
āha kiṃ mūtrapurīṣasaṃdarśanamātram evāsya pratiṣidhyate
ucyate na
yasmād āha
atra strī ca śūdraś ca strīśūdram
cārthe dvaṃdvasamāsaḥ
atra strī nāma seyaṃ lokaprasiddhā stanajaghanakeśavatī hāvabhāvavilāsayuktā puruṣabhāvasvabhāvikā divyā mānuṣā atiratirasā viṣayamūrtir iti kṛtvā pratiṣidhyate
anubhāṣaṇapūrvikā cāsyāḥ prāptir bhaviṣyatītyataḥ strī nābhibhāṣitavyety arthaḥ
śūdro nāmāyaṃ lokādiprasiddhas trivarṇaparicārakaḥ
śocanād drohaṇāc ca śūdraḥ
sa khalv adayālur iti kṛtvā pratiṣidhyate
kim artham
tenākruṣṭaś cābhihataś ca vā kruddhas tadvadhārthaṃ pravartate ato jātijñānatapaḥśrutahānir bhavati
sūcite cāvamānādyabhāve 'vamānādyabhāvāt sūcivṛddhayor abhāvaḥ
akaluṣasūtre cāsya doṣanirdeśaṃ kariṣyāmaḥ
nakāro bhāṣaṇapratiṣedhe
nābhibhāṣitavyam ity arthaḥ
abhiśabdaḥ prasaṅga iti
pratiṣedhe jātigrahaṇe cetarapratiṣedhe cety arthaḥ
bhāṣa vyaktāyāṃ vāci
yad etat karmendriyaṃ vāg anayā vāṇyā iti
ataḥ strīśūdraṃ nābhibhāṣitavyam ity arthaḥ
āha nāvekṣen nābhibhāṣed ity ukte 'tha kim anena sādhakenāndhamūkavad avasthātavyam iti
ucyate na
yasmād āha
atra yadi yadi ity āśaṅkāyām
nābhibhāṣed iti vacanān niṣiddhe 'py arthe gurvartham ātmārthaṃ vā bhasmabhaikṣyodakārjanādinimittaṃ grāmādīn praviṣṭasya viṇmūtrayoḥ strīśūdrayoś ca darśanam abhibhāṣaṇaṃ ca bhaviṣyatīti kṛtvā
ata etad uktaṃ sarvajñena bhagavatā yady avekṣed yady abhibhāṣed iti
avaśyaṃ bhaved ity arthaḥ
āha dṛṣṭe cābhibhāṣite copahatena nirghātanaṃ kiṃ kartavyam
tad ucyate upasparśanam
yasmāt
atra upa ity abhyupagame
abhyupagamanena kaluṣamatinety arthaḥ
spṛśya iti bhasmadravyagātrasaṃyojanam eva
upaspṛśyeti snānaparyāyaḥ
sacailodakasparśanavat
sa ca bhasmanā kartavyaḥ nādbhiḥ
kasmāt
pūrvottaravyāghātāt
snānasyāprasaṅgāc ca
upaspṛśyeti niṣṭhā
āha upaspṛśya yadi kaluṣaṃ na kṣīṇaṃ syāt tato nirghātanaṃ kiṃ kartavyam
tad ucyate sākāṅkṣatvān niṣṭhāśabdasya prāṇāyāmaḥ kartavyaḥ
yasmād āha
atra prāṇo nāma ya eṣa mukhanāsikābhyāṃ niḥsarati vāyur eṣa prāṇaḥ
tasya āyāmo nigraho nirodhaḥ sa prāṇāyāmaḥ
sa ca puruṣavṛttir draṣṭavyaḥ
kasmāt
jñānecchāprayatnapūrvakatvāt prāṇāyāmasya ca
ekoddhāto dvir uddhāto vā
tathā viṃśatimātraś caturviṃśatimātras triṃśanmātro vā
mātrā tv akṣinimeṣakālaḥ
sa yathāśakti yathābalaṃ kartavyaḥ
tasmād upaspṛśya padmakasvastikopasthāñjalikārdhacandrapīṭhakadaṇḍāyatasarvatobhadrādīnām anyatamenāsanabandhena prāṅmukha udaṅmukho vā upaviśyaitāny aṅgāni kṛtvā grīvām unnāmya pūraṇapūrvako vā recakapūrvako vā tāvat kartavyo yāvan nigṛhītā vāyavo dhyānībhūtaś ca bhavati
tatra dhyānībhūto nāma yadā dantivad antaḥśarīraṃ pūrṇaṃ bhavati
nigṛhītānāṃ tu lakṣaṇaṃ yadā kūrmavad antaḥśarīre ucchvāsapratyucchvāsā vartante svacchendriyaś ca bhavati tadā mantavyā nigṛhītā vāyava iti
tataḥ śanaiḥ śanair moktavyā nāsikayā yathotpalapattram api nāsāpuṭasthaṃ na kampayati
tad atra praśnākrāntau krameṇākramitavyaḥ antarbhāve 'ntare vāyavo bhāvayitavyāḥ
ana prāṇane
āṅ iti āsanabandhanibhṛtanigṛhītakaluṣakṣapaṇavisargādimaryādām adhikurute
yam u bandhane
bandhayitavyāḥ
ḍukṛñ karaṇe draṣṭavyaḥ
tvā iti karmaniṣṭhāyām
vicchedavad ity arthaḥ
āha atha kṛte prāṇāyāme yadi kaluṣaṃ na kṣīṇaṃ syāt tato 'nena kiṃ kartavyam
tad ucyate japyam
yasmād āha
atra tvāśabdasāmarthyād gamyate prāṇasaṃyamena samaṃ japyaṃ kartavyam
upasparśanavat
tasmād atra raudrī nāma tatpuruṣā
raudrī ca kasmāt
rudrasyopasthāpakatvād raudrī
rudro vāsyāṃ cintyate rudraprāpakatvād vā raudrī
āha sadyojātādibahuprakārā tatra kā sā raudrī
tad ucyate gāyatrī
atra yā raudrī sā gāyatrī
gāyatrī ca kasmāt
gītā gātāraṃ trāyata iti
gāyatre vā chandasi vartata iti gāyatrī
atra raudrīgrahaṇād vaidikyādigāyatrīpratiṣedhaḥ
iha tu gāyatrīgrahaṇāt sadyojātādīnāṃ pratiṣedhaḥ
gāyatrīm iti karma
bahurūpī nāmāghorā
bahurūpī ca kasmāt
bahurūpasyoktaparigraheṣv ākāreṣu vartata iti bahurūpī
bahurūpo vā asyāṃ cintyata iti bahurūpaprāpakatvād bahurūpī
bahurūpīm iti karma
vā iti vikalpe
ubhayor api brahmatvam ubhayor api tulyārthasādhakatvam ubhe api maheśvaraparigṛhīte ity ata ekām anekāṃ vā upaspṛśya japed iti mānasī kriyety arthaḥ
āha upasparśanaprāṇāyāmajapyādhikṛtasya kā kāryaniṣpattiḥ
tad ucyate akaluṣatvam
yasmād āha
iti
atra akaluṣā yasya matiḥ so 'yam akaluṣamatiḥ
bahuvrīhisamāsaḥ
atrākāraḥ kaluṣapratiṣedhe
bhāvakāluṣyam evātra kāluṣyam
kathaṃ gamyate
prāksiddhatvāt
iha ca purastād uktam
nāvekṣen nābhibhāṣed ity ukte arthāpannaṃ dṛṣṭe cābhibhāṣite ca dveṣecchākrodhā utpadyante
te cotpannā matāv abhivyajyante
kālatilakādidarśanavat
abhivyakteś cocyate kaluṣito 'haṃ vyāhato 'haṃ malinīkṛto 'ham iti
ato dveṣecchākrodhanimittatvān mūtrapurīṣastrīśūdrapratiṣedhaḥ kriyate
yadā tv ete dveṣādayo bhāvā bījakṣaye sati notpadyante tadā paraṃ bhāvaśaucaṃ pratyavagantavyam
kaluṣamater iti
naimittikaṃ ca kaluṣam
na ca nimittānityatvān naimittikaṃ nityaṃ bhavati
bījakṣaye 'ṅkuravat
na ca yatraiva kaluṣam utpadyate tatraivopasparśanādīni kartavyāni
āyatane tu kartavyāni
athāpi kaluṣam utpannaṃ pradhvastaṃ syāt tathāpi tadarthaṃ na kartavyāni
yadā tu tad avasthitaṃ sambhavati śirorogādivat tadā kartavyāni
atra matir iti buddhir ity anarthāntaram
atrāpi karaṇavyapadeśenātmaśaucaṃ vyākhyāyata ity arthaḥ
āha akaluṣamatinā sādhakena kiṃ kartavyam
tad ucyate caritavyam
yasmād āha
atra carataḥ iti dharmārjanam adhikurute
bhaikṣyacaraṇavat tapaś caritavyaṃ vihartavyaṃ tapaso 'rjanaṃ kartavyaṃ na stheyam ity arthaḥ
carata iti vartamānakālaḥ
akaluṣamateś carato vā asya kā kāryaniṣpattiḥ
tad ucyate
atra tataḥ iti caryāpadeśe
tataḥ caryābhiniveśād anantaraṃ tajjanyadharmād ity arthaḥ
asya iti sādhakāpadeśe
yo 'yam akaluṣamatiś carati tasyety arthaḥ
āha kiṃ bhavatīti
tad ucyate yogaḥ pravartate
adhyayanadhyānādilakṣaṇaḥ kriyāyogaś carataḥ pravartata ity arthaḥ
atrātmeśvarasaṃyogo yogaḥ pratyetavyaḥ
pra iti ādikarmaṇi ārambhe bhavati
yadā akaluṣamatiś carati tadā pravartata ity arthāt
tatra yataḥ pravartate
viṣayebhyaḥ
pratyāhṛtacittasya yat pravartate tadyogaḥ
yathā pravartate
kramaśaḥ
yena pravartate
tapasā pravartate
yasya pravartate
ātmanaḥ sādhakasya
yasmin pravartate
yo 'yam ātmany ātmabhāvaḥ sa maheśvare pravartata ity arthaḥ
evaṃ yasmād dravyāvasthānakāladeśakriyāprayogoccāvacaprayojanayamaniyamavṛttivasatyarthaprāṇāyāmapratyāhāranimittapratiṣedhasaṃśayanirghātanaśaucaniyogaphalopāyāś ca vyākhyātāḥ ato 'trāyatanaprakaraṇaṃ samāptam
atrāha kiṃ prayojananiṣṭhaṃ tantram
ucyate na
yoganiṣṭham
yasmād āha yuktottare saty api padārthavailakṣaṇye raṅgapatākādivacchiṣyapralobhanārtham idam ārabhyate
atra dūraṃ nāma yad etad darśanādyaṃ vikaraṇāntaṃ māheśvaram aiśvaryam anena kadācit prāptapūrvakaṃ tasmiṃs tatprāptau ca
darśanādiṣv ādhikāriko 'tra dūraśabdo draṣṭavyaḥ
tatprāptiś ca yogapravṛttitaḥ
āha yady evaṃ sūtrato 'bhidhīyantāṃ darśanādayaḥ
tad ucyante
darśanam ity atrāpi ca nastrikaṃ cintyate
draṣṭā darśanaṃ dṛśyam iti
atra draṣṭā siddhaḥ
darśanam asya siddhiḥ jñānam
draṣṭavyāni rūpāṇi
tat kṛtsneṣu viṣayeṣu samāsavistaravibhāgaviśeṣataś ca darśanaṃ pravartata ity arthaḥ
tathā śravaṇam ity atrāpi nastrikaṃ cintyante
śrotā śravaṇaṃ śravyam iti
tatra śrotā siddhaḥ
śravaṇam asya siddhir jñānam
śravyāḥ śabdāḥ
tad asya siddhasya śrāvyeṣv artheṣu samāsavistaravibhāgaviśeṣataś ca śravaṇaṃ pravartata ity arthaḥ
tathā mananam ity atrāpi ca nastrikaṃ cintyate
mantā mananaṃ mantavyam iti
atra mantā siddhaḥ
mananam asya siddhir jñānam
mantavyāni paracittāni
devamanuṣyatiryagyonīnāṃ dharmārthakāmamokṣacittānāṃ mantā bhavatīty arthaḥ
tathā vijñānam ity atrāpi nastrikaṃ cintyante
vijñātā vijñānaṃ vijñeyam iti
tatra vijñātā siddhaḥ
vijñānam asya siddhir jñānam
vijñeyā vṛttayaḥ
asya siddhasya pravartante svataḥ prādurbhavantīty arthaḥ
asya jñānam asti neti
ucyate asti
yasmād āha
atrokteṣu dṛśyaśravyādiṣu ca aśeṣeṣu siddheśvarapaśvādiṣu nirviśeṣavācī sarvaśabdo draṣṭavyaḥ
jñatā ity atrāpi ca nas trikaṃ cintyate
jñātā jñānaṃ jñeyam iti
tatra jñātā siddhaḥ jñānam asya siddhir jñānam
jñeyaṃ kāryaṃ kāraṇaṃ siddhāś ceti
tasmād ekā jñānaśaktir aparimitena jñeyenānekenānekadhopacaryate
sphaṭikādityavac cāsya sarvataḥ pravartata ity arthaḥ
āha kim ayaṃ siddho jñānamātrasaṃtuṣṭaḥ paṅguvad uta kriyāśaktir apy asti neti
ucyate asti
yasmād āha
atrāgantukatvāt sarvajñānaśaktir uktā
na tu ṛṣitvavipratvavad ity arthaḥ
yasmāt atra manojavavad ity evaṃ prāpte samānopamānatvān manojavitvam ity uktam
manojavavat
āha
ko 'rthaḥ sūtrasya
ucyate yādṛṅ manaso javitvam āśukāritvam īdṛśam asya siddhasya kartṛtve śīghratvam
na cāsya prajāpativat taponimittatvād bhāvottarā pravṛttiḥ
kiṃtu bhāvasya balīyastvāt pravṛtter utpannasvabhāvaḥ karomīti kṛtam eva bhavati
vināśayāmīti vinaṣṭaṃ vā
kasmāt
dṛkkriyayor apratīghātatvāt
tvam iti bhāvanirdeśād gamyate vittam asya śaktiḥ sāmarthyam
aiśvaryam īdṛśam ity arthaḥ
āha kim asya siddhasya kartavyaṃ karaṇaṃ kuto vā karoti
tad ucyate
kāmarūpī ity atrāpi ca nas trikaṃ cintyate
kāmī kāmaḥ kāmyam iti
tatra kāmī siddhaḥ
kāmo 'syecchā
kāmyāni rūpāṇi
katham
kamu icchāyāṃ bhavati
rūpāṇi yāvanti yādṛśāni cecchati tāvanti tādṛśāni ca karoti
ātmāyattāni cāsya rūpakaraṇāni pṛthivyādīni
vibhutvāc ca karaṇānāṃ yatra yatra rūpāṇy abhinirvartayati tatra tatra cāsya buddhyādīnāṃ karaṇānāṃ vṛttilābho bhavati
cakṣurādivad dṛṣṭāntāt
nādhiṣṭhātā iti cet
tac ca na
kasmāt
yasmād āha rūpīti
atra rūpāṇy adhitiṣṭhatīti rūpī
daṇḍivat
rūpivacanāc ca sarveṣām eva rūpāṇāṃ yugapad evādhiṣṭhātā bhavati
vibhutvād abhinno maheśvarāt
idaṃ ca rudrasāyujyanirdeśād gamyate
tvam iti bhāvanirdeśād gamyate vittam asya śaktiḥ sāmarthyam
aiśvaryam īdṛśam ity arthaḥ
āha parimiteṣu kṛtyeṣu aśaktidarśanāt saṃdehaḥ
atha kim ayaṃ siddhas teṣāṃ svakṛtānāṃ rūpāṇāṃ saṃhāre śaktaḥ uta viśvāmitravad aśaktaḥ iti
ucyate
yasmād āha
atra viḥ vināśe vinākaraṇe
vikaraṇo bhavati
viśikhavirathavat
karaṇapratiṣedhāt kāryapratiṣedhaḥ kṛto bhavati
kasmāt
viśiṣṭatvād grāhakatvāt sūkṣmatvāc ca karaṇānām
tasmād vikaraṇa iti kaivalyam
āha aviśeṣād iha sāṃkhyayogādīnām api sahaiśvaryeṇa kāryakaraṇatyāgaṃ kṛtvā kaivalyaniṣṭhā
ihāpi ca śāstre
kathaṃ tasmād aviśeṣaḥ
atha matiḥ niratiśaye mokṣe nāsti vaiṣamyaṃ tathāpy atidānādibhiḥ sādhyasādhananiṣṭhāto 'tha viśeṣaḥ ucyate
nāviśeṣaḥ
yasmād āha
atra guṇadharmeṇāyaṃ dharmī bhavati
yad etad darśanādyaṃ vikaraṇāntaṃ māheśvaram aiśvaryam asyeśaprasādāt svaguṇasaṃvṛttaṃ tenāyaṃ guṇadharmeṇa dharmī bhavati
kutaḥ
tvam iti bhāvanirdeśād gamyate
ṛte 'pi kāryakaraṇe jñātā kartā ca bhavati
tataś ca kaivalyādyāḥ sarvaniṣṭhā viśeṣitā bhavanti
caśabdo 'tra jñānakriyāśaktisamāropaṇārthaḥ
evam atrāsya siddhasya kāmarūpivikaraṇavacanāt svakṛteṣu rūpeṣu prabhutvaṃ vibhutvaṃ guṇadharmitvaṃ ca vyākhyātam
etad yuktottare prasādād guṇāḥ pravartanta ity arthaḥ
atredam ādhikārikam aiśvaryaprakaraṇaṃ parisamāptam iti
āha kiṃ parakṛteṣv api devamanuṣyatiryagyonirūpeṣv asya siddhasya prabhutvaṃ vibhutvaṃ cāsti neti
ucyate asti
yasmād āha
atra sarve niravaśeṣāḥ paśudharmāṇa ity arthaḥ
caśabdaḥ svakṛtaparakṛtarūpasamuccayārthaḥ
parakṛteṣv api devādirūpeṣu prabhutvaṃ vibhutvaṃ cāstīti
asya iti siddhasyety arthaḥ
vaśyāḥ vidheyāḥ
vaśavartinaś ca bhavantīty arthaḥ
bhavanti iti bhūtārthavādo niḥsaṃśayam
āha kim ayaṃ siddhas teṣāṃ kadācid vaśyo bhavati neti
ucyate na
yasmād āha
atrāpi sarvaśabdaḥ paśuṣv eva
sarveṣām iti nyūnaparigrahe
caśabdo 'bhyadhikatve
abhyadhika utkṛṣṭo vyatiriktaś ca bhavatīty arthaḥ
avaśya iti
akāro bhūtapūrvaṃ vaśyatvaṃ pratiṣedhayati
bhavati iti bhūtārthavādo niḥsaṃśayam
yadā guṇair yuktaḥ prāptaiśvaryaḥ siddhas tadā sarveṣāṃ śakter avaśyo bhavatīty arthaḥ
āha kiṃ svaśaktyādhyākrāntā vaśyā bhavanti āhosvid dharmamaryādāṃ rakṣanti guruśiṣyavat
guroḥ śaktaḥ śiṣyo nādhyākrāntaḥ
yasmād āha
atrāpi sarvaśabdaḥ paśuṣv eva niravaśeṣavācī draṣṭavyaḥ
caśabdaḥ pūrvoktasamuccaye
na kevalam asya te vaśyāḥ kiṃ tv āveśyāś ceti
atra āṅ iti āveśanamaryādām adhikurute
viśa praveśane
sa tasya jñānakriyayor vibhutve 'pi śaktisaṃyogād āviśya pratyayalopaṃ kartuṃ samartho bhavatītyarthaḥ
āha kim ayaṃ siddhas teṣāṃ kadācid āveśyo bhavati neti
ucyate na
yasmād āha
atrāpi sarvaśabdaḥ paśuṣv eva
sarveṣām iti nyūnaparigrahe
caśabdo 'bhyadhikatve
abhyadhika utkṛṣṭo vyatiriktaś ca bhavatītyarthaḥ
anāveśya iti
akārā bhūtapūrvam āveśyatvaṃ pratiṣedhayati
anāveśyadharmā bhavati
na vyādhiśeṣavad avasthānam bhavati iti bhūtārthavādo niḥsaṃśayam
yadā guṇair yuktaḥ prāptaiśvaryaḥ siddhas tadā sarveṣāṃ cānāveśyo bhavatīty arthaḥ
āha kim āveśanamātra eva śakto yakṣarakṣaḥpiśācādivad uta prāṇair api viprayogaṃ yātanābhiś ca saṃyogaṃ kartuṃ śakto bhavatīti
ucyate śaktaḥ
yasmād āha
atrāpi sarvaśabdaḥ paśuṣv eva niravaśeṣavācī draṣṭavyaḥ
caśabdaḥ samuccaye
na kevalam asya te vaśyāḥ āveśyāś ca kiṃtu vadhyāś ceti
asya iti siddhāpadeśe
vadhyā iti
vadha prāṇaviprayoge yātanāyāṃ ca
prāṇair api viprayogaṃ yātanābhiś ca saṃyogaṃ kartuṃ samartho bhavatītyarthaḥ
bhavanti iti bhūtārthavādo niḥsaṃśaye
yadā guṇair yuktaḥ prāptaiśvaryaḥ siddhas tadā sarve cāsya vadhyā bhavantītyarthaḥ
āha kim ayaṃ siddhas teṣāṃ kadācid vadhyo bhavati neti
ucyate na
yasmād āha
atrāpi sarvaśabdaḥ paśuṣv eva
sarveṣām iti nyūnaparigrahe
caśabdo 'bhyadhikatve
abhyadhikaḥ utkṛṣṭo vyatiriktaś ca bhavatītyarthaḥ
avadhya iti
akāro bhūtapūrvaṃ vadhyatvaṃ pratiṣedhayati
yadā guṇair yuktaḥ prāptaiśvaryaḥ siddhas tadā sarveṣāṃ cāvadhyo bhavatītyarthaḥ
evaṃ parakṛteṣvapi devādiśarīreṣu rūpeṣu prabhutvaṃ vibhutvaṃ ca vyākhyātam
atredaṃ ṣaṭsūtrīprakaraṇaṃ parisamāptam
āha kim asya siddhasyaitadaiśvaryaṃ nityam āhosvit pārthivāpyataijasavāyavyavyomamānasāhaṃkārikamahadātmakādivad anityam iti
ucyate nityam
yasmād āha
atra akṣayādivacanavirodhād adhītaś caratīti pāṭhānupapattiḥ
tasmād atītānāgatavartamānakālabhayaṃ na vidyata ity ato 'bhītaḥ
āha abhītānām api brahmādīnāṃ saṃhāre kṣayaḥ śrūyate
tasmān nābhītatvāt nityam
abhītasya vā kiṃ lakṣaṇam
tad ucyate
atra akāraḥ kṣayapratiṣedhe
atra kṣayo nāma sati puruṣanityatve pūrvam asya brāhmaṇasya tais tair aiśvaryair apakarṣaḥ
āhaṃkārikamahadātmakādibhir anityo yogaḥ
ayaṃ tu anena nityena māheśvareṇaiśvaryeṇa yogāt puruṣaḥ akṣayaḥ ity upacaryate
rājakośavat kuṭumbidravyavat
āha īśvarāṇām api yayātiprabhṛtīnāṃ jarābhibhavanād atha kim ayaṃ jīryate neti
akṣayasya vā kiṃ lakṣaṇam
tad ucyate
atra akāro jarāṃ pratiṣedhati
atra jarā nāma palitaskhalityādilakṣaṇā kāryasya dṛkkriyāśaktihāniś ca karaṇānām
kasmāt
tatphalabhoktṛtvād ayaṃ jīryata ity upacaryate
idānīṃ tu kāmitvād vikaraṇadharmitvāc ca nāstītyataḥ ajara ityucyate
āha ajarāṇām api devādīnāṃ saṃhārād arvāṅ mṛtyur dṛśyate
atha kim asya mṛtyur vidyate neti
ajarasya vā kiṃ lakṣaṇam
tad ucyate
atra akāro mṛtyupratiṣedhe
mṛṅ prāṇatyāge
atra prāṇādivṛttinirodho mṛtyurityucyate
kasmāt
tatphalabhoktṛtvāt
so 'sya kāmitvād vikaraṇadharmitvāc ca nāstītyataḥ
amara ityucyate
tasmādabhītākṣayādivacanān nityamaiśvaryam iti siddham
āha
sarvatra abhipretārtheṣu pravartamānasya maheśvareṇāpi apratibandhadharmitvam apratīghātaḥ
ity etaiḥ pūrvoktaiḥ avaśyatvānāveśyatvāvadhyatvābhītatvākṣayatvājaratvāmaratvāpratīghātatvākhyaiḥ aṣṭabhir guṇaiḥ siddhilakṣaṇair yukto bhagavato mahādevasya mahāgaṇapatir bhavati
sarvapaśubhyo 'bhyadhikatvam aiśvaryātiśayān mahattvam
gaṇāḥ nandimahākālādayaḥ
sarvapaśvādikāryasvāmitvaṃ patitvam
evam adhyāyaparisamāptiṃ kṛtvā yuktaṃ vaktum
bṛhac ca tebhyaḥ sarvabrahmabhyaḥ svayaṃ bhavati
japed iti ca mānasakriyā
japyaṃ pratyavagantavyam
uktam āha japayajñastu yajñānāṃ viśiṣṭo daśabhirguṇaiḥ
upāṃśu syācchataguṇaḥ sāhasro mānasaḥ smṛtaḥ
ato manasaiva japtavyam
kim arthamiti cet
taducyate adharmavyucchittyarthaṃ dharmasya cābhivṛddhyarthaṃ tasya cākuśalebhyo vyāvartanārthaṃ brahmaṇyanavaratapadapaṅktyām upanibandhanārthaṃ cetyarthaḥ
āha kiṃ punastad brahmeti
atrocyate sadyojātādyam
athavātra brahmādhyāyayor dūrasthaḥ sambandhaḥ
katham
paśupater ityukte saṃdehaḥ
kiṃnarapatisurapatiprajāpatiprabhṛtivad asyaiśvaryaṃ kṛtam anityam āgantukaṃ vā
kiṃ cāsya janma mṛtyur vā vidyate neti
ucyate na
yasmād āha
atra sadyaḥ ity asmin pade 'rthadvayaṃ cintyate
saṃś ca ādyaś ca
āptipālanavat
atra sad iti nityatve
kasmāt
vināśahetvabhāvāt
nityaṃ dhruvam avināśi patyuḥ patitvaṃ nānyeṣām ity ato'bhidhīyate sad iti
āha kim ayam ādimattve sati nityo mokṣavat
ucyate na
yasmād āha ādyaḥ
tadvyatiriktasya
hetor asaṃbhavād ādyaman āgantukaṃ patyuḥ patitvaṃ nānyeṣām ityarthaḥ
āha kiṃ nityānāditve sati puruṣavaj jāyate
ucyate na
yasmād āha ajātaḥ
atra akāro janmamṛtyupratiṣedhe
janmamṛtyurahito bhagavān nirañjanaḥ
kasmāt
sāñjanavṛttyalābhāt
nirabhimānitvaṃ nānyeṣām ityataḥ
ajātam iti karma
āha athaitat sattvam ādyatvam ajātatvaṃ ca guṇaṃ kāraṇe jñātvā sādhakena kiṃ kartavyam
tad ucyate prapattavyam
yasmād āha prapadyāmi
iti sādhakāpadeśaḥ
yathā agne vratapate vrataṃ cariṣyāmi iti
atra praśabdaḥ kāraṇāntareṣu sattvādyatvājātatvapratiṣedhārtho bhṛśārthaś ca
tasmāt sarvabhāvānabhiṣvaṅgeṇa tad eva kāraṇaṃ prapattavyam
śaraṇam abhyupagantavyam ity arthaḥ
āha atra prapannaḥ kiṃ kariṣyati
kiṃ vā dāsyati
tad ucyate pūjāṃ kariṣyaty ātmānaṃ ca dāsyati
yathāha
āha sattvam ādyatvam ajātatvaṃ ca pūrvoktam
sadyo'jātāya iti caturthī
vaiśabdaḥ sambhāvane
sattvam ādyatvam ajātatvaṃ ca dharmān saṃbhāvya bravīti sadyo'jātāya vai namaḥ
nama ity ātmapradāne pūjāyāṃ ca
namaskāreṇātmānaṃ prayacchati pūjāṃ ca prayuṅkta ity arthaḥ
āha kiṃ prayojanam ātmānaṃ maheśvarāya prayacchati
kim asya duḥkhaṃ vā
kiṃ vā maheśvarān mṛgayate
kiṃ vā svayam utpāditānugṛhītatirobhāvitānāṃ paśūnāṃ patiḥ uta parairiti
ucyate svayam
yasmād āha
atra bhave bhave iti vīpsā
bhava iti vidyākalāpaśūnāṃ samastānāṃ grahaṇam
bhavaḥ kasmāt
bhavanabhāvanakṛtatvāt
yasmād devamanuṣyatiryaktvena bhāvayati ca tānīśvaraḥ
dharmajñānavairāgyaiśvaryādharmājñānāvairāgyānaiśvaryāṇāṃ bhavanabhāvanatvād bhavaḥ
tasya bhūyobhūya utpattyanugrahatirobhāvaṃ ca dṛṣṭvā
vīpsāyāḥ utpattāv utpattāv anugrahe'nugrahe tirobhāve tirobhāve cety arthaḥ
nātibhave iti
nakāraḥ kāryatvaṃ pratiṣedhayati
atiśayitabhaveṣu mā bhavāmītyarthaḥ
āha kiṃ bhavād viyogamātram evaikaṃ mṛgayate
tad ucyate na
yasmād āha
atra bhaja ityanugrahe
sva iti kāraṇāpadeśe
mām ityātmāpadeśe
bhajasva māṃ trāyasva mām anugṛhṇīṣva māmityarthaḥ
āha kam āmantrayate
kaṃ prapadyate
kasmai namaskāraṃ karoti
kas taṃ puruṣaṃ bhavān mokṣayati
kaṃ vā bravīti bhajasva māmiti
tad ucyate yasmād āha
atra bhava iti vidyākalāpaśūnāmeva grahaṇam
tasyotpattikartā bhagavān ityato bhavodbhava iti
atrotpādakānugrāhakatirobhāvakadharmi kāraṇam utpādyānugrāhyatirobhāvyadharmi kāryam ityetat kāryakāraṇayor lakṣaṇam
etasmin kāraṇe prapattyādi kramopayogi draṣṭavyam
evamatra bhagavatkauṇḍinyakṛte pañcārthabhāṣye prathamo'dhyāyaḥ saha brahmaṇā granthato 'rthataśca parisamāpta iti
nāmabhiḥ śreṣṭha ityarthaḥ
uktaṃ hi
puruṣadhvajaśṛṅgeṣu havirbhūṣaṇalakṣmasu
vāmaḥ śreṣṭheṣvavakreṣu navasvartheṣu kīrtitaḥ
āha kiṃnimittāsyotpādakādipravṛttiḥ kiṃprayojanā vā
tad ucyate
iti
atra deva iti divu krīḍāyām
krīḍādharmitvāt krīḍānimittā
krīḍāvāneva sa bhagavān vidyākalāpaśusaṃjñakaṃ trividhamapi kāryam utpādayan anugṛhṇāti tirobhāvayati cety ato devaḥ
pravṛttiścotpattyādiphalā draṣṭavyā
devasya iti taddharmitve ṣaṣṭhī
āha kiṃ nāmadvayamevātra kāraṇe vitanyate arthadvayameva vā āhosvid anyadapyasti neti
ucyate'sti
yasmād āha
iti
atra paratvāj jyeṣṭhaḥ
keṣāṃ kena vā paraḥ
tad ucyate siddhasādhakapaśūnām
tadāyattatvāt siddhasādhakabhāvasya sarvapaśūnāṃ ca pravṛttinivṛttisthityādiphalānām ityato jyeṣṭhaḥ parataraḥ
paratamaśceti
akṛtakaṃ cāsyaiśvaryam
uktaṃ hi
dṛkkriyālakṣaṇā śaktistattvadharmo'sya nityatā
śreṣṭho'taḥ sarvabhūteṣu tasmādeṣa paraḥ smṛtaḥ
ityevaṃ paratvāj jyeṣṭhaḥ
atrāpi jyeṣṭhasyeti taddharmitve ṣaṣṭhī
āha kiṃ nāmatrayam evātra kāraṇe cintyate arthatrayameva vā āhosvid anyadapyasti neti
ucyate'sti
iti
atra rutasya bhayasya drāvaṇāt saṃyojanād rudraḥ tatra rutam abhilāpa ityanarthāntaram
drāvaṇaṃ nāma
bhayaṃ vividham
uktaṃ hi
nānāvidhaiḥ kṛtairyasmād bhayaiśca vividhaistathā
saṃyojayati bhūtāni tasmād rudra iti smṛtaḥ
atrāpi taddharmitve ṣaṣṭhī
āha kiṃ tat
kīdṛśaṃ vā tadasyeti
ucyate
atra trividhena kāryeṇa vidyākalāpaśusaṃjñakena tatraiva sthityutpattipralayān prāpnuvatā kalitaṃ śobhitaśabditaṃ nabhastārābhir ivetyarthaḥ
āha yadetat patyuḥ patitvaṃ śaktiḥ sāmarthyamaiśvaryaṃ svaguṇaḥ sadbhāvaḥ satattvaṃ tattvadharmaḥ tad āsanam
natu padmāsanavadupaveśanalakṣaṇam ityarthaḥ āsanaṃ kasmāt
āste'smin āsanam
kāryamanena vā adhyāsta ityāsanamityarthaḥ
ata āsanam
ato'vyayo'mṛto bhagavān kāmataḥ svaśaktisthaṃ kāryaṃ svaśaktyā adhyāste
tasmādāsanasthaṃ kāryaṃ kāraṇaṃ ceti
āha kāryakāraṇayorvṛttisaṃkaradoṣo gojāvimahiṣīkṣīravat
taduta na
aṅgulyagrarūpādivad ityasaṃkaraḥ
dīpādityaprakāśanayanaraśmivac cāsaṃkaraḥ
āha saṃkare aparicchedadoṣaḥ īśvarapuruṣavidyākalānāṃ mākṣikakoṭadravyavat
taducyate ekottarotkarṣeṇa vyāpyavyāpakabhāvenāvasthitānāṃ tattvādīnāṃ nāparicchedadoṣaḥ sūtratvād vyāpakaṃ maheśvaratattvaṃ vyāpyaṃ puruṣādipañcaviṃśakam
tathā ātmatvād vyāpakaṃ puruṣatattvaṃ vyāpyaṃ pradhānādicaturviṃśakam
tathā vyāpakaṃ pradhānaṃ vyāpyaṃ buddhyāditrayoviṃśakam
vyāpikā bhavati buddhiḥ vyāpyam ahaṃkārādidvāviṃśakam
tathā vyāpako bhavatyahaṃkāraḥ vyāpyānyekādaśendriyāṇi daśavidhaṃ ca kāryam
vyāpakānyekādaśendriyāṇi vyāpyāni pañcabhūtasūkṣmāṇi śabdādīni
tathā vyāpakāni pañcabhūtasūkṣmāṇi śabdādīni vyāpyāni ākāśādīni pañcamahābhūtāni
tathā vyāpakamākāśaṃ vyāpyaṃ vāyvādibhūtacatuṣkam
tathā vyāpako bhavati vāyuḥ vyāpyaṃ tejaḥprabhṛti bhūtatrayam
tathā vyāpakaṃ bhavati tejaḥ vyāpyam abādidvayam
tathā vyāpikā bhavantyāpaḥ vyāpyā pṛthivī
vyāpikā pṛthivī vyāpyāni bhūmyudakarasalakṣaṇāni kāryāṇi
tathā vyāpakāni bhūmyudakarasalakṣaṇāni kāraṇāni vyāpyaṃ devamanuṣyatiryagyoni tṛṇauṣadhivṛkṣagulmalatāvanaspatyādikāryam anekavidham ato nāparicchedadoṣaḥ
āha vṛttyasaṃkaragrahaṇe dṛṣṭāntābhāvād ayuktam taducyate haridrodakavad vyāpyaṃ vyāpakaṃ ca tadyathā haridrodake snigdhatvaśaityādidharmair apāṃ grahaṇaṃ gandhavarṇaghanakṣāratvādibhir haridrāyāḥ
tathārṇavadevādisthānaśarīrendriyaviṣayādisaṃniveśena sukhaduḥkhasaṃnipātena ceśvarasya
evaṃ puruṣasyāpi
īśvarasyāpi apariṇāmidharmitvāt sukhaduḥkhadātṛtvāc ca pradhānadharmādharmādīnāṃ grahaṇam
tathā pradhānasya mānasasaṃkalpālocanagamanādibhiḥ karaṇagrāmasya viṣayāṇāṃ ca grahaṇam
tathā dhṛtisaṃgrahapaktivyūhāvakāśadānādibhir dharmaiḥ pṛthivyādīnāṃ grahaṇamiti pradhānavādino manyante
āha atheha tantre kathaṃ kāryakāraṇāvasthānam
tad vācyam
taducyate iha yasmād āha śarvasarvebhyaḥ iti vacanād yathāsambhavam
sati vibhutve svavṛttyā kāryakāraṇayoḥ sarvagatatve'pi svavṛttyasaṃkaraḥ tasmād āsanasthaṃ kāryaṃ kāraṇaṃ ceti
āha kiṃ tad āsanasthaṃ kāryam āsane nityam āhosvid anityamiti
ucyate nityaṃ kāryam
kasmāt
patyur bhavati
kāraṇeśvaranityatvāt patinityatvam
iha sadyojātādivacanāt pālako nityaḥ
pālakanityatvāc ca pālyamapi nityam
kasmāt
na hy asati pālye pālaka ityeva
sati nityatve tānyeva paśvādīni saṃyojayati
mṛllohamayaprākārādivad dṛṣṭāntāt
vṛttilābhaścotpattirityucyate
sthitisthānaśarīrendriyaviṣayādyāyatanānāṃ parasparopakārāc cānugrahaḥ īśvaracodanānugrahaḥ viyojanaṃ vṛttilopaśca
lopo'bhāvaḥ
tasmāt triṣvapi kāleṣu āsanasthaṃ kāryaṃ draṣṭavyam
pṛthivyāṃ bījavad ityarthaḥ
āha kiṃ tat kāryaṃ bhagavān yugapadutpādayati kramaśo vā
kiṃ vā karmāpekṣaḥ anapekṣo vā
taducyate yatheṣṭam
yasmādāha
atra sarvaśabdo vidyādikāryaniravaśeṣavācī draṣṭavyaḥ
kāmika ityatrāpi nastrikaṃ cintyate
kāmī kāmaḥ kāmyamiti ca tatra kāmī īśvaraḥ
kāmo'syecchā
kāmyaṃ vidyādikāryam
tadakrameṇa kramaśo vā yatheṣṭamutpādayati
kasmāt
kāmitvāt
akarmāpekṣitvaṃ cāsyāta eva siddham
karmakāminaśca maheśvaramapekṣante na tu bhagavānīśvaraḥ karma puruṣaṃ vāpekṣate
ato na karmāpekṣa īśvaraḥ
itiśabdo'rthānāṃ nirvacanatvāt prakaraṇaparisamāptyarthaḥ
āha kāmitvaṃ tattvavaidharmyaṃ kuryāt
kāryatvena vā pariṇāmitvam ātmano bandhamokṣaviparyayaṃ vā kuryāt
taducyate yasmādāha āṅ iti
āṅ iti kāryakāraṇatvam ātmano muktānāṃ ca maryādā
taducyate utpādyānugrāhyatirobhāvyakalpakatvābhāvakatvenāpariṇāmitvam ātmano muktānāṃ ca punarduḥkhair asaṃyojanam ityeṣā kāraṇamaryādā
sthāpyā ca kāryamaryādā
taducyate utpādyānugrāhyatirobhāvyakālpyavikāryamaryādā
tadanyacodyādhiṣṭheyatvaṃ ca
cakṣiṅ kathane
bhagavatā kāryebhyo bhavatā rudreṇācakṣitam
bhagavato maheśvarasya śaktiḥ sanātanī
tadvidyādikāryaṃ kalitam ityeṣo'rthaḥ
tathā coktaṃ varṇitamityarthaḥ
atredamādhikārikaṃ kāryakāraṇaprakaraṇaṃ parisamāptamiti
kiṃ nāma kāmitvaṃ rudrakāmitvaṃ ca
etadeva kāraṇe mahābhāgyam āhosvidanyadasti
ucyate asti
yasmādāha
amaṅgalam iti atra sādhanajātam adhikurute taduddeśena tu maṅgalavacananirdeśaṃ karoti
caśabdaḥ kāraṇaguṇavacanopakṣepe draṣṭavyaḥ
upakṣipyottaratra maṅgalaṃ pradakṣiṇaṃ ca vakṣyāmaḥ
tasmādubhayaṃ rudre devāśca pitaraśca ityupariṣṭād vakṣyāmaḥ
atraśabde mūrtyadhiṣṭhātari manaḥsaṃjñe kāraṇe sakale upatiṣṭhatā apasavyasambandho draṣṭavyaḥ
maṅgalam ityatrāpi cāmaṅgale vaktavye maṅgalameva tad vakṣyāmaḥ
tad ucyate atra amaṅgalaṃ nāma nagnatvāpasavyatvasambandho hasitādyaḥ sādhanavargaḥ
sa tkiha kāraṇamūrtisāmarthyānmaṅgalaṃ bhavati
śailodomāvanavat
maṅgalaṃ sādhanaṃ dharmaniṣpādakam
bhavati iti bhūtārthavādo niḥsaṃśayam
kāraṇamūrtau kriyamāṇamamaṅgalaṃ maṅgalaṃ bhavatītyarthaḥ
āha kiṃ nagnatvam apasavyatvaṃ vā sādhanadvayamevocyate
na
yasmādāha
nagnatvaṃ ca sādhanam evetyarthaḥ
atrāmaṅgalanirdeśārthatvāt pratyāhāravad upahārasāmānyamātrakhyāpanāc ca pṛthagapasavyārambhaḥ
tasmādatra apasavyaṃ nāma yat savyād viparītam
caśabdaḥ samuccaye
na kevalaṃ kāraṇamūrtisāmarthyād amaṅgalaṃ maṅgalamāpadyate apasavyaṃ ca pradakṣiṇamāpadyata ityarthaḥ
pradakṣiṇaṃ nāma yad anyeṣām apasavyaṃ tadiha pradakṣiṇaṃ dharmaniṣpādakaṃ bhavati
nanu yat teṣāṃ pradakṣiṇaṃ kasmāt
utsūtrādidoṣād apsnānādivad ityarthaḥ
āha samastānāṃ kāraṇaguṇānāṃ tu vacanaṃ kimasti neti
ucyate asti
yasmādāha
iti
atra tasmācchabdaḥ kāraṇaguṇavacane
ke kāraṇaguṇā iti
taducyate patitvasattvādyatvājātatvotpādakānugrāhakatirobhāvakatvatapāvāvede vāmadevajyeṣṭharudrakāmitvaṃ ca maṅgalāvāptiḥ pradakṣiṇāvāptiśca
etān kāraṇaguṇān jñātvā
ato bravīti tasmāditi
athaitat kāraṇaguṇavacanaṃ jñātvā sādhakena kiṃ kartavyam
taducyate ubhayathā yaṣṭavyaḥ
atrobhayathā dvidhetyarthaḥ
yaṣṭavya ityatrāpi nastrikaṃ cintyate
yaṣṭā yajanaṃ yaṣṭavyamiti
atra yaṣṭā sādhakaḥ
yaṣṭavyo bhagavān maheśvaraḥ
yajanaṃ bhāvanā
yajanam adhyayanadhyāpanasmaraṇādyam
tatphaladevanityatā sāyujyam ityuttaratra vakṣyāmaḥ
āha anirdeśāt saṃdehaḥ
kathamubhayathā
dvidhā nirdeśo vācyaḥ
taducyate
kathamiti
ucyate pūrvamasya brāhmaṇasya devayajane pitṛyajane cādhikāro'dhigataḥ
tasmāt tebhyo devapitṛbhyo bhaktivyāvartanaṃ kṛtvā ubhayathāpi maheśvare bhāvam avasthāpya yajanaṃ kartavyaṃ nānyasya
caśabdaḥ pratiṣedhe
yat tat pūrvaṃ devapitṛṣu kārakatvaṃ saṃbhāvitaṃ tat teṣu na vidyate
atasteṣāṃ yajanaṃ na kartavyam ityarthaḥ
āha yadyevaṃ tasmād ucyatāṃ devapitṝṇāṃ ko doṣaḥ yasmāt te na yaṣṭavyāḥ
rudre vā ko guṇaḥ yasmāt sa eva yaṣṭavyaḥ
iti nirdeśo vācyaḥ
taducyate
tatrobhayaṃ dvayaṃ samastam ityarthaḥ
tuśabdo devapitṛṣu vaiśeṣikaṃ kāraṇatvaṃ vyāvartayati rudre iti kāraṇāpadeśam
rudrasya rudratvaṃ pūrvoktam
rudra iti vaiṣayikaṃ saṃnidhānam
atra śaktirviṣaya ity anarthāntaram
te devapitaro rudraśaktyāṃ hāryadhāryakāryatvena vartante ādhīyante viṣaye vartanta ityarthaḥ
devāḥ pitaraśca
tatra devā iti ṛbhuṣu brahmādipiśācānteṣu manuṣyatiryagyonivarjaṃ sāmānyasaṃjñā
vidhivat
pitara iti viśeṣasaṃjñā bhasmasnānādivad ityarthaḥ
brāhmaṇadevadattādivac ca
atrāha sāmānyaviśeṣasaṃjñābhidhāne kiṃ prayojanamiti cet
taducyate trividhasyāpi kāryasya rudre hāryadhāryakāryajñāpanārthaṃ kiṃca kālakriyāsvāhāsvadhāmantrānyatvadarśanād devapitṛyajanāpahṛtacittavyāvartanārthatvāc ca
tasmād anyānanyatvenāpi vyākhyānam aduṣṭam
caśabdo'bhyadhikatve
devapitṛvat sattvasya trividhasyāpi kāryasyeśvare pratiṣṭhāprasavasaṃyogaviyogasukhamohabandhamokṣadātṛtvena ca sa eva paraṃ kāraṇaṃ samastatvenāpyate ityevaṃ caśabdo'bhyadhikatve draṣṭavyaḥ tasmād duḥkhāntārthinā te devapitaro na yaṣṭavyāḥ
tadarthe bhagavān maheśvaro yaṣṭavya ityarthaḥ
atredam ānuṣaṅgikaṃ kāryakāraṇaprakaraṇaṃ parisamāptam
ata uttarasya vidhiprakaraṇasya satyapi padārthavailakṣaṇye sādhyasādhanabhāvād yajanena saha sambandhaṃ kariṣyāmaḥ
kasmāt
iha purastāduktam ubhayathā yaṣṭavyaḥ devavat pitṛvac ca
yatra pūrvaṃ devapitṛbhyo vyāvartitayā bhaktyā maheśvaraṃ yajato'navagamāt svātmeśvarasaṃyogaṃ yogaṃ prāpsyasi tatphalaṃ vakṣyāmaḥ
yena ca balenopabṛṃhitasya tatraiva yajane udyogo'bhiniveśaśca bhaviṣyati tad balaṃ vakṣyāmaḥ
tadbalaprāptau copāyaṃ vakṣyāmaḥ
taducyate
iti
athavānyo dūrasthaḥ sambandhaḥ
yasmād ucyate yasya yenārthasambandho dūrasthasyāpi tena tadarthotpattiḥ samānā
ānantarye'pi asaṃbandho grahaṇakṣayādivan na tv atra amaṅgalādibhiḥ
kasmāt
śeṣābhāvāt
evamihāpi dūrasthaḥ sambandhaḥ
kasmāt
iha purastāduktam akaluṣamateḥ carataḥ tato'sya yogaḥ pravartate
atra kaluṣavyatirekeṇa ye 'nye yogavyāghātakarā hetavaḥ tān vakṣyāmaḥ
yathā caikā caritavyā yogaprāpikā iti vyākhyāsyāmaḥ
tathā caryāntareṇa tapasā yogaprāptiryathā bhavati tad balaṃ vakṣyāmaḥ
tadbalaprāptau copāyaṃ vakṣyāmaḥ
harṣāpramādī iti
atra harṣo nāma divyeṣu viṣayeṣu vidhānajadharmaprakāśiteṣu prītituṣṭipramodāḥ
te tv iha prāptyādiva viśvāmitrādisvarūpā draṣṭavyāḥ
kathaṃlakṣaṇā iti cet
taducyate kāryakaraṇaviśuddhilakṣaṇāḥ tatra kāryaviśuddhis tāvad yadaitad devaśarīraṃ jvalantaṃ bhāsā dīpyantaṃ divi bhuvyantarikṣe ca rukmadaṇḍavad ucchritamātmānaṃ paśyati tadā divi aṇimā laghimā mahimā iti trayaḥ kāryaguṇā bhavanti
antarikṣe ca yasmāddharmaviśeṣāt
tathā karaṇaviśuddhirapi garimādibhiḥ bāhyairantaḥ karaṇena ca dūraviṣayagrāhakatvālocanasaṃkalpādhyavasāyābhimānādayo bhavanti
kasmāt
dharmādivacanāt
apica prāptiḥ prākāmyam īśitvaṃ vaśitvaṃ ca yatra kāmāvasāyitvamiti pañca karaṇaguṇā bhavanti
ityevaṃ yadanyeṣām aṇimādyaṣṭaguṇaṃ catuḥṣaṣṭivikalpaṃ dharmakāryam aiśvaryaṃ tadiha śāstre harṣa iti saṃjñitam
teṣu madam akurvan harṣāpramādī bhavati
dharmavidyābalenety arthaḥ
āha kutrasthasya te harṣā abhivyajyante kīdṛśasya vā
taducyate
atra caryāyāṃ caryāyām iti vīpsā
āha anirdeśādiha vīpsā ekavacanadvivacanabahuvacaneṣu bhavati
tatraikavacane tāvad bhavati
yasmāduktam
adya te rudhiraṃ tīvraṃ pibāmi puruṣādhama
vadedānīṃ susaṃrabdhaḥ punargauriti gaur iti
iti
tathā dvivacane'pi bhavati
ubhau dhvajau vātamalau śuśubhāte rathe rathe
saṃrabdhau paramakruddhau yudhi ghnantau parasparam
tathā bahuvacane'pi bhavati
yasmāduktam
puruṣe puruṣe buddhiḥ sā sā bhavati niścitā
tuṣyanti ca pṛthak sarve te manuṣyāstathā tathā
ityataḥ saṃśayaḥ
ataḥ kimekā cariḥ uta caridvayam uta caribahutvamiti
ucyate ekā cariḥ kriyābahutve'pi bhavati
yathāyatane loke ca
tatrāyatane snānahasitādyāḥ loke ca krāthanaspandanādyāḥ vidhikriyāḥ ityevaṃ carikriyātattvaṃ dṛṣṭvā vīpsārthenābhihitaṃ caryāyāṃ caryāyāṃ kriyāyāmityarthaḥ
tasmāt sakṛduccāritā vīpsā bahuvacane'pi bhavati
vṛkṣabalivat
kiṃca māhātmyamiti caryottarasambandhāt kathyate ekā cariḥ kriyābahutve bhavati
kāryakaraṇaviśuddhilakṣaṇā harṣā ityuktam
na ca vibhā kāryakaraṇaiśvaryābhiniveśaḥ śakyate kartumityato'vagamyate kāryakaraṇavataścarato mahimāno'bhivyajyanta ityarthaḥ
āha apramattasyācarataḥ kā kāryaniṣpattiḥ
taducyate
māhātmyaṃ nāma aryam aprakāśavat
taduta yasya sāṃnidhyād ayaṃ brāhmaṇaḥ paridṛṣṭārtho'pi bhūtvā duṣṭāśvatararathasthānīyair dehendriyādibhir apanīyate apahriyate tad amāhātmyam
vidhiyogābhiniveśāsāmarthyam adharmabalam
uktaṃ hi
hriyate buddhirmano'pi narasya dehendriyaiḥ
amūḍhasaṃjño durdāntair duṣṭāśvairiva sārathiḥ
māhātmyamato viparītam
yasya sāṃnidhyād ayaṃ brāhmaṇaḥ snānaśayanānusnānādikrāthanaspandanādhyayanadhyānasmaraṇakaraṇasamartho bhavati parayā śraddhayā yuktas tanmāhātmyam
āha kiṃ taditi
ucyate yadetat prabhraṣṭasya tapaso vīryaṃ tapobalaṃ tapaḥśaktis tanmāhātmyam
kathaṃ gamyate
caryānantaroktatvāt
yadanantaraṃ yadavāpnoti tata eva tad āsādayatītyarthaḥ
āha prāpnotīti astu pāṭhaḥ
labdhur bhaviṣyatītyucyate
avaramya kṣaṇagatiprītiprāptyarthatvāt tena vidhicaraṇena rakṣate harṣaviśeṣāṇām abhiprītiviśeṣaṇam atigatisaṃstavanāvāptiś ca
tasmān mantrabalavad dharmabalamevāsya māhātmyam avāpnotītyarthaḥ
āha kaḥ so 'bhyupāyaḥ
kāni vā tāni dharmasādhanāni yair harṣotpattir māhātmyalābhaśca bhavati
carikriyāṇāṃ vā katividho vibhāgaḥ
dānādīnāṃ vā pūrvoktānāṃ viśeṣaṇaṃ kimasti neti
ucyate'sti
yasmādāha
atra kudānāni gobhūhiraṇyasuvarṇādīni
kasmāt
anaikāntikānātyantikasātiśayaphalatvāt kupathādhvapravādāc ca
tasmādatra atiśabdo viśeṣaṇam
atidānaṃ cātmapradānam
kasmāt
ātmanaḥ dātṛtvād bhūyo dānaprayojanābhāvāt
sthānaśarīrendriyaviṣayādyaprāpakatvāt
aikāntikātyantikarudrasamīpaprāpter ekāntenaivānāvṛttiphalatvād asādhāraṇaphalatvāc cātmapradānam atidānam
tathā kuyajanāny agniṣṭomādīni
kasmāt
saṃgrahapratigrahahiṃsādiyuktena śraveṇābhinirvṛttidarśanāt pattrīrātrijadevatādisādhāraṇaphalatvād anityasātiśayasaṃkīrṇaphalatvāc ca kuyajanāny agniṣṭomādīni
tasmād atrātiśabdo viśeṣaṇam
atiyajanaṃ nāma yadāyatane loke vā
tatrāyatane snānahasitādyā loke ca krāthanaspandanādyā vidhikriyā
kasmāt
saṃgrahapratigrahahiṃsādirahitena krameṇa svaśarīrasamutthābhiḥ kāyikavācikamānasikābhirijyate yasmāt
ataścetyucyate atiyajanam
āha kiṃ dānaṃ yajanaṃ ca sādhanadvayam evātrātiśabdena viśiṣṭaṃ kartavyamiti
ucyate na
yasmādāha
atiśabdo viśeṣaṇe
nāyāntyādhyātmikādhibhautikādhidaivikās teṣāṃ svaśāstroktena krameṇa manasi saṃmatānāṃ matānām anupāyataḥ pratīkāram akurvatāṃ tapo niṣpadyate
yatra tṛtīyāyām ātmasaṃyogān niṣpadyate tat tapa ityarthaḥ
tadā śayanārthe katham
tathātitāpebhyo 'titapo niṣpadyate tathā dānayajanābhyām apīti
tathāśabdaḥ sādhanatrayopasaṃhārārthaḥ
yadā dadāti tadā yajati tapyati ca
yadāpi yajati tadā dadāti tapyati ca
yadā tapyati tadā dadāti yajati ca
evamādidīkṣāprabhṛtir asya brāhmaṇasya
ebhis tribhir upāyair gaṅgāsrotovad dharmasyāyo 'dharmasya vyayo bhavati tadātidānādiniṣpannena prakṛṣṭena tapasā asya brāhmaṇasya harṣotpattirmāhātmyalābhaśca sambhavatītyarthaḥ
āha atidānādiniṣpannena prakṛṣṭena tapasāsya brāhmaṇasya kā gatirbhavatīti
ucyate abhyudayakaivalyavyatirekeṇa
atra atiśabdo viśeṣaṇe
āṅ iti maryādāyāṃ bhavati
katham adhyayanadhyānādirahitamapi sādhakaṃ tapo'tigatiṃ gamayati tadabhyāso haratyenam iti vacanāt
atigatiriti yogaparyāyaḥ
kathaṃ gamyate
tapaḥkāryatvād ānantyabrahmasāyujyavat
sāṃkhyayogābhyudayādigativiśeṣaviśeṣitatvād upariṣṭād vartata ityarthaḥ
tasmāt tapasaḥ phalaṃ viśeṣārthamabhidhīyate yogo'tigatimiti
atigatimiti karma
gamayate
na tāvad gataḥ gamiṣyati kiṃtu gamayatītyarthaḥ
āha atidānād yathāvat tapaso guṇavacanaṃ kimasti neti
ucyate asti
yasmādāha
iti
atra tasmācchabdas tapaso guṇavacane
tasmādatidānādiniṣpanno dharmo'tyāgatiṃ gamayate niratiśayāṃ prāpayati
na sthānaśarīrendriyaviṣayādiprāptau
aikāntikātyantikarudrasamīpaprāpter ekāntenaivānāvṛttiphalatvaṃ ca dṛṣṭvā
ato bravīti tasmāditi
āha atyantatapaso guṇavacanaṃ jñātvā kāraṇaṃ ca sādhakena kiṃ kartavyam
taducyate tadarthameva
atra bhūyaḥ punaḥsaṃdhāne draṣṭavyaḥ iṣṭāpūrtavat
katham
harṣeṣv abhisaktasya muhūrtamardhamuhūrtaṃ vā sādhanebhyo vyucchedaṃ dṛṣṭvā saṃdhāne bhūyaḥśabdo'bhihitaḥ
tasmādatra tapastadeva
niruktamasya pūrvoktam
cared ityarjanam adhikurute
dharmānekasaṃśayānyatvāc ca apunarukto'yaṃ caraśabdo draṣṭavyaḥ
āha yadyevaṃ tasmāducyatāṃ harṣāṇāṃ ko doṣo'bhivyajyate
māhātmyasya vā ko guṇaḥ yasmāt tad grāhyamiti
taducyate kurute māhātmyam
yasmādāha
ayaṃ nakāro 'nyabhaktipratiṣedhe
bhaktirbhāvanetyarthaḥ
tuśabdo viśeṣaṇe
katham
ye harṣeṣvabhisaktāḥ dūṣyataḥ taskaratvamāpannāḥ te viśeṣeṇa tu śaṃkarād dūrasthā bhavanti
śaṃkaraḥ kasmāt
samastasukhanirvāṇakaratvāc chaṃkaraḥ
śaṃkare ityaupaśleṣikaṃ saṃnidhānam
śaṃkare bhāvanā kartavyā nānyatrety arthaḥ
uktaṃ hi
karmaṇā manasā vācā yad aślakṣṇaṃ niṣevate
tadabhyāso haratyenaṃ tasmāt kalyāṇamācaret
evamete mahātmānaḥ prāhur adhyātmacintakāḥ
yaccittas tanmayo bhāvo guhyametat sanātanam
gacchaṃs tiṣṭhan śayāno vā jāgrac caiva svapaṃstathā
śaṃkare bhāvanāṃ kuryād yadīcched yogamātmanaḥ
yasmāt kṣayānte trailokyaṃ śaṃkare yāti saṃkṣayam
tasmāt saṃvartako dhātā śaṃkarastvabhidhīyate
evaṃ śaṃkare bhāva upaśleṣitavyo nānyatrety arthaḥ
evaṃ parisamāptiṃ kṛtvā yuktaṃ vaktum
iti
asya pūrvokto'rthaḥ
āha dharmapariṇāmakatvāt śaṃkaratvāt sukhada īśvaro'bhihitaḥ
athāntarasṛṣṭyāṃ sukhaduḥkhakāraṇaṃ kiṃ bhavati dharmādharmasattvarajovad uta neti
ucyate atra ya upāyaḥ sukhadaḥ tathā vakṣyāmaḥ yathāvān yatra vyavasthite saṃsāragate kārye sa eva kāraṇaṃ param
nanu koryakalavan niradhikāras tathā vakṣyāmo vistaraśaś cāsmin brahmaṇi kāraṇaśaktiṃ vakṣyāmaḥ
śaktiṃ ca jñātvā yathā sādhako'ṣṭabhir namaskārairātmānaṃ dadāti tathā vakṣyāmaḥ
ata idamārabhyate
iti
prayogānyatvāt prayojanānyatvāc cāpunaruktā vāmadevādiśabdā draṣṭavyāḥ
atra vāmatvaṃ devatvaṃ jyeṣṭhatvaṃ rudratvaṃ ca pūrvoktam
vāmadevajyeṣṭharudrāyeti caturthī
nama ityātmapradāne pūjāyāṃ ca
sambhāvanānyatvāc cāpunaruktāḥ sarvanamaskārā draṣṭavyāḥ
āha kiṃ catuṣkamevātra kāraṇe cintyate
nāmacatuṣkāpadeśena vā nāmni namaskāro draṣṭavyaḥ
ucyate na
yasmādāha
atra kāla ityeṣa maheśvaraparyāyaḥ kasmāt pūrvottarasūtrasāmarthyāt
kālayate yasmāt kṣetrasādhiniṣṭhāni sthānāni kalādiśarīrendriyaviṣayādibhyo viyogeneti tataḥ kālaḥ
uktaṃ hi
brahmādibhūrjaparyantaṃ jagad etac carācaram
yataḥ kalayate rudraḥ kālarūpī tataḥ smṛtaḥ
kālyān kalayate yasmāt kalābhyaḥ kālaparyayāt
kalanāt kālanāc cāpi kāla ityabhidhīyate
evaṃ kālo hi bhagavān
kālyāḥ kṣetrajñāḥ
sthānāni tu brahmendradevapitrādivacanād brāhmaṃ prājāpatyaṃ saumyam aindraṃ gāndharvaṃ yākṣaṃ rākṣasaṃ paiśācamiti
tathā brāhmaṇaśūdragomṛgasarvabhūtakṛtānnādivacanāt tathā mānuṣapaśumṛgapakṣisarīsṛpasthāvarādīnāṃ grahaṇam
tathā yogeśvarā deveṣvantarbhūtāḥ
kasmāt
dharmabāhulyāt
tathā nārakās tiryakṣv antarbhūtāḥ
kasmāt
adharmabāhulyāt
evaṃ sthānataścaturdaśakaḥ saṃsāra ityupacaryate
eteṣu kalādivacanān maheśvaro nimittam
kasmāt
pūrvottaraśarīreṣu bhogalopābhivyaktimātratvāt
ādimān saṃsāro draṣṭavyaḥ
tatphalabhoktṛtvāt kāryakaraṇayor anāditvād anādir akṛtābhyāgamād ityetad bhagavatyabhyadhikatvaṃ śeṣeṣu ca puruṣeṣu nyūnatvaṃ jñātvā yuktaṃ vaktuṃ kālāya namaḥ
atrāpi kālāya iti caturthī
nama ityātmapradāne pūjāyāṃ ca
sambhāvanānyatvāc cāpunarukto'yaṃ namaskāro draṣṭavyaḥ
āha atha sthānaśarīrendriyaviṣayādīnāṃ kimeṣa bhagavān prabhuḥ kartā bhavati neti
ucyate prabhuḥ kartaiva
yasmādāha
atra kalā nāma kāryakaraṇākhyāḥ kalāḥ
tatra kāryākhyāḥ pṛthivyāpastejo vāyurākāśaḥ
ākāśaḥ śabdaguṇaḥ
śabdasparśaguṇo vāyustau ca rūpaṃ ca tejasi
te rasaśca jale jñeyāste ca gandhaḥ kṣitāv api
śabdasparśarūparasagandhāḥ
tathā karaṇākhyāḥ śrotraṃ tvak cakṣuḥ jihvā ghrāṇaṃ pādaḥ pāyuḥ upasthaḥ hastaḥ vāk manaḥ ahaṃkāraḥ buddhir iti
tāsāṃ vikaraṇo bhagavānīśvaraḥ
kasmāt
dṛkkriyāśaktyorapratīghātāt
vikaraṇatvaṃ nāma sthānaśarīrendriyaviṣayādisaṃniveśena vistaravibhāgaviśeṣataśca kāryakaraṇākhyābhiḥ kalābhir dharmajñānavairāgyaiśvaryādharmājñānāvairāgyānaiśvaryādibhiśca kṣetrajñasaṃyojanamityetad bhagavaty abhyadhikatvaṃ śeṣeṣu ca puruṣeṣu nyūnatvaṃ jñātvā yuktaṃ vaktuṃ kalavikaraṇāya namaḥ
atrāpi kalavikaraṇāya iti caturthī
nama ityātmapradāne pūjāyāṃ ca
sambhāvanānyatvāc cāpunarukto'yaṃ namaḥśadaḥ
āha kālanavikaraṇatvād avāntarasṛṣṭyāṃ karmakṣaye vṛttilābhe cāpekṣate neti
dharmajñānavairāgyaiśvaryādīnāṃ vā kimeṣa bhagavān prabhurbhavati neti
ucyate prabhuḥ
yasmādāha
balaṃ nāma dharmajñānavairāgyaiśvaryādharmājñānāvairāgyānaiśvaryāṇi icchādveṣaprayatnādīni vidyāvargaḥ rūpāṇi
pra iti bhṛśārthe kāmitvākarṣaṇe ca
mathanatvaṃ nāma balavṛttinirodhanam udadhimathanavat
na vāgnijñānādīni durbalāni
yasmāduktam
na hy atejasvināśāya taijasāḥ prabhavanti vai
balānyatibalānyasya na bhave'tibalāni vai
ityevaṃ bhagavatyabhyadhikatvaṃ śeṣeṣu puruṣeṣu nyūnatvaṃ jñātvā yuktaṃ vaktuṃ balapramathanāya namaḥ
atrāpi balapramathanāya iti caturthī
nama ityātmapradāne pūjāyāṃ ca
sambhāvanānyatvāc cāpunarukto'yaṃ namaskāro draṣṭavyaḥ
āha keṣāṃ kālanavikaraṇamathanāni karoti
taducyate bhūtānām
yasmādāha
atra kalāvacane punaruktidoṣān na pṛthivyādiṣu sarvaśabdaḥ
kiṃ tu siddheśvaravarjaṃ cetaneṣveva sarvabhūtaśabdaḥ
āha bhūtatvānupapatterna cetaneṣu sarvabhūtaśabdaḥ
taducyate damanāya
śamu damu upaśame
devamanuṣyādīnāṃ sthānaśarīrendriyaviṣayādiṣu yā ratiḥ rañjanādhivāsanā tatsarvam antaradṛṣṭyā sarvamīśvarakṛtameva draṣṭavyamityetad bhagavatyabhyadhikatvaṃ śeṣeṣu ca puruṣeṣu nyūnatvaṃ jñātvā yuktaṃ vaktuṃ sarvabhūtadamanāya namaḥ
atrāpi sarvabhūtadamanāya iti caturthī
nama ityātmapradāne pūjāyāṃ ca
sambhāvanānyatvāc cāpunarukto'yaṃ namaskāro draṣṭavyaḥ
āha kīdṛśe maheśvare kālanādiśaktirucyate kiṃ sakale niṣkale uta ubhayorapi
ucyate ubhayorapi
yasmādāha
atra manaḥśabdenāntaḥkaraṇaṃ tattantratvād udāharaṇārthatvāc ca manograhaṇasya ubhayātmakatvāc ca manasaḥ sarvakaraṇagrahaṇānugrahaṇāc ca kāryagrahaṇamityataḥ kāryakaraṇādhiṣṭhātṛtvāc ca sakala ityupacaryate
tathā caitādṛśamanasaḥ pratiṣedhādatra kāryakaraṇarahito niṣkalo bhagavān amana ityucyate
tasmāt sakaletarānugrāhakānādiśaktir vidyate
uktaṃ hi
apāṇipādodarapārśvajihvaḥ atīndriyo vyāpisvabhāvasiddhaḥ
paśyaty acakṣuḥ sa śṛṇotyakarṇo na cāstyabuddhaṃ na ca buddhirasti
sa vetti sarvaṃ na ca tasyāsti vettā tamāhuragryaṃ puruṣaṃ mahāntam
ityetad bhagavatyabhyadhikatvaṃ śeṣeṣu ca nyūnatvaṃ ca jñātvā yuktaṃ vaktuṃ mano'manāya namaḥ
mano'manāya iti caturthī
namu ityātmapradāne pūjāyāṃ ca
sambhāvanānyatvāc cāpunaruktāḥ sarve namaḥśabdā draṣṭavyāḥ
iti
atra akāro liṅgavyaktatvaṃ pratiṣedhati
avasitaprayojanaḥ pūrvoktair liṅgopakaraṇair anusnānanirmālyaikavāsādyaiḥ prayojanair vinivṛttair lokatas triṣu snānaṃ kurvannapi
ṣaḍāśramaliṅgānupalabdhāv anavadhṛtoktaliṅgavad avyaktāḥ kriyāḥ kāryāḥ
āha kayā vā maryādayā kasmin vā kāle sā kriyā kartavyā
tad ucyate
atra vyaktaśabdo divasamadhikurute
vyaktāḥ sphuṭāḥ prakāśāḥ
ahanītyarthaḥ
āṅ ity avamānādiniṣpattimaryādām adhikurute
cāra iti krāthanādīnām uddeśaḥ
tān krāthanādīn sādhako naṭadavasthito raṅgaval laukikānadhijanya nāṭakavad ācārānācarati karoti prayuṅkta ityato'yaṃ vyaktācāraḥ
āha avyaktaliṅgino vyaktācārasya kā kāryaniṣpattiḥ
taducyate avamānaḥ
yasmādāha
atra ava varjane
mānena teṣāṃ liṅgācārajñānavidhiviparītapravṛttiṃ dṛṣṭvā sarvadoṣaduṣṭo'yamiti mānasādhenāvamāne yo janaḥ parivarjayatānyato 'yamabahumatatvaṃ prāpnoti
uktaṃ ca
amṛtasyeva lipseta naiva mānaṃ vicakṣaṇaḥ
viṣasyeva jugupseta sanmānasya sadā dvijaḥ
sukhaṃ hy avamataḥ śete sarvasaṅgavivarjitaḥ
doṣān parasya na dhyāyet tasya pāpaṃ sadā muniḥ
āha keṣvavyaktaliṅginā vyaktācāreṇāvamatena bhavitavyamiti
taducyate
atra sarvabhūtaśabdo varṇāśramiṣu draṣṭavyaḥ
kasmāducyate varṇāśramiṣviti
bhūteṣu ityuktaṃ natu devatiryagyonimlecchādiṣu
kasmāt
vyaktācārāvamānadānādānavirodhāt
uktaṃ hi
dhanyo deśo yatra gāvaḥ prabhūtāḥ medhyaṃ cānnaṃ pārthivā dharmaśīlāḥ
puṇyā nadyaḥ sarvalokopabhogyās tāṃs tān deśānsiddhikāmo vrajeta
bhūteṣu iti sāmīpikaṃ saṃnidhānam
bhūtasamīpe bhūtābhyāśe bhūtānāmadhyakṣa ityarthaḥ
sāmīpikavyākhyānenāvamānadeśādispaṣṭataratvād asya vidhyācaraṇam
asureṣu ityācaraṇajñāpakāc ca
āha avamatena sarvabhūteṣu kiṃ kartavyam
taducyate caritavyam
yasmādāha
atra pari sarvatobhāve
pagakṣyāḥ parīkṣyā ityarthaḥ
bhūya iti bahudhā
yaṣṭimuṣṭyādibhiḥ saṃyojanaṃ paribhavaḥ
kāyika ityarthaḥ
māna iti sādhakakālakarmābhidhāne
paribhūyamānenaiva
sa paribhavo daridrapuruṣarājābhiṣeka iva draṣṭavyaḥ
kanakapāṣāṇavad indrakīlakavac ca bhavitavyam
cared ityarjanamadhikurute
dharmārjane niyoge ca nindita iti garhitābhyākhyāne caritavyamityarthaḥ
āha avamatasya paribhūyamānasyācarataḥ kiṃ tāpaśāntireva uta śuddhir apyasti
ucyate asti
yasmādāha
bhavatīti vākyaśeṣo vacanādhikārād gamyate
atra apa varjane āghāte nāśe ca
apahatā anyatanaṣṭā ityarthaḥ
pāpmāno'tra dvividhāḥ sulakṣaṇāḥ duḥkhalakṣaṇāśca
tatra sukhalakṣaṇāḥ unmādaḥ madaḥ mohaḥ nidrā ālasyaṃ koṇatā aliṅgaḥ nityamasadvāditvaṃ bahubhojanamityevamādyāḥ
tathā duḥkhalakṣaṇāḥ śirorogadantarogākṣirogādyāḥ
evamete pāpmāna ātmagatāḥ kāyakaraṇeṣv ādarśapratirūpakavadabhivyaktāḥ
kṛtsnāḥ apahatāḥ pāpmānaḥ so 'yamapahatapāpmā bhavatītyarthaḥ
āha kimavamānaḥ paribhavaśca kāyikaṃ mānasaṃ sādhanadvayamevāsya pāpakṣayaśuddhihetuḥ āhosvid vācikamapyasti neti
ucyate yasmādāha
atra parā nāma svaparasamayādhikṛtā ye avamānādibhiḥ saṃyojayanti teṣām
pareṣām iti ṣaṣṭhībahuvacanam
āha svaparavākyāvamānādibhiḥ śuddhirevāsya na tu vṛddhiḥ
sā ca sādhakasya phalābhidhānād atidānādiṣvityucyate na pūrvakṛtasukṛtadānavivakṣayā
pari iti ca sarvatobhāve
vada vādaḥ
avyakto'yaṃ preto'yam unmatto'yaṃ mūḍho'yaṃ mūrkho'yaṃ nidrāviṣṭo vāyuruddho'yaṃ duṣkāmy asamyakkārī asamyagvādī ityevamugrairvacobhir abhighnantīti vādāḥ
vādād iti nimittapañcamī draṣṭavyā
tasmādavamānādibhiḥ parān saṃyojayatā svayamevātmā saṃyoktavyaḥ
anyathā pāśamātraḥ syāditi
pāpmanāṃ vā jānapadeśāt saṃdehaḥ
kasya kāryaṃ pāpmanaḥ
kathaṃ vā teṣāṃ kāryakaraṇeṣvabhivyaktānāṃ parasamutthairavamānādibhirnirghātanaṃ bhavati
taducyate
yasmādāha
atra pāpam ityadharmaparyāyaḥ
tadyathā
āgo'parāgo musalaṃ duritaṃ duṣkṛtaṃ tarūn
pāpaṃ pāpmānaṃ vṛjinaṃ steyam
ityekārthavācakāḥ śabdāḥ
iha coktaṃ pāpamiti
pāpaṃ ca kasmāt
pāvakapāsakatvāt pāpam
pāvayati yasmāt śirorogadantarogākṣirogādibhiḥ pātayati narakādiṣu pāsayati vāniṣṭābhiḥ kāryakaraṇākhyābhiḥ kalābhiriti
ataḥ pāvakapātakapāsakatvāt pāpam
evaṃca bījāṅkuravat pāpapāpmanāṃ hetuhetumattvopanayo draṣṭavyaḥ
bījapāpaprasavāḥ pāpmāna ityarthaḥ
tebhya iti caturthī sampradānārthā
atha evamavamānādibhiḥ saṃyojayanti tebhyo dadāti prayacchati saṃkrāmayatītyarthaḥ
āha kimavamānādibhiḥ śuddhirevāsya na tu vṛddhiriti
taducyate vṛddhirapyasti
yasmādāha
atra su praśaṃsāyām
kṛtam iti dharmaparyāyaḥ
caśabdaḥ śuddhisamuccayārthaḥ pūrvadharmaniyogārthaśca
teṣām iti
ye avamānādibhiḥ saṃyojayanti teṣāmityarthaḥ
teṣāmiti ṣaṣṭhīgrahaṇamanabhivyaktasya kṛtsnasyādānajñāpanārtham
ādatte
ā grahaṇe
svātmani karoti viṣamaṃ vā ihāturavadityarthaḥ
āha atidānādyatitapovad avamānādisādhanaṃ guṇavacanaṃ kimasti neti
ucyate asti
yasmādāha
iti
atra tasmācchabdaḥ avamānādisādhanaguṇavacane
katham
yasmādavamānādibhiḥ pāpapāpmanāṃ kṣaye śuddhiḥ sukṛtādāne ca vṛddhirbhavati
yasmāc ca tanniṣṭhālaukikaśarīrendriyaviṣayādiprāpakaḥ aikāntikātyantikarudrasamīpaprāptir ekāntenātyantikī bhavati
ato bravīti tasmāditi
āha athaitad avamānādisādhanameva kartavyam
kiṃ vā avyaktāvasthānaiva caritavyam
taducyate na
yasmādāha
atra puruṣākhyaḥ pretaḥ na mṛtākhyaḥ
kasmāt
ācaraṇopadeśāt
vad iti kiṃcidupamā
unmattasadṛśadaridrapuruṣasnātamaladigdhāṅgena rūḍhaśmaśrunakharomadhāriṇā sarvasaṃskāravarjitena bhavitavyam
ato varṇāśramavyucchedo vairāgyotsāhaśca jāyate
prayojananiṣpattiśca bhavati avamānādi
cared ityājñāmadhikurute
dharmārjane niyoge ca
saṃśayānyatvāc cāpunarukto'yaṃ caraśabdo draṣṭavyaḥ
āha carato'sya ke kriyāviśeṣāḥ
kā vārthaniṣpattiḥ
ācārāṇāṃ vā ko vistāraḥ
taducyate
atra yadā prāptajñānaḥ kṣīṇakaluṣaśca kṛtābhyanujñaḥ tadā ācāryasakāśān niṣkramyāgatya pratyagāraṃ nagaraṃ vā praviśya yatra laukikānāṃ samūhastatra teṣāṃ nātidūre nātisaṃnikarṣe yatra ca teṣāṃ noparodho dṛṣṭinipātaśca bhavati tatra hastyaśvarathapadātīnāṃ panthānaṃ varjayitvopaviśya nidrāliṅgaśiraścalitajṛmbhikādīni prayoktavyāni
tatraivānenāsuptena supta iva bhavitavyam
tataḥ prāṇarecanasya vāyoḥ kaṇṭhadeśe purupuruśabdaḥ kartavyaḥ
tataste manasā vā vācā vā nidrāviṣṭo'yamiti laukikāḥ prapadyante paribhavanti ca
anenānṛtābhiyogenāsya yat teṣāṃ sukṛtaṃ tadāgacchati
asyāpi ca yat pāpaṃ tat tān prati
evaṃ krāthanam iti kriyā
ita ity abhiyajana ājñāyāṃ niyoge ca
vāśabdaḥ krāthanaspandanādivibhāge draṣṭavyaḥ
āha avibhaktābhidhānādeva krāthanaspandanādīnāṃ vibhāgasiddhiḥ hasitādivat
kasmād bhāvivacanaṃ bhavati
ucyate pṛthagabhidhāne satyapi hasitagītanṛtyavat saṃdehaḥ
pṛthagabhidhāne satyapi hasitagītayoḥ pṛthak pṛthak prayogaḥ
atra vibhaktayostu gītanṛtyayoḥ
adhyayanayantraṇayośca
tasmāt pṛthagabhidhānamanurato vā vibhāge bhavatānyadoṣaḥ
tataḥ krāthanakriyayāvamānādiṣu niṣpanneṣu krāthanādi saṃsṛṣṭaṃ samutsṛjya śīghramutthātavyam
yathā laukikānāṃ sampratyayo bhavati kimapyanena svapnāntare bhayaṃ dṛṣṭamiti
ata utthāya śiraḥpāṇyādīnāmanyatamaṃ spanditavyam
yasmādāha
atra spandanamiti jñānecchāmadhikurute
kasmāt
jñānecchāprayatnapūrvakaṃ śarīrāvayavāḥ spandayitavyāḥ
draṣṭāro hi vāyusaṃsṛṣṭo 'yamiti laukikāḥ pratipadyante paribhavanti ca
anenānṛtābhiyogenāsya tatpuṇyamāgacchati asyāpi ca yat pāpaṃ tān gacchati
evaṃ spandanam iti kriyā
ita ity abhiyajana ājñāyāṃ niyoge ca
evamādisādhane sati vā vikalpe raudrībahurūpīvat
avasthānakrāthanotthānaspandanādau vāśabdo draṣṭavyaḥ
āha abhiprasthitasya dharmasādhanaṃ kimasti neti
ucyate asti
yasmādāha
veti pādavaikalyamadhikurute
maṇṭane ca prayukte vaktāro vadantyupahatam asya pādendriyam
kṛtsnasyāśubhasya ca vṛttir asmiñcharīre upalabhyate
uktaṃ hi
dāridryaṃ vyādhibhūyiṣṭhatā mūrkhatvaṃ cārūpatā bhraṃśatāpi
dehotpattirvarṇahīne kule vā pratyādeśaḥ karmaṇāṃ duṣkṛtānām
draṣṭāro hi upahatapāda iti prapadyante paribhavanti ca
anenānṛtābhiyogena yat teṣāṃ sukṛtaṃ tadasyāgacchati
asyāpi ca yat pāpaṃ tān gacchati
evaṃ maṇṭanam iti kriyā
ita ityabhiyajane ājñāyāṃ niyoge ca
vāśabdaḥ krāthanaspandanamaṇṭanādivibhāge draṣṭavyaḥ
āha strīṣvadhikārikarmasādhanaṃ kimasti neti
ucyate asti
yasmādāha
atra śṛṅgāraṇamiti bhāvaprasādamadhikurute
katham
strījanasamūhasyānuparodhe nātidūre nātisaṃnikarṣe adhidṛṣṭinipāte sthitvaikāṃ rūpayauvanasampannāṃ striyam adhikṛtyālocanasaṃkalpādhyavasāyābhimānādayaḥ prayoktavyāḥ
ayuktā cecchāvaloke hi sati keśasaṃyamanādīni kāmaliṅgāni prayoktavyāni
tataḥ strīpuṃnapuṃsakādayo vaktāro vadantyabrahmacārī kāmyayamiti
anenānṛtābhiyogenāsya yat teṣāṃ sukṛtaṃ tadāgacchati asyāpi yat pāpaṃ tat teṣāṃ gacchatyeva
śṛṅgāraṇam iti kriyā
ita ityabhiyajane ājñāyāṃ niyoge ca vāśabdaḥ krāthanaspandanamaṇṭanaśṛṅgāraṇādikriyāntarāṇāṃ vikalpe
kriyānyatvāc cāpunarukto'yaṃ vāśabdo draṣṭavyaḥ
āha krāthanādikriyācatuṣkaṃ yasya nāsti tasya sāmānyatvāt
uktaṃ hi
ye hi vai dīkṣitaṃ yajamānaṃ pṛṣṭhato'pavadanti te tasya pāpmānamabhivrajanti
pṛṣṭhataḥ padamagrataḥ pārśvataśca yojyam
tasmāt krātheta vā spandeta vā maṇṭeta vā śṛṅgāreta vā
kasmāt
atiyajanādiviśeṣitatvāt
kasmāt
sarvajñavacanād arthāvisaṃvāditvāc ca lokāparigrahābhāvaḥ
āha kriyācatuṣkamevātra kartavyamiti
ucyate na
yasmādāha
atra apiśabdaḥ krāthanādisarvakriyāsamuccayavacane
tad iti anaikānte
kuryād iti kuśalāṃ hāsavṛttimadhikurute
yamānāmavirodhināṃ śuvirūpakāṇāṃ dravyāṇāṃ kāṣṭhaloṣṭādīnāṃ grahaṇadhāraṇasaṃsparśanādīni kartavyāni
tataste vaktāro vadanti asamyakkārī śucyaśucyoḥ kāryākāryayor avibhāgajña iti
anenānṛtābhiyogenāsya dharmādharmayośca hānādānaśuddhirbhavati
āha kiṃ kriyāpañcakamevātra kartavyam
taducyate na
yasmādāha
atra apiśabdaḥ sarvendriyavṛttyapādānasambhāvane
tad iti anaikānte
bhāṣed iti vākyavṛttimadhikurute
itpadam apārthakaṃ punaruktaṃ vyāhataṃ bhāṣitavyamiti
tataste vaktāro vadanti asamyagvādī vācyāvācyayor avibhāgajña iti
anenānṛtābhiyogenāsya dharmādharmayos tyāgādānaśuddhirbhavati
āha kiṃ hasitādivad yathāpāṭhakrameṇaiva krāthanādayaḥ prayoktavyāḥ
kiṃ vā prayojanaṃ kartavyam
taducyate paribhavādiniṣpattyartham
yasmādāha
atra yacchabdaḥ atikrāntāpekṣaṇe vīpsāyāṃ ca
paribhavaḥ pūrvoktaḥ
gacched ityavamānaparibhavaparivādāḥ prāptavyā ityarthaḥ
evamatra vyaktācārasamāsoktānāṃ krāthanādīnāmācārāṇāṃ vistaravibhāgaviśeṣopasaṃhārādayaś ca vyākhyātā ityarthaḥ
āha kiyantaṃ kālaṃ paribhavādayaḥ prāptavyāḥ
kīdṛśena vā
taducyate
atra pari sarvatobhāve
bhūya ityanekaśo'vamānādayaḥ prāptavyāḥ
māna ityasya pūrvokto'rthaḥ
hiśabdaḥ kṛtsnatapautkarṣe
utkarṣāpekṣo draṣṭavyaḥ
vidyā nāma yā granthārthavartipadārthānām abhivyañjikā vipratvalakṣaṇā
nyāyāt padārthānām adhigatapratyayo lābhamalopāyābhijñaḥ vidvānityucyate
kṛtsnamiti prayogaprāptau paryāptimadhikurute na tu harṣādiprāptāv ityarthaḥ
kṛtsnatapāḥ paryāptatapāḥ sādhaka ityarthaḥ
bhavati iti bhūtārthavādo niḥsaṃśayam
yadā yamaniyameṣu dṛḍho bhūtvā krāthanādīn prayuṅkte tadā kṛtsnatapā bhavati
kṛtsnasya tapaso lakṣaṇamātmapratyakṣaṃ veditavyam
evamadhyāyaparisamāptiṃ kṛtvā yuktaṃ vaktum
iti
asya pūrvokto'rthaḥ
kiṃpunastad brahmeti
taducyate
athavā brahmaṇā saha brahmasambandho bhavati
katham
manograhaṇād rūpādivihīnā arthāḥ
kiṃ tāni surūpāṇi salakṣaṇāni vilakṣaṇāni uta salakṣaṇavilakṣaṇānīti
kiṃ parimitāni uta aparimitāni uta parimitāparimitāni
ucyate kāraṇatvabahutvenoktasya bhagavato rūpanānātvaṃ vailakṣaṇyāvailakṣaṇyaṃ parimitāparimitatvaṃ cocyate aghorebhyaḥ
akāro rūpāṇāṃ ghoratvaṃ pratiṣedhati
aghorāṇyatiśāntāni anugrahakarāṇītyarthaḥ
ebhya ityaparimitāparisaṃkhyātebhya ityarthaḥ
āha kimetānyeva ebhya eva vā
taducyate na
yasmādāha
atra athaśabdo ghorarūpopādhiko draṣṭavyaḥ ghorāṇi aśivāni aśāntāni ananugrahakārīṇītyarthaḥ
ebhya ityaparimitāparisaṃkhyātebhya ityarthaḥ
āha kimetānyeva dvisaṃsthānasaṃsthebhya eva vā
ucyate yasmādāha
atra ghora ityetad bhagavato nāmadheyam
dvitīyo ghoraśabdo rūpeṣu draṣṭavyaḥ
tara viśeṣaṇe
śānatarādivat
tebhyo ghorebhyo 'ghorebhyaśca yānyanyāni paśūnāṃ sammohakarāṇi tāni ghoratarāṇītyarthaḥ
ebhya ityaparimitāsaṃkhyātebhya ityarthaḥ
caśabdo ghorāghorarūpopasaṃhāre draṣṭavyaḥ
etānyeva trisaṃkhyāni rūpāṇi nānyānītyarthaḥ
āha kutastāni rūpāṇi karoti
kutrasthāni vā
taducyate
atra yāni rūpakāraṇe
sarvatvaṃ kasmāt
sarvatrānavakāśadoṣāt sūcyagre dvinābhīyabadaravat
kiṃtu kāraṇaśakter avyāhatatvāc ca
sarvatra tānītyarthaḥ
āha rūpakaraṇe karaṇeṣvasyāpratighāta iti kva siddham
taducyate iha
yasmādāha
atra śarva ityetad bhagavato nāmadheyam
śarvaḥ kasmāt
vidyādikāryasya śaraṇāccharva ityucyate
sarvaṃ vidyādikāryaṃ rudrastham
sarvasmiṃśca bhagavāṃścodakaḥ kāraṇatvena sarvatra
sarvaśabdaḥ trisaṃkhyeṣvapi eṣu niravaśeṣavācī draṣṭavyaḥ
ebhya ityaparimitāsaṃkhyebhya ityarthaḥ
āha athaitāṃ rūpavibhūtiṃ jñātvā sādhakena kiṃ kartavyam
taducyate
atra nama ityātmaprayukta ityarthaḥ te iti kāraṇāpadeśe
namastubhyaṃ namaste
athavā namaskāreṇātmānaṃ pradāya dharmapracayaparigrahamicchanti
atha katamo'yaṃ parigrahaḥ
taducyate viśiṣṭe parigrahāt
taducyate 'tra rudra iti kāraṇāpadeśe
rudrasya rudratvaṃ pūrvoktam
rūpāṇi yāni śarīrāṇyutpādayati tebhyo rūpebhya ityarthaḥ
atra rūpavyapadeśena rūpiṇi namaskāro draṣṭavyaḥ
kasmāt
tadabhisaṃdhiprayogāt
śivapuri upasthānavat
ebhya iti
aparimitāsaṃkhyātebhya ityarthaḥ
rūpanirdeśārthānyatvāc ca punaruktāpunaruktābhyāṃ śabdā draṣṭavyāḥ
guhū rakṣaṇe
rakṣitavyā na prakāśayitavyetyarthaḥ
gopanaṃ nāmāprakāśanam
vidyā pūrvoktā svaparānyaprakāśikā pradīpavat
liṅgairgopyā rūḍhavidyā sādhake ityarthaḥ
āha gūḍhavidye sādhake kā kāryaniṣpattiḥ
taducyate tapaānantyāya prakāśate ityeṣa pāṭhaḥ
athavā kuravonmahitavat tapo'nantyāya prakāśata ityeṣa vā pāṭhaḥ
tasmādatra tapastadeva
niruktamasya pūrvoktam
an ityapi niyogaparyāyaḥ gamyate
tapaḥkāryatvād atigatisāyujyavat
āha kiṃ parimiteṣvartheṣvānantyaśabdaḥ utāparimiteṣu kiṃ vā parimitāparimiteṣviti
ucyate parimitāparimiteṣvartheṣu ānantyaśabdaḥ
tatra tāvad īśvarasyaikaikaśaḥ parimiteṣu teṣveva vibhutvād aparimiteṣu tathā parimitāparimiteṣvartheṣu abhivyaktāsya śaktiḥ
tasya kuśalākuśaleṣu bhāveṣv ānantyaśabdaḥ
yasmāduktaṃ na caitāstanavaḥ kevalaṃ mama iti
tathā rudraḥ samudro hi ananto bhāskaro nabhaḥ
ātmā brahma ca vāk caiva na śakyaṃ bhedadarśanam
anātmavidbhiradhyastāṃ paṅktiṃ yojanamāyatām
vedavit punate pārtha niyuktaḥ paṅktimūrdhani
tathā ca vedavit paṅktimātmavit punate dvijaḥ
ānantyaṃ punate vidvān nābhātvaṃ yo na paśyati
ānantyāya iti caturthī tasmāt tapa etat na tu vidyā kāryā
prakāśo nāma bhāvaprakāśyam na tu pradīpavat
katham
yogādhikṛtasya pradīpasthānītayamānaijasthānīyam āvārakam abhibhūya prakāśate
cakṣuḥsthānīyayā vidyayā kuśalavivekādikāryaṃ māhātmyātigatiprakāśapravṛttismṛtisāyujyasthityādiprakāśanaṃ tapaḥkāryamityarthaḥ evaṃ ca gupte brāhmaṇe tapa ānantyāya prakāśata ityarthaḥ
āha svabhāvaguptatvād atīndriyātmagatī vidyā gopyeti
taducyate avyaktapretādyavasthānair liṅgairgopyā ityarthaḥ
āha kāni punastāni vidyāliṅgāni yair guptair vidyā guptā bhavati
taducyate vratādīni
yasmādāha
atra gūḍhaṃ pracchannam aprakāśamityarthaḥ
vrataṃ nāma yadāyatane snānahasitādyaḥ sādhanavargastad vratam
kasmāt
sākṛtatvād yasmādayaṃ brāhmaṇastathā prayuṅkte yathā laukikānāṃ dharmasādhanabhāvo na vidyata iti ato gūḍhavrata iti
āha avyaktapretatvādeva gūḍhatvaprāpteḥ punaruktam iti
ucyate 'rthānyatvād apunaruktam
tatrāvasthānamātram evāvyaktam
iha tu snānahasitādigopanam
api ca tatra niṣpannaṃ liṅgam avyaktam
iha tu niṣpattikāle ca gopanopadeśaḥ
na vāvyaktapretatvaṃ vā vidyāliṅgam
ataścāpunaruktam
tasmād gūḍhavratopadeśāya sthānāpadeśāpavādāya sthāne vastavyam
snānahasitādayaśca gūḍhāḥ kartavyāḥ
evaṃ vidyā guptā bhavatītyarthaḥ
āha kiṃ vratamevaikaṃ vidyāliṅgaṃ gopyam āhosvid anyadapyasti neti
ucyate 'sti
yasmādāha
atra gūḍhā guptā pracchannā aprakāśetyarthaḥ
pavitrā nāma satyā saṃskṛtā arghyahetuḥ sampannā na tu viparītetyarthaḥ
sā gopyā
kimarthamiti cet
taducyate jātijñānatapaḥstavasūcanārtham
yathā śaradaṃ kuraraḥ sūcayati
uktaṃ hi
śaradaṃ kuraraḥ prāha vasantaṃ prāha kokilaḥ
prāha varṣā mayūraśca vāk pavitrāha brāhmaṇam
tathā
vāgeva hi manuṣyasya śrutamākhyāti bhāṣitā
dīpayantī yathā sarvaṃ prabhā bhānumivāmalā
ato jātijñānatapaḥstavā bhavanti
stavite cāvasānādimattvayoḥ puṇyapāpakṣayavṛddhyorabhāvaḥ
ata etaduktaṃ gūḍhapavitravāṇiriti
āha kiṃ vrataṃ vāṇī ca dvayamevātra gopyam āhosvid anyadapyasti neti
ucyate asti
yasmādāha
iti
atra sarvaśabdo dvāraprakṛter niravaśeṣavācī draṣṭavyaḥ
dvārāṇi krāthanādīni
dvārāṇi ca kasmāt
dharmādharmayor āyavyayahetutvād dvārāṇi
dvārāṇīti bahuvacanaṃ vijñānayantrendriyavat
pidhāya iti prāksādhanaprayogamadhikurute
katham
asthānakāladeśakriyāprayogaprayojanāntarāṇi vidhivad vivecya yadā samyaṅ māyayā saṃnādyabhedakrameṇa prayuktāni tadā pihitāni bhavantītyarthaḥ
āha kena tāni pidheyāni
taducyate
yasmādasya śrotrendriyavat pidhāyeti samyag jñānaprayoge sarvajñena bhagavatā vidyānugṛhītayā buddhyā pidhānamuktaṃ tasmādatra karaṇākhyā buddhyeti na jñānākhyā
kathaṃ gamyate
buddhyeti tṛtīyāprayogāt
bhasmanā snānavat
na jñānākhyā
yasya vijñānākhyā buddhirna jñānākhyā kathaṃ gamyate
tasya prāg jñānotpatter acetanapuruṣastasya hy ajñānād asaṃbodhyaḥ syāt
tasmādatra trikaṃ cintyate pidhātā pidhānaṃ pidheyamiti tatra pidhātā sādhakaḥ
pidhānamasya vidyānugṛhītā buddhiḥ
pidheyaṃ vrataṃ vāṇī dvārāṇi ceti
kramavṛttitvāc ca buddhereva prayuṅkte śeṣāṇy akartṛtvenaivāprayuktāni
tadā pihitāni bhavantītyarthaḥ
atredaṃ vidyājñānaprakaraṇaṃ parisamāptamiti
āha kimavyaktapreta ityavasthānadvayamevātra kartavyam
vāgādīni vā gopāyitvā sādhakena kiṃ kartavyam
ucyate
atra buddhyā antaḥkaraṇānāṃ śrotrādīnāṃ ca bāhyānāṃ vṛttivibhramaḥ kartavyo'sati viṣaye viṣayagrahaṇam
atra
pañconmādāḥ samākhyātā vātapittakaphātmakāḥ
caturthaḥ saṃnipātastu abhighātastu pañcamaḥ
evaṃ grahabahutve sati yo 'yaṃ vātapittaśleṣmaṇāṃ samūhaḥ sāṃnipātiko'yaṃ mahāgrahaḥ
evaṃ sādhanaprayogaḥ kartavyaḥ
tatra yadi kaścid jñānajijñāsanārthaṃ dayārtham anugrahārthaṃ vā pṛcchati taṃ nivartayitvā brūyāt samayataḥ praviśasveti
tato dvāreṇa praviśya viparītam aviparītaṃ vā yadi kaścid brūyāt ko bhavāniti tato vaktavyaṃ māheśvaro'haṃ kaumāro 'hamiti duratyayaṃ kṛtaṃ ca mamāneneti
tato jighāṃsanārthaṃ mayā spṛṣṭo na tu viṣayakrīḍārthaṃ vā
tataḥ parivarjayati ityevaṃ laukikaparīkṣakāṇāṃ sammohanārtham uktam unmattavad iti
kiṃcidunmattapretavat tasyāntaḥkaraṇādivṛttivibhramamātraṃ parigṛhyate
eka ity asaṃvahatā cintyate
ekenetarebhyo vicchinnenāsahāyenety arthaḥ āha ekena kiṃ kartavyamiti
ucyate vihartavyam
yasmādāha vicareta
atra virvistare
caretyārjanam adhikurute dharmārjane
īta ityājñāyāṃ niyoge ca
vistaraniyoga viśeṣataśca vihartavyamityarthaḥ
āha kva vihartavyamiti
ucyate loke
trivarṇāśramiṣu lokasaṃjñā na tu brahmalokādiṣu
kasmāt
utkṛṣṭeṣv asaṃbhavāt
loke iti sāmīpikaṃ saṃnidhānam
paravarṇā lokāsteṣu tadadhyakṣeṣu vihartavyamityarthaḥ
āha kāṃ vṛttimāsthāya loke vihartavyam sarvabhakṣameva
ucyate na
yasmādāha
atra kṛtagrahaṇādakṛtānāṃ bījakāṇḍaphalādīnāṃ pratiṣedhaḥ
kṛtaṃ bhinnodbhinnādyaṃ tad bhaikṣam utsṛṣṭaṃ yathālabdhaṃ vidhinā prāptamupayojyam
atra kṛtagrahaṇādakṛtapratiṣedhaḥ akṛtapratiṣedhāc ca kṛtsnā hiṃsā tantre pratiṣiddhā draṣṭavyā
āha kiṃ tat kṛtaṃ nāma buddhighaṭādyam
taducyate na
yasmādāha annam
tatrānnavacanād anannapratiṣedhaḥ
tac ca dviyoni indrābhiṣiktam indriyābhiṣiktaṃ ca tatrendrābhiṣiktaṃ vrīhiyavādyam
indriyābhiṣiktaṃ tu māṃsam
tat pañcavidham bhakṣyaṃ bhojyaṃ lehyaṃ peyaṃ coṣyamiti
tathā ṣaḍrasaṃ madhurāmlalavaṇatiktakaṭukaṣāyam iti
āha tasya kṛtānnasyārjanaṃ kutaḥ kartavyam
taducyate utsṛṣṭam
atrotsṛṣṭagrahaṇād bhaikṣayathālabdhapratiṣedhaḥ
kiṃ kāraṇam
sūnādidoṣaparihārārthatvānnasteyapratigrahādidoṣāt
tac ca trividhamutsṛṣṭam
tad yathā nisṛṣṭaṃ visṛṣṭam atisṛṣṭamiti
tatra sanimittaṃ parityaktamannaṃ pānaṃ vā tan nisṛṣṭam
gobrāhmaṇādinimittaṃ tyaktaṃ visṛṣṭam
atisṛṣṭam anyataḥ parityaktam
dayārtham ānṛśaṃsārthaṃ vā yadi kaścid dadyāt tadapi grāhyameva
āha anena sādhakena kiṃ kartavyamiti
ucyate upayoktavyam
yasmādāha upādadīta atropety abhyupagame
atyantāsanmānasayantrasthenetyarthaḥ
ādadīta ityupayoge grahaṇe ca vivakṣitasūtragrahaṇe tvāvad bhavati
taduktam
saṃcitvā naramevainaṃ kāmānāmavitṛptikam
vyāghraḥ paśumivādāya mṛtyurādāya gacchati
iti
upayoge'pi nāthakaṇādavatsam
tasmādupayoktavyamiti
īta ityājñāyāṃ niyoge ca
tadutsṛṣṭaṃ vidhiprāptamupayoktavyam
anyathā hi vidhivyapetena krameṇa vṛttyarjanaṃ na kartavyamityarthaḥ
āha vratādīni gopayitvā samyaksādhanaprayoge utsṛṣṭopayoge ca vartataḥ ke vārthā niṣpadyante
asanmānaprakaraṇasya vā parisamāptiḥ kimasti neti
ucyate asti
yasmādāha
atra unmattaḥ sa eva
niruktamasya pūrvoktam mūḍha iti
muhu aparijñāne
avyakto'yaṃ preto'yam unmatto'yaṃ mūḍho'yaṃ mūrkho'yamiti vaktāro vadantītyarthaḥ
itiśabdo'rthānāṃ nirvacanatvāt prakaraṇaparisamāptyarthaḥ
evaṃ yasmād avasthānakāladeśakriyāprayogaprayojanagopanavasatyarthakṛtsnatapāṃsi ca vyākhyātāni
evam ityatikrāntāpekṣaṇe
manyate ityavadhāraṇe
itare iti gṛhasthabrahmacārivānaprasthabhikṣupāṣaṇḍināṃ brahmacaryādhikṛtānāṃ grahaṇam
janā iti
janī prādurbhāve
janā iti varṇāśramiṇāṃ janānām adhikṛtānāṃ grahaṇam uktaṃ hi
janena hi jano jātaḥ janaṃ janayase jana
janaṃ śocasi nātmānaṃ mātmānaṃ śoca mā janam
ityevaṃ vaktāro vadantītyarthaḥ
atredam ādhikārikam asanmānacariprakaraṇaṃ samāptam
āha vratādīni gopayitvā samyaksādhanaprayoge utsṛṣṭopayoge ca tataḥ ko guṇaḥ yaṃ guṇaṃ jñātvā avyaktapretonmattādyā vādā niṣpādyā iti
taducyate taṃ guṇaṃ jñātvā vakṣyāmaḥ
api ca avyaktapretonmattādyaṃ brāhmaṇakarmaviruddhaṃ kramaṃ dṛṣṭvā yāvadayaṃ śiṣyaḥ enamarthaṃ na bravīti tattasya hṛdistham aśaṅkitam upalabhyottaraṃ brūma iti kṛtvā bhagavānidaṃ sūtramuvāca
atra akāro mānapratiṣedhe
māno'tra dvividhaḥ
jātyabhimāno gṛhasthābhimānaśca
tatra jātyabhimāno nāma brāhmaṇo'hamiti
pūjyatvād ūrdhvagamanādīnāṃ kāryāṇām ucchritatvāt trayāṇāmapi varṇānāmupadeśena gurutvād yajñakartṛtvāt trailokyasthitihetoḥ brāhmaṇo'hamiti prathamo māno jātyutkarṣāt
tathā brāhmaṇānāmapi gṛhasthādīnāṃ pūjyatvāt tatkṛtamānaśca
etac ca mānadvayamavyaktaliṅgavacanāt pratiṣiddham
tathā vittaṃ bandhuryaśaḥ karma vidyā bhavati pañcamī
etāni mānyasthānāni garīyo yadyaduttaram
etāni caikavāsaḥpretācaraṇagūḍhavratopadeśinā sūtrataḥ pratiṣiddhānītyato māno na kartavyaḥ
san iti praśaṃsāyāmastitve ca
agre tadasanmānacariprakaraṇaviśiṣṭaṃ ca
hiśabdo 'yamuttamotkarṣāpekṣo draṣṭavyaḥ
yantrāṇi agniṣṭomādīni māsopavāsādīni ca gṛhasthādīnāṃ śuddhivṛddhikarāṇi
yantrāṇi ca kasmāt
yantraṃ karmādayaḥ
yasmād ayantrā laukikā amaryādāvasthā bhavantītyato yantrāṇām
yantrāṇām iti ṣaṣṭhībahuvacanam
āha bahuvacanaprayogāt saṃdehaḥ atha kiyatāṃ yantrāṇām
taducyate sarveṣām
atra sarveṣām ityaśeṣāṇāmityarthaḥ
sarveṣāmiti ṣaṣṭhībahuvacanam
āha ṣaṣṭhyāḥ sākāṅkṣatvāt saṃdehaḥ
teṣāṃ kāraṇātmāno vartante
taducyate uttamaḥ
atrottama iti śreṣṭhatve paramaviśuddhityāgādānabhāvādiṣu
uktaṃ hi
vareṇyaḥ sattamo mukhyo variṣṭhaḥ śobhano'thavā
uttamaścāparārdhaśca svarthaḥ śreṣṭhārthavācakāḥ
śreṣṭhaḥ
iha coktam uttama iti
āha asanmānaḥ sarvayantrāṇāmuttama iti kva siddham
ucyate iha
yasmādāha smṛtaḥ
atra smṛta ityuktaparyāyaḥ maheśvareṇoktaṃ proktaṃ kathitaṃ varṇitamityarthaḥ
viśiṣṭaḥ kasmāt
sarvajñavacanād avisaṃvāditvāc ca
nahi pratyakṣadarśināṃ vacanāni visaṃvadantītyarthaḥ
āha asmin krame uttamatvena vyākhyāyamānaṃ ka ādyaḥ śodhakaḥ
kena vā idaṃ vidhānaṃ cīrṇam
ācaratā vā kiṃ phalaṃ prāptam
so 'smatpratyayārtham vācyaḥ
taducyate
atra devatānāṃ rājā indraḥ
kathaṃ gamyate asureṣvācaraṇavacanāt
brāhmaṇaścāyamindraḥ śreṣṭhaḥ
sūtre brāhmaṇagrahaṇāt śūdrapratiṣedhāc ca
idi paramaiśvarye dhātuḥ tasyendraḥ
indra utkṛṣṭaḥ śreṣṭhaḥ devagandharvayakṣarākṣasapitṛpiśācādīnāṃ śreṣṭho na tu brahmādīnām
kiṃ tu svargiṇāṃ madhye aiśvaryeṇa vidyayā ājñayā cety ataḥ śreṣṭhatvād indraḥ
vāśabdaḥ sambhāvane
anyairapi devaśreṣṭhairidaṃ vidhānamācīrṇam
kutastarhi yuṣmadādibhir manuṣyamātraiḥ
tasmāt saṃbhāvyo'yamarthaḥ
āha kadā cīrṇamiti
ucyate 'gre
atrāgra iti pūrvakālamadhikurute
kuśikeśānasambandhāt prāk
prathamam amaraiścīrṇam
kṛtatretādvāparādiṣu yugeṣvityarthaḥ
āha keṣvācīrṇamiti
ucyate asureṣu
atrāsurā nāma suretarāḥ steyayuktāḥ
prāṇāpaharaṇād vā asurāḥ prajāpatiputrā vijñeyāḥ
asureṣviti sāmīpikaṃ saṃnidhānam
asurasamīpe asurābhyāśe asurāṇāmadhyakṣa ityarthaḥ
āha kiṃ taditi
ucyate pāśupatam
atra paśupatinoktaparigrahādhikāreṣu vartata iti pāśupatam
paśupatirvāsmin cintyata iti pāśupatam
paśupatiprāpakatvād vā pāśupatam
pāśupatamiti samastasya sampūrṇasya vidhānasyaitad grahaṇam
kasmāt
vyaktaliṅgapūrvakatvād avyaktādikramasya
tasmāt kṛtsnamidameva vidhānamācīrṇamindreṇa duḥkhāntārthinā śuddhivṛddhyartham
dharmabāhulyāt surāṇāṃ bhuvyācīrṇam
acarad ityatītaḥ kālaḥ
atīte kāle cīrṇavān ityarthaḥ
āha indreṇāsureṣvācaratā kiṃ phalaṃ prāptam
taducyate
sa itīndragrahaṇam teṣām ityasuranirdeśaḥ
iṣṭāpūrtam iti dvaṃdvasamāsaḥ
iṣṭaṃ ca pūrtaṃ ceṣṭāpūrtam tatra yan mantrapūrvakeṇa vidhinā dattaṃ hutaṃ stutyādiniṣpannaṃ sukṛtaṃ tad iṣṭam
yad amantrapūrvakeṇaiva tat pūrtam
indreṇāsurebhyaḥ kenopāyena dattamiti
ucyate
krāthanaspandanādiprayogaiḥ dhikkṛtasya nidrāviṣṭo vāyusaṃspṛṣṭo mandakārī asamyakkārī asamyagvādīti yo 'yaṃ duṣṭaśabdo 'bhiyogaśabdaśca niṣpadyate tasminn anṛte māyāsaṃjñā
mānasakāyikābhiyoge ca
māyayā iti tṛtīyā
sukṛtayā iti
su praśaṃsāyām tayā sukṛtayā samyak prayuktayeti sādhakasādhanaprādhānyam
avindata iti prāptau prādhānye ca
sa teṣām iṣṭāpūrtam ādatteti
uktaṃ hi
ākrośamāno nākrośenmanyureva titikṣati
sa teṣāṃ duṣkṛtaṃ dattvā sukṛtaṃ cāsya vindati
āha uttama indraḥ
sa teṣāmiṣṭāpūrtam ityukte parāpadeśenāsya vṛttir nirguṇīkṛtā
athātmāpadeśo'tra kimasti neti
ucyate asti
yasmādāha
atrāvamānaparibhavādyā nindā
kutsā garhā ityarthaḥ
śabdo nindottamotkarṣopakṣepe draṣṭavyaḥ
uttamādhikārād gamyate
eṣā ityatikrāntāpekṣaṇe
avamānaparibhavaparivādādyā nindetyarthaḥ
anindā ityakāro ninditatvaṃ pratiṣedhati
anindā akutsā agarhā ityarthaḥ
atra tasmācchabdaḥ pūrvottaraṃ cāpekṣate
tatra pūrvākāṅkṣāyāṃ tāvat kṛtsnā nindāprakaraṇaguṇavacane
yasmād indrasyāpi śuddhivṛddhikāriṇī ātmāpadeśena parāpadeśena ca bhagavatā asanmānacarir guṇīkṛtā tasmādityarthaḥ
āha nirākāṅkṣānirdeśāt saṃdeho yathā yathā varṇitaṃ tathā tathā ca vyākhyātam
nindāyā aninditatvaṃ guṇaṃ jñātvā sādhakena kiṃ kartavyam
taducyate
atra nindā pūrvoktā
nindyamānenaiva nindāyāḥ vartamānakāla ityarthaḥ
cared ity ārjanam adhikurute
dharmārjane niyoge ca
saṃśayānyatvāc cāpunaruktaś cariśabdo draṣṭavyaḥ
atredam ānuṣaṅgikam asanmārgacariprakaraṇaṃ parisamāptam
āha nindyamānaś caredityuktvā ādyaṃ vidhānamācarataḥ ko 'rtho niṣpadyate
niṣpannena vā katham abhilapyate
taducyate
atra caryottarasambandhād gamyate yadetadaninditaṃ karma dharmaḥ sa eva nindyamānasyācarato niṣpadyate
ataḥ aninditakarmā bhavatītyarthaḥ
āha nindyamānasyācarato 'ninditaṃ karma bhavatīti kva siddham
taducyate iha yasmādāha
atra ayam iti pratyakṣe
yathāyaṃ puruṣaḥ
yathāvidhiś caririti yāḥ kriyāḥ atrādhikṛtasyāninditaṃ karma bhavatītyāha bhagavān
kasmāt
rudrasamīpaprāpaṇasāmarthyāt
anāvṛttiprāpaṇasāmarthyāc cāvikalaḥ
tasmāt sarvajñavacanāvisaṃvāditvāc cāyaṃ satpatha ityarthaḥ
āha kimanyatra panthāno na santi iti
ucyate santi
kiṃtu
atra ku kutsāyāṃ bhavati
kasmāt
kuśabdaprayogād gamyate
kupuruṣavat
panthāno vidhaya upāyā ityarthaḥ
tuśabdo 'nāvṛttyutkarṣe
anye iti
gṛhasthabrahmacārivānaprasthabhikṣupāṣāṇḍināṃ panthānaḥ
te kupathāḥ
na
āha ayameva satpathaḥ śeṣāḥ kupathā iti kva siddham
kiṃ vāsya satpathatvam
śeṣāṇāṃ vā kupathatvaṃ kimiti
ucyate iha
yasmādāha
atra anena ity anapekṣaṇe
vidhinā bhasmasnānakrāthanādinopāyenety arthaḥ
vidhineti tṛtīyā
rudra iti kālopadeśe
rudrasya rudratvaṃ pūrvoktam
samīpam iti yogaparyāyaḥ
kathaṃ gamyate
vidhyanantaroktatvāt
sati vidhiviṣayatve puruṣeśvarayor viṣayādhikārakṛtaṃ viyogaṃ dṛṣṭvā jñānaparidṛṣṭena vidhinādhyayanadhyānādhikṛto viśuddhabhāvaḥ samīpastha ityarthaḥ
gatiḥ prāptirbhāvasyetyarthaḥ
tvā iti vidhikarmaṇorniṣṭhā
āha atraivaṃ vidhyācaraṇaṃ samīpagamanaṃ ca kasyopadiśyate
ucyate na tīrthayātrādidharmavat sarveṣām
kiṃtu saṃskāravad brāhmaṇasyaiva
yasmād āha
atra nakāropadeśo 'nyācaraṇapratipattipratiṣedhārthaḥ
kaścid iti gṛhasthādyaḥ
sthānamātravailakṣaṇyadarśanād brāhmaṇeṣveva kaścic chabdaḥ
gṛhastho brahmacārī vānaprastho bhikṣur ekavedo dvivedas trivedaś caturvedo gāyatrīmātrasāro vānena vidhinā rudrasamīpaṃ prāptaḥ san na kaścid brāhmaṇaḥ punarāvartata ityarthaḥ
brāhmaṇagrahaṇaṃ brāhmaṇyāvadhāraṇārthaṃ brāhmaṇa eva nānya ityarthaḥ
kṣetrajñe ca brāhmaṇasaṃjñā
kasmāt
upacayajanmayogāt saṃskārayogāt śrutayogāc ca brāhmaṇaḥ
punaḥśabdaḥ punarāvṛttipratiṣedhe
yathā pūrvasaṃjñānādibhir gatvā āvartate punaḥ punaḥ tathānena vidhinā rudrasamīpaṃ gatvā na sakṛdāvartate
punaḥ punaḥ sarvathāpi nāvartata ityarthaḥ
āṅ iti svaśāstroktamaryādām adhikurute abhividhyarthaṃ ca
ye cānena vidhinākṣapitājñānakaluṣapāpamāyādayaḥ kṣīṇāḥ te punaḥ punarāvartante
na taiḥ saha saṃyogo bhavati
na cāparaṃ janma pratipadyata ityarthaḥ
evam adhyāyaparisamāptiṃ kṛtvā yuktaṃ vaktum
asya pūrvokto'rthaḥ
āha kiṃ punastad brahma
tad ucyate kāraṇādibhāvenoktasya bhagavata ekatvaṃ sādhako jñātvā tatsādhanam ārabhate
atra pūrvaṃ kāraṇatvabahutvanānātvenopadiṣṭasya parāmarśaḥ tad iti
puruṣa iti pauruṣyānupūraṇāc ca puruṣaḥ
pauruṣyamasyānekeṣu rūpeṣvavasthānāt
tatsaṃsthāni rūpāṇi aghorādīni
tatpuruṣāyeti caturthī
yathā grāmāya tattvaṃ jñātumicchati tathā puruṣāya tattvaṃ jñātumicchati
vidmaha iti
vida jñāne
vidmahe jānīmahe upalabhāmaha ityarthaḥ
āha puruṣabahutvāt saṃdehaḥ
atha katamasmai puruṣāya
taducyate
atra mahādevatvaṃ ca pūrvoktam mahādevāyeti caturthī
dhīmahi iti
dhīṅ saṃśleṣaṇe
dhyāyemahi līyāmahe jñānakriyāśaktibhyāṃ saṃyujyāmaha ityarthaḥ
atra dhī iti jñānaśaktiparyāyaḥ
yayā sarvapadārthānāṃ tattvamadhigacchati sā jñānaśaktiḥ
mahi iti kriyāśaktiparyāyaḥ
yayā vidhiyogācaraṇasamartho bhavati sā kriyāśaktirityarthaḥ
āha athaite dṛkkriyāśaktī mahādevāt sādhakaḥ kiṃ svaśaktita āsādayati āhosvit paraśaktitaḥ utobhayaśaktitaḥ
taducyate paraśaktitaḥ
yasmādāha
tad iti dṛkkriyāśaktyorgrahaṇam
na ityātmāpadeśe
asmākamityarthaḥ
rudra iti kāraṇāpadeśe
rudrasya rudratvaṃ pūrvoktam
pra ityādikarmaṇi
cuda preraṇe
codanaṃ nāma jñānakriyāśaktisaṃyogaḥ
yād iti lipsā
saṃyojayasva māmityarthaḥ
uktaṃ hi rudrasyecchāpūrvako yo yogo jñānakriyāśaktibhyāṃ paśvādiṣu sambhavaḥ taccodanam āhur ācāryāḥ
atra akāraḥ saṅgapratiṣedhe
atra saṅgo nāma yadetat puruṣe viṣayitvam
tena viṣayitvena yogādadharmeṇa cāyaṃ puruṣo yadā adhyayanadhyānādibhyaścyavati
dṛṣṭāntaśravaṇaprekṣaṇalakṣaṇo vanagajavat traikālyam ity arthaḥ
asaṅgitvam apy atītānāgatavartamānānāṃ viṣayāṇāmanucintanaṃ bhikṣuvat
evaṃ maheśvare bhāvasthitis tadasaṅgitvamityarthaḥ
āha kim asaṅgitvam evaikamuktaṃ nānyal lakṣaṇam
ucyate yasmādāha
iti
atra yogo nāmātmeśvarasaṃyogo yogaḥ pratyetavyaḥ
uktaṃ hi
śaṅkhadundubhinirghoṣair vividhair gativāditaiḥ
kriyamāṇairna budhyeta etad yuktasya lakṣaṇam
iti
āha kiṃ lakṣaṇadvayamevātra yuktasyocyate
na
yasmādāha
atra nityatvaviśeṣaṇenānityatvaṃ nivartate
nityatvaṃ nāma sati vibhutve puruṣeśvarayor manasā saha gatasyātmatābhāvasya vṛttyākārasya viṣayaṃ prati kramo 'kṣopo 'vasthānaṃ vṛkṣaśakunivat
tasmin nirvṛtte maheśvare yukto nitya ityucyate
ātmā iti kṣetrajñamāha
kathaṃ gamyate
cittasthityupadeśād yogārthaṃ vidyācaraṇopadeśād asaṅgayogiyuktātmājamaitrādīnāṃ cetane sambhavāt na tv acetaneṣu kāryakaraṇapradhānādiṣu
tasmiṃś cetane ātmaśabdaḥ
ātmā ca kasmāt
atatītyātmā
āpūrya kāryakaraṇaṃ viṣayāṃś cetayatīty ātmā
uktaṃ hi
yad āpnoti yad ādatte yac cātti viṣayān punaḥ
yac cāsya satataṃ bhāvaḥ tasmādātmeti saṃjñitaḥ
sa ca śrotā spraṣṭā draṣṭā rasayitā ghrātā mantā vaktā boddhā ityevamādiḥ
uktaṃ hi
puruṣaś cetano bhoktā kṣetrajñaḥ pudgalo janaḥ
aṇur vedo 'mṛtaḥ sākṣī jīvātmā paribhūḥ paraḥ
iti
tasya sukhaduḥkhecchādveṣaprayatnacaitanyādibhir liṅgair adhigamaḥ kriyata ityarthaḥ
āha kiṃ lakṣaṇatrayamevāsya yuktasyocyate
na yasmādāha
atra aja ityarthāntaraprādurbhāvapratiṣedho 'bhidhīyate
atrārthāntaraṃ nāma śabdasparśarūparasagandhāntaram adhyayanadhyānasmaraṇādayaḥ
teṣu na jāyata iti ajaḥ
āha kiṃ lakṣaṇacatuṣkamevāsya yuktasyocyate
na
yasmādāha
atra maitra iti samatāyāṃ bhavati
yathā maitra ādityaḥ
sarvabhūtasthite ca maheśvare sthitacittaḥ icchādveṣavinivṛtto 'pravṛttimān maitra ityucyate
tasmāt kāryakaraṇavān eva cittasthitisamakālam evāsaṅgādibhāvena jāyate
āha atha kathaṃ punaretad gamyate
yathā kāryakaraṇavān eva cittasthitisamakālam evāsaṅgādibhāvena jāyate
ucyate gamyate
yasmādāha
atra abhiśabdo viśeṣaṇe
ko viśeṣa iti cet
taducyate
yasmādayaṃ saṅgī ayogī anityātmā anajo 'maitraś ca bhūtvā asaṅgādibhāvena jāyata ityeṣa viśeṣaḥ
jāyate iti
janī prādurbhāve
tasmāt kāryakaraṇavān eva cittasthitisamakālam evāsaṅgādibhāvena yugapaj jāyate avaśyādivad ityarthaḥ
asaṅgādibhāve ko 'sāv abhyupāyo yena jāyate
ucyate
atra jitatā jayaḥ
tasmāj jayād asaṅgatādi bhavati
atra parigrahatayeśvarāṇi indriyāṇi buddhyādīni vāgantāni trayodaśa karaṇāni
teṣām abhijayād ityarthaḥ
āha kathaṃ buddhisiddhiriti cet
taducyate siddhatvāt
atra matibuddhipidhānasthāpanoddeśād ghaṭapaṭavat siddhatvāc ca buddhiḥ siddhā tathā paropadeśāt svātmaparātmaprativibhāgadarśanāt suro'haṃ naro'hamiti bhinnavṛttitvāc cāhaṃkāraḥ siddhaḥ
tathā manaḥ pravartate manojavī mano'mana iti saṃkalpavikalpavṛttinānātvaṃ ca siddham
evaṃ trikālavṛttyantaḥkaraṇaṃ puruṣasya vyākhyātam
tathā buddhīndriyāṇāṃ śrotraṃ vyākhyātam
paraparivādādivacanād uccairubhayathā pramukhe dvir adhiṣṭhāne saṃniviṣṭaṃ sāmantācchabdavyañjanasamarthaṃ siddham
tathātitapopadeśāt tvag antarbahiśca śarīraṃ vyāpya saṃniviṣṭā sparśavyañjanasamarthā siddhā
tathā mūtrapurīṣadarśanapratiṣedhāt kṛtānnādivacanāc ca cakṣuḥ uccair ubhayathā pramukhe dvir adhiṣṭhāne saṃniviṣṭaṃ ghaṭarūpādi vyañjanasamarthaṃ siddham
tathā māṃsalavaṇopadeśāj jihvā tanmukhe māṃsapeśyāṃ saṃniviṣṭā rasajñānajananasamarthā siddhā
tathā prāṇāyāmopadeśād ghrāṇaṃ pramukhe uccairubhayathā dvir adhiṣṭhāne saṃniviṣṭaṃ gandhagrahaṇasamarthaṃ siddham
evamadhikārivṛttibhirbudhyaty ebhiḥ puruṣa iti buddhīndriyāṇi
tathā karmendriyāṇi
maṇṭanaviharaṇopadeśāt pādendriyam adhastād dvir adhiṣṭhāne saṃniviṣṭaṃ gamanakriyāsamarthaṃ siddham
tathā mūtrapurīṣadarśanapratiṣedhāt pāyvindriyaṃ guhyapradeśe saṃniviṣṭam utsargakriyāsamarthaṃ siddham
tathā strīpratiṣedhād upasthendriyaṃ trivalīguhyapradeśasaṃniviṣṭam ānandakriyāsamarthaṃ siddham
tathā api tatkarmopadeśāt hastendriyam uccairubhayathā dvir adhiṣṭhāne bhujāntardeśe saṃniviṣṭam ādānakriyāsamarthaṃ siddham
tathā api tadbhāṣaṇopadeśād vāgindriyaṃ vāktālujihvādiṣu sthāneṣu saṃniviṣṭaṃ vacanakriyāsamarthaṃ siddham
atra vikāratadvṛttibhiḥ karmotpattiḥ puruṣe iti karmendriyāṇi evametāni trayodaśa karaṇānīndriyāṇi sūtrato vyākhyātāni
kasmāt
indriyāṇāmiti sāmānyagrahaṇād vikaraṇavat sāmānyapratiṣedhāc ca
indriyāṇām iti ṣaṣṭhībahuvacanam
uktaṃ hi
ādānād grahaṇāt tyāgād raṅgaṇād gamanāt tathā
iṅganādravaṇāc caiva tasmād indriyamucyate
abhijayād iti
abhiśabdaḥ atyantavijaye vaśīkaraṇe ca
ākramya vaśīkartavyāni
vāyukāmakrodhapāṭaliputravat
tasmād akuśalebhyo vyāvartayitvā kāmataḥ kuśalaṃ yojitāni tadā jitāni bhavanti
tasmād uktam indriyāṇām abhijayāditi asaṅgādijanmanimittatvāt pañcamī draṣṭavyā
āha anyatra sāṃkhyayogādīnām asaṅgādiyuktāḥ muktāḥ śāntiṃ prāptāḥ
nirabhilapyā muktā ityucyante mukta eva na yukta iti kva siddham
taducyate iha yasmādāha
tatra rudra iti kāraṇāpadeśe
rudratvaṃ pūrvoktam
pra ityabhidhānaviśuddhau
prasannendriyavat
vaca vyaktāyāṃ vāci
provāca iti
evaṃ yat sāṃkhyaṃ yogaśca varṇayati asaṅgādiyuktāḥ muktāḥ śāntiṃ prāptā iti tadaviśuddhaṃ teṣāṃ darśanam
taimirikasya cakṣuṣaś candradarśanavat
ayaṃ tu yukta eva na mukta iti viśuddhametaddarśanaṃ draṣṭavyam
kasmāt
sarvajñavacanād avisaṃvāditvāc caitad gamyam
evam etan nānyathetyarthaḥ
kiṃcānyad idam athaśabdādi śivāntaṃ pravacanaṃ rudraproktaṃ tāvat sarvatantrāṇāṃ śreṣṭham
tasmāt kāraṇaśāstrayoḥ parapramāṇabhāvo 'vadhāryata ityarthaḥ
atra śloko nirvacanaḥ
āha kim etānīndriyāṇi parijñānamātrād eva jitāni bhavanti pradhānavat
taducyate na jñānena vacanādibhireṣāṃ jayaḥ kartavyaḥ yasmādeṣāṃ jaye bhagavatā vasatyarthavṛttibalakriyālābhāya vasatā ityatas tajjaye vasatyartha eva tāvad ucyate
yasmādāha
iti
atra śūnyamevāgāraṃ śūnyāgāram
śūnyaṃ viviktaṃ nirjanamityarthaḥ
āgāram iti gṛhaparyāyaḥ āgāraṃ gṛhaṃ veśma sadanamiti paryāyaḥ
guhū saṃvaraṇe
praviṣṭaṃ sādhakam āvarayati gopayatīti guhā
āha āvarakatvāviśeṣāc chūnyāgāraguhayor aviśeṣa iti cet taducyate mṛttṛṇakāṣṭhādikṛtam agāraṃ parvataguhādyā guhā
tasmān nāviśeṣa iti
yathā sati vibhutve jñatvaṃ sādharmyaṃ puruṣeśvarayoḥ sarvajñatvato viśeṣaḥ
tasmād āyatane 'viviktadoṣaṃ dṛṣṭvā śūnyāgāre guhāyāṃ vā yathopapattito vicārya viviktaṃ vivecya yanmātrasthānāsanaśayanādibhir upajīvati tanmātraṃ saṃskaraṇamaryādayopayogakriyābhiniviṣṭena vastavyam
vasatisaṃyogād guhāvāsī bhavati
pulinavāsivat
āha tat kathaṃ jñeyaṃ yathā jitānīndriyāṇi
teṣāṃ jitānāṃ vā kiṃ lakṣaṇam
taducyate
atra devo bhagavān
tatra yadāsya bhagavati deve nityatā katham
adhyayanadhyānābhyāṃ deve 'dhikṛtasya prādhānyena niścalatā vartate
svalpataravyavadhāne'pi atiyogābhyāsanirantaraprāptiḥ
smṛtistu devanityatetyarthaḥ
āha devanityatāyāḥ kiṃ lakṣaṇam
taducyate jitendriyatvam
yasmād āha
atra jitendriyatvaṃ nāma utsarganigrahayogyatvam
indriyāṇi buddhyādīni vāgantāni trayodaśa karaṇāni pūrvoktāni
tāni yadā akuśalebhyo vyāvartayitvā kāmataḥ kuśale yojitāni hataviṣadarvīkaravad avasthitāni bhavanti tadā devanityo jitendriya ityarthaḥ
āha kiṃ devanityataivāsya paro niṣṭhāyogaḥ
ucyate na
yasmādāha
athavānyo dūrasthaḥ sambandhaḥ
yasmāduktam
yasya yenārthasambandho dūrasthamapi tena hi
arthato 'nyasamānānām ānantarye 'pyasaṃgatiḥ
evamihāpi dūrasthaḥ sambandhaḥ kasmāt
iha purastāduktaṃ vijñānāni cāsya pravartante iti etair guṇair yukta iti ca
kiyatā kālenāsya te guṇāḥ pravartante
kiṃ yuktasya kiṃ viyuktasya kiṃ yugapat kramaśo vā kiṃ sakalasya niṣkalasya veti
ityeṣām arthānām anirvacanānāṃ nirvacanārthamidamārabhyate
yasmādāha ṣaṇmāsānnityayuktasya
atra ṣaḍ iti saṃkhyā māsān iti kālanirdeśaḥ
manuṣyagaṇanayā triṃśaddivaso māsaḥ
dvādaśa māsāḥ saṃvatsaraḥ
dvādaśa pakṣā ardhasaṃvatsaraḥ
ṣaṇmāsāniti
tasmāt ṣaṣṭhaprathamamāsayorabhyantare
nityayuktasya
saṃtatamavicchinnamityarthaḥ
yukta iti
ātmeśvarasaṃyogo yogaḥ
nityayuktasya iti ṣaṣṭhī
āha asya yuktasya kiṃ bhavati
taducyate
atra bhūyiṣṭham iti krame prāye ca bhavati
yathā kramaśo dadāti ādityo vā gato bhūyiṣṭham
tasmāt sūcyagreṇotpalapattraśatabhedanakramavat kramād dūradarśanādayaḥ pravartanta ityarthaḥ
sam ityekībhāve
niṣkalasya kāryakaraṇarahitasyetyarthaḥ
pra ityādikarmaṇy ārambhe bhavati
yuktottare prabhāvād guṇāḥ pravartante ityarthaḥ
vartate kasmin
darśanaṃ dṛśye śravaṇādi śravyādiṣvityarthaḥ
tasmāt ṣaṣṭhaprathamamāsayorabhyantare nityayuktasya kramaśo guṇāḥ sampravartante
kutaḥ
maheśvaraprasādāt
aśivatvasaṃjñake vinivṛtte śivatvaprasādābhyāṃ guṇāḥ pravartante
guṇaśabdo dūradarśanādivacanaḥ
āha kāṃ vṛttimāsthāya śūnyāgāre guhāyāṃ vāsaḥ kāryaḥ
taducyate
bhikṣāṇāṃ samūho bhaikṣyaṃ kāpotavat
tac ca nagaragrāmādibhyo gṛhād gṛhaṃ paryaṭato bhakṣyabhojyādīnām anyatamaṃ yat prāpyate kṛtānnādivacanād bhaikṣyam
bhayakṣapaṇād bhaikṣyam
bhikṣāvacanād abhaikṣyapratiṣedhaḥ
āha ādhārāttu kṛtvā saṃdehaḥ atha kutra tad bhaikṣyaṃ grāhyam
taducyate pātre
yasmādāha
atra bhaikṣyavat prasiddhaṃ pātram
alābudāruvastrādīnām anyatamaṃ yat prāpyate tat khalu hiṃsāsteyādirahitena krameṇāhāre yatparyāptaṃ grāhyam
tasmin tadaphalake pātre āgataṃ pātrāgatamityarthaḥ
āha brahmacārikalpe madhumāṃsalavaṇavarjamiti
tat kiṃ madhumāṃsādīny ekāntenaiva duṣṭānīti
taducyate na
yasmādāha
tatra bhaikṣyavat prasiddhaṃ māṃsam
yasya māhiṣavārāhādīnām anyatamaṃ yat prāpyate tat khalu hiṃsāsteyarahitatvāt
lavaṇena vā
atra lavaṇaṃ nāma saindhavasauvarcalādyaṃ māṃsavat prasiddham
tad etan māṃsasamasaṃsṛṣṭaṃ vā bhaikṣyavidhinā prāptam
aduṣyam akutsitam agarhitamityarthaḥ
vā vikalpe
māṃsena vā lavaṇena vā ubhābhyāmapi sākṣādvā aduṣyam ityarthaḥ
āha bhaikṣyālābhakāle aparyāptikāle vā kimanena kartavyam
taducyate apaḥ pītvā stheyam
yasmādāha
atra āṇ āpaḥ āpaḥ
āṅ iti atra saṃvṛtaparipūtādimaryādām adhikurute kṛtānnotsṛṣṭavad apadāntaritatvāt
dvitīyāsthāne prathamā draṣṭavyā
āpo'tra lokādiprasiddhāḥ
tṛṇādivyāvṛttam udakamityarthaḥ
vā vibhāge
anyad bhaikṣyam anyā āpa iti
apiśabdaḥ sambhāvane
apy apaḥ pītvā stheyaṃ na tu śāstravyapetena krameṇa vṛttyarjanaṃ kartavyamityarthaḥ
yathā itiśabdaḥ samānārthe
yathā bhaikṣyopadeśaṃ kṛtvā yogakarmaṇyudyamaḥ kartavya iti vyākhyātaṃ tathā apaḥ pītveti
kālo'tra dvividhaḥ alābhakālaḥ aparyāptikālaśca
tatra yadā grāmaṃ nagaraṃ vā kṛtsnamaṭitvā na kiṃcidāsādayati saḥ alābhakālaḥ aparyāptikālo nāma yadā bhikṣāṃ bhikṣādvayaṃ vā āsādayati tadā apaḥ pītvāpi stheyam
āha evaṃ sthitena kimanena kartavyam
taducyate upayoktavyam
yasmādāha aśnīyādanupūrvaśaḥ iti
aśnīyāditi yogakriyānuparodhenāhāralāghavamaryādām adhikurute
aśa bhojane
aśnīyādanupūrvaśaḥ
anu pṛṣṭhakarmakriyāyām
anupūrvaśa iti atikrāntāpekṣaṇe prakāravacane ca
yathāpūrvaṃ grāmādi praviśya bhaikṣyārjanaṃ kṛtvālābhakāle aparyāptikāle vā tadanu paścād apaḥ pītvā stheyamiti kṛtvā bhagavatā etaduktam aśnīyādanupūrvaśa iti
atra śloko nirvacanaḥ
āha śūnyāgāraguhāvasthasyendriyajayena vartato'sya balaṃ kiṃ cintyate kimakaluṣatvameva
taducyate na
yasmādāha
atra gaur lokādiprasiddho mṛgavat khurakakudaviṣāṇasāsnādimān iti
tathā mṛgo'pi godravyaval lokādiprasiddhaḥ kṛṣṇamṛgādīnām anyatamaḥ
tayostu sati dharmabahutve samāno dharmo gṛhyate ādhyātmikādidvaṃdvasahiṣṇutvam
taduttaratra vakṣyāmaḥ
gomṛgadharmagrahaṇaṃ tu parasparaviśeṣaṇārtham
vāśabdo vikalpārthaḥ
kriyāsāmānyadṛṣṭyā raudrībahurūpīvad ekadharmeṇa caikadharmeṇa vā stheyamityarthaḥ
āha kena balenāsya kāryaniṣpattiḥ
taducyate
atra adbhiḥ āṅ iva adbhireva āpo jalamityādiprasiddhāḥ pūrvoktāḥ
adbhiriti tṛtīyā
āṅ iti pūrvaprasiddhamātrādimaryādām adhikurute
gomṛgavad dvaṃdvasahiṣṇutvamaryādāyāṃ ca
iva iti upamāyām
yathā adbhiśca mṛdbhiśca prakṣālitāni vastrādīni śuddhāni bhavanti tadvat
gomṛgadharmitvena balena śucirbhavatīti
ucyate na
yasmādāha gomṛgayor akuśaladharmapratiṣedhaṃ kuśaladharme ca niyogaṃ siddhaśaktipraśaṃsayā asiddhaśaktipratiṣedhaṃ ca vakṣyāmaḥ
tadāha
asiddhastu sarvathāpi vartamāno lipyata ityarthaḥ
ato yogī siddha ityevaṃ prāpte sukhamukhoccāraṇārtham uktaṃ siddhayogī iti
atra
yogo nāmātmeśvarayoryogaḥ
tenāyaṃ yogī
siddho nāma darśanādyaiśvaryaṃ prāptaḥ
sa khalu vaśīkaraṇāveśanapālanādipravīṇaḥ
na lipyate na saṃyujyata ityarthaḥ
āha kena na lipyate
taducyate karmaṇā
atra karmaṇetyucyate
kasmāt
kṛtakatvāt
karmaṇeti tṛtīyā
iṣṭasthānaśarīrendriyaviṣayasambandhakṛtena karmaṇā na lipyate na saṃyujyata ityarthaḥ
āha aninditena śubhena karmaṇā na saṃyujyata ityucyate āho atha kimaśubhena karmaṇā lipyate neti
taducyate na
yasmādāha pātakena
atra pāpākhyena pātakena vāniṣṭasthānaśarīrendriyaviṣayagato 'śubhaṃ bhuṅkte tenāpyaśubhena karmaṇā na lipyate na yujyata ityarthaḥ
vā trikalpe
pātakena vā apātakena vā samastābhyāṃ vā vaśīkaraṇāveśanapālanādiṣu pravartamāno na lipyate na saṃyujyata ityarthaḥ
kasmāt
siddhisāmarthyāt
asiddhaścāyaṃ yogī brāhmaṇo gomṛgadharmāvastho yadi sarvathāpi gomṛgavat pravartate tato lipyate
tasmād gomṛgayor akuśaladharmo na grāhyaḥ
kuśaladharmaśca svādhyātmikādidvaṃdvasahiṣṇutvaṃ parigṛhyate
tenāyaṃ śucirbhavati
āha kimasyāśaucam
taducyate dvaṃdvair yogavyāsaṅgakaraiḥ kāmakrodhaśirorogādinimittaiḥ śītādibhiranyairvā
na lipyate na saṃyujyata ityarthaḥ
kasmāt
prāptabalatvādityarthaḥ
atra śloko nirvacanaḥ
āha śūnyāgāraguhāvasthasyendriyajaye vartataḥ kāḥ kriyāḥ kartavyāḥ
kiṃ snānahasitādyāḥ krāthanaspandanamaṇṭanādyā vā
taducyate na
yasmādāha
atra ṛcam ṛcāmityapyaduṣṭaḥ pāṭhaḥ
atra ṛcā nāmāghorā
kathaṃ gamyate
sadyojātatatpuruṣeśānavad arcivarcagāḥ
iṣṭā ceyaṃ tatra tatra japtavyatvena guṇīkṛtatvāt
pūrvottarasūtreṣu japtavyatvena gāyatryā sahādhyānād āśubhāvasamādhyāsādanāc ca iṣṭā
adhyayanam iti japyaparyāyaḥ
īta ityājñāyāṃ niyoge ca
mānasam evādhīyītetyarthaḥ
āha kim ṛcaivaikādhyetavyā
ucyate na
yasmād āha gāyatrīm iti
gāyatrī nāma tatpuruṣā
niruktamasyāḥ pūrvoktam
mānasam evādhīyītetyarthaḥ
āha kīdṛśo 'dhīyīteti
taducyate ātmayantritaḥ
ātmayantraṇamiti pratyāhāraparyāyaḥ
ātmeti kṣetrajña ucyate
ātmatvamasya caitanyam
āptavyaṃ kāryaṃ karaṇaṃ viṣayāśca
ātmayantraṇamityatra sati trike yujyate
yantraṇaṃ nāma yathāyam ātmabhāvo brahmaṇy akṣarapadapaṅktyāṃ yukto vartate tadātmā yantrito bhavati
katham
nṛtyaprasaktacittadṛṣṭāntāt kasmāt
ātmātmabhāvayor avyucchedāt
guṇaguṇinorapi tathā yugapadbhāvaḥ
katham
yaṣṭuṃ pravṛtto yantrayituṃ ca pravṛtta eva bhavati
bhikṣuvat
tasmād yantraṇamevaiṣa pratyāhāra iti
āha atra gāyatrībahutvāt saṃdehaḥ
kathamavagamyate ṛcā aghoreṇa vā tatpuruṣeṇeti
ucyate gamyate
yasmādāha
atra raudrī nāma tatpuruṣā
niruktamasyāḥ pūrvoktam
vāśabdo raudrībahurūpyoḥ prativibhāge draṣṭavyaḥ
bahurūpī nāmāghorā
vā vikalpe
tulyaphalatvāt
vetyata ekā caikā vā
ātmayantrito 'dhīyīta ityarthaḥ
āha ātmayantritasyādhīyataḥ kā kāryaniṣpattiḥ
taducyate
atra ata iti kāraṇāpadeśe
ātmayantrito'dhīyītetyarthaḥ
tasmādanena kāraṇena hetunā nimittenetyarthaḥ
yoga iti
ātmeśvarasaṃyogo yoga iti mantavyaḥ
pra ityādikarmaṇi
pravartate ityasya pūrvokto'rthaḥ
atra śloko nirvacanaḥ
āha ṛcam adhīyatā brahmaṇyakṣarapadapaṅktyāṃ kiṃ yuktenaiva stheyam
āhosvid dṛṣṭā asyānyā sūkṣmatarā upāsanā kriyādhyānanamaḥstavyam
ucyate dṛṣṭā
yasmādāha
atra oṃ ityeṣa japyaparyāyo vāmadevādivat
kāraśabdo 'vadhāraṇe draṣṭavyaḥ
kiṃkāraṇam
uktaṃ hi
praṇave nityayuktasya vyāhṛtiṣu ca saptasu
tripadāyāṃ ca gāyatryāṃ na mṛtyurvindate param
ityata oṃkāra evāvadhāryate dhyeyatvena na tu gāyatryādayaḥ
abhir abhyāse
oṃkārasaṃnikṛṣṭacittena bhavitavyam
dhyai cintāyām
dhyānaṃ cintanamityarthaḥ
uktaṃ hi
dhyai cintālakṣaṇaṃ dhyānaṃ brahma cauṃkāralakṣaṇam
dhīyate līyate vāpi tasmād dhyānamiti smṛtam
muhūrtārdhaṃ muhūrtaṃ vā prāṇāyāmāntare'pi vā
dhyeyaṃ cintayamānastu pāpaṃ kṣapayate naraḥ
īta ityājñāyāṃ niyoge ca
oṃkāra eva dhyeyo nānya ityarthaḥ
āha oṃkāro dhyeyaḥ
ko vā dhyānadeśaḥ
kasmin vā deśe dhāraṇā kartavyā
dhyāyamānena vā kiṃ kartavyam
taducyate
tatra hṛdi ityātmaparyāyaḥ
kasmāt
pūrvottarasāmarthyāt
yo 'rtho yatra milati sa tatra sthāpayitavyaḥ sa evārtho dhārayitavyaḥ
kiṃca vedaprāmāṇyāduktam
aṅgādaṅgāt sambhavasi hṛdayād adhijāyase
ātmā vai putranāmāsi sa jīva śaradaḥ śatam
anyatrāpi ātmā vijāyate putra ātmā vai ātmanaḥ pitā
ātmaprajo bhaviṣyāmi paramaṃ hṛdayaṃ hi saḥ
ato hṛdayamātmetyuktam
prakurute bhāvaṃ buddhiradhyavasāyitām
hṛdayaṃ priyāpriye vetti trividhā karaṇasthitiḥ
tathā loke'pi santi vaktāro hṛdayaṃ te jñāsyati
kimuktaṃ bhavati
ātmā te jñāsyatīti
ato'vagamyate hṛdītyātmaparyāyaḥ
hṛdīti aupaśleṣikaṃ saṃnidhānam
atra tu oṃkāro dhāryo nātmā kiṃtu ya evātmanyātmabhāvaḥ
tasyoṃkārāt pracyutasya viṣayebhyo vṛttivikāramātreṇa gatasya pratyānayanaṃ pratyāhāraḥ
pratyāhṛtya hṛdi dhāraṇā kartavyā
dhāryaṃ coṃkārānucintanam
tatraiva sudīrghakālam avasthānamadhyayanam
taddhāraṇāhitaṃ paraṃ dhyānam
niṣṭhāyogastu sthāpayitveti vakṣyāmaḥ
kurvīta iti
ḍukṛñ karaṇe
tasya saptamyante kurvīteti bhavati
hṛdi dhāraṇā kartavyā
īta ityājñāyāṃ niyoge ca
pādajānukaṭināsikādisthāneṣu dhāraṇākartavyatāpratiṣedhārtho niyogaḥ
hṛdi dhāryā nānyatretyarthaḥ
āha oṃkāraḥ kiṃ parapa viṣṇurumā kumāraśca catasro 'rdhamātrā vā
uta samānapuruṣa iti
ucyate na
yasmādāha
atra ṛṣiḥ ityetad bhagavatā nāmadheyam
ṛṣiḥ kasmāt
ṛṣiḥ kriyāyām
ṛṣitvaṃ nāma kriyāśaṃsanādṛṣiḥ
tathā kṛtsnaṃ kāryaṃ vidyādyamīśata ityataḥ ṛṣiḥ
tathā vipra ityetadapi bhagavato nāma
vipraḥ kasmāt
vida jñāne
vipratvaṃ nāma jñānaśaktiḥ
vyāptamanena bhagavatā jñānaśaktyā kṛtsnaṃ jñeyamityato vipra iti
tathā mahān ityabhyadhikatve
yadetad dṛkkriyālakṣaṇamasti anāgantukam akṛtakamaiśvaryaṃ tadguṇasadbhāvaḥ satattvaṃ tattvadharmaḥ tadakṛtakaṃ puruṣacaitanyavat tan nānyasyetyato 'bhyadhikaḥ utkṛṣṭo'tiriktaśceti mahān
eṣa iti pratyakṣe
eṣa yo mayā pūrvam oṃ iti śrotrapratyakṣīkṛto 'rthaḥ asau viṣṇūmākumārādīnām anyatamo na bhavati
kasmāt
ṛṣitvād vipratvān mahattvāc cetyarthaḥ
āha ṛṣitvaṃ vipratvaṃ ca kīdṛśe maheśvare cintanīyam
kīdṛśo vā oṃkāro dhyeyaḥ
taducyate
atrāpi vāgviśuddha ityapi bhagavato nāmadheyam
na amī ityanyo bhagavān
sa yathā hy atho hitvā vāṇīṃ manasā saha rūparasagandhavidyāpuruṣādiparo niṣkalo dhyeyaḥ
yasmāduktam
ākṛtimapi parihṛtya dhyānaṃ nityaṃ pare rudre
yena prāptaṃ yoge muhūrtamapi tat paro yogaḥ
paramayoga ityarthaḥ
āha atha yathāyaṃ bālavan niṣkalastathā kiṃ samānapuruṣaḥ
taducyate na
yasmādāha tadāpyayam
atrānādyajñānadyatinā ṛṣitvavipratvasaṃjñakena mahatā aiśvaryeṇa maheśvara iti siddham iha tu yadāyaṃ vāgviśuddho niṣkalastadā kiṃ samānapuruṣavad anīśvara ityasya saṃśayasya saṃvyudāsārtham ucyate maheśvara iti
yasmād asyaiśvaryaṃ niṣkalasyāpi svaguṇasadbhāvaḥ satattvaṃ tattvadharmaḥ
tadakṛtakatvaṃ puruṣacaitanyavat
atas tadāpyayaṃ mahāneveśvaro maheśvaraḥ
tasmādakṛtaka eva mahacchabda ityato maheśvara iti
evamoṃkāramiti dhyeyamuktam
dhyeyaguṇīkaraṇamuktam ṛṣir vipro mahāneṣa iti
dhyeyāvadhāraṇamuktaṃ vāgviśuddho niṣkala iti
dhyeyaśaktipraśaṃsā coktā maheśvara iti
evaṃ yasmād indriyajaye vartate ato vasatyarthavṛttibalakriyālābhādayaśca vyākhyātā iti
ato'tra yuktaṃ vaktum
śūnyāgāraguhāprakaraṇaṃ parisamāptamiti
āha śūnyāgāraguhāyāṃ yadā jitānīndriyāṇi devanityatā ca prāptā bhavati tadā kiṃ tadeva bhaikṣyaṃ vṛttimāsthāya tatraivānena duḥkhāntaprāpteḥ stheyam
āhosvid dṛṣṭo'syāpi vasatyartho vṛttirbalakriyālābhāśceti
ucyate dṛṣṭaḥ
yasmādāha
āha śūnyāgāraguhām utsṛjya prayojanābhāvāt śmaśāne saṃkrāntirayukteti cet
taducyate na
yogavyāsaṅgaparihārārthatvāt
ihāvasthānād avasthānaṃ prāpya brāhmaṇasya sarvatra vasatyarthavṛttibalakriyālābhādayo 'yutasiddhā vaktavyāḥ
tatrādidharmā apyasya tāvadāyatane vasatyarthaḥ vṛttirbhaikṣyaṃ balamaṣṭāṅgaṃ brahmacaryaṃ kriyāḥ sthānahasitādyāḥ snānaṃ kaluṣāpohaḥ śuddhiḥ jñānāvāptiḥ akaluṣatvaṃ ca lābhā iti
tathā asanmānaparibhavopadeśād āyatane vasatyarthaḥ vṛttirutsṛṣṭaṃ balamakaluṣatvam indriyadvārapidhānaṃ ca kriyā indriyāṇi pidhāya unmattavadavasthānaṃ pāpakṣayāc chuddhiḥ lābhastu kṛtsno dharmas tulyendriyajaye vartate
tathā vasatyarthaḥ śūnyāgāraguhā vṛttirbhaikṣyaṃ balaṃ gomṛgayoḥ sahadharmitvaṃ kriyā adhyayanadhyānādyā ajitendriyavṛttitāpohaḥ śuddhiḥ lābhastu devanityatā jitendriyatvaṃ ceti
tathehāpi śmaśāne vasatyarthaḥ vasan dharmātmā
yathālabdhamiti vṛttiḥ kriyā smṛtiḥ asmṛtyapohaḥ śuddhiḥ lābhastu sāyujyam
tathottaratra ṛṣir iti vasatyarthaḥ balamapramādaḥ prasāda upāyaḥ duḥkhāpohaḥ śuddhiḥ guṇāvāptiśca lābha iti
tathoktaṃ ca
pañca lābhān malān pañca pañcopāyān viśeṣataḥ
yastu budhyati pañcārthe sa vidvān nātra saṃśayaḥ
prathamo vidyālābhastapaso lābho'tha devanityatvam
yogo guṇapravṛttirlābhāḥ pañceha vijñeyāḥ
ajñānamadharmaśca viṣayābhyāsaḥ sthiteralābhaśca
anaiśvaryaṃ ca malā vijñeyāḥ pañca pañcārthe
vāso dhyānam akhilakaraṇanirodhastathā smṛtiścaiva
prasāda iti copāyā vijñeyāḥ pañca pañcārthe
vāsārtho lokaśca śūnyāgāraṃ tathā śmaśānaṃ ca
rudraśca pañca deśā niyataṃ siddhyarthamākhyātāḥ
tasmādyuktamuktam
sa eva prāguktaḥ sambandhaḥ śmaśānavāsī iti
atra śmaśānaṃ nāma yad etal lokādiprasiddhaṃ laukikānāṃ mṛtāni śavāni parityajanti tat
śavasambandhāt śmaśānam tasminn ākāśe vṛkṣamūle yathānabhiṣvaṅgamaryādayā jitadvaṃdvena smṛtikriyāniviṣṭena vastavyam
vasatisaṃyogāt śmaśānavāsī bhavati pulinavāsivad ityarthaḥ
āha kimasya gomṛgayoḥ sahadharmitvameva balam
taducyate na
yasmādāha
atra dharmo nāma ya eṣa yamaniyamapūrvako 'bhivyakto māhātmyādidharmaḥ sa pūrvoktaḥ
so 'syātmani pracitaḥ
tena dharmeṇa dharmātmā bhavatītyarthaḥ
āha kimasya bhaikṣyameva vṛttiḥ
ucyate na
yasmādāha
atra yathā iti samānārthe amlādiṣu jitendriyatvāt
labdham āsāditam aprārthitam ityarthaḥ
upa iti samīpadhāraṇe
tad yathālabdhamannapānaṃ śmaśānādanirgacchatā divase divase jīvanāya sthityarthaṃ tadupajīvan yathālabdhopajīvako bhavatītyarthaḥ
āha kiṃ jīvanameva paro lābha iti
ucyate na
yasmādāha
atra labhate vindate āsādayatītyarthaḥ rudra iti kāraṇāpadeśe
rudrasya rudratvaṃ pūrvoktam
sākṣād rudreṇa saha saṃyogaḥ sāyujyam
bhāvagrahaṇam ātmeśvarābhyām anyatra pratiṣedhārtham
yogasya samyaktvaṃ sāyujyamiti yogaparyāyo 'vagamyate
dharmātmavacanād atigatyānantyavad ityarthaḥ
āha tat kenopāyena labhate
kimadhyayanadhyāpanābhyāmeva
taducyate na
yasmādāha
atra sadā nityaṃ satatam avyucchinnamiti rudramiti kāraṇāpadeśe
rudrasya rudratvaṃ pūrvoktam
rudramiti dvitīyā karmaṇi
anu pṛṣṭhakarmakriyāyām
pūrvokto dhyeyo'rthaḥ satatam anusmartavyaḥ
smṛtiḥ cintāyām
ūṣmavadavasthitasya karmaṇaścyutihetoḥ kṣapaṇārthaṃ satatam anusmartavyaḥ
smṛtistu devanityatetyarthaḥ
tataḥ kṣīṇe karmaṇi taddoṣahetujālamūlaviśiṣṭasya pratyāsaikanimittābhāvāt sāyujyaprāptau na punaḥ saṃsāraḥ
atra śloko nirvacanaḥ
āha ajñānakaluṣapāpavāsanādiprasaṅgaprasaraṇasambhavāt saṃdehaḥ
sūkṣmavadavasthite karmaṇi kṣīṇe 'tyantaviśuddhaḥ sāyujyamāsādayati āhosvid aviśuddha iti
ucyate viśuddhaḥ
yasmādāha
atra vyutkramābhidhānāc chedaḥ kramaśo yojanīyaḥ
yantraṇadhāraṇātmakaśchedo draṣṭavyaḥ
kimartham
sūkṣmavadavasthitasya karmaṇaḥ kṣayārthaṃ vasatyarthādinirdeśārthatvāt
kiṃca arthānām anirvacanārthatvāt tatra japa eva kevalo'bhihitaḥ
iha tu yata indriyāṇi jetavyāni yo jetā yayā jetavyāni yathā jetavyāni yatprayojanaṃ jetavyāni yasmiṃśca jite jitāni bhavanti tad vakṣyāmaḥ
tathā yasyātmavṛttir adhyayanadhyānasmaraṇādi ca vakṣyāmaḥ
tathā yata ātmā chettavyaḥ chettāraṃ chedakaraṇaṃ chedaprayojanaṃ chedyaṃ chittiṃ yasmin chinne chinnaṃ bhavati tad vakṣyāmaḥ
taducyate chittvā
atra chedo nāma ātmabhāvaviśleṣaṇamātram
vicchedavacanād gamyate
tvā iti śūnyāgāraguhāvasthitasyādhyayanadhyānadhāraṇayantraṇādikaṃ gamyate
āha kiṃ tat
kebhyo vā chettavyam
taducyate doṣāṇāṃ hetujālasya mūlam iti
atra doṣāḥ śabdasparśarūparasagandhāḥ
kasmāt
kāmārjanādimūlatvāt
yasmāduktam
kāmaḥ krodhastathā lobho bhayaṃ svapnaśca pañcamaḥ
rāgo dveṣaśca mohaśca
tathā arjanarakṣaṇakṣayasaṅgahiṃsādayo doṣāḥ
arjanaṃ nāma pratigrahajayakrayavikrayanirveśyādiṣu varṇināṃ viṣayārjanopāyāḥ
eteṣu ca viṣayāṇāmarjane vartatātmapīḍā parapīḍā vā avarjanīye bhavataḥ
tatra yadyātmānaṃ pīḍayati tena ihaiva loke duḥkhī bhavati
syāt paraṃ pīḍayati tatrāpyasyādharmo duḥkhādiphalaḥ saṃcīyate
tac ca duḥkhaṃ nānyo'nubhavati kartaivānubhavati
api ca kimpākaphalopamā viṣayāḥ
tadyathā śrūyate lavaṇasāgarasaṃnikarṣe kālayavanadvīpe kimpākā nāma viṣavṛkṣāḥ
tatphalāny āsvādenāmṛtopamāni ca kecidajñānād guḍavad bhakṣayanti
bhakṣitāni ca tāni mūrchāṃ chardiṃ ca janayanti
tattīvraduḥkhābhibhūtāḥ pañcatvamāpuḥ
śrutvā tu suhṛdāṃ vākyaṃ yo naro hy avamanyate
sa dahyate vipākānte kimpākairiva bhakṣitaiḥ
evaṃ kimpākaphalopamā viṣayāḥ sevyamānāḥ sukhaṃ janayanti
pariṇāme saṃsāre janmanimittatvād duḥkhāni pratipadyante
ityevaṃ viṣayāṇāmarjane doṣaṃ jñātvā virajyate śatānāṃ sahasrāṇāṃ vā yadi kaścit
tathā 'nyaḥ katham
astveṣa viṣayāṇāmarjane doṣaḥ
sa bhavatu teṣām
na vayaṃ tat pratiṣedhayāmaḥ
ayaṃ tv anyaḥ kaṣṭo viṣayadoṣaḥ
kaścāsāv iti
ucyate rakṣaṇadoṣaḥ
arjitānām apyeṣām avaśyam evodyatāyudhena rakṣā vidhātavyā
kasmāt
nṛpadahanataskaradāyādasādhāraṇaphalatvāt
tatrātmapīḍā
parapīḍāyāṃ ca yathoktaḥ
uktaṃ hi
svadravyaṃ puruṣaṃ corāḥ svamāṃsaṃ piśitāśinaḥ
kleśayanti yathā ghorās tathāhi viṣayā naram
kleśaṃ samanubhuṅkte ca viṣayāṇāṃ parigrahāt
teṣāmeva parityāgāt sarvakleśakṣayo bhavet
ātmaduḥkhopaghātārthaṃ tyāgadharmaṃ samācaret
nāparityajya viṣayān viṣayī sukhamedhate
viṣayāṇāmarjanādau doṣaṃ jñātvā virajyate śatānāṃ sahasrāṇāṃ vā yadi kaścit
tathā anyaḥ katham
astveṣa viṣayāṇām arjanarakṣaṇādau doṣau bhavatasteṣām
na vayaṃ tau pratiṣedhayāmaḥ
ayaṃ tv anyaḥ kaṣṭataro viṣayāṇāṃ doṣaḥ
kaścāsāv iti
ucyate kṣayo doṣaḥ
arjitānāṃ surakṣitānām apyeṣām avaśyam evābhyupagantavyaḥ
viṣayakṣaye ca punarviṣayiṇāṃ tīvraduḥkhamabhivyajyate
matsyādivad yathodakakṣaye nadīnāṃ tadvat tasmād aśobhanam
uktaṃ hi
traya eva hradā durgāḥ sarvabhūtāpahāriṇaḥ
striyo 'nnapānam aiśvaryaṃ teṣu jāgratha brāhmaṇāḥ
nāsti jñānasamaṃ cakṣurnāsti krodhasamo ripuḥ
nāsti lobhasamaṃ duḥkhaṃ nāsti tyāgāt paraṃ sukham
iti
evaṃ viṣayāṇāṃ kṣayadoṣaṃ jñātvā virajyate śatānāṃ sahasrāṇāṃ vā yadi kaścit
tathānyaḥ katham iti
santvete viṣayadoṣāḥ
ayamanyataraḥ kaṣṭataro doṣaḥ kaścāsāv iti
ucyate saṅgadoṣaḥ
yadi tāvad arjanaṃ kriyate rakṣaṇaṃ ca kṣaye ca punaḥ punararjanaṃ kriyate rakṣaṇaṃ ca
yadi saṅgadoṣo na syāt
katham
yāvad ayam indriyayukto viṣayān abhilaṣati tāvadasya tṛptirupaśāntirautsukyavinivṛttiśca na bhavati
bhūya eva viṣayān anveṣṭum ārabhate
tataḥ punaratṛptyādayo bhavanti tadvat
tasmād aśobhanam
uktaṃ hi
na jātu kāmaḥ kāmānām upabhogena śāmyati
haviṣā kṛṣṇavartmeva bhūya evābhivardhate
yat pṛthivyāṃ vrīhiyavaṃ hiraṇyaṃ paśavaḥ striyaḥ
nālamekasya tat tṛptyai tasmād vidvān śamaṃ vrajet
iti
evaṃ viṣayāṇāṃ saṅgadoṣaṃ jñātvā virajyate śatānāṃ sahasrāṇāṃ vā yadi kaścit
tathānyaḥ katham iti
santvete viṣayāṇāmarjanādayo doṣāḥ
te bhavantu teṣām
na vayaṃ tān pratiṣedhayāmaḥ
ayaṃ tv anyaḥ kaṣṭatamo viṣayāṇāṃ doṣaḥ
kaścāsāv iti
ucyate hiṃsādoṣaḥ
śakyameteṣāṃ viṣayāṇām arjanādi kartum indriyalaulyadoṣo'pi bhavatu
yadi hiṃsādoṣo na syāt
katham
eteṣāmeva viṣayāṇāmupabhoge vartatā avaśyameva hiṃsādidoṣāḥ kartavyāḥ
kasmāt
nānupahatya bhūtāni viṣayopabhogaḥ śakyate kartum
tatra śabdanimittaṃ tāvadayaṃ kriyate
tadyathā vīṇānimittaṃ khadirādīn chidyamānān dṛṣṭvā tantrīnimittaṃ vā kāṃściddhiṃsyamānān dṛṣṭvā yadi kaścid brūyād aśobhano'yaṃ bhūtavadhaḥ kriyate kadanaṃ karma kriyate sa vaktavyo'tra te na śobhano'yam
yadā bhikṣāpradagṛheṣu ramyān śabdān śroṣyasi tatra paraḥ paritoṣo bhaviṣyati
tathā sūtrādinimittaṃ tāvad bhūtavadhaḥ kriyate
tadyathā kośakārādīn vadhyamānān dṛṣṭvā yadi kaścid brūyād aśobhano'yaṃ bhūtavadhaḥ kadanaṃ karma kriyate
sa vaktavyo'tra te na śobhano'yam yadā bhikṣadagṛheṣu mṛdutarasparśāni vāsāṃsi prāpsyasi tatra te paraḥ paritoṣo bhaviṣyati
tathā rūpanimittaṃ tāvad bhūtavadhaḥ kriyate
tadyathā aśokādīn vṛkṣān chidyamānāndṛṣṭvā hastinaśca dantanimittaṃ vadhyamānān dṛṣṭvā yadi kaścid brūyād aśobhano 'yaṃ bhūtavadhaḥ kadanaṃ karma kriyate sa vaktavyo'tra te na śobhano'yam
yadā bhikṣadagṛham alaṃkṛtakavāṭagopuraṃ drakṣyasi tatra te paraḥ paritoṣo bhaviṣyati
tathā rasanimittaṃ tāvad bhūtavadhaḥ kriyate
tadyathā tittirimayūravarāhādīn vadhyamānān dṛṣṭvā yadi kaścid brūyād aśobhano 'yaṃ bhūtavadhaḥ kriyate
sa vaktavyo'tra te na śobhano'yam
yadā bhikṣadagṛheṣu ṣaḍrasamāṃsaprakārair bhokṣyase tatra te paraḥ paritoṣo bhaviṣyati
tathā gandhanimittaṃ tāvad bhūtavadhaḥ kriyate
tadyathā pañcanakhādīn vadhyamānān dṛṣṭvā yadi kaścid brūyād aśobhano'yaṃ bhūtavadhaḥ kadanaṃ karma kriyate
sa vaktavyo'tra te na śobhano'yam
yadā bhikṣadagṛheṣu sugandhān gandhān prāpsyasi tatra te paritoṣo bhaviṣyati
evam
kāmaḥ krodhaśca lobhaśca bhayaṃ svapnaśca pañcamaḥ
rāgo dveṣaśca mohaśca
iti
arjanarakṣaṇakṣayasaṅgahiṃsādimūlatvād ato'tra śabdādayo viṣayā doṣāḥ
doṣāśca katham
cittavaicitye
dūṣayantīti doṣāḥ
dūṣayanti yasmād adhyayanadhyānādiniṣṭhaṃ sādhakaṃ vicittaṃ kurvantīti doṣāḥ
doṣāṇām iti ṣaṣṭhībahuvacanam
āha kiṃ doṣāṇāmeva doṣebhya eva vā chettavyamuktam
na
yasmādāha hetuḥ
atra heturadharmaḥ
kasmāt
cittacyutihetutvāt yasmāt tenāviṣṭaḥ sādhako 'dhyayanasmaraṇādibhyaś cyavatītyato 'trādharmo hetuḥ dharmastu sthityādihetuḥ
āha kasyāyaṃ hetuḥ
ucyate jālasya
atra yadā adharmaḥ kūṭastho 'nārabdhakāryas tadā heturityucyate
yadā tv ajñānavāsanāvaśāddhṛtyā sthityādibhāvam āpannastadā jālākhyāṃ labhate
kasmāt
jālādivat samūhasyetyarthaḥ
anyasya tanmayakāraṇasyābhāvāt
jālasyeti ṣaṣṭhī chedanaśeṣatve vartate
ataśchinnameva bhavati
kasmāt
doṣacittasaṃnipātaprabhavatvāddhetujālayoḥ
āha kiṃ pratisambandhi doṣahetujālasaṃśliṣṭaṃ bhavati
tadā kathamabhilapyate
taducyate mūlam
atra mūlamityukte kasyeti bhavati
doṣacittasaṃnipātaprabhavatvāddhetujālayoḥ pravṛtter ityato 'vagamyate saṃyogamūlamevātra mūlamiti
āha kenāyaṃ chettā mūlacchedaṃ karoti
taducyate
antaḥkaraṇākhyā buddhirityuktā
tayā dharmasmṛticodanādisahitayā vidyāgṛhītayā buddhyā chedyaṃ sthāpyaṃ cetyarthaḥ
āha kiṃ doṣādisahagatavadhādiviśliṣṭamapi tat paratantramucyate
na
yasmādāha mūlākhyāyāṃ nivṛttāyām
atra sam iti doṣādiviśliṣṭaṃ svayameva svaguṇatvena parigṛhyate agnyuṣṇatvavadity ānubandhitvāc cetyarthaḥ
āha kiṃ tad iti
ucyate cittam
atra citī saṃjñāne cetayati cinoti vā aneneti cittam
cetayati sukhaṃ duḥkhaṃ padārthān cinoti dharmādharmau arjayatītyataḥ cetayati cinoti vā aneneti cittam
cittaṃ mano 'ntaḥkaraṇamityarthaḥ
atra tv etebhyo doṣahetutvādibhyo yugapac chettavyaṃ vidyamānebhyastu kramaśaḥ kṣapaṇamiti
āha chittvā tac cittaṃ kiṃ kartavyam
ucyate rudrastham
yasmādāha
atra ṣṭhā gatinivṛttau
cittasya rudrād avyavadhānaṃ sthitirityucyate
vā iti śmaśānādyavasthasya smṛtikarmaṇo niṣṭhā
caśabdaḥ samuccaye
na kevalaṃ chittvā stheyaṃ kiṃtu sthāpayitavyaṃ cetyarthaḥ
rudre iti kāraṇāpadeśe
rudrasya rudratvaṃ pūrvoktam rudra ityaupaśleṣikaṃ saṃnidhānam
rudre cittam upaśleṣayitavyaṃ nānyatrety arthaḥ
evaṃ viṣayebhya indriyāṇāṃ jayaḥ kartavyaḥ
atra yo jetā ātmā
yayā jetavyāni buddhyā
yathā jetavyāni kramaśaśca
yatprayojanaṃ jetavyāni cittasthityartham
yasmiṃśca jite jitāni bhavanti cittam ityetadapi vyākhyātam
evaṃ japayantraṇadhāraṇātmakacchedādiṣvapi yojyam
tathāntaḥkaraṇavṛttim āsthāya kālaviśeṣanimittaraśmimaṇidīpavat tathātmavṛttiradhyayanadhyānasmaraṇādīni cittasthitiśca vyākhyātā
śloko nirvacanaḥ
āha kāryakaraṇaṃ ca tac cittasthitisamakālam eva rudre sthitāni tāni yuktāni
atha kiṃ tānyeva yuktasya lakṣaṇāni iti
ucyate na
yasmādāha
atra dharmādharmayor vṛttyoruparame avasitaprayojanatvāt pakvaphalavat sarpakañcukavad gataprāyeṣu kāryakaraṇeṣu rudre sthitacitto niṣkala eka ityabhidhīyate
tathā yogavyāsaṅgakare 'dharme nivṛtte doṣādiviśliṣṭo nistīrṇakāntāravad avasthito rudre sthitacittaḥ kṣemī ityabhidhīyate
tathā sūkṣmasthūlasabāhyābhyantarasalakṣaṇavilakṣaṇāsu kriyāsu vinivṛttāsu rudre sthitacitto niṣkriyaḥ san ityabhidhīyate
āha atha niṣkriyo'yamiti kathamavagamyate
kiṃ cātra yuktasya lakṣaṇatrayameva
ucyate na
yasmādāha vītaśokaḥ
atra śokaścintetyanarthāntaram
sā ca cintā dvividhā bhavati
kuśalā cākuśalā ca
tatra kuśalā nāma adhyayanadhyānasmaraṇādyā
akuśalā nāma anadhyayanādhyānāsmaraṇādyā
evaṃ japayantraṇadhāraṇādīṃśca kariṣyāmi na kariṣyāmītyevam anekavidhāyāmapi cintāyāṃ vinivṛttāyāṃ vyapagataśoko vītaśoka ityabhidhīyate
evamatra yogapadārthaḥ samāptaḥ
kasmāt
arthānāṃ nirvacanatvāt
yasmād asyādhyāyasyādāv uddiṣṭā ye padārthāste doṣacchedāsaṅgasthityādiṣu vyākhyātāḥ
evamanena yuktena brahmādayo devā viśeṣitā bhavanti
tadasaṅgādivacanāt
āha atha sāṃkhyayogamuktāḥ kiṃ na viśeṣitāḥ
ucyate viśeṣitāḥ
katham
tajjñānātiśayāt
katham
sāṃkhyayogamuktāḥ kaivalyagatāḥ svātmaparātmajñānarahitāḥ saṃmūrchitavat sthitāḥ
asya tu jñānamasti
yasmādāha
iti
evaṃ kurvan sarvajño 'syāsaṃmohaṃ jñāpayati
uktam
kāryakaraṇāñjanebhyo nirañjanebhyaśca sarvapuruṣebhyaḥ
aprāptāntaṃ puruṣaṃ yo 'bhyadhikaṃ varṇayet sa budhaḥ
āha gataṃ yad gantavyam
atha kimayamupacāraḥ
ucyate na
aparijñānān nāsmākaṃ yoganiṣṭhaṃ tantram
apitu tatkaivalyavyatirikto'pi sarvajñenocyate
apramādād gacched duḥkhānām antamīśaprasādāt
atra pramādaśabdo 'nāgatānavadhānagatatvaṃ pāratantryaṃ ca khyāpayatītyarthaḥ
tadaṅkuraparirakṣaṇavad anāgatakālapratīkārakaraṇena caivāyam apramādīśabdo draṣṭavyaḥ
tasmād yuktenaivāpramādinā stheyam
tathā vartamānena māheśvaramaiśvaryaṃ prāptamevetyuktam
gacched iti gatiḥ prāptirbhavati
gamﾱ sṛpﾱ gatau
prāpnotītyātmeti pattrapāṇḍutāphalapākavat
katham
tasminneva pravartato yo 'yaṃ duḥkhāpoho guṇastatreyaṃ gatiriti saṃjñā kriyata ityarthaḥ
duḥkhānām ityatra prasiddhāni duḥkhānyādhyātmikādhibhautikādhidaivikāni
tatrādhyātmikaṃ dvividhaṃ duḥkhaṃ śārīraṃ mānasaṃ ca
tatra manasi bhavaṃ mānasaṃ krodhalobhamohabhayaviṣāderṣyāsūyādveṣamadamānamātsaryāratyādyaviśeṣadarśanādinimittaṃ tad duḥkham
tathā śārīramapi śirorogadantarogākṣirogajvarapratimatsyātisārakāsaśvāsodarāmayādinimittotpannaṃ duḥkham
tathānyadapi pañcavidhaṃ duḥkhaṃ bhavati
tadyathā garbhajanmājñānajarāmaraṇam iti
tatra garbhe tāvad yadāyaṃ puruṣo māturudare nyastagātraḥ khaṇḍaśakaṭastha iva pumān niyamaśramam anubhavamāno 'vakāśarahitaḥ ākuñcanaprasāraṇādiṣv aparyāptāvakāśaḥ sarvakriyāsu niruddha ityevam advārake andhatamasi mūḍho bandhanastha iva pumān avaśyaṃ samanubhavati
kasmāt
cetanatvād bhoktṛtvāt tanmayatvāc ca na tu kāryakaraṇāni
kasmāt
acetanāvādabhoktṛtvād atanmayatvāc ca
tathā janmaduḥkhamapi
yadāyaṃ puruṣo jāyamānaḥ purīṣapaṅkamagnavadano mūtradhārābhir abhiṣicyamāno dehe saṃvṛtadvārake yoniniḥsaraṇasaṃkaṭe 'tyarthaṃ pīḍyamāno 'sthimarmabandhanaiḥ praghṛṣyamāṇo vikrośan ninadaṃś ca jāyate
paścāt punastasyānucitena bāhyena vāyunā jananāvartena spṛṣṭasya tīvraṃ duḥkhamabhivyajyate
rājapuṣṭakādivat
tena cāsya jātyantarādismṛtihetusaṃskāralopo bhavati
eva janmaduḥkhaṃ puruṣa evānubhavati
kasmāt
cetanatvād bhoktṛtvāt tanmayatvāc ca
na tu kāryakaraṇāni
kasmāt
acetanatvād abhoktṛtvād atanmayatvāc ca
tathā ajñānaduḥkhamapi ahaṃkārasatkṛtagātro na jānan ko 'haṃ kuto'haṃ kasyāhaṃ kena vā bandhanena baddho'hamiti kiṃ kāraṇaṃ kimakāraṇaṃ kiṃ bhakṣyaṃ kimabhakṣyaṃ kiṃ peyaṃ kimapeyaṃ kiṃ satyaṃ kimasatyaṃ kim jñānaṃ kimajñānam ityajñānaduḥkhaṃ puruṣa evānubhavati
kasmāt
cetanatvād bhoktṛtvāt tanmayatvāc ca
na tu kāryakaraṇāni
kasmāt
acetanatvād abhoktṛtvād atanmayatvāc ca
tathā jarāduḥkhamapi
yadāyaṃ puruṣo jarājarjaritaḥ kṛśaśarīraḥ śithilīkṛtanayanakapolanāsikābhrūdaśanāvaraṇaḥ krauñcajānuriva nirviṇṇo 'kṣidūṣikādiṣvapakarṣaṇādiṣv asamartho vihaṃga iva lūnapakṣo laṅghanaplavanadhāvanādiṣv asamarthaḥ pūrvātītāni bhogavyāyāmaśilpakarmāṇy anusmaramāṇaḥ smṛtivaikalyam āpanno 'vaśyaṃ kleśamanubhavati
kasmāt
cetanatvād bhoktṛtvāt tanmayatvāc ca
na tu kāryakaraṇāṇi
kasmāt
acetanatvād abhoktṛtvād atanmayatvāc ca
tathā mṛtyuduḥkhamapi
yadāyaṃ puruṣo maraṇasamaye ślathakaraṇaḥ śirodharam avalambamānaḥ śvāsanocchvasanatatparaḥ khurukhurāyamāṇakaṇṭhaḥ svopārjitamaṇikanakadhanadhānyapatnīputrapaśusaṃghātaḥ kasya bhaviṣyatīty anutapyamānaḥ viṣayānanu dodūyamānaḥ salilādi yācamāno viraktavadano marmabhiś chidyamānair avaśyaṃ kleśamanubhavati
kasmāt
cetanatvād bhoktṛtvāt tanmayatvāc ca
na tu kāryakaraṇāni
kasmāt
acetanatvād abhoktṛtvād atanmayatvāc ca
uktaṃ hi
garbhe praviśan duḥkhaṃ nivasan duḥkhaṃ viniṣkraman duḥkham
jātaśca duḥkham ṛcchati tasmādapunarbhavaḥ śreyān
iti
tathānyadapi pañcavidhaṃ duḥkhaṃ bhavati
tadyathā ihalokabhayaṃ paralokabhayam ahitasaṃprayogaḥ hitaviprayogaḥ icchāvyāghātaśceti
tathānyadapi trividhaṃ duḥkhaṃ bhavati
ādhyātmikamajñānaṃ puruṣe ādhibhautikaṃ viṣayitvam ādhidaivikaṃ ca paśutvaṃ trividham aparaṃ prāhuḥ
ityevamādīni bādhanāyā aprītiphalāyā janmanimittatvād duḥkhānītyupacaryante
āha caraṇādhikāre 'natiprasādād aśivatvasaṃjñake sarvāṇy anatiprasādabījatvāt kuto nātyantanivṛttāni bhavanti
kasmāt
saṃhāraṃ prāptasya nigaḍamuktādhikāravan muktāv atiśayitaguṇaprāptyartham ucyate gacched duḥkhānāmantam
duḥkhānām atyantaṃ paramāpoho guṇāvāptiśca paraṃ bhavatīti
tadubhayamapi ita eva bhavatīti
tadāha īśaprasādāt
atreśa ityetad bhagavato nāmadheyam
īśaḥ kasmāt
vidyādikāryasyeśanādīśaḥ
prasādo nāma sampradānecchā
tasmāt prasādāt sarvaduḥkhāpoho guṇāvāptiś cadim upādhyantarāt paraparivādādivacanāt śuddhiriva yugapadityarthaḥ
evam ayam athaśabdaḥ
paśupater ityuddiṣṭayor duḥkhāntaprasādayor gacched duḥkhānām antamīśaprasādāditi duḥkhāntaṃ parisamāptamiti
evamadhyāyaparisamāptiṃ kṛtvā yuktaṃ vaktum
iti
asya pūrvokto'rthaḥ
vidhinaiva pūrvoktena vidhinā japtavyam
na tu duḥkhāntagatena gaṇapativadityarthaḥ
āha kāmitvāt kṛpayā bhagavatā duḥkhānto dattaḥ svecchayaiva na punaraduḥkhāntaṃ kariṣyati
athāśaktas tathāpyasya śaktivyāghātaḥ pācakavad akarmāpekṣatvaṃ cocyate
atra yathā nityo duḥkhāntastathā vakṣyāmaḥ
yathā ca kāṅkṣato lipsataś ca sādhakādhikāranivṛttistathā vakṣyāmaḥ
padārthanigamanārthe cocyate
atra īśanād īśānaḥ
atreśanād īśāna ityuktaṃ kāraṇam
īśānaḥ prabhuḥ dhātetyarthaḥ
āha kasyāyamīśānaḥ
taducyate sarvasyeśānaḥ
sarvaśabdo vidyāprakṛter niravaśeṣavācī draṣṭavyaḥ
vidyānāṃ dharmārthakāmakaivalyatatsādhanaparāṇām īśānaḥ vidyānāmiti ṣaṣṭhībahuvacanam
āha kiṃ vidyānāmeveśānaḥ na tu vidyābhirye vidanti
ucyate
atra niratiśaya aiśvaryeṇa īśvaraḥ
puruṣaḥ caitanyavad ityarthaḥ
āha kasyāyamīśvaraḥ
taducyate sarvabhūtānām
atra cetanācetaneṣu sarvaśabdaḥ na kevalaṃ pṛthivyādiṣu kiṃtu siddheśvaravarjaṃ cetaneṣveva sarvabhūtaprakṛterniravaśeṣavācī sarvaśabdo draṣṭavyaḥ
kasmād bhūtāni
bhāvanatvād bhūtānītyuktam bhūtānāmiti ṣaṣṭhībahuvacanam
āha atra kecid vidyābhūtavyatiriktaṃ brahmāṇamicchanti
tasyāyaṃ kiṃ prabhurbhavati neti
ucyate prabhuḥ
yasmādāha
atra yo 'yaṃ viriñciḥ paramaḥ patiḥ sarvacetanavyatiriktaḥ kṣetrajñaḥ tasmin brahmasaṃjñā
na tu pradhānādiṣu
kasmāt
adhipativacanavirodhāt
brahma ca kasmāt
bṛṃhaṇatvād bṛhattvād brahmā
bṛṃhayate yasmād vidyākalābhūtāni bṛhac ca tebhya ityato 'dhipatirbrahmā
brahmaṇa iti ṣaṣṭhī
adhir adhiṣṭhātṛtve
tatsvābhāvyāt saṃhṛte cāsaṃhṛte ca kārya ityarthaḥ
patyuḥ patiḥ adhipatiḥ
rājarājavat
patiḥ pālane patirdarśane bhoge ca
pālayate yasmād brahmādīn īśvaraḥ
pāti brahmādikāryam
adhipatiḥ brahmā
adhipatirīśvaraḥ
evaṃ bṛṃhayate yasmād vidyādikāryaṃ bṛhac ca tebhya ityato 'dhipatirbrahmā bhagavāniti
āha atra kāryakaraṇamahābhāgyam evātra brahmaṇi cintyate na tu sādhakasya lipsā lābho veti
ucyate na
yasmādāha
atra yeṣāṃ sādhikāratvād anatiprasannas teṣāmaśivatvaṃ dṛṣṭvā duḥkhāntaṃ gateṣu ca śivatvaṃ dṛṣṭvā āha śivo me astu iti
me ityātmāpadeśe mametyarthaḥ
astviti kāṅkṣāyām
kāṅkṣati lipsati mṛgayatītyarthaḥ
āha kiyantaṃ kālaṃ bhagavānasya śivo bhavati
taducyate nityam
yasmādāha
atra sadā nityaṃ saṃtatam avyucchinnamityarthaḥ
āha kamevamāha
ko vāsya śivo bhavatīti
ucyate
atra śiva ityetadapi bhagavato nāma
śivaḥ kasmāt
paripūrṇaparitṛptatvācchivaḥ
tasmāt sadāśivopadeśān nityo duḥkhāntaḥ
kāraṇādhikāranivṛttiḥ
tadarthaṃ nityo duḥkhānta iti siddham
evamete pañca padārthāḥ kāryakāraṇayogavidhiduḥkhāntāḥ samāsavistaravibhāgaviśeṣopasaṃhāranigamanataś ca vyākhyātāḥ
uktaṃ hi
ādau yad bhavati samāsoktaṃ madhye tasya vistarataś ca vibhāgataś copanayanigamanena satāmapyeṣa niścayaḥ
iti
atra tāvat patiriti kāraṇapadārthasyopadeśaḥ samāsena
vistarastu vāmo devo jyeṣṭho rudraḥ kāmaḥ śaṃkaraḥ kālaḥ kalavikaraṇo balavikaraṇo'ghoro ghorataraḥ sarvaḥ śarva tatpuruṣo mahādeva oṃkāra ṛṣir vipro mahānīśa īśāna īśvaro 'dhipatirbrahmā śiva ityevamādyo vistaraḥ
vibhāgo'pi anyat patitvam anyad ajātatvam anyad bhavodbhavatvamityādyo vibhāgaḥ
viśeṣaḥ anyeṣāṃ pradhānādīni asmākaṃ tadvyatirikto bhagavānīśvaraḥ
kāraṇādhikāre yasmādāha īśvaraḥ sarvabhūtānāmiti
eṣa upasaṃhāraḥ sārvakāmika ityācakṣate
nigamanam īśa īśāna īśvaro'dhipatirbrahmā śiva iti
tathā paśuriti kāryapadārthasyoddeśaḥ
tasya vistaro vidyā kalā paśavaḥ
utpādyā anugrāhyās tirobhāvyakālpyavikāryam aspadasya bodhyadhiṣṭheyatve cetyevam ādyaḥ sūtravidyādharmārthakāmair bhedair duḥkhāntaḥ vidyā
kalā dvividhāḥ
kāryākhyāḥ karaṇākhyāś ca
tatra kāryākhyāḥ pṛthivyādyāḥ
karaṇākhyā buddhyādyāḥ
paśavaś ca trividhāḥ
devā manuṣyās tiryañcaḥ
tatra devā aṣṭavidhā brahmādyāḥ
mānuṣyaṃ cānekavidhaṃ brāhmaṇādyam
tiryagyoni ca pañcavidhaṃ paśumṛgādyam
paśavaḥ sāñjanā nirañjanāś ca
evamādyo vistaraḥ
vibhāgo'pi anyā vidyā anyāḥ kalāḥ anye ca paśava ityevamādyo vibhāgaḥ
viśeṣaḥ anyeṣāṃ pradhānādīni kāraṇāni tānīha śāstre kāryatvena vyākhyātāni
tatra pradhānaṃ kāraṇam anyeṣāṃ tadiha śāstre paśyanāt pāśakatvāt kāryatvena vyākhyātam
tathā puruṣaḥ kāraṇamanyatra iha śāstre paśutvāt kāryatvena vyākhyātaḥ
tathā karmamadhyatvāt kālaḥ svabhāvaḥ upasaṃhāravat
bhūtāni vikāryatvāt kāryatvena vyākhyātāni
ityeṣa viśeṣaḥ
upasaṃhāraḥ sārvakāmika ityarthaḥ
nigamanaṃ vidyākalābhūtāni brahmeti
tathā yogamiti yogapadārthasyoddeśaḥ
tasyaivaṃ carataḥ yogaḥ pravartate ubhayathā yaṣṭavyaḥ atyāgatiṃ gamayate nānyabhaktistu śaṃkare evaṃ devanityatānityayuktatā adhyayanaṃ dhyānaṃ smaraṇaṃ nityasāyujyamiti vistaraḥ vibhāgaḥ kriyālakṣaṇaṃ kriyoparamalakṣaṇaṃ dūradarśanaśravaṇamananavijñānāni gaṇapatiḥ bhūyiṣṭhaṃ sampravartate siddhaḥ gacched duḥkhānāmantam ityevamādyo vibhāgaḥ
jñānaśaktiḥ kriyāśaktiśca
tatra jñānaśaktiḥ śravaṇādyā
kriyāśaktiḥ manojavitvādyā
ityevamādyo vibhāgaḥ
viśeṣaḥ anyeṣāṃ kaivalyam iha tu viśeṣo vikaraṇamiti
pratikaraṇa iti kaivalyadharmātiśaktir niṣkalam aiśvaryamityeṣa viśeṣaḥ
upasaṃhāraḥ ity ebhir guṇairyukta iti
ato yāvanti vākyaviśeṣāṇi saṃnikṛṣṭaviprakṛṣṭāni nirvacanāni tāni ca sarvanirvacanānīti kṛtvā yuktamuktam
evamatra śrībhagavatkauṇḍinyaviracite śrīmadyogapāśupataśāstrasūtravyākhyāne pañcārthabhāṣye pañcamo'dhyāyaḥ saha brahmaṇā granthato 'rthataśca parisamāpta iti
śubham
