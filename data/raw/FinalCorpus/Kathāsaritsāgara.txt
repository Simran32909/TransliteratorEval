śriyaṃ diśatu vaḥ śaṃbhoḥ śyāmaḥ kaṇṭho manobhuvā
aṅkasthapārvatīdṛṣṭipāśairiva viveṣṭitaḥ
saṃdhyānuttotsave tārāḥ kareṇoddhūya vighnajit
sītkārasīkarairanyāḥ kalpayanniva pātu vaḥ
praṇamya vācaṃ niḥśeṣapadārthoddyotadīpikām
bṛhatkathāyāḥ sārasya saṃgrahaṃ racayāmyaham
ādyamatra kathāpīṭhaṃ kathāmukhamataḥ param
tato lāvānako nāma tṛtīyo lambako bhavet
naravāhanadattasya jananaṃ ca tataḥ param
syāccaturdārikākhyaśca tato madanamañcukā
tato ratnaprabhā nāma lambakaḥ saptamo bhavet
sūryaprabhābhidhānaśca lambakaḥ syādathāṣṭamaḥ
alaṃkaravatī cātha tataḥ śaktiyaśā bhavet
velālambakasaṃjñaśca bhavedekādaśastataḥ
śaśāṅkavatyapi tathā tataḥ syānmadirāvatī
mahābhiṣekānugatastataḥ syātpañcalambakaḥ
tataḥ suratamañjaryapyatha padmavatī bhavet
tato viṣamaśīlākhyo lambako 'ṣṭādaśo bhavet
yathā mūlaṃ tathaivaitanna manāgapyatikramaḥ
granthavistarasaṃkṣepamātraṃ bhāṣā ca bhidyate
aucityānvayarakṣā ca yathāśakti vidhīyate
kathārasāvighātena kāvyāṃśasya ca yojanā
vaidagdhyakhyātilobhāya mama naivāyamudyamaḥ
kiṃtu nānākathājālasmṛtisaukaryasiddhaye
asti kiṃnaragandharvavidyādharaniṣevitaḥ
cakravartī girīndrāṇāṃ himavāniti viśrutaḥ
māhātmyam iyatīṃ bhūmim ārūḍhaṃ yasya bhūbhṛtām
yadbhavānī sutābhāvaṃ trijagajjananī gatā
uttaraṃ tasya śikharaṃ kailāsākhyo mahāgiriḥ
yojanānāṃ sahasrāṇi bahūnyākramya tiṣṭhati
mandaro mathite 'pyabdhau na sudhāsitatāṃ gataḥ
ahaṃ tvayatnāditi yo hasatīva svakāntibhiḥ
carācaragurus tatra nivasatyambikāsakhaḥ
gaṇair vidyādharaiḥ siddhaiḥ sevyamāno maheśvaraḥ
piṅgottuṅgajaṭājūṭagato yasyāśnute navaḥ
saṃdhyāpiśaṅgapūrvādriśṛṅgasaṅgasukhaṃ śaśī
yenāndhakāsurapaterekasyārpayatā hṛdi
śūlaṃ trijagato 'pyasya hṛdayāccitramuddhṛtam
cūḍāmaṇiṣu yatpādanakhāgrapratimāṅkitāḥ
prasādaprāptacandrārdhā iva bhānti surāsurāḥ
taṃ kadācitsamutpannavisrambhā rahasi priyā
stutibhistoṣayāmāsa bhavānīpatimīśvaram
tasyāḥ stutivacohṛṣṭas tām aṅkam adhiropya saḥ
kiṃ te priyaṃ karomīti babhāṣe śaśiśekharaḥ
tataḥ provāca girijā prasanno 'si yadi prabho
ramyāṃ kāṃcitkathāṃ brūhi devādya mama nūtanām
bhūtaṃ bhavad bhaviṣyad vā kiṃ tat syāj jagati priye
bhavatī yan na jānīyād iti śarvo 'py uvāca tām
tataḥ sa vallabhā tasya nirbandhamakarotprabhoḥ
priyapraṇayahevāki yato mānavatīmanaḥ
tatastaccāṭubuddhyaiva tatprabhāvanibandhanām
tasyāḥ svalpāṃ kathāmevaṃ śivaḥ saṃpratyavarṇayat
asti māmīkṣituṃ pūrvaṃ brahmā nārāyaṇastathā
mahīṃ bhramantau himavatpādamūlamavāpatuḥ
tato dadṛśatustatra jvālāliṅgaṃ mahatpuraḥ
tasyāntamīkṣituṃ prāyādeka ūrdhvamadho 'paraḥ
alabdhāntau tapobhirmāṃ toṣayāmāsatuśca tau
āvirbhūya mayā coktau varaḥ ko 'pyarthyatāmiti
tacchrutvaivābravīdbrahmā putro me 'stu bhavāniti
apūjyastena jāto 'sāvatyāroheṇa ninditaḥ
tato nārāyaṇo devaḥ sa varaṃ mām ayācata
bhūyāsaṃ tava śuśrūṣāparo 'haṃ bhagavanniti
ataḥ śarīrabhūto 'sau mama jātastvadātmanā
yo hi nārāyaṇaḥ sā tvaṃ śaktiḥ śaktimato mama
kiṃ ca me pūrvajāyā tvamityuktavati śaṃkare
kathaṃ te pūrvajāyāhamiti vakti sma pārvatī
pratyuvāca tato bhargaḥ purā dakṣaprajāpateḥ
devi tvaṃ ca tathānyāśca bahvyo 'jāyanta kanyakāḥ
sa mahyaṃ bhavatīṃ prādāddharmādibhyo 'parāśca tāḥ
yajñe kadācidāhūtāstena jāmātaro 'khilāḥ
varjitas tv aham evaikas tato 'pṛcchyata sa tvayā
kiṃ na bhartā mamāhūtastvayā tātocyatāmiti
kapālamālī bhartā te kathamāhūyatāṃ makhe
ityuvāca giraṃ so 'tha tvatkarṇaviṣasūcikām
pāpo 'yam asmājjātena kiṃ dehena mamāmunā
iti kopātparityaktaṃ śarīraṃ tatpriye tvayā
sa ca dakṣamakhastena manyunā nāśito mayā
tato jātā himādrestvamabdheścandrakalā yathā
atha smara tuṣārādriṃ tapo'rthamahamāgataḥ
pitā tvāṃ ca niyuṅkte sma śuśrūṣāyai mamātitheḥ
tārakāntakamatputraprāptaye prahitaḥ suraiḥ
labdhāvakāśo 'vidhyanmāṃ tatra dagdho manobhavaḥ
tatastīvreṇa tapasā krīto 'haṃ dhīrayā tvayā
tacca tatsaṃcayāyaiva mayā soḍhaṃ tava priye
itthaṃ me pūrvajāyā tvaṃ kimanyatkathyate tava
ityuktvā virate śaṃbhau devī kopākulābravīt
dhūrtastvaṃ na kathāṃ hṛdyāṃ kathayasyarthito 'pi san
gaṅgāṃ vahannamansaṃdhyāṃ vijito 'si na kiṃ mama
tacchrutvā pratipede 'sya vihitānunayo haraḥ
kathāṃ kathayituṃ divyāṃ tataḥ kopaṃ mumoca sā
neha kaiścit praveṣṭavyam ity uktena tayā svayam
niruddhe nandinā dvāre haro vaktuṃ pracakrame
ekāntasukhino devā manuṣyā nityaduḥkhitāḥ
divyamānuṣaceṣṭā tu parabhāge na hāriṇī
vidyādharāṇāṃ caritam atas te varṇayāmy aham
iti devyā haro yāvad vakti tāvad upāgamat
prasādavittakaḥ śaṃbhoḥ puṣpadanto gaṇottamaḥ
nyaṣedhi ca praveśo 'sya nandinā dvāri tiṣṭhatā
niṣkāraṇaṃ niṣedho 'dya mamāpīti kutūhalāt
alakṣito yogavaśātpraviveśa sa tatkṣaṇāt
praviṣṭaḥ śrutavānsarvaṃ varṇyamānaṃ pinākinā
vidyādharāṇāṃ saptānāmapūrvaṃ caritādbhutam
śrutvātha gatvā bhāryāyai jayāyai so 'pyavarṇayat
ko hi vittaṃ rahasyaṃ vā strīṣu śaknoti gūhitum
sāpi tadvismayāviṣṭā gatvā girisutāgrataḥ
jagau jayā pratīhārī strīṣu vāksaṃyamaḥ kutaḥ
tataścukopa girijā nāpūrvaṃ varṇitaṃ tvayā
jānāti hi jayāpyetaditi ceśvaramabhyadhāt
praṇidhānādatha jñātvā jagādaivamumāpatiḥ
yogī bhūtvā praviśyedaṃ puṣpadantastadāśṛṇot
jayāyai varṇitaṃ tena ko 'nyo jānāti hi priye
śrutvetyānāyayaddevī puṣpadantamatikrudhā
martyo bhavāvinīteti vihvalaṃ taṃ śaśāpa sā
mālyavantaṃ ca vijñaptiṃ kurvāṇaṃ tatkṛte gaṇam
nipatya pādayostābhyāṃ jayayā saha bodhitā
śāpāntaṃ prati śarvāṇī śanairvacanamabravīt
vindhyāṭavyāṃ kuberasya śāpātprāptaḥ piśācatām
supratīkābhidho yakṣaḥ kāṇabhūtyākhyayā sthitaḥ
taṃ dṛṣṭvā saṃsmarañjātiṃ yadā tasmai kathāmimām
puṣpadanta pravaktāsi tadā śāpādvimokṣyase
kāṇabhūteḥ kathāṃ tāṃ tu yadā śroṣyati mālyavān
kāṇabhūtau tadā mukte kathāṃ prakhyāpya mokṣyate
ityuktvā śailatanayā vyaramattau ca tatkṣaṇāt
vidyutpuñjāviva gaṇau dṛṣṭanaṣṭau babhūvatuḥ
atha jātu yāti kāle gaurī papraccha śaṃkaraṃ sadayā
deva mayā tau śaptau pramathavarau kutra bhuvi jātau
avadacca candramauliḥ kauśāmbītyasti yā mahānagarī
tasyāṃ sa puṣpadanto vararucināmā priye jātaḥ
anyac ca mālyavān api nagaravare supratiṣṭhitākhye saḥ
jāto guṇāḍhyanāmā devi tayor eṣa vṛttāntaḥ
evaṃ nivedya sa vibhuḥ satatānuvṛttabhṛtyāvamānanavibhāvanasānutāpām
kailāsaśailataṭakalpitakalpavallilīlāgṛheṣu dayitāṃ ramayann uvāsa
tataḥ sa martyavapuṣā puṣpadantaḥ paribhraman
nāmnā vararuciḥ kiṃca kātyāyana iti śrutaḥ
pāraṃ samprāpya vidyānāṃ kṛtvā nandasya mantritām
khinnaḥ samāyayau draṣṭuṃ kadācidvindhyavāsinīm
tapasārādhitā devī svapnādeśena sā ca tam
prāhiṇodvindhyakāntāraṃ kāṇabhūtimavekṣitum
vyāghravānarasaṃkīrṇe nistoyaparuṣadrume
bhramaṃstatra ca sa prāṃśuṃ nyagrodhatarumaikṣata
dadarśa ca samīpe 'sya piśācānāṃ śatairvṛtam
kāṇabhūtiṃ piśācaṃ taṃ varṣmaṇā sālasaṃnibham
sa kāṇabhūtinā dṛṣṭvā kṛtapādopasaṃgrahaḥ
kātyāyano jagādainamupaviṣṭaḥ kṣaṇāntare
sadācāro bhavānevaṃ kathametāṃ gatiṃ gataḥ
tacchrutvā kṛtasauhārdaṃ kāṇabhūtistamabravīt
svato me nāsti vijñānaṃ kiṃtu śarvānmayā śrutam
ujjayinyāṃ śmaśāne yacchṛṇu tatkathayāmi te
kapāleṣu śmaśāneṣu kasmāddeva ratistava
iti pṛṣṭastato devyā bhagavānidamabravīt
purā kalpakṣaye vṛtte jātaṃ jalamayaṃ jagat
mayā tato vibhidyoruṃ raktabindurnipātitaḥ
jalāntastadabhūdaṇḍaṃ tasmāddvedhākṛtātpumān
niragacchattataḥ sṛṣṭā sargāya prakṛtirmayā
tau ca prajāpatīnanyānsṛṣṭavantau prajāśca te
ataḥ pitāmahaḥ proktaḥ sa pumāñjagati priye
evaṃ carācaraṃ sṛṣṭvā viśvaṃ darpamagādasau
puruṣas tena mūrdhānam athaitasyāham achidam
tato 'nutāpena mayā mahāvratamagṛhyata
ataḥ kapālapāṇitvaṃ śmaśānapriyatā ca me
kiṃcaitanme kapālātma jagaddevi kare sthitam
pūrvoktāṇḍakapāle dve rodasī kīrtite yataḥ
ityukte śaṃbhunā tatra śroṣyāmīti sakautuke
sthite mayi tato bhūyaḥ pārvatī patimabhyadhāt
sa puṣpadantaḥ kiyatā kālenāsmānupaiṣyati
tadākarṇyābravīddevīṃ māmuddiśya maheśvaraḥ
piśāco dṛśyate yo 'yameṣa vaiśravaṇānugaḥ
yakṣo mitramabhūccāsya rakṣaḥ sthūlaśirā iti
saṃgataṃ tena pāpena nirīkṣyainaṃ dhanādhipaḥ
vindhyāṭavyāṃ piśācatvamādiśad dhanadeśvaraḥ
bhrātrāsya dīrghajaṅghena patitvā pādayostataḥ
śāpāntaṃ prati vijñapto vadati sma dhanādhipaḥ
śāpāvatīrṇād ākarṇya puṣpadantānmahākathām
uktvā mālyavate tāṃ ca śāpātprāptāya martyatām
tābhyāṃ gaṇābhyāṃ sahitaḥ śāpamenaṃ tariṣyati
itīha dhanadenāsya śāpānto vihitastadā
tvayā ca puṣpadantasya sa eveti smara priye
etacchrutvā vacaḥ śambhoḥ saharṣo 'ham ihāgataḥ
itthaṃ me śāpadoṣo 'yaṃ puṣpadantāgamāvadhiḥ
ity uktvā virate tasmin kāṇabhūtau ca tatkṣaṇam
smṛtvā vararucirjātiṃ suptotthita ivāvadat
sa eva puṣpadanto 'haṃ mattastāṃ ca kathāṃ śṛṇu
ityuktvā granthalakṣāṇi sapta sapta mahākathāḥ
kātyāyanena kathitāḥ kāṇabhūtistato 'bravīt
deva rudrāvatārastvaṃ ko 'nyo vetti kathāmimām
tvatprasādādgataprāyaḥ sa śāpo me śarīrataḥ
tadbrūhi nijavṛttāntaṃ janmanaḥ prabhṛti prabho
māṃ pavitraya bhūyo 'pi na gopyaṃ yadi mādṛśe
tato vararucistasya praṇatasyānurodhataḥ
sarvamājanmavṛttāntaṃ vistarādidamabravīt
kauśāmbyāṃ somadattākhyo nāmnāgniśikha ityapi
dvijo 'bhūttasya bhāryā ca vasudattābhidhābhavat
munikanyā ca sā śāpāttasyāṃ jātāvavātarat
tasyāṃ tasmāddvijavarādeṣa jāto 'smi śāpataḥ
tato mamātibālasya pitā pañcatvamāgataḥ
atiṣṭhadvardhayantī tu mātā māṃ kṛcchrakarmabhiḥ
athābhyagacchatāṃ viprau dvāvasmadgṛhamekadā
ekarātrinivāsārthaṃ dūrādhvaparidhūsarau
tiṣṭhatos tatra ca tayor udabhūn murajadhvaniḥ
tena māmabravīnmātā bhartuḥ smṛtvā sagadgadam
nṛtyatyeṣa piturmittraṃ tava nando naṭaḥ suta
ahamapyavadaṃ mātardraṣṭumetadvrajāmyaham
tavāpi darśayiṣyāmi sapāṭhaṃ sarvameva tat
etanmadvacanaṃ śrutvā viprau tau vismayaṃ gatau
avocattau ca manmātā he putrau nātra saṃśayaḥ
sakṛcchrutamayaṃ bālaḥ sarvaṃ vai dhārayeddhṛdi
jijñāsārthamathābhyāṃ me prātiśākhyam apaṭhyata
tathaiva tanmayā sarvaṃ paṭhitaṃ paśyatostayoḥ
tatastābhyāṃ samaṃ gatvā dṛṣṭvā nāṭyaṃ tathaiva tat
gṛhametyāgrato mātuḥ samagraṃ darśitaṃ mayā
ekaśrutadharatvena māṃ niścitya kathāmimām
vyāḍināmā tayoreko manmātuḥ praṇato 'bravīt
vetasākhye pure mātardevasvāmikarambhakau
abhūtāṃ bhrātarau viprāvatiprītau parasparam
tayorekasya putro 'yamindradatto 'parasya ca
ahaṃ vyāḍiḥ samutpanno matpitāstaṃ gatastataḥ
tacchokādindradattasya pitā yāto mahāpatham
asmajjananyośca tataḥ sphuṭitaṃ hṛdayaṃ śucā
tenānāthau sati dhane 'py āvāṃ vidyābhikāṅkṣiṇau
gatau prārthayituṃ svāmikumāraṃ tapasā tataḥ
tapaḥsthitau ca tatrāvāṃ sa svapne prabhurādiśat
asti pāṭalikaṃ nāma puraṃ nandasya bhūpateḥ
tatrāsti caiko varṣākhyo viprastasmādavāpsyathaḥ
kṛtsnāṃ vidyāmatastatra yuvābhyāṃ gamyatāmiti
athāvāṃ tatpuraṃ yātau pṛcchatostatra cāvayoḥ
astīha mūrkho varṣākhyo vipra ityavadajjanaḥ
tato dolādhirūḍhena gatvā cittena tatkṣaṇam
gṛhamāvāmapaśyāva varṣasya vidhurasthiti
mūṣakaiḥ kṛtavalmīkaṃ bhittiviśleṣajarjaram
vicchāyaṃ chadiṣā hīnaṃ janmakṣetramivāpadām
tatra dhyānasthitaṃ varṣamālokyābhyantare tadā
upāgatau svas tatpatnīṃ vihitātithyasatkriyām
dhūsarakṣāmavapuṣaṃ viśīrṇamalināmbarām
guṇarāgāgatāṃ tasya rūpiṇīmiva durgatim
praṇāmapūrvamāvābhyāṃ tasyai so 'tha niveditaḥ
svavṛttāntaśca tadbhartṛmaurkhyavārtā ca yā śrutā
putrau yuvāṃ me kā lajjā śrūyatāṃ kathayāmi vām
ityuktvā sāvayoḥ sādhvī kathāmetāmavarṇayat
śaṃkarasvāmināmātra nagare 'bhūddvijottamaḥ
madbhartā copavarṣaśca tasya putrāvimāvubhau
ayaṃ mūrkho daridraśca viparīto 'sya cānujaḥ
tena cāsya niyuktābhūtsvabhāryā gṛhapoṣaṇe
kadācidatha samprāptā prāvṛṭ tasyāṃ ca yoṣitaḥ
saguḍaṃ piṣṭaracitaṃ guhyarūpaṃ jugupsitam
kṛtvā mūrkhāya viprāya dadatyeva kṛte hi tāḥ
śītakāle nidāghe ca snānakleśaklamāpaham
dattaṃ na pratipadyanta ityācāro hi kutsitaḥ
taddevaragṛhiṇyā me dattamasmai sadakṣiṇam
tadgṛhītvāyamāyāto mayā nirbhartsito bhṛśam
mūrkhabhāvakṛtenāntarmanyunā paryatapyata
tataḥ svāmikumārasya pādamūlaṃ gato 'bhavat
tapastuṣṭena tenāsya sarvā vidyāḥ prakāśitāḥ
sakṛcchrutadharaṃ vipraṃ prāpyaitāstvaṃ prakāśayeḥ
ityādiṣṭaḥ sa tenaiva saharṣo 'yamihāgataḥ
āgatyaiva ca vṛttāntaṃ sarvaṃ mahyaṃ nyavedayat
tadā prabhṛtyavirataṃ japandhyāyaṃśca tiṣṭhati
ataḥ śrutadharaṃ kaṃcidanviṣyānayataṃ yuvām
tena sarvārthasiddhirvā bhaviṣyati na saṃśayaḥ
śrutvaitaddharṣapatnītas tūrṇaṃ daurgatyahānaye
dattvā hemaśataṃ cāsyai nirgatau svastataḥ purāt
athāvāṃ pṛthivīṃ bhrāntau na ca śrutadharaṃ kvacit
labdhavantau tataḥ śrāntau prāptāvadya gṛhaṃ tava
ekaśrutadharaḥ prāpto bālo 'yaṃ tanayastava
tadenaṃ dehi gacchāvo vidyādraviṇasiddhaye
iti vyāḍivacaḥ śrutvā manmātā sādarāvadat
sarvaṃ saṃgatam evaitadastyatra pratyayo mama
tathāhi pūrvaṃ jāte 'sminn ekaputre mama sphuṭā
gaganādevam udabhūd aśarīrā sarasvatī
eṣa śrutadharo jāto vidyāṃ varṣādavāpsyati
kiṃca vyākaraṇaṃ loke pratiṣṭhāṃ prāpayiṣyati
nāmnā vararuciś cāyaṃ tat tad asmai hi rocate
yad yad varaṃ bhavet kiṃcid ity uktvā vāg upāramat
ata eva vivṛddhe 'smin bālake cintayāmy aham
kva sa varṣa upādhyāyo bhaved iti divāniśam
adya yuṣmanmukhājjñātvā paritoṣaśca me paraḥ
tadenaṃ nayataṃ bhrātā yuvayoreṣa kā kṣatiḥ
iti manmātṛvacanaṃ śrutvā tau harṣanirbharau
vyāḍīndradattau tāṃ rātrimabudhyetāṃ kṣaṇopamām
athotsavārthamambāyāstūrṇaṃ dattvā nijaṃ dhanam
vyāḍinaivopanīto 'haṃ vedārhatvaṃ mamecchatā
tato mātrābhyanujñātaṃ kathaṃcidruddhabāṣpayā
māmādāya nijotsāhaśamitāśeṣatadvyatham
manyamānau ca kaumāraṃ puṣpitaṃ tadanugraham
vyāḍīndradattau tarasā nagaryāḥ prasthitau tataḥ
atha krameṇa varṣasya vayaṃ prāptā gṛhaṃ guroḥ
skandaprasādamāyāntaṃ mūrtaṃ māṃ so 'pyamanyata
kṛtvāsmānagrato 'nyedyurupaviṣṭaḥ śucau bhuvi
varṣopādhyāya oṃkāramakaroddivyayā girā
tadanantaramevāsya vedāḥ sāṅgā upasthitāḥ
adhyāpayitum asmāṃśca pravṛtto 'bhūdasau tataḥ
sakṛcchrutaṃ mayā tatra dviḥśrutaṃ vyāḍinā tathā
triśrutaṃ cendradattena guruṇoktamagṛhyata
dhvanim atha tamapūrvaṃ divyam ākarṇya sadyaḥ sapadi vilasadantarvismayo vipravargaḥ
kim idam iti samantād draṣṭum abhyetya varṣaṃ stutimukharamukhaśrīr arcati sma praṇāmaiḥ
kimapi tadavalokya tatra citraṃ pramadavaśānna paraṃ tadopavarṣaḥ
api vitatamahotsavaḥ samagraḥ samajani pāṭaliputrapauralokaḥ
rājāpi taṃ giriśasūnuvaraprabhāvam ālokya tasya paritoṣamupetya nandaḥ
varṣasya veśma vasubhiḥ sa kilādareṇa tatkālameva samapūrayadunnataśrīḥ
evamuktvā vararuciḥ śṛṇvatyekāgramānase
kāṇabhūtau vane tatra punarevedamabravīt
kadācid yāti kāle 'tha kṛte svādhyāyakarmaṇi
iti varṣa upādhyāyaḥ pṛṣṭo 'smābhiḥ kṛtāhnikaḥ
idam evaṃvidhaṃ kasmān nagaraṃ kṣetratāṃ gatam
sarasvatyāś ca lakṣmyāś ca tadupādhyāya kathyatām
tacchrutvā so 'bravīdasmāñchṛṇutaitatkathāmimām
tīrthaṃ kanakhalaṃ nāma gaṅgādvāre 'sti pāvanam
yatra kāñcanapātena jāhnavī devadantinā
uśīnaragiriprasthādbhittvā samavatāritā
dākṣiṇātyo dvijaḥ kaścit tapasyan bhāryayā saha
tatrāsīt tasya cātraiva jāyante sma trayaḥ sutāḥ
kālena svargate tasminsabhārye te ca tatsutāḥ
sthānaṃ rājagṛhaṃ nāma jagmurvidyārjanecchayā
tatra cādhītavidyāste trayo 'pyānāthyaduḥkhitāḥ
yayuḥ svāmikumārasya darśane dakṣiṇāpatham
tatra te ciñcinīṃ nāma nagarīm ambudhes taṭe
gatvā bhojikasaṃjñasya viprasya nyavasan gṛhe
sa ca kanyā nijāstisrastebhyo dattvā dhanāni ca
tapase 'nanyasaṃtāno gaṅgāṃ yāti sma bhojikaḥ
atha teṣāṃ nivasatāṃ tatra śvaśuraveśmani
avagrahakṛtastīvro durbhikṣaḥ samajāyata
tena bhāryāḥ parityajya sādhvīstāste trayo yayuḥ
spṛśanti na nṛśaṃsānāṃ hṛdayaṃ bandhubuddhayaḥ
tatastu madhyamā tāsāṃ sagarbhābhūttataśca tāḥ
bhavanaṃ yajñadattasya pitṛmitrasya śiśriyuḥ
tatra tasthur nijān bhartṝn dhyāyantyaḥ kliṣṭavṛttayaḥ
āpadyapi satīvṛttaṃ kiṃ muñcanti kulastriyaḥ
kālena madhyamā cātra tāsāṃ putramasūta sā
anyonyātiśayāttasminsnehaścāsāmavardhata
kadācidvyomamārgeṇa viharantaṃ maheśvaram
aṅkasthā skandajananī taṃ dṛṣṭvā sadayāvadat
deva paśya śiśāv asminn etās tisro 'pi yoṣitaḥ
baddhasnehā dadhatyāśāmeṣo 'smāñjīvayediti
tattathā kuru yenāyametā bālo 'pi jīvayet
ityuktaḥ priyayā devo varadaḥ sa jagāda tām
anugṛhṇāmyamuṃ pūrvaṃ sabhāryeṇāmunā yataḥ
ārādhito 'smi tenāyaṃ bhogārthaṃ nirmito bhuvi
etajjāyā ca sā jātā pāṭalī nāma bhūpateḥ
mahendravarmaṇaḥ putrī bhāryāsyaiva bhaviṣyati
ityuktvā sa vibhuḥ svapne sādhvīstisro jagāda tāḥ
nāmnā putraka evāyaṃ yuṣmākaṃ bālaputrakaḥ
asya suptaprabuddhasya śīrṣānte ca dine dine
suvarṇalakṣaṃ bhavitā rājā cāyaṃ bhaviṣyati
tataḥ suptotthite tasmin bāle tāḥ prāpya kāñcanam
yajñadattasutāḥ sādhvyo nananduḥ phalitavratāḥ
atha tena suvarṇena vṛddhakoṣo 'cireṇa saḥ
babhūva putrako rājā tapo'dhīnā hi saṃpadaḥ
kadācidyajñadatto 'tha rahaḥ putrakamabravīt
rājandurbhikṣadoṣeṇa kvāpi te pitaro gatāḥ
tatsadā dehi viprebhyo yenāyānti niśamya te
brahmadattakathāṃ caitāṃ kathayāmyatra te śṛṇu
vārāṇasyāmabhūtpūrvaṃ brahmadattābhidho nṛpaḥ
so 'paśyaddhaṃsayugalaṃ prayāntaṃ gagane niśi
visphuratkanakacchāyaṃ rājahaṃsaśatairvṛtam
vidyutpuñjam ivākāṇḍasitābhrapariveṣṭitam
punastaddarśanotkaṇṭhā tathāsya vavṛdhe tataḥ
yathā nṛpatisaukhyeṣu na babandha ratiṃ kvacit
mantribhiḥ saha saṃmantrya tataścākārayatsaraḥ
sa rājā svamate kāntaṃ prāṇināṃ cābhayaṃ dadau
tataḥ kālena tau prāptau haṃsau rājā dadarśa saḥ
viśvastau cāpi papraccha haime vapuṣi kāraṇam
vyaktavācau tatastau ca haṃsau rājānamūcatuḥ
purā janmāntare kākāvāvāṃ jātau mahīpate
balyarthaṃ yudhyamānau ca puṇye śūnye śivālaye
vinipatya vipannau svastatsthānadroṇikāntare
jātau jātismarāvāvāṃ haṃsau hemamayau tataḥ
tacchrutvā tau yathākāmaṃ paśyanrājā tutoṣa saḥ
ato 'nanyādṛśādeva pitṝn dānād avāpsyasi
ityukto yajñadattena putrakastattathākarot
śrutvā pradānavārtāṃ tāmāyayuste dvijātayaḥ
parijñātāḥ parāṃ lakṣmīṃ patnīśca saha lebhire
āścaryamaparityājyo dṛṣṭanaṣṭāpadāmapi
avivekāndhabuddhīnāṃ svānubhāvo durātmanām
kālena rājyakāmāste putrakaṃ taṃ jighāṃsavaḥ
ninyustaddarśanavyājāddvijā vindhyanivāsinīm
vadhakān sthāpayitvā ca devīgarbhagṛhāntare
tam ūcuḥ pūrvam ekas tvaṃ paśya devīṃ vrajāntaram
tataḥ praviṣṭo viśvāsāt sa dṛṣṭvā hantum udyatān
puruṣān putrako 'pṛcchat kasmān nihatha mām iti
pitṛbhiste prayuktāḥ smaḥ svarṇaṃ dattveti cābruvan
tatas tān mohitān devyā buddhimān putrako 'vadat
dadāmyetadanarghaṃ vo ratnālaṃkaraṇaṃ nijam
māṃ muñcata karomyatra nodbhedaṃ yāmi dūrataḥ
evamastviti tattasmādgṛhītvā vadhakā gatāḥ
hataḥ putraka ityūcus tatpitṝṇāṃ puro mṛṣā
tataḥ pratinivṛttāste hatā rājyārthino dvijāḥ
mantribhirdrohiṇo buddhvā kṛtaghnānāṃ śivaṃ kutaḥ
atrāntare sa rājāpi putrakaḥ satyasaṃgaraḥ
viveśa vindhyakāntāraṃ viraktaḥ sveṣu bandhuṣu
bhraman dadarśa tatrāsau bāhuyuddhaikatatparau
puruṣau dvau tatastau sa pṛṣṭavān kau yuvām iti
mayāsurasutāvāvāṃ tadīyaṃ cāsti nau dhanam
idaṃ bhājanameṣā ca yaṣṭirete ca pāduke
etannimittaṃ yuddhaṃ nau yo balī sa hared iti
etat tadvacanaṃ śrutvā hasan provāca putrakaḥ
kiyadetaddhanaṃ puṃsastatastau samavocatām
pāduke paridhāyaite khecaratvamavāpyate
yaṣṭyā yallikhyate kiṃcitsatyaṃ saṃpadyate hi tat
bhājane yo ya āhāraścintyate sa sa tiṣṭhati
tacchrutvā putrako 'vādīt kiṃ yuddhenāstv ayaṃ paṇaḥ
dhāvan balādhiko yaḥ syāt sa evaitaddhared iti
evamastviti tau mūḍhau dhāvitau so 'pi pāduke
adhyāsyodapatadvyoma gṛhītvā yaṣṭibhājane
atha dūraṃ kṣaṇādgatvā dadarśa nagarīṃ śubhām
ākarṣikākhyāṃ tasyāṃ ca nabhaso 'vatatāra saḥ
vañcanapravaṇā veśyā dvijā matpitaro yathā
vaṇijo dhanalubdhāśca kasya gehe vasāmyaham
iti saṃcintayan prāpa sa rājā vijanaṃ gṛham
jīrṇaṃ tadantare caikāṃ vṛddhāṃ yoṣitam aikṣata
pradānapūrvaṃ saṃtoṣya tāṃ vṛddhāmādṛtastayā
uvāsālakṣitastatra putrakaḥ śīrṇasadmani
kadācitsātha saṃprītā vṛddhā putrakamabravīt
cintā me putra yadbhāryā nānurūpā tava kvacit
iha rājñastu tanayā pāṭalītyasti kanyakā
uparyantaḥpure sā ca ratnamityabhirakṣyate
etadvṛddhāvacastasya dattakarṇasya śṛṇvataḥ
viveśa tenaiva pathā labdharandhro hṛdi smaraḥ
draṣṭavyā sā mayādyaiva kānteti kṛtaniścayaḥ
niśāyāṃ nabhasā tatra pādukābhyāṃ jagāma saḥ
praviśya so 'driśṛṅgāgratuṅgavātāyanena tām
antaḥpure dadarśātha suptāṃ rahasi pāṭalīm
sevyamānāmavirataṃ candrakāntyāṅgalagnayā
jitvā jagadidaṃ śrāntāṃ mūrtāṃ śaktiṃ manobhuvaḥ
kathaṃ prabodhayāmyetāmiti yāvadacintayat
ityakasmādbahis tāvad yāmikaḥ puruṣo jagau
āliṅgya madhurahuṃkṛtimalasonmiṣadīkṣaṇāṃ rahaḥ kāntām
yadbodhayanti suptāṃ janmani yūnāṃ tadeva phalam
śrutvaivaitad upodghātam aṅgairutkampaviklavaiḥ
āliliṅga sa tāṃ kāntāṃ prābudhyata tataśca sā
paśyantyāstaṃ nṛpaṃ tasyā lajjākautukayordṛśi
abhūdanyonyasaṃmardo racayantyāṃ gatāgatam
athālāpe kṛte vṛtte gāndharvodvāhakarmaṇi
avardhata tayoḥ prītirdaṃpatyorna tu yāminī
āmantryātha vadhūmutkāṃ tadgatenaiva cetasā
āyayau paścime bhāge tadvṛddhāveśma putrakaḥ
itthaṃ pratiniśaṃ tatra kurvāṇe 'smin gatāgatam
saṃbhogacihnaṃ pāṭalyā rakṣibhirdṛṣṭam ekadā
taistadāveditaṃ tasyāḥ pituḥ so 'pi niyuktavān
gūḍhamantaḥpure tatra niśi nārīmavekṣitum
tayā ca tasya prāptasya tatrābhijñānasiddhaye
putrakasya prasuptasya nyastaṃ vāsasyalaktakam
prātastayā ca vijñapto rājā cārānvyasarjayat
so 'bhijñānācca taiḥ prāptaḥ putrako jīrṇaveśmani
ānīto rājanikaṭaṃ kupitaṃ vīkṣya taṃ nṛpam
pādukābhyāṃ khamutpatya pāṭalīmandire 'viśat
viditau svastaduttiṣṭha gacchāvaḥ pādukāvaśāt
ityaṅke pāṭalīṃ kṛtvā jagāma nabhasā tataḥ
atha gaṅgātaṭanikaṭe gaganādavatīrya sa priyāṃ śrāntām
pātraprabhāvajātair āhārair nandayāmāsa
ālokitaprabhāvaḥ pāṭalyā putrako 'rthitaśca tataḥ
yaṣṭyā lilekha tatra sa nagaraṃ caturaṅgabalayuktam
tatra sa rājā bhūtvā mahāprabhāve ca satyatāṃ prāpte
namayitvā taṃ śvaśuraṃ śaśāsa pṛthvīṃ samudrāntām
tadidaṃ divyaṃ nagaraṃ māyāracitaṃ sapauramata eva
nāmnā pāṭaliputraṃ kṣetraṃ lakṣmīsarasvatyoḥ
iti varṣamukhādimāmapūrvāṃ vayamākarṇya kathāmatīva citrām
cirakālamabhūma kāṇabhūte vilasadvismayamodamānacittāḥ
ityākhyāya kathāṃ madhye vindhyāntaḥ kāṇabhūtaye
punarvararucistasmai prakṛtārthamavarṇayat
evaṃ vyāḍīndradattābhyāṃ saha tatra vasan kramāt
prāpto 'haṃ sarvavidyānāṃ pāramutkrāntaśaiśavaḥ
indrotsavaṃ kadācicca prekṣituṃ nirgatā vayam
kanyāmekāmapaśyāma kāmasyāstram asāyakam
indradatto mayā pṛṣṭastataḥ keyaṃ bhavediti
upavarṣasutā seyamupakośeti so 'bravīt
sā sakhībhiśca māṃ jñātvā prītipeśalayā dṛśā
karṣantī manmanaḥ kṛcchrādagacchadbhavanaṃ nijam
pūrṇacandramukhī nīlanīrajottamalocanā
mṛṇālanālalalitabhujā pīnastanojjvalā
kambukaṇṭhī pravālābharadanacchadaśobhinī
smarabhūpatisaundaryamandirevendirāparā
tataḥ kāmaśarāpātanirbhinne hṛdaye na me
niśi tasyāmabhūnnidrā tadbimboṣṭhapipāsayā
kathaṃcillabdhanidro 'hamapaśyaṃ rajanīkṣaye
śuklāmbaradharāṃ divyāṃ striyaṃ sā māmabhāṣata
pūrvabhāryopakośā te guṇajñā nāparaṃ patim
kaṃcidicchatyataścintā putra kāryātra na tvayā
ahaṃ sadā śarīrāntarvāsinī te sarasvatī
tvadduḥkhaṃ notsahe draṣṭum ity uktvāntarhitābhavat
tataḥ prabuddho jātāstho gatvātiṣṭhamahaṃ śanaiḥ
dayitāmandirāsannabālacūtataroradhaḥ
athāgatya samākhyātaṃ tatsakhyā mannibandhanam
udgāḍhamupakośāyā navānaṅgavijṛmbhitam
tato 'haṃ dviguṇībhūtatāpastāmevamabravam
adattāṃ gurubhiḥ svecchamupakośāṃ kathaṃ bhaje
varaṃ hi mṛtyur nākīrtis tatsakhīhṛdayaṃ tava
gurubhiryadi budhyeta tatkadācicchivaṃ bhavet
tadetatkuru bhadre tvaṃ tāṃ sakhīṃ māṃ ca jīvaya
tacchrutvā sā gatā sakhyā mātuḥ sarvaṃ nyavedayat
tayā tatkathitaṃ bhartur upavarṣasya tatkṣaṇam
tena bhrātuśca varṣasya tena taccābhinanditam
vivāhe niścite gatvā vyāḍirānayati sma tām
varṣācāryanideśena kauśāmbyā jananīṃ mama
athopakośā vidhivatpitrā me pratipāditā
tato mātrā gṛhiṇyā ca samaṃ tatrāvasaṃ sukham
atha kālena varṣasya śiṣyavargo mahānabhūt
tatraikaḥ pāṇinirnāma jaḍabuddhitaro 'bhavat
sa śuśrūṣāparikliṣṭaḥ preṣito varṣabhāryayā
agacchattapase khinno vidyākāmo himālayam
tatra tīvreṇa tapasā toṣitādinduśekharāt
sarvavidyāmukhaṃ tena prāptaṃ vyākaraṇaṃ navam
tataścāgatya māmeva vādāyāhvayate sma saḥ
pravṛtte cāvayorvāde prayātāḥ sapta vāsarāḥ
aṣṭame 'hni mayā tasmiñjite tatsamanantaram
nabhaḥsthena mahāghoro huṃkāraḥ śaṃbhunā kṛtaḥ
tena praṇaṣṭam aindraṃ tad asmadvyākaraṇaṃ bhuvi
jitāḥ pāṇininā sarve mūrkhībhūtā vayaṃ punaḥ
atha saṃjātanirvedaḥ svagṛhasthitaye dhanam
haste hiraṇyaguptasya vidhāya vaṇijo nijam
uktvā taccopakośāyai gatavānasmi śaṃkaram
tapobhirārādhayituṃ nirāhāro himālayam
upakośā hi me śreyaḥ kāṅkṣantī nijamandire
atiṣṭhatpratyahaṃ snāntī gaṅgāyāṃ niyatavratā
ekadā sā madhau prāpte kṣāmā pāṇḍurmanoramā
pratipaccandralekheva janalocanahāriṇī
snātuṃ tripathagāṃ yāntī dṛṣṭā rājapurodhasā
daṇḍādhipatinā caiva kumārasacivena ca
tatkṣaṇātte gatāḥ sarve smarasāyakalakṣyatām
sāpi tasmindine snāntī kathamapyakarocciram
āgacchantīṃ ca sāyaṃ tāṃ kumārasacivo haṭhāt
agrahīdatha sāpyenamavocatpratibhāvatī
abhipretamidaṃ bhadra yathā tava yathā mama
kiṃtvahaṃ satkulotpannā pravāsasthitabhartṛkā
kathamevaṃ pravarteya paśyet ko'pi kadācana
tataśca dhruvamaśreyastvayā saha bhavenmama
tasmān madhūtsavākṣiptapauraloke gṛhaṃ mama
āgantavyaṃ dhruvaṃ rātreḥ prathame prahare tvayā
ityuktvā kṛtasaṃdhā sā tena kṣiptā vidhervaśāt
yāvatkiṃcidgatā tāvanniruddhā sā purodhasā
tasyāpi tatraiva dine tadvadeva tayā niśi
saṃketakaṃ dvitīyasmin prahare paryakalpyata
muktāṃ kathaṃcit tenāpi prayātāṃ kiṃcid antaram
daṇḍādhipo ruṇaddhi sma tṛtīyas tāṃ suvihvalām
atha tasyāpi divase tasminn eva tathaiva sā
saṃketakaṃ triyāmāyāṃ tṛtīye prahare vyadhāt
daivāttenāpi nirmuktā sakampā gṛhamāgatā
kartavyāṃ sā svaceṭīnāṃ saṃvidaṃ svairamabravīt
varaṃ patyau pravāsasthe maraṇaṃ kulayoṣitaḥ
na tu rūpāramallokalocanāpātapātratā
iti saṃcintayantī ca smarantī māṃ nināya sā
śocantī svaṃ vapuḥ sādhvī nirāhāraiva tāṃ niśām
prātarbrāhmaṇapūjārthaṃ vyasarji vaṇijastayā
ceṭī hiraṇyaguptasya kiṃcinmārgayituṃ dhanam
āgatya so 'pi tāmevamekānte vaṇigabravīt
bhajasva māṃ tato bhartṛsthāpitaṃ te dadāmi tat
tacchrutvā sākṣirahitāṃ matvā bhartṛdhanasthitim
vaṇijaṃ pāpamālokya khedāmarṣakadarthitā
tasyāmevātra saṃketaṃ rātrau tasyāpi paścime
śeṣe pativratā yāme sākarodatha so 'gamat
tataḥ sākārayadbhūri ceṭībhiḥ kuṇḍakasthitam
kastūrikādisaṃyuktaṃ kajjalaṃ tailamiśritam
talliptāścelakhaṇḍāśca catvāro vihitāstayā
mañjūṣā kāritā cābhūtsthūlā sabahirargalā
atha tasminmahāveṣo vasantotsavavāsare
āyayau prathame yāme kumārasacivo niśi
alakṣitaṃ praviṣṭaṃ tamupakośedamabravīt
asnātaṃ na spṛśāmi tvāṃ tatsnāhi praviśāntaram
aṅgīkurvansa tanmūḍhaśceṭikābhiḥ praveśitaḥ
abhyantaragṛhaṃ guptamandhakāramayaṃ tataḥ
gṛhītvā tatra tasyāntarvastrāṇyābharaṇāni ca
celakhaṇḍaṃ tamekaṃ ca dattvāntarvāsasaḥ kṛte
ā śiraḥ pādamaṅgeṣu tābhistattailakajjalam
abhyaṅgabhaṅgyā pāpasya nyastaṃ ghanamapaśyataḥ
atiṣṭhanmardayantyastatpratyaṅgaṃ yāvadasya tāḥ
tāvaddvitīye prahare sa purodhā upāgamat
mittraṃ vararuceḥ prāptaḥ kimapyeṣa purohitaḥ
tadiha praviśetyuktvā ceṭyastāstaṃ tathāvidham
kumārasacivaṃ nagnaṃ mañjūṣāyāṃ sasaṃbhramam
nicikṣipurathābadhnannargalena bahiśca tām
so 'pi snānamiṣān nītas tamasyantaḥ purohitaḥ
tathaiva hṛtavastrādistailakajjalamardanaiḥ
celakhaṇḍadharastāvacceṭikābhirvimohitaḥ
yāvattṛtīye prahare daṇḍādhipatirāgamat
tadāgamanajāccaiva ceṭībhiḥ sahasā bhayāt
ādyavatso 'pi nikṣipto mañjūṣāyāṃ purohitaḥ
tasya dattvārgalaṃ tābhiḥ snānavyājāt praveśya saḥ
daṇḍādhipo 'pi tatraiva tāvatkajjalamardanaiḥ
anyavadvipralabdho 'bhūccelakhaṇḍaikakarpaṭaḥ
yāvatsa paścime yāme vaṇiktatrāgato 'bhavat
taddarśanabhayaṃ dattvā kṣipto daṇḍādhipo 'pyatha
mañjūṣāyāṃ sa ceṭībhirdattaṃ ca bahirargalam
te ca trayo 'ndhatāmisravāsābhyāsodyatā iva
mañjūṣāyāṃ bhiyānyonyaṃ sparśaṃ labdhvāpi nālapan
dattvātha dīpaṃ gehe 'tra vaṇijaṃ taṃ praveśya sā
upakośāvadaddehi tanme bhartrārpitaṃ dhanam
tacchrutvā śūnyamālokya gṛhaṃ so 'pyavadacchaṭhaḥ
uktaṃ mayā dadāmyeva yadbhartrā sthāpitaṃ dhanam
upakośāpi mañjūṣāṃ śrāvayantī tato 'bravīt
etaddhiraṇyaguptasya vacaḥ śṛṇuta devatāḥ
ity uktvā caiva nirvāpya dīpaṃ so 'py anyavadvaṇik
liptaḥ snānāpadeśena ceṭībhiḥ kajjalaiś ciram
atha gaccha gatā rātrir ity uktaḥ sa niśākṣaye
anicchan galahastena tābhir nirvāsitas tataḥ
atha cīraikavasano maṣīliptaḥ pade pade
bhakṣyamāṇaḥ śvabhiḥ prāpa lajjamāno nijaṃ gṛham
tatra dāsajanasyāpi tāṃ prakṣālayato maṣīm
nāśakatsaṃmukhe sthātuṃ kaṣṭo hyavinayakramaḥ
upakośāpy atha prātaś ceṭikānugatā gatā
gurūṇām anivedyaiva rājño nandasya mandiram
vaṇigghiraṇyagupto me bhartrā nyāsīkṛtaṃ dhanam
jihīrṣatīti vijñaptas tatra rājā tayā svayam
tena tac ca parijñātuṃ tatraivānāyito vaṇik
maddhaste kiṃcid apy asyā deva nāstīty abhāṣata
upakośā tato 'vādītsanti me deva sākṣiṇaḥ
mañjūṣāyāṃ gataḥ kṣiptvā bhartā me gṛhadevatāḥ
svavācā puratastāsāmanenāṅgīkṛtaṃ dhanam
tāmānāyyeha mañjūṣāṃ pṛcchyantāṃ devatāstvayā
tacchrutvā vismayādrājā tadānayanamādiśat
tataḥ kṣaṇāt sā mañjūṣā prāpitā bahubhirjanaiḥ
athopakośā vakti sma satyaṃ vadata devatāḥ
yaduktaṃ vaṇijānena tato yāta nijaṃ gṛham
no ceddadāmyahaṃ yuṣmānsadasyudghāṭayāmi vā
tacchrutvā bhītabhītāste mañjūṣāsthā babhāṣire
satyaṃ samakṣam asmākam anenāṅgīkṛtaṃ dhanam
tato niruttaraḥ sarvaṃ sa vaṇik tat prapadyata
upakośāmathābhyarthya rājñā tvatikutūhalāt
sadasyudghāṭitā tatra mañjūṣā sphoṭitārgalā
niṣkṛṣṭāste 'pi puruṣāstamaḥpiṇḍā iva trayaḥ
kṛcchrācca pratyabhijñātā mantribhirbhūbhṛtā tathā
prahasatsvatha sarveṣu kimetaditi kautukāt
rājñā pṛṣṭā satī sarvamupakośā śaśaṃsa tat
acintyaṃ śīlaguptānāṃ caritaṃ kulayoṣitām
iti cābhinanandustāmupakośāṃ sabhāsadaḥ
tatas te hṛtasarvasvāḥ paradāraiṣiṇo 'khilāḥ
rājñā nirvāsitā deśādaśīlaṃ kasya bhūtaye
bhaginī me tvamityuktvā dattvā prītyā dhanaṃ bahu
upakośāpi bhūpena preṣitā gṛhamāgamat
varṣopavarṣau tadbuddhvā sādhvīṃ tāmabhyanandatām
sarvaśca vismayasmeraḥ pure tatrābhavajjanaḥ
atrāntare tuṣārādrau kṛtvā tīvrataraṃ tapaḥ
ārādhito mayā devo varadaḥ pārvatīpatiḥ
tadeva tena śāstraṃ me pāṇinīyaṃ prakāśitam
tadicchānugrahādeva mayā pūrṇīkṛtaṃ ca tat
tato 'haṃ gṛham āgaccham ajñātādhvapariśramaḥ
niśākarakalāmauliprasādāmṛtanirbharaḥ
atha mātur gurūṇāṃ ca kṛtapādābhivandanaḥ
tatropakośāvṛttāntaṃ tam aśrauṣaṃ mahādbhutam
tena me paramāṃ bhūmimātmanyānandavismayau
tasyāṃ ca sahajasnehabahumānāvagacchatām
varṣo 'tha manmukhādaicchacchrotuṃ vyākaraṇaṃ navam
tataḥ prakāśitaṃ svāmikumāreṇaiva tasya tat
tato vyāḍīndradattābhyāṃ vijñapto dakṣiṇāṃ prati
gururvarṣo 'bravīt svarṇakoṭir me dīyatām iti
aṅgīkṛtya gurorvākyaṃ tau ca māmityavocatām
ehi rājñaḥ sakhe nandādyācituṃ gurudakṣiṇām
gacchāmo nānyato 'smābhiriyatkāñcanamāpyate
navādhikāyā navateḥ koṭīnāmadhipo hi saḥ
vācā tenopakośā ca prāgdharmabhaginī kṛtā
ataḥ śyālaḥ sa te kiṃcittvadguṇaiḥ samavāpyate
iti niścitya nandasya bhūpateḥ kaṭakaṃ vayam
ayodhyāsthamagacchāma trayaḥ sabrahmacāriṇaḥ
prāptamātreṣu cāsmāsu sa rājā pañcatāṃ gataḥ
rāṣṭre kolāhalaṃ jātaṃ viṣādena sahaiva naḥ
avocadindradatto 'tha tatkṣaṇaṃ yogasiddhimān
gatāsorasya bhūpasya śarīraṃ praviśāmyaham
arthī vararucirme 'stu dāsyāmyasmai ca kāñcanam
vyāḍī rakṣatu me dehaṃ tataḥ pratyāgamāvadhi
ityuktvā nandadehāntarindradattaḥ samāviśat
pratyujjīvati bhūpe ca rāṣṭre tatrotsavo 'bhavat
śūnye devagṛhe dehamindradattasya rakṣitum
vyāḍau sthite gato 'bhūvamahaṃ rājakulaṃ tadā
praviśya svastikāraṃ ca vidhāya gurudakṣiṇām
yoganando mayā tatra hemakoṭiṃ sa yācitaḥ
tataḥ sa śakaṭālākhyaṃ satyanandasya mantriṇam
suvarṇakoṭimetasmai dāpayeti samādiśat
mṛtasya jīvitaṃ dṛṣṭvā sadyaśca prāptimarthinaḥ
sa tattvaṃ jñātavānmantrī kimajñeyaṃ hi dhīmatām
deva dīyata ityuktvā sa ca mantrītyacintayat
nandasya tanayo bālo rājyaṃ ca bahuśatrumat
tatsaṃpratyatra rakṣāmi tasya dehamapīdṛśam
niścityaitatsa tatkālaṃ śavānsarvānadāhayat
cārairanviṣya tanmadhye labdhvā devagṛhāttataḥ
vyāḍiṃ vidhūya taddagdhamindradattakalevaram
atrāntare ca rājānaṃ hemakoṭisamarpaṇe
tvaramāṇamathāha sma śakaṭālo vicārayan
utsavākṣiptacitto 'yaṃ sarvaḥ parijanaḥ sthitaḥ
kṣaṇaṃ pratīkṣatāmeṣa vipro yāvaddadāmyaham
athaitya yoganandasya vyāḍinā kranditaṃ puraḥ
abrahmaṇyamanutkrāntajīvo yogasthito dvijaḥ
anāthaśava ityadya balāddagdhastavodaye
tacchrutvā yoganandasya kāpyavasthābhavacchucā
dehadāhātsthire tasmiñjāte nirgatya me dadau
suvarṇakoṭiṃ sa tataḥ śakaṭālo mahāmatiḥ
yoganando 'tha vijane saśoko vyāḍimabravīt
śūdrībhūto 'smi vipro 'pi kiṃ śriyā sthirayāpi me
tacchrutvāśvāsya taṃ vyāḍiḥ kālocitamabhāṣata
jñāto 'si śakaṭālena tadenaṃ cintayādhunā
mahāmantrī hyayaṃ svecchamacirāttvāṃ vināśayet
pūrvanandasutaṃ kuryāc candraguptaṃ hi bhūmipam
tasmādvararuciṃ mantrimukhyatve kuru yena te
etadbuddhyā bhavedrājyaṃ sthiraṃ divyānubhāvayā
ityuktaiva gate vyāḍau dātuṃ tāṃ gurudakṣiṇām
tadaivānīya dattā me yoganandena mantritā
athoktaḥ sa mayā rājā brāhmaṇye hārite 'pi te
rājyaṃ naiva sthiraṃ manye śakaṭāle padasthite
tasmānnāśaya yuktyainamiti mantre mayodite
yoganando 'ndhakūpāntaḥ śakaṭālaṃ tamakṣipat
kiṃca putraśataṃ tasya tatraiva kṣiptavānasau
jīvandvijo 'munā dagdha iti doṣānukīrtanāt
ekaḥ śarāvaḥ saktūnāmekaḥ pratyahamambhasaḥ
śakaṭālasya tatrāntaḥ saputrasya nyadhīyata
sa covāca tataḥ putrānamībhiḥ saktubhiḥ sutāḥ
eko 'pi kṛcchrād varteta bahūnāṃ tu kathaiva kā
tasmāt saṃbhakṣayatvekaḥ pratyahaṃ sajalānamūn
yaḥ śakto yoganandasya kartuṃ vairapratikriyām
tvameva śakto bhuṅkṣvaitaditi putrāstamabruvan
prāṇebhyo 'pi hi dhīrāṇāṃ priyā śatrupratikriyā
tataḥ sa śakaṭālastaiḥ pratyahaṃ saktuvāribhiḥ
eka evākarod vṛttiṃ kaṣṭaṃ krūrā jigīṣavaḥ
abuddhvā cittam aprāpya visrambhaṃ prabhaviṣṇuṣu
na svecchaṃ vyavahartavyam ātmano bhūtim icchatā
iti cācintayat tatra śakaṭālo 'ndhakūpagaḥ
tanayānāṃ kṣudhārtānāṃ paśyan prāṇodgamavyathām
tataḥ sutaśataṃ tasya paśyatastadvyapadyata
tatkaraṅkairvṛto jīvannatiṣṭhatsa ca kevalaḥ
yoganandaśca sāmrājye baddhamūlo 'bhavattataḥ
vyāḍirabhyāyayau taṃ ca gurave dattadakṣiṇaḥ
abhyetyaiva ca so 'vādīcciraṃ rājyaṃ sakhe 'stu te
āmantrito 'si gacchāmi tapastaptumahaṃ kvacit
tacchrutvā yoganandastaṃ bāṣpakaṇṭho 'pyabhāṣata
rājye me bhuṅkṣva bhogāṃstvaṃ bhuktvā māṃ mā sma gā iti
vyāḍis tato 'vadad rājañ śarīre kṣaṇanaśvare
evaṃprāyeṣv asāreṣu dhīmān ko nāma majjati
nahi mohayati prājñaṃ lakṣmīrmarumarīcikā
ityuktvaiva sa tatkālaṃ tapase niścito yayau
agamad atha yoganandaḥ pāṭaliputraṃ svarājanagaraṃ saḥ
bhogāya kāṇabhūte matsahitaḥ sakalasainyayutaḥ
tatropakośāparicaryamāṇaḥ samudvahanmantridhurāṃ ca tasya
ahaṃ jananyā gurubhiś ca sākam āsādya lakṣmīmavasaṃ cirāya
bahu tatra dine dine dyusindhuḥ kanakaṃ mahyamadāttapaḥprasannā
vadati sma śarīriṇī ca sākṣān mama kāryāṇi sarasvatī sadaiva
evamuktvā vararuciḥ punaretadavarṇayat
kālena yoganando 'tha kāmādivaśamāyayau
gajendra iva mattaśca nāpaikṣata sa kiṃcana
akāṇḍapātopanatā kaṃ na lakṣmīr vimohayet
acintayaṃ tataścāhaṃ rājā tāvadviśṛṅkhalaḥ
tatkāryacintayākrāntaḥ svadharmo me 'vasīdati
tasmādvaraṃ sahāyaṃ taṃ śakaṭālaṃ samuddhare
kriyeta cedviruddhaṃ ca kiṃ sa kuryānmayi sthite
niścityaitanmayābhyarthya rājānaṃ so 'ndhakūpataḥ
uddhṛtaḥ śakaṭālo 'tha mṛdavo hi dvijātayaḥ
durjayo yoganando 'yaṃ sthite vararucāvataḥ
āśraye vaitasīṃ vṛttiṃ kālaṃ tāvatpratīkṣitum
iti saṃcintya sa prājñaḥ śakaṭālo madicchayā
akarodrājakāryāṇi punaḥ samprāpya mantritām
kadācidyoganando 'tha nirgato nagarādbahiḥ
śliṣyatpañcāṅguliṃ hastaṃ gaṅgāmadhye vyalokayat
kimetaditi papraccha māmāhūya sa tatkṣaṇam
ahaṃ ca dve nijāṅgulyau diśi tasyāmadarśayam
tena tasmiṃstirobhūte haste rājātivismayāt
bhūyo 'pi tadapṛcchanmāṃ tataścāhaṃ tamabravam
pañcabhirmilitaiḥ kiṃ yajjagatīha na sādhyate
ityuktavānasau hastaḥ svāṅgulīḥ pañca darśayan
tato 'sya rājannaṅgulyāvete dve darśite mayā
aikacitye dvayoreva kimasādhyaṃ bhavediti
ityukte gūḍhavijñāne samatuṣyattato nṛpaḥ
śakaṭālo vyaṣīdacca madbuddhiṃ vīkṣya durjayām
ekadā yoganandaśca dṛṣṭavānmahiṣīṃ nijām
vātāyanāgrāt paśyantīṃ brāhmaṇātithimunmukham
tanmātrādeva kupito rājā viprasya tasya saḥ
ādiśadvadham īrṣyā hi vivekaparipanthinī
hantuṃ vadhyabhuvaṃ tasmin nīyamāne dvije tadā
ahasadgatajīvo 'pi matsyo vipaṇimadhyagaḥ
tadaiva rājā tadbuddhvā vadhaṃ tasya nyavārayat
viprasya māmapṛcchacca matsyahāsasya kāraṇam
nirūpya kathayāmyetadityuktvā nirgataṃ ca mām
cintitopasthitaikānte sarasvatyevamabravīt
asya tālataroḥ pṛṣṭhe tiṣṭha rātrāvalakṣitaḥ
atra śroṣyasi matsyasya hāsahetum asaṃśayam
tacchrutvā niśi tatrāhaṃ gatvā tālopari sthitaḥ
apaśyaṃ rākṣasīṃ ghorāṃ bālaiḥ putraiḥ sahāgatām
sā bhakṣyaṃ yācamānāṃstānavādītpratipālyatām
prātarvo vipramāṃsāni dāsyāmyadya hato na saḥ
kasmātsa na hato 'dyeti pṛṣṭā tairabravītpunaḥ
taṃ hi dṛṣṭvā mṛto 'pīha matsyo hasitavān iti
hasitaṃ kimu teneti pṛṣṭā bhūyaḥ sutaiśca sā
avocadrākṣasī rājñaḥ sarvā rājñyo 'pi viplutāḥ
sarvatrāntaḥpure hyatra strīrūpāḥ puruṣāḥ sthitāḥ
hanyate 'naparādhas tu vipra ity ahasat timiḥ
bhūtānāṃ pārthivātyarthanirvivekatvahāsinām
sarvāntaścāriṇāṃ hyetā bhavantyeva ca vikriyāḥ
etattasyā vacaḥ śrutvā tato 'pakrāntavāhanam
prātaśca matsyahāsasya hetuṃ rājñe nyavedayam
prāpya cāntaḥpurebhyas tān strīrūpān puruṣāṃs tataḥ
bahv amanyata māṃ rājā vadhādvipraṃ ca muktavān
ityādi ceṣṭitaṃ dṛṣṭvā tasya rājño viśṛṅkhalam
khinne mayi kadācicca tatrāgāccitrakṛnnavaḥ
alikhat sa mahādevīṃ yoganandaṃ ca taṃ paṭe
sajīvam iva taccitraṃ vākceṣṭārahitaṃ tv abhūt
taṃ ca citrakaraṃ rājā tuṣṭo vittairapūrayat
taṃ ca vāsagṛhe citrapaṭaṃ bhittāvakārayat
ekadā ca praviṣṭasya vāsake tatra sā mama
sampūrṇalakṣaṇā devī pratibhāti sma citragā
lakṣaṇāntarasaṃbandhādabhyūhya pratibhāvaśāt
athākārṣamahaṃ tasyāstilakaṃ mekhalāpade
sampūrṇalakṣaṇāṃ tena kṛtvaināṃ gatavānaham
praviṣṭo yoganando 'tha tilakaṃ taṃ vyalokayat
kenāyaṃ racito 'treti so 'pṛcchacca mahattarān
te ca nyavedayaṃstasmai kartāraṃ tilakasya mām
devyā guptapradeśasthamimaṃ nānyo mayā vinā
vetti tajjñātavānevamasau vararuciḥ katham
channaḥ kṛto 'munā nūnaṃ mamāntaḥpuraviplavaḥ
dṛṣṭavānata evāyaṃ strīrūpāṃstatra tānnarān
iti saṃcintayāmāsa yoganandaḥ krudhā jvalan
jāyante bata mūḍhānāṃ saṃvādā api tādṛśāḥ
tataḥ svairaṃ samāhūya śakaṭālaṃ samādiśat
tvayā vararucirvadhyo devīvidhvaṃsanāditi
yathā jñāpayasītyuktvā śakaṭālo 'gamadbahiḥ
acintayacca śaktiḥ syāddhantuṃ vararuciṃ na me
divyabuddhiprabhāvo 'sāvuddhartā ca mamāpadaḥ
viprasya tadvaraṃ guptaṃ saṃprati svīkaromi tam
iti niścitya so 'bhyetya rājñaḥ kopamakāraṇam
vadhāntaṃ kathayitvā me śakaṭālo 'bravīttataḥ
anyaṃ kaṃcitpravādāya hanmyahaṃ tvaṃ ca madgṛhe
pracchannas tiṣṭha mām asmād rakṣituṃ kopanān nṛpāt
iti tadvacanāc channas tadgṛhe 'vasthito 'bhavam
sa cānyaṃ hatavān kaṃcin madvadhākhyātaye niśi
evaṃ prayuktanītiṃ taṃ prītyāvocamahaṃ tadā
eko mantrī bhavānyena hantuṃ māṃ na kṛtā matiḥ
nahi hantumahaṃ śakyo rākṣaso mittramasti me
dhyātamātrāgato viśvaṃ grasate sa madicchayā
rājā tvihendradattākhyaḥ sakhā vadhyo na me dvijaḥ
tacchrutvā so 'bravīnmantrī rakṣo me darśyatāmiti
tato dhyātāgataṃ tasmai tadrakṣo 'hamadarśayam
taddarśanācca vitrasto vismitaśca babhūva saḥ
rakṣasyantarhite tasmiñ śakaṭālaḥ sa māṃ punaḥ
kathaṃ te rākṣaso mittraṃ saṃjāta iti pṛṣṭavān
tato 'hamavadaṃ pūrvaṃ rakṣārthaṃ nagare bhraman
rātrau rātrau kṣayaṃ prāpadekaiko nagarādhipaḥ
tacchrutvā yoganando māmakaronnagarādhipam
bhramaṃścāpaśyamatrāhaṃ bhramantaṃ rākṣasaṃ niśi
sa ca māmavadadbrūhi vidyate nagare 'tra kā
surūpā strīti tacchrutvā vihasyāhaṃ tamabravam
yā yasyābhimatā mūrkha surūpā tasya sā bhavet
tacchrutvaiva tvayaikena jito 'smītyavadatsa mām
praśnamokṣādvadhottīrṇaṃ māṃ punaścābravīdasau
tuṣṭo 'smīti suhṛnme tvaṃ saṃnidhāsye ca te smṛtaḥ
ityuktvāntarhite tasminyathāgatamagāmaham
evam āpatsahāyo me rākṣaso mittratāṃ gataḥ
ityuktavānahaṃ bhūyaḥ śakaṭālena cārthitaḥ
gaṅgāmadarśayaṃ tasmai mūrtāṃ dhyānādupasthitām
stutibhistoṣitā sā ca mayā devī tirodadhe
babhūva śakaṭālaśca sahāyaḥ praṇato mayi
ekadā ca sa mantrī māṃ guptasthaṃ khinnamabravīt
sarvajñenāpi khedāya kimātmā dīyate tvayā
kiṃ na jānāsi yad rājñām avicāraratā dhiyaḥ
acirācca bhavecchuddhistathā cātra kathaṃ śṛṇu
ādityavarmanāmātra babhūva nṛpatiḥ purā
śivavarmābhidhāno 'sya mantrī cābhūnmahāmatiḥ
rājñastasyaikadā caikā rājñī garbhamadhārayat
tadbuddhvā sa nṛpo 'pṛcchadityantaḥpurarakṣiṇaḥ
varṣadvayaṃ praviṣṭasya vartate 'ntaḥpure 'tra me
tadeṣā garbhasaṃbhūtiḥ kutaḥ saṃprati kathyatām
athocuste praveśo 'tra puṃso 'nyasyāsti na prabho
śivavarmā tu te mantrī praviśatyanivāritaḥ
tacchrutvācintayadrājā nūnaṃ drohī sa eva me
prakāśaṃ ca hate tasminn apavādo bhavenmama
ityālocya sa taṃ yuktyā śivavarmāṇamīśvaraḥ
sāmantasyāntikaṃ sakhyuḥ prāhiṇodbhogavarmaṇaḥ
tadvadhaṃ tasya lekhena saṃdiśya tadanantaram
nigūḍhaṃ sa nṛpastatra lekhahāraṃ vyasarjayat
yāte mantriṇi saptāhe gate bhītyā palāyitā
sā rājñī rakṣibhirlabdhā puṃsā strīrūpiṇā saha
ādityavarmā tadbuddhvā sānutāpo 'bhavattadā
kiṃ mayā tādṛśo mantrī ghātito 'kāraṇāditi
atrāntare sa ca prāpa nikaṭaṃ bhogavarmaṇaḥ
śivavarmā sa copāgāllekhamādāya pūruṣaḥ
vācayitvā ca taṃ lekhamekānte śivavarmaṇe
śaśaṃsa vadhanirdeśaṃ bhogavarmā vidhervaśāt
śivavarmāpy avocat taṃ sāmantaṃ mantrisattamaḥ
tvaṃ vyāpādaya māṃ no cen nihanmyātmānam ātmanā
tacchrutvā vismayāviṣṭo bhogavarmā jagāda tam
kimetadbrūhi me vipra śāpito 'si na vakṣi cet
atha vakti sma taṃ mantrī hanyeyaṃ yatra bhūpate
tatra dvādaśa varṣāṇi deśe devo na varṣati
tacchrutvā mantribhiḥ sārdhaṃ bhogavarmā vyacintayat
duṣṭaḥ sa rājā deśasya nāśamasmākamicchati
kiṃ hi tatra na santyeva vadhakā guptagāminaḥ
tasmānmantrī na vadhyo 'sau rakṣyaḥ svātmavadhādapi
iti saṃmantrya dattvā ca rakṣakān bhogavarmaṇā
śivavarmā tato deśāt preṣito 'bhūt tataḥ kṣaṇāt
evaṃ pratyāyayau jīvansa mantrī prajñayā svayā
śuddhiścāsyānyato jātā nahi dharmo 'nyathā bhavet
itthaṃ tavāpi śuddhiḥ syāttiṣṭha tāvadgṛhe mama
kātyāyana nṛpo 'pyeṣa sānutāpo bhaviṣyati
ityuktaḥ śakaṭālena channo 'haṃ tasya veśmani
pratīkṣamāṇo 'vasaraṃ tānyahānyatyavāhayam
tasyātha yoganandasya kāṇabhūteḥ kadācana
putro hiraṇyaguptākhyo mṛgayāyai gato 'bhavat
aśvavegātprayātasya kathaṃciddūramantaram
ekākino vane tasya vāsaraḥ paryahīyata
tataśca tāṃ niśāṃ netuṃ vṛkṣamārohati sma saḥ
kṣaṇāttatraiva cārohadṛkṣaḥ siṃhena bhīṣitaḥ
sa dṛṣṭvā rājaputraṃ taṃ bhītaṃ mānuṣabhāṣayā
mā bhaiṣīrmama mittraṃ tvamityuktvā nirbhayaṃ vyadhāt
visrambhādṛkṣavākyena rājaputro 'tha suptavān
ṛkṣastu jāgradevāsīdadhaḥ siṃho 'tha so 'bravīt
ṛkṣaṃ mānuṣametaṃ me kṣipa yāvadvrajāmyaham
ṛkṣastato 'bravītpāpa na mitraṃ ghātayāmyaham
kramādṛkṣe prasupte ca rājaputre ca jāgrati
punaḥ siṃho 'bravīdetamṛkṣaṃ me kṣipa mānuṣa
tacchrutvātmabhayāttena siṃhasyārādhanāya saḥ
kṣipto 'pi nāpataccitramṛkṣo daivaprabodhitaḥ
mittradrohin bhavonmatta iti śāpam adāc ca saḥ
tasya rājasutasyaitadvṛttāntāvagamāvadhim
prāpyaiva svagṛhaṃ prātarunmatto 'bhūnnṛpātmajaḥ
yoganandaśca taddṛṣṭvā viṣādaṃ sahasāgamat
abravīcca sa kāle 'smiñ jīved vararucir yadi
idaṃ jñāyeta tatsarvaṃ dhiṅ me tadvadhapāṭavam
tacchrutvā vacanaṃ rājñaḥ śakaṭālo vyacintayat
hanta kātyāyanasyāyaṃ labdhaḥ kālaḥ prakāśane
na so 'tra mānī tiṣṭhecca rājā mayi ca viśvaset
ityālocya sa rājānamabravīdyācitābhayaḥ
rājannalaṃ viṣādena jīvanvararuciḥ sthitaḥ
yoganandastato 'vādīddrutamānīyatāmiti
athāhaṃ śakaṭālena yoganandāntikaṃ haṭhāt
ānītas taṃ tathābhūtaṃ rājaputraṃ vyalokayam
mittradrohaḥ kṛto 'nena devetyuktvā tathaiva saḥ
sarasvatīprasādena vṛttāntaḥ kathito mayā
tatastacchāpamuktena stuto 'haṃ rājasūnunā
tvayā kathamidaṃ jñātamityapṛcchatsa bhūpatiḥ
athāham avadaṃ rājaṃl lakṣaṇair anumānataḥ
pratibhātaśca paśyanti sarvaṃ prajñāvatāṃ dhiyaḥ
tadyathā tilako jñātastathā sarvamidaṃ mayā
iti madvacanātso 'bhūdrājā lajjānutāpavān
athānādṛtasatkāraḥ pariśuddhyaiva lābhavān
svagṛhaṃ gatavānasmi śīlaṃ hi viduṣāṃ dhanam
prāptasyaiva ca tatratyo jano 'rodītpuro mama
abhyetya māṃ samudbhrāntamupavarṣo 'bravīttataḥ
rājā hataṃ niśamya tvāmupakośāgnisādvapuḥ
akarodatha mātuste śucā hṛdayamasphuṭat
tacchrutvābhinavodbhūtaśokāvegavicetanaḥ
sadyo 'ham apataṃ bhūmau vātarugṇa iva drumaḥ
kṣaṇācca gatavānasmi pralāpānāṃ rasajñatām
priyabandhuvināśotthaḥ śokāgniḥ kaṃ na tāpayet
ā saṃsāraṃ jagatyasminn ekā nityā hyanityatā
tadetāmaiśvarīṃ māyāṃ kiṃ jānannapi muhyasi
ityādibhir upāgatya varṣeṇa vacanair aham
bodhito 'tha yathātattvaṃ kathaṃciddhṛtimāptavān
tato viraktahṛdayastyaktvā sarvaṃ nibandhanam
praśamaikasahāyo 'haṃ tapovanamaśiśriyam
divaseṣvatha gacchatsu tattapovanamekadā
ayodhyāta upāgacchadvipra eko mayi sthite
sa mayā yoganandasya rājyavārtām apṛcchyata
pratyabhijñāya māṃ so 'tha saśokamidamabravīt
śṛṇu nandasya yadvṛttaṃ tatsakāśādgate tvayi
labdhvāvakāśas tatrābhūcchakaṭālaś cireṇa saḥ
sa cintayanvadhopāyaṃ yoganandasya yuktitaḥ
kṣitiṃ khanantamadrākṣīccāṇakyākhyaṃ dvijaṃ pathi
kiṃ bhuvaṃ khanasītyukte tena vipro 'tha so 'bravīt
darbhamunmūlayāmyatra pādo hyetena me kṣataḥ
tacchrutvā sahasā mantrī kopanaṃ krūraniścayam
taṃ vipraṃ yoganandasya vadhopāyamamanyata
nāma pṛṣṭvābravīttaṃ ca he brahmandāpayāmi te
ahaṃ trayodaśīśrāddhaṃ gṛhe nandasya bhūpateḥ
dakṣiṇātaḥ suvarṇasya lakṣaṃ tava bhaviṣyati
bhokṣyase dhuri cānyeṣāmehi tāvadgṛhaṃ mama
ityuktvā śakaṭālastaṃ cāṇakyamanayadgṛham
śrāddhāhe 'darśayattaṃ ca rājñe sa śraddadhe ca tam
tataḥ sa gatvā cāṇakyo dhuri śrāddha upāviśat
subandhunāmā vipraśca tāmaicchaddhuramātmanaḥ
tadgatvā śakaṭālena vijñapto nandabhūpatiḥ
avādīnnāparo yogyaḥ subandhurdhuri tiṣṭhatu
āgatyaitāṃ ca rājājñāṃ śakaṭālo bhayānataḥ
na me 'parādha ityuktvā cāṇakyāya nyavedayat
so 'tha kopena cāṇakyo jvalanniva samantataḥ
nijāṃ muktvā śikhāṃ tatra pratijñāmakarodimām
avaśyaṃ hanta nando 'yaṃ saptabhirdivasairmayā
vināśyo bandhanīyā ca tato nirmanyunā śikhā
ityuktavantaṃ kupite yoganande palāyitam
alakṣitaṃ svagehe taṃ śakaṭālo nyaveśayat
tatropakaraṇe datte guptaṃ tenaiva mantriṇā
sa cāṇakyo dvijaḥ kvāpi gatvā kṛtyāmasādhayat
tadvaśādyoganando 'tha dāhajvaramavāpya saḥ
saptame divase prāpte pañcatvaṃ samupāgamat
hatvā hiraṇyaguptaṃ ca śakaṭālena tatsutam
pūrvanandasute lakṣmīścandragupte niveśitā
mantritve tasya cābhyarthya bṛhaspatisamaṃ dhiyā
cāṇakyaṃ sthāpayitvā taṃ sa mantrī kṛtakṛtyatām
manvāno yoganandasya kṛtavairapratikriyaḥ
putraśokena nirviṇṇaḥ praviveśa mahadvanam
iti tasya mukhācchrutvā viprasya sutarāmaham
kāṇabhūte gataḥ khedaṃ sarvamālokya cañcalam
khedāccāham imāṃ draṣṭum āgato vindhyavāsinīm
tatprasādena dṛṣṭvā tvāṃ smṛtā jātirmayā sakhe
prāptaṃ divyaṃ ca vijñānaṃ mayoktā te mahākathā
idānīṃ kṣīṇaśāpo 'haṃ yatiṣye dehamujhitum
tvaṃ ca saṃprati tiṣṭheha yāvadāyāti te 'ntikam
śiṣyayukto guṇāḍhyākhyas tyaktabhāṣātrayo dvijaḥ
so 'pi hyahamiva krodhāddevyā śapto gaṇottamaḥ
mālyavānnāma matpakṣapātī martyatvamāgataḥ
tasmai maheśvaroktaiṣā kathanīyā mahākathā
tataste śāpanirmuktistasya cāpi bhaviṣyati
evaṃ vararucistatra kāṇabhūternivedya saḥ
pratasthe dehamokṣāya puṇyaṃ badarikāśramam
gacchandadarśa gaṅgāyāṃ so 'tha śākāśinaṃ munim
tatsamakṣaṃ ca tasyarṣeḥ kuśenābhūtkarakṣatiḥ
tato 'sya rudhiraṃ niryattena śākarasīkṛtam
ahaṃkāraparīkṣārthaṃ kautukātsvaprabhāvataḥ
taddṛṣṭvā hanta siddho 'smītyagāddarpamasau muniḥ
tato vararuciḥ kiṃcidvihasyeva jagāda tam
jijñāsanāya raktaṃ te mayā śākarasīkṛtam
yāvannādyāpyahaṃkāraḥ parityaktastvayā mune
jñānamārge hyahaṃkāraḥ parigho duratikramaḥ
jñānaṃ vinā ca nāstyeva mokṣo vrataśatairapi
svargastu na mumukṣūṇāṃ kṣayī cittaṃ vilobhayet
tasmādahaṃkṛtityāgājjñāne yatnaṃ mune kuru
vinīyaivaṃ muniṃ tena praṇatena kṛtastutiḥ
taṃ badaryāśramoddeśaṃ śāntaṃ vararuciryayau
atha sa nibiḍabhaktyā tatra devīṃ śaraṇyāṃ śaraṇamupagato 'sau martyabhāvaṃ mumukṣuḥ
prakaṭitanijamūrtiḥ sāpi tasmai śaśaṃsa svayamanalasamutthāṃ dhāraṇāṃ dehamuktyai
dagdhvā śarīramatha dhāraṇayā tayā taddivyāṃ gatiṃ vararuciḥ sa nijāṃ prapede
vindhyāṭavībhuvi tataḥ sa ca kāṇabhūtir āsīdabhīpsitaguṇāḍhyasamāgamotkaḥ
tataḥ sa martyavapuṣā mālyavānvicaranvane
nāmnā guṇāḍhyaḥ sevitvā sātavāhanabhūpatim
saṃskṛtādyāstadagre ca bhāṣāstisraḥ pratijñayā
tyaktvā khinnamanā draṣṭumāyayau vindhyavāsinīm
tadādeśena gatvā ca kāṇabhūtiṃ dadarśa saḥ
tato jātiṃ nijāṃ smṛtvā prabuddhaḥ sahasābhavat
āśritya bhāṣāṃ paiśācīṃ bhāṣātrayavilakṣaṇām
śrāvayitvā nijaṃ nāma kāṇabhūtiṃ ca so 'bravīt
puṣpadantācchrutāṃ divyāṃ śīghraṃ kathaya me kathām
yena śāpaṃ tariṣyāvas tvaṃ cāhaṃ ca samaṃ sakhe
tacchrutvā praṇato hṛṣṭaḥ kāṇabhūtiruvāca tam
kathayāmi kathāṃ kiṃtu kautukaṃ me mahatprabho
ājanmacaritaṃ tāvacchaṃsa me kurvanugraham
iti tenārthito vaktuṃ guṇāḍhyo 'tha pracakrame
pratiṣṭhāne 'sti nagaraṃ supratiṣṭhitasaṃjñakam
tatrābhūtsomaśarmākhyaḥ ko'pi brāhmaṇasattamaḥ
vatsaś ca gulmakaś caiva tasya dvau tanayau sakhe
jāyete sma tṛtīyā ca śrutārthā nāma kanyakā
kālena brāhmaṇaḥ so 'tha sabhāryaḥ pañcatāṃ gataḥ
tatputrau tau svasāraṃ tāṃ pālayantāvatiṣṭhatām
sā cākasmātsagarbhābhūt taddṛṣṭvā vatsagulmayoḥ
tatrānyapuruṣābhāvācchaṅkānyonyamajāyata
tataḥ śrutārthā cittajñā bhrātarau tāvabhāṣata
pāpaśaṅkā na kartavyā śṛṇutaṃ kathayāmi vām
kumāraḥ kīrtisenākhyo nāgarājasya vāsukeḥ
bhrātuḥ putro 'sti tenāhaṃ dṛṣṭā snātuṃ gatā satī
tataḥ sa madanākrānto nivedyānvayanāmanī
gāndharveṇa vivāhena māṃ bhāryāmakarottadā
viprajāterayaṃ tasmānmama garbha iti svasuḥ
śrutvā kaḥ pratyayo 'treti vatsagulmāvavocatām
tato rahasi sasmāra sā taṃ nāgakumārakam
smṛtamātrāgataḥ so 'tha vatsagulmāvabhāṣata
bhāryā kṛtā mayaiveyaṃ śāpabhraṣṭā varāpsarāḥ
yuṣmatsvasā yuvāṃ caiva śāpenaiva cyutau bhuvi
putro janiṣyate cātra yuṣmatsvasurasaṃśayam
tato 'syāḥ śāpanirmuktiryuvayośca bhaviṣyati
ityuktvāntarhitaḥ so 'bhūttataḥ stokaiśca vāsaraiḥ
śrutārthāyāḥ suto jātastaṃ hi jānīhi māṃ sakhe
gaṇāvatāro jāto 'yaṃ guṇāḍhyo nāma brāhmaṇaḥ
iti tatkālam udabhūd antarikṣāt sarasvatī
kṣīṇaśāpāstataste ca jananīmātulā mama
kālena pañcatāṃ prāptā gataścāhamadhīratām
atha śokaṃ samutsṛjya bālo 'pi gatavānaham
svāvaṣṭambhena vidyānāṃ prāptaye dakṣiṇāpatham
kālena tatra samprāpya sarvā vidyāḥ prasiddhimān
svadeśam āgato 'bhūvaṃ darśayiṣyan nijān guṇān
praviśaṃśca cirāttatra nagare supratiṣṭhite
apaśyaṃ śiṣyasahitaḥ śobhāṃ kāmapyahaṃ tadā
kvacitsāmāni chandogā gāyanti ca yathāvidhi
kvacidvivādo viprāṇāmabhūdvedavinirṇaye
yo 'tra dyūtakalāṃ vetti tasya hastagato nidhiḥ
ityādikaitavair dyūtam astuvan kitavāḥ kvacit
anyonyaṃ nijavāṇijyakalākauśalavādinām
kvacicca vaṇijāṃ madhye vaṇigeko 'bravīdidam
arthaiḥ saṃyamavān arthān prāpnoti kiyad adbhutam
mayā punar vinaivārthaṃ lakṣmīr āsāditā purā
garbhasthasya ca me pūrvaṃ pitā pañcatvamāgataḥ
manmātuśca tadā pāpairgotrajaiḥ sakalaṃ hṛtam
tataḥ sā tadbhayād gatvā rakṣantī garbham ātmanaḥ
tasthau kumāradattasya pitṛmitrasya veśmani
tatra tasyāśca jāto 'haṃ sādhvyā vṛttinibandhanam
tataścāvardhayatsā māṃ kṛcchrakarmāṇi kurvatī
upādhyāyamathābhyarcya tayākiṃcanyadīnayā
krameṇa śikṣitaścāhaṃ lipiṃ gaṇitameva ca
vaṇikputro 'si tatputra vāṇijyaṃ kuru sāṃpratam
viśākhilākhyo deśe 'smin vaṇik cāsti mahādhanaḥ
daridrāṇāṃ kulīnānāṃ bhāṇḍamūlyaṃ dadāti saḥ
gaccha yācasva taṃ mūlyamiti mātābravīcca mām
tato 'hamagamaṃ tasya sakāśaṃ so 'pi tatkṣaṇam
ity avocat krudhā kaṃcid vaṇikputraṃ viśākhilaḥ
mūṣako dṛśyate yo 'yaṃ gataprāṇo 'tra bhūtale
etenāpi hi paṇyena kuśalo dhanamarjayet
dattāstava punaḥ pāpa dīnārā bahavo mayā
dūre tiṣṭhatu tadvṛddhistvayā te 'pi na rakṣitāḥ
tacchrutvā sahasaivāhaṃ tamavocaṃ viśākhilam
gṛhīto 'yaṃ mayā tvatto bhāṇḍamūlyāya mūṣakaḥ
ityuktvā mūṣakaṃ haste gṛhītvā saṃpuṭe ca tam
likhitvāsya gato 'bhūvam ahaṃ so 'py ahasad vaṇik
caṇakāñjaliyugmena mūlyena sa ca mūṣakaḥ
mārjārasya kṛte dattaḥ kasyacidvaṇijo mayā
kṛtvā tāṃś caṇakān bhṛṣṭān gṛhītvā jalakumbhikām
atiṣṭhaṃ catvare gatvā chāyāyā nagarādbahiḥ
tatra śrāntāgatāyāmbhaḥ śītalaṃ caṇakāṃśca tān
kāṣṭhabhārikasaṃghāya sapraśrayamadāmaham
ekaikaḥ kāṣṭhikaḥ prītyā kāṣṭhe dve dve dadau mama
cikrītavān ahaṃ tāni nītvā kāṣṭhāni cāpaṇe
tataḥ stokena mūlyena krītvā tāṃścaṇakāṃstataḥ
tathaiva kāṣṭhikebhyo 'hamanyedyuḥ kāṣṭhamāharam
evaṃ pratidinaṃ kṛtvā prāpya mūlyaṃ kramānmayā
kāṣṭhikebhyo 'khilaṃ dāru krītaṃ tebhyo dinatrayam
akasmādatha saṃjāte kāṣṭhacchede 'tivṛṣṭibhiḥ
mayā taddāru vikrītaṃ paṇānāṃ bahubhiḥ śataiḥ
tenaiva vipaṇiṃ kṛtvā dhanena nijakauśalāt
kurvanvaṇijyāṃ kramaśaḥ sampanno 'smi mahādhanaḥ
sauvarṇo mūṣakaḥ kṛtvā mayā tasmai samarpitaḥ
viśākhilāya so 'pi svāṃ kanyāṃ mahyamadāttataḥ
ata eva ca loke 'smin prasiddho mūṣakākhyayā
evaṃ lakṣmīr iyaṃ prāptā nirdhanena satā mayā
tacchrutvā tatra te 'bhūvanvaṇijo 'nye savismayāḥ
dhīrna citrīyate kasmādabhittau citrakarmaṇā
kvacitpratigrahaprāptahemamāṣāṣṭako dvijaḥ
chandogaḥ kaścidityukto viṭaprāyeṇa kenacit
brāhmaṇyādbhojanaṃ tāvadasti te tattvayāmunā
lokayātrā suvarṇena vaidagdhyāyeha śikṣyatām
ko māṃ śikṣayatītyukte tena mugdhena so 'bravīt
yaiṣā caturikā nāma veśyā tasyā gṛhaṃ vraja
tatra kiṃ karavāṇīti dvijenokto viṭo 'bravīt
svarṇaṃ dattvā prayuñjīthā rañjayansāma kiṃcana
śrutvety agacchac chandogo drutaṃ caturikāgṛham
upāviśat praviśyātra kṛtapratyudgatistayā
māmadya lokayātrāṃ tvaṃ śikṣayaitena sāṃpratam
iti jalpansa tattasyai svarṇamarpitavāndvijaḥ
prahasatyatha tatrasthe jane kiṃcidvicintya saḥ
gokarṇasadṛśau kṛtvā karāvābaddhasāraṇau
tārasvaraṃ tathā sāma gāyati sma jaḍāśayaḥ
yathā tatra milanti sma viṭā hāsyadidṛkṣavaḥ
te cāvocañ śṛgālo 'yaṃ praviṣṭo 'tra kuto 'nyathā
tacchīghram ardhacandro 'sya gale 'smin dīyatām iti
ardhacandraṃ śaraṃ matvā śiraśchedabhayāddrutam
śikṣitā lokayātreti garjansa niragāttataḥ
tatsakāśaṃ tato 'gacchadyenāsau preṣito 'bhavat
vṛttāntaṃ cāvadattasmai so 'pi cainamabhāṣata
sāma sāntvaṃ mayoktaṃ te vedasyāvasaro 'tra kaḥ
kiṃ vā dhārādhirūḍhaṃ hi jāḍyaṃ vedajaḍe jane
evaṃ vihasya gatvā ca tenoktā sā vilāsinī
dvipadasya paśorasya tatsuvarṇatṛṇaṃ tyaja
hasantyā ca tayā tyaktaṃ suvarṇaṃ prāpya sa dvijaḥ
punarjātamivātmānaṃ manvāno gṛhamāgataḥ
evaṃprāyāṇy ahaṃ paśyan kautukāni pade pade
prāptavān rājabhavanaṃ mahendrasadanopamam
tataś cāntaḥ praviṣṭo 'haṃ śiṣyair agre niveditaḥ
āsthānasthitamadrākṣaṃ rājānaṃ sātavāhanam
śarvavarmaprabhṛtibhirmantribhiḥ parivāritam
ratnasiṃhāsanāsīnamamarairiva vāsavam
vihitasvastikāraṃ māmupaviṣṭamathāsane
rājñā kṛtādaraṃ caiva śarvavarmādayo 'stuvan
ayaṃ deva bhuvi khyātaḥ sarvavidyāviśāradaḥ
guṇāḍhya iti nāmāsya yathārthamata eva hi
ityādi tatstutiṃ dṛṣṭvā mantribhiḥ sātavāhanaḥ
prītaḥ sapadi satkṛtya mantritve māṃ nyayojayat
athāhaṃ rājakāryāṇi cintayannavasaṃ sukham
śiṣyānadhyāpayaṃstatra kṛtadāraparigrahaḥ
kadācitkautukādbhrāmyansvairaṃ godāvarītaṭe
devīkṛtiriti khyātamudyānaṃ dṛṣṭavānaham
taccātiramyamālokya kṣitisthamiva nandanam
udyānapālaḥ pṛṣṭo 'bhūnmayā tatra tadāgamam
sa ca māmabravītsvāminvṛddhebhyaḥ śrūyate yathā
pūrvaṃ maunī nirāhāro dvijaḥ kaścitsamāyayau
sa divyamidamudyānaṃ sadevabhavanaṃ vyadhāt
tato 'tra brāhmaṇāḥ sarve milanti sma sakautukāḥ
nirbandhāttaiḥ sa pṛṣṭaḥ svaṃ vṛttāntam avadad dvijaḥ
astīha bharukacchākhyo viṣayo narmadātaṭe
tasminn ahaṃ samutpanno viprastasya ca me purā
na bhikṣāmapyadātkaściddaridrasyālasasya ca
atha khedādgṛhaṃ tyaktvā virakto jīvitaṃ prati
bhrāntvā tīrthānyahaṃ draṣṭumagacchaṃ vindhyavāsinīm
dṛṣṭvā tataśca tāṃ devīmiti saṃcintitaṃ mayā
lokaḥ paśūpahāreṇa prīṇāti varadāmimām
ahaṃ tvātmānameveha hanmi mūrkhamimaṃ paśum
niścityeti śiraśchettuṃ mayā śastramagṛhyata
tatkṣaṇaṃ sā prasannā māṃ devī svayamabhāṣata
putra siddho 'si mātmānaṃ vadhīstiṣṭha mamāntike
iti devīvaraṃ labdhvā samprāptā divyatā mayā
tataḥ prabhṛti naṣṭā me bubhukṣā ca tṛṣā saha
kadācidatha devī māṃ tatrasthaṃ svayamādiśat
gatvā putra pratiṣṭhāne racayodyānamuttamam
ityuktvā saiva me bījaṃ divyaṃ prādāttato mayā
ihāgatya kṛtaṃ kāntamudyānaṃ tatprabhāvataḥ
pālyametacca yuṣmākamityuktvā sa tirodadhe
iti nirmitam udyānam idaṃ devyā purā prabho
udānapālād ityevaṃ taddeśe devyanugraham
ākarṇya vismayāviṣṭo gṛhāya gatavānaham
evamukte guṇāḍhyena kāṇabhūtirabhāṣata
sātavāhana ityasya kasmānnāmābhavat prabho
tato 'bravīdguṇāḍhyo 'pi śṛṇvetatkathayāmi te
dīpakarṇiriti khyāto rājābhūtprājyavikramaḥ
tasya śaktimatī nāma bhāryā prāṇādhikābhavat
ratāntasuptām udyāne sarpastāṃ jātu daṣṭavān
gatāyāmatha pañcatvaṃ tasyāṃ tadgatamānasaḥ
aputro 'pi sa jagrāha brahmacaryavrataṃ nṛpaḥ
tataḥ kadācid rājyārhaputrāsadbhāvaduḥkhitam
ityādideśa taṃ svapne bhagavāninduśekharaḥ
aṭavyāṃ drakṣyasi bhrāmyansiṃhārūḍhaṃ kumārakam
taṃ gṛhītvā gṛhaṃ gaccheḥ sa te putro bhaviṣyati
atha prabuddhas taṃ svapnaṃ smaranrājā jaharṣa saḥ
kadācicca yayau dūrāmaṭavīṃ mṛgayārasāt
dadarśa tatra madhyāhne siṃhārūḍhaṃ sa bhūpatiḥ
bālakaṃ padmasarasastīre tapanatejasam
atha rājā smaransvapnamavatāritabālakam
jalābhilāṣiṇaṃ siṃhaṃ jaghānaikaśareṇa tam
sa siṃhas tadvapus tyaktvā sadyo 'bhūtpuruṣākṛtiḥ
kaṣṭaṃ kim etad brūhīti rājñā pṛṣṭo jagāda ca
dhanadasya sakhā yakṣaḥ sāto nāmāsmi bhūpate
so 'haṃ snāntīmapaśyaṃ prāggaṅgāyāmṛṣikanyakām
sāpi māṃ vīkṣya saṃjātamanmathābhūdahaṃ tathā
gāndharveṇa vivāhena tato bhāryā kṛtā mayā
tacca tadbāndhavā buddhvā tāṃ ca māṃ cāśapan krudhā
siṃhau bhaviṣyataḥ pāpau svecchācārau yuvām iti
putrajanmāvadhiṃ tasyāḥ śāpāntaṃ munayo vyadhuḥ
mama tu tvaccharāghātaparyantaṃ tadanantaram
athāvāṃ siṃhamithunaṃ saṃjātau sāpi kālataḥ
garbhiṇyabhūt tato jāte dārake 'sminvyapadyata
ayaṃ ca vardhito 'nyāsāṃ siṃhīnāṃ payasā mayā
adya cāhaṃ vimukto 'smi śāpādbāṇāhatastvayā
tadgṛhāṇa mahāsattvaṃ mayā dattamamuṃ sutam
ayaṃ hyarthaḥ samādiṣṭastaireva munibhiḥ purā
ityuktvāntarhite tasminsātanāmani guhyake
sa rājā taṃ samādāya bālaṃ pratyāyayau gṛham
sātena yasmād ūḍho 'bhūt tasmāt taṃ sātavāhanam
nāmnā cakāra kālena rājye cainaṃ nyaveśayat
tatas tasmin gate 'raṇyaṃ dīpakarṇau kṣitīśvare
saṃvṛttaḥ sārvabhaumo 'sau bhūpatiḥ sātavāhanaḥ
evamuktvā kathāṃ madhye kāṇabhūtyanuyogataḥ
guṇāḍhyaḥ prakṛtaṃ dhīmānanusmṛtyābravītpunaḥ
tataḥ kadācidadhyāsta vasantasamayotsave
devīkṛtaṃ tadudyānaṃ sa rājā sātavāhanaḥ
viharansuciraṃ tatra mahendra iva nandane
vāpījale 'vatīrṇo 'bhūtkrīḍituṃ kāminīsakhaḥ
asiñcattatra dayitāḥ sahelaṃ karavāribhiḥ
asicyata sa tābhiśca vaśābhiriva vāraṇaḥ
mukhairdhautāñjanātāmranetrair jahnujalāplutaiḥ
aṅgaiḥ saktāmbaravyaktavibhāgaiśca tamaṅganāḥ
vidalatpatratilakāḥ sa cakre vanamadhyagāḥ
cyutābharaṇapuṣpāstā latā vāyuriva priyāḥ
athaikā tasya mahiṣī rājñaḥ stanabharālasā
śirīṣasukumārāṅgī krīḍantī klamamabhyagāt
sā jalairabhiṣiñcantaṃ rājānamasahā satī
abravīn modakair deva paritāḍaya māmiti
tacchrutvā modakān rājā drutam ānāyayad bahūn
tato vihasya sā rājñī punar evam abhāṣata
rājannavasaraḥ ko 'tra modakānāṃ jalāntare
udakaiḥ siñca mā tvaṃ māmityuktaṃ hi mayā tava
saṃdhimātraṃ na jānāsi māśabdodakaśabdayoḥ
na ca prakaraṇaṃ vetsi mūrkhastvaṃ kathamīdṛśaḥ
ityuktaḥ sa tayā rājā śabdaśāstravidā nṛpaḥ
parivāre hasatyantarlajjākrānto jhag ityabhūt
parityaktajalakrīḍo vītadarpaśca tatkṣaṇam
jātāvamāno nirlakṣaḥ prāviśannijamandiram
tataścintāparo muhyannāhārādiparāṅmukhaḥ
citrastha iva pṛṣṭo 'pi naiva kiṃcidabhāṣata
pāṇḍityaṃ śaraṇaṃ vā me mṛtyurveti vicintayan
śayanīyaparityaktagātraḥ saṃtāpavānabhūt
akasmādatha rājñastāṃ dṛṣṭvāvasthāṃ tathāvidhām
kimetaditi saṃbhrāntaḥ sarvaḥ parijano 'bhavat
tato 'haṃ śarvavarmā ca jñātavantau krameṇa tām
atrāntare sa ca prāyaḥ paryahīyata vāsaraḥ
asmin kāle na ca svastho rājety ālocya tatkṣaṇam
āvābhyāṃ rājahaṃsākhya āhūto rājaceṭakaḥ
śarīravārtāṃ bhūpasya sa ca pṛṣṭo 'bravīd idam
nedṛśo durmanāḥ pūrvaṃ dṛṣṭo devaḥ kadācana
viṣṇuśaktiduhitrā ca mithyāpaṇḍitayā tayā
vilakṣīkṛta ityāhurdevyo 'nyāḥ kopanirbharam
etattasya mukhācchrutvā rājaceṭasya durmanāḥ
śarvavarmadvitīyo 'haṃ saṃśayādityacintayam
vyādhiryadi bhavedrājñaḥ praviśeyuścikitsakāḥ
ādhirvā yadi tatrāsya kāraṇaṃ nopalabhyate
nāstyeva hi vipakṣo 'sya rājye nihatakaṇṭake
anuraktāḥ prajāścaitā na hāniḥ paridṛśyate
tatkasmād eṣa khedaḥ syād īdṛśaḥ sahasā prabhoḥ
evaṃ vicintite dhīmāñ śarvavarmedam abravīt
ahaṃ jānāmi rājño 'sya manyurmaurkhyānutāpataḥ
mūrkho 'ham iti pāṇḍityaṃ sadaivāyaṃ hi vāñchati
upalabdho mayā caiṣa pūrvam eva tadāśayaḥ
rājñyāvamānitaś cādya tannimittam iti śrutam
evamanyonyamālocya tāṃ rātrimativāhya ca
prātar āvāmagacchāva vāsaveśma mahīpateḥ
tatra sarvasya ruddhe 'pi praveśe kathamapyaham
prāviśaṃ mama paścācca śarvavarmā laghukramam
upaviśyātha nikaṭe vijñaptaḥ sa mayā nṛpaḥ
akāraṇaṃ kathaṃ deva vartase vimanā iti
tacchrutvāpi tathaivāsītsa tūṣṇīṃ sātavāhanaḥ
śarvavarmā tataścedamadbhutaṃ vākyamabravīt
śrutaṃ mama syāt kvāpīti prāguktaṃ deva me tvayā
tenāhaṃ kṛtavānadya svapnamāṇavakaṃ niśi
svapne tato mayā dṛṣṭaṃ nabhasaścyutamambujam
tacca divyena kenāpi kumāreṇa vikāsitam
tataśca nirgatā tasmāddivyā strī dhavalāmbarā
tava deva mukhaṃ sā ca praviṣṭā samanantaram
iyaddṛṣṭvā prabuddho 'smi manye sā ca sarasvatī
devasya vadane sākṣāt sampraviṣṭā na saṃśayaḥ
evaṃ niveditasvapne śarvavarmaṇi tatkṣaṇam
māmastamaunaḥ sākūtamavadatsātavāhanaḥ
śikṣamāṇaḥ prayatnena kālena kiyatā pumān
adhigacchati pāṇḍityametanme kathyatāṃ tvayā
mama tena vinā hyeṣā lakṣmīrna pratibhāsate
vibhavaiḥ kiṃ nu mūrkhasya kāṣṭhasyābharaṇairiva
tato 'hamavadaṃ rājanvarṣairdvādaśabhiḥ sadā
jñāyate sarvavidyānāṃ mukhaṃ vyākaraṇaṃ naraiḥ
ahaṃ tu śikṣayāmi tvāṃ varṣaṣaṭkena tadvibho
śrutvaitatsahasā serṣyaṃ śarvavarmā kilāvadat
sukhocito janaḥ kleśaṃ kathaṃ kuryādiyacciram
tadahaṃ māsaṣaṭkena deva tvāṃ śikṣayāmi tat
śrutvaivaitad asaṃbhāvyaṃ tam avocam ahaṃ ruṣā
ṣaḍbhir māsais tvayā devaḥ śikṣitaś cet tato mayā
saṃskṛtaṃ prākṛtaṃ tadvaddeśabhāṣā ca sarvadā
bhāṣātrayamidaṃ tyaktaṃ yanmanuṣyeṣu sambhavet
śarvavarmā tato 'vādīnna cedevaṃ karomyaham
dvādaśābdānvahāmyeṣa śirasā tava pāduke
ityuktvā nirgate tasminn ahamapyagamaṃ gṛham
rājāpyubhayataḥ siddhiṃ matvāśvasto babhūva saḥ
vihastaḥ śarvavarmā ca pratijñāṃ tāṃ sudustarām
paśyansānuśayaḥ sarvaṃ svabhāryāyai śaśaṃsa tat
sāpi taṃ duḥkhitāvocatsaṃkaṭe 'smiṃstava prabho
vinā svāmikumāreṇa gatiranyā na dṛśyate
tatheti niścayaṃ kṛtvā paścime prahare niśi
śarvavarmā nirāhārastatraiva prasthito 'bhavat
tacca cāramukhādbuddhvā mayā prātarniveditam
rājñe so 'pi tadākarṇya kiṃ bhavedityacintayat
tatastaṃ siṃhaguptākhyo rājaputro hito 'bravīt
tvayi khinne tadā deva nirvedo me mahānabhūt
tataḥ śreyonimittaṃ te caṇḍikāgre nijaṃ śiraḥ
chettuṃ prārabdhavān asmi gatvāsmānnagarādbahiḥ
maivaṃ kṛthā nṛpasyecchā setsyatyevetyavārayat
vāgantarikṣādatha māṃ tanmanye siddhirasti te
ityuktvā nṛpamāmantrya satvaraṃ śarvavarmaṇaḥ
paścāccāradvayaṃ so 'tha siṃhagupto vyasarjayat
so 'pi vātaikabhakṣaḥ san kṛtamaunaḥ suniścayaḥ
prāpa svāmikumārasya śarvavarmāntikaṃ kramāt
śarīranirapekṣeṇa tapasā tatra toṣitaḥ
prasādamakarottasya kārtikeyo yathepsitam
āgatyāgre tato rājñe cārābhyāṃ sa niveditaḥ
siṃhaguptavisṛṣṭābhyāmudayaḥ śarvavarmaṇaḥ
tacchrutvā mama rājñaśca viṣādapramadau dvayoḥ
abhūtāṃ meghamālokya haṃsacātakayoriva
āgatya śarvavarmātha kumāravarasiddhimān
cintitopasthitā rājñe sarvā vidyāḥ pradattavān
prādurāsaṃśca tāstasya sātavāhanabhūpateḥ
tatkṣaṇaṃ kiṃ na kuryāddhi prasādaḥ pārameśvaraḥ
atha tam akhilavidyālābham ākarṇya rājñaḥ pramuditavati rāṣṭre tatra ko 'pyutsavo 'bhūt
api pavanavidhūtās tatkṣaṇollāsyamānāḥ prativasati patākā baddhanṛttā ivāsan
rājārharatnanicayairatha śarvavarmā tenārcito gururiti praṇatena rājñā
svāmīkṛtaśca viṣaye marukacchanāmni kūlopakaṇṭhaviniveśini narmadāyāḥ
yo 'gre cāramukhena ṣaṇmukhavaraprāptiṃ samākarṇayat saṃtuṣyātmasamaṃ śriyā narapatistaṃ siṃhaguptaṃ vyadhāt
rājñīṃ tām api viṣṇuśaktitanayāṃ vidyāgame kāraṇaṃ devīnāmupari prasahya kṛtavān prītyābhiṣicya svayam
tato gṛhītamauno 'haṃ rājāntikamupāgamam
tatra ca ślokamapaṭhaddvijaḥ kaścitsvayaṃ kṛtam
taṃ cācaṣṭa svayaṃ rājā samyaksaṃskṛtayā girā
tatrālokya ca tatrastho janaḥ pramudito 'bhavat
tataḥ sa śarvavarmāṇaṃ rājā savinayo 'bravīt
svayaṃ kathaya devena kathaṃ te 'nugrahaḥ kṛtaḥ
tacchrutvānugrahaṃ rājñaḥ śarvavarmābhyabhāṣata
ito rājannirāhāro maunastho 'haṃ tadā gataḥ
tato 'dhvani manākcheṣe jāte tīvratapaḥkṛśaḥ
klāntaḥ patitavān asmi niḥsaṃjño dharaṇītale
uttiṣṭha putra sarvaṃ te sampatsyata iti sphuṭam
śaktihastaḥ pumānetya jāne māmabravīttadā
tenāhamamṛtāsārasaṃsikta iva tatkṣaṇam
prabuddhaḥ kṣutpipāsādihīnaḥ svastha ivābhavam
atha devasya nikaṭaṃ prāpya bhaktibharākulaḥ
snātvā garbhagṛhaṃ tasya praviṣṭo 'bhūvamunmanāḥ
tato 'ntaḥ prabhuṇā tena skandena mama darśanam
dattaṃ tataḥ praviṣṭā me mukhe mūrtā sarasvatī
athāsau bhagavān sākṣāt ṣaḍbhir ānanapaṅkajaiḥ
siddho varṇasamāmnāya iti sūtramudairayat
tacchrutvaiva manuṣyatvasulabhācāpalādbata
uttaraṃ sūtram abhyūhya svayameva mayoditam
athābravītsa devo māṃ nāvadiṣyaḥ svayaṃ yadi
abhaviṣyadidaṃ śāstraṃ pāṇinīyopamardakam
adhunā svalpatantratvāt kātantrākhyaṃ bhaviṣyati
madvāhanakalāpasya nāmnā kālāpakaṃ tathā
ityuktvā śabdaśāstraṃ tatprakāśyābhinavaṃ laghu
sākṣādeva sa māṃ devaḥ punarevamabhāṣata
yuṣmadīyaḥ sa rājāpi pūrvajanmanyabhūdṛṣiḥ
bharadvājamuneḥ śiṣyaḥ kṛṣṇasaṃjño mahātapāḥ
tulyābhilāṣām ālokya sa caikāṃ munikanyakām
yayāv akasmāt puṣpeṣuśaraghātarasajñatām
ataḥ sa śapto munibhiravatīrṇa ihādhunā
sā cāvatīrṇā devītve tasyaiva munikanyakā
itthamṛṣyavatāro 'yaṃ nṛpatiḥ sātavāhanaḥ
dṛṣṭe tvayyakhilā vidyā prāpsyatyeva tvadicchayā
akleśalabhyā hi bhavantyuttamārthā mahātmanām
janmāntarārjitāḥ sphārasaṃskārākṣiptasiddhayaḥ
ityuktvāntarhite deve niragacchamahaṃ bahiḥ
taṇḍulā me pradattāśca tatra devopajīvibhiḥ
tato 'ham āgato rājaṃs taṇḍulās te ca me pathi
citraṃ tāvanta evāsan bhujyamānā dine dine
evamuktvā svavṛttāntaṃ virate śarvavarmaṇi
udatiṣṭhannṛpaḥ snātuṃ prahṛṣṭaḥ sātavāhanaḥ
tato 'haṃ kṛtamaunatvādvyavahārabahiṣkṛtaḥ
anicchantaṃ tamāmantrya praṇāmenaiva bhūpatim
nirgatya nagarāttasmācchiṣyadvayasamanvitaḥ
tapase niścito draṣṭumāgato vindhyavāsinīm
svapnādeśena devyā ca tayaiva preṣitastataḥ
vindhyāṭavīṃ praviṣṭo 'haṃ tvāṃ draṣṭuṃ bhīṣaṇāmimām
pulindavākyād āsādya sārthaṃ daivātkathaṃcana
iha prāpto 'hamadrākṣaṃ piśācānsubahūnamūn
anyonyālāpameteṣāṃ dūrādākarṇya śikṣitā
mayā piśācabhāṣeyaṃ maunamokṣasya kāraṇam
upagamya tataścaitāṃ tvāṃ śrutvojjayinīgatam
pratipālitavān asmi yāvadabhyāgato bhavān
dṛṣṭvā tvāṃ svāgataṃ kṛtvā caturthyā bhūtabhāṣayā
mayā jātiḥ smṛtetyeṣa vṛttānto me 'tra janmani
evamukte guṇāḍhyena kāṇabhūtiruvāca tam
tvadāgamo mayā jñāto yathādya niśi tacchṛṇu
rākṣaso bhūtivarmākhyo divyadṛṣṭiḥ sakhāsti me
gatavānasmi codyānamujjayinyāṃ tadāspadam
tatrāsau nijaśāpāntaṃ prati pṛṣṭo mayābravīt
divā nāsti prabhāvo nastiṣṭha rātrau vadāmyataḥ
tatheti cāhaṃ tatrasthaḥ prāptāyāṃ niśi valgatām
tamapṛcchaṃ prasaṅgena bhūtānāṃ harṣakāraṇam
purā viriñcasaṃvāde yaduktaṃ śaṃkareṇa tat
śṛṇu vacmīti māmuktvā bhūtivarmātha so 'bravīt
divā naiṣāṃ prabhāvo 'sti dhvastānāmarkatejasā
yakṣarakṣaḥpiśācānāṃ tena hṛṣyantyamī niśi
na pūjyante surā yatra na ca viprā yathocitam
bhujyate 'vidhinā vāpi tatraite prabhavanti ca
amāṃsabhakṣaḥ sādhvī vā yatra tatra na yāntyamī
śucīñ śūrān prabuddhāṃś ca nākrāmanti kadācana
ityuktvā me sa tatkālaṃ bhūtivarmābravītpunaḥ
gacchāgato guṇāḍhyaste śāpamokṣasya kāraṇam
śrutvaitadāgataścāsmi tvaṃ ca dṛṣṭo mayā prabho
kathayāmyadhunā tāṃ te puṣpadantoditāṃ kathām
kiṃtvekaṃ kautukaṃ me 'sti kathyatāṃ kena hetunā
sa puṣpadantas tvaṃ cāpi mālyavān iti viśrutaḥ
kāṇabhūteriti śrutvā guṇāḍhyastamabhāṣata
gaṅgātīre 'grahāro 'sti nāmnā bahusuvarṇakaḥ
tatra govindadattākhyo brāhmaṇo 'bhūdbahuśrutaḥ
tasya bhāryāgnidattā ca babhūva patidevatā
sa kālena dvijastasyāṃ pañca putrānajījanat
te ca mūrkhāḥ surūpāśca babhūvurabhimāninaḥ
atha govindadattasya gṛhānatithirāyayau
vipro vaiśvānaro nāma vaiśvānara ivāparaḥ
govindadatte tatkālaṃ gṛhādapi bahiḥ sthite
tatputrāṇāmupāgatya kṛtaṃ tenābhivādanam
hāsamātraṃ ca taistasya kṛtaṃ pratyabhivādanam
tataḥ sa kopān nirgantuṃ prārebhe tadgṛhād dvijaḥ
āgatenātha govindadattena sa tathāvidhaḥ
kruddhaḥ pṛṣṭo 'nunīto 'pi jagādaivaṃ dvijottamaḥ
putrāste patitā mūrkhāstatsaṃparkādbhavānapi
tasmānna bhokṣye tvadgehe prāyaścittaṃ nu me bhavet
atha govindadattastamuvāca śapathottaram
na spṛśāmyapi jātvetānahaṃ kutanayāniti
tadbhāryāpi tathaivaitya tamuvācātithipriyā
tataḥ kathaṃcid ātithyaṃ tatra vaiśvānaro 'grahīt
taddṛṣṭvā devadattākhyastasyaikastanayastadā
abhūd govindadattasya nairghṛṇyenānutāpavān
vyarthaṃ jīvitamālokya pitṛbhyāmatha dūṣitam
sanirvedaḥ sa tapase toṣayiṣyannumāpatim
tataḥ parṇāśanaḥ pūrvaṃ dhūmapaś cāpy anantaram
tasthau cirāya tapase toṣayiṣyann umāpatim
dadau ca darśanaṃ tasya śaṃbhustīvrataporjitaḥ
tasyaivānucaratvaṃ ca sa vavre varamīśvarāt
vidyāḥ prāpnuhi bhogāṃśca bhuvi bhuṅkṣva tatastava
bhavitābhimataṃ sarvamiti śaṃbhustamādiśat
tataḥ sa gatvā vidyārthī puraṃ pāṭaliputrakam
siṣeve vedakumbhākhyamupādhyāyaṃ yathāvidhi
tatrasthaṃ tamupādhyāyapatnī jātu smarāturā
haṭhādvavre bata strīṇāṃ cañcalāścittavṛttayaḥ
tena saṃtyajya taṃ deśamanaṅgakṛtaviplavaḥ
sa devadattaḥ prayayau pratiṣṭhānam atandritaḥ
tatra vṛddhamupādhyāyaṃ vṛddhayā bhāryayānvitam
mantrasvāmyākhyam abhyarthya vidyāḥ samyagadhītavān
kṛtavidyaṃ ca taṃ tatra dadarśa nṛpateḥ sutā
suśarmākhyasya subhagaṃ śrīrnāma śrīr ivācyutam
so 'pi tāṃ dṛṣṭavān kanyāṃ sthitāṃ vātāyanopari
viharantīṃ vimānena candrasyevādhidevatām
baddhāviva tayānyonyaṃ māraśṛṅkhalayā dṛśā
nāpasartuṃ samarthau tau babhūvaturubhāvapi
sātha tasyaikayāṅgulyā mūrtayeva smarājñayā
ito nikaṭamehīti saṃjñāṃ cakre nṛpātmajā
tataḥ samīpaṃ tasyāśca yayāvantaḥpurācca saḥ
sā ca cikṣepa dantena puṣpamādāya taṃ prati
saṃjñāmetām ajānāno gūḍhāṃ rājasutākṛtām
sa kartavyavimūḍhaḥ sann upādhyāyagṛhaṃ yayau
luloṭha tatra dharaṇau na kiṃcidvaktumīśvaraḥ
tāpena dahyamāno 'ntarmūkaḥ pramuṣito yathā
vitarkya kāmajaiścihnairupādhyāyena dhīmatā
yuktyā pṛṣṭaḥ kathaṃcicca yathāvṛttaṃ śaśaṃsa saḥ
tadbuddhvā tamupādhyāyo vidagdho vākyamabravīt
dantena puṣpaṃ muñcantyā tayā saṃjñā kṛtā tava
yadetatpuṣpadantākhyaṃ puṣpāḍhyaṃ suramandiram
tatrāgatya pratīkṣethāḥ sāṃprataṃ gamyatāmiti
śrutveti jñānasaṃjñārthaḥ sa tatyāja śucaṃ yuvā
tato devagṛhasyāntastasya gatvā sthito 'bhavat
sāpyaṣṭamīṃ samuddiśya tatra rājasutā yayau
ekaiva devaṃ draṣṭuṃ ca garbhāgāramathāviśat
dṛṣṭo 'tra dvārapaṭṭasya paścātso 'tha priyastayā
gṛhītānena cotthāya sā kaṇṭhe sahasā tataḥ
citraṃ tvayā kathaṃ jñātā sā saṃjñetyudite tayā
upādhyāyena sā jñātā na mayeti jagāda saḥ
muñca māmavidagdhastvamityuktvā tatkṣaṇātkrudhā
mantrabhedabhayātsātha rājakanyā tato yayau
so 'pi gatvā vivikte tāṃ dṛṣṭanaṣṭāṃ smaran priyām
devadatto viyogāgnivigalajjīvito 'bhavat
dṛṣṭvā taṃ tādṛśaṃ śaṃbhuḥ prākprasannaḥ kilādiśat
gaṇaṃ pañcaśikhaṃ nāma tasyābhīpsitasiddhaye
sa cāgatya samāśvāsya strīveṣaṃ taṃ gaṇottamaḥ
akārayatsvayaṃ cābhūdvṛddhabrāhmaṇarūpadhṛt
tatastena samaṃ gatvā taṃ suśarmamahīpatim
janakaṃ sudṛśastasyāḥ sa jagāda gaṇāgraṇīḥ
putro me proṣitaḥ kvāpi tamanveṣṭuṃ vrajāmyaham
tanme snuṣeyaṃ niḥkṣepo rājansaṃprati rakṣyatām
tacchrutvā śāpabhītena tenādāya suśarmaṇā
svakanyāntaḥpure gupte strīti saṃsthāpito yuvā
tataḥ pañcaśikhe yāte svapriyāntaḥpure vasan
strīveṣaḥ sa dvijastasyā visrambhāspadatāṃ yayau
ekadā cotsukā rātrau tenātmānaṃ prakāśya sā
guptaṃ gāndharvavidhinā pariṇītā nṛpātmajā
tasyāṃ ca dhṛtagarbhāyāṃ taṃ dvijaṃ sa gaṇottamaḥ
smṛtamātrāgato rātrau tato 'naiṣīdalakṣitam
tatastasya samutsārya yūnaḥ strīveṣamāśu tam
prātaḥ pañcaśikhaḥ so 'bhūtpūrvavadbrāhmaṇākṛtiḥ
tenaiva saha gatvā ca suśarmanṛpam abhyadhāt
adya prāpto mayā rājan putras tad dehi me snuṣām
tataḥ sa rājā tāṃ buddhvā rātrau kvāpi palāyitām
tacchāpabhayasaṃbhrānto mantribhya idamabravīt
na vipro 'yamayaṃ ko'pi devo madvañcanāgataḥ
evaṃprāyā bhavantīha vṛttāntāḥ satataṃ yataḥ
tathā ca pūrvaṃ rājābhūttapasvī karuṇāparaḥ
dātā dhīraḥ śibirnāma sarvasattvābhayapradaḥ
taṃ vañcayitumindro 'tha kṛtvā śyenavapuḥ svayam
māyākapotavapuṣaṃ dharmam anvapatad drutam
kapotaśca bhayādgatvā śiberaṅkamaśiśriyat
manuṣyavācā śyeno 'tha sa taṃ rājānamabravīt
rājan bhakṣyam idaṃ muñca kapotaṃ kṣudhitasya me
anyathā māṃ mṛtaṃ viddhi kas te dharmas tato bhavet
tataḥ śibiruvācainameṣa me śaraṇāgataḥ
atyājyas taddadāmyanyan māṃsam etatsamaṃ tava
śyeno jagāda yadyevamātmamāṃsaṃ prayaccha me
tatheti tatprahṛṣṭaḥ sansa rājā pratyapadyata
yathā yathā ca māṃsaṃ svamutkṛtyāropayannṛpaḥ
tathā tathā tulāyāṃ sa kapoto 'bhyadhiko 'bhavat
tataḥ śarīraṃ sakalaṃ tulāṃ rājādhyaropayat
sādhu sādhu śamaṃ tvetaddivyā vāgudabhūttataḥ
indradharmau tatastyaktvā rūpaṃ śyenakapotayoḥ
tuṣṭāvakṣatadehaṃ taṃ rājānaṃ cakratuḥ śibim
dattvā cāsmai varānanyāṃstāvantardhānamīyatuḥ
evaṃ māmapi ko 'pyeṣa devo jijñāsurāgataḥ
ityuktvā sacivānsvairaṃ sa suśarmā mahīpatiḥ
tamuvāca bhayaprahvo viprarūpaṃ gaṇottamam
abhayaṃ dehi sādyaiva snuṣā te hāritā niśi
māyayaiva gatā kvāpi rakṣyamāṇāpyaharniśam
kṛcchrātsa dayayevātha viprarūpo gaṇo 'bravīt
tarhi putrāya rājanme dehi svāṃ tanayāmiti
tacchrutvā śāpabhītena rājñā tasmai nijā sutā
sā dattā devadattāya tataḥ pañcaśikho yayau
devadatto 'pi tāṃ bhūyaḥ prakāśaṃ prāpya vallabhām
jajṛmbhe 'nanyaputrasya śvaśurasya vibhūtiṣu
kālena tasya putraṃ ca dauhitramabhiṣicya saḥ
rājye mahīdharaṃ nāma suśarmā śiśriye vanam
tato dṛṣṭvā sutaiśvaryaṃ kṛtārthaḥ sa tapovanam
rājaputryā tayā sākaṃ devadatto 'pyaśiśriyat
tatrārādhya punaḥ śaṃbhuṃ tyaktvā martyakalevaram
tatprasādena tasyaiva gaṇabhāvamupāgataḥ
priyādantojjhitātpuṣpātsaṃjñāṃ na jñātavānyataḥ
ataḥ sa puṣpadantākhyaḥ sampanno gaṇasaṃsadi
tadbhāryā ca pratīhārī devyā jātā jayābhidhā
itthaṃ sa puṣpadantākhyo madākhyāmadhunā śṛṇu
yaḥ sa govindadattākhyo devadattapitā dvijaḥ
tasyaiva somadattākhyaḥ putro 'hamabhavaṃ purā
tenaiva manyunā gatvā tapaścāhaṃ himācale
akārṣaṃ bahubhirmālyaiḥ śaṃkaraṃ nandayansadā
tathaiva prakaṭībhūtātprasannādinduśekharāt
tyaktānyabhogalipsena tadgaṇatvaṃ mayā vṛtam
yaḥ pūjito 'smi bhavatā svayamāhṛtena mālyena durgavanabhūmisamudbhavena
tanmālyavāniti bhaviṣyasi me gaṇas tvam ityādiśac ca sa vibhurgirijāpatirmām
atha martyavapurvimucya puṇyāṃ sahasā tadgaṇatāmahaṃ prapannaḥ
iti dhūrjaṭinā kṛtaṃ prasādād abhidhānaṃ mama mālyavānitīdam
so 'haṃ gataḥ punarihādya manuṣyabhāvaṃ śāpena śailaduhiturbata kāṇabhūte
tanme kathāṃ harakṛtāṃ kathayādhunā tvaṃ yenāvayorbhavati śāpadaśopaśāntiḥ
evaṃ guṇāḍhyavacasā sātha saptakathāmayī
svabhāṣayā kathā divyā kathitā kāṇabhūtinā
tathaiva ca guṇāḍhyena paiśācyā bhāṣayā tayā
nibaddhā saptabhir varṣair granthalakṣāṇi sapta sā
maitāṃ vidyādharā hārṣuriti tāmātmaśoṇitaiḥ
aṭavyāṃ maṣyabhāvācca lilekha sa mahākaviḥ
tathā ca śrotumāyātaiḥ siddhavidyādharādibhiḥ
nirantaramabhūttatra savitānamivāmbaram
guṇāḍhyena nibaddhāṃ ca tāṃ dṛṣṭvaiva mahākathām
jagāma muktaśāpaḥ san kāṇabhūtir nijāṃ gatim
piśācā ye 'pi tatrāsannanye tatsahacāriṇaḥ
te 'pi prāpurdivaṃ sarve divyāmākarṇya tāṃ kathām
pratiṣṭhāṃ prāpaṇīyaiṣā pṛthivyāṃ me bṛhatkathā
ayamartho 'pi me devyā śāpāntoktāvudīritaḥ
tatkathaṃ prāpayāmyenāṃ kasmai tāvat samarpaye
iti cācintayattatra sa guṇāḍhyo mahākaviḥ
athaiko guṇadevākhyo nandidevābhidhaḥ paraḥ
tamūcaturupādhyāyaṃ śiṣyāvanugatāvubhau
tatkāvyasyārpaṇasthānamekaḥ śrīsātavāhanaḥ
rasiko hi vahetkāvyaṃ puṣpāmodamivānilaḥ
evamastviti tau śiṣyāvantikaṃ tasya bhūpateḥ
prāhiṇotpustakaṃ dattvā guṇāḍhyo guṇaśālinau
svayaṃ ca gatvā tatraiva pratiṣṭhānapurādbahiḥ
kṛtasaṃketa udyāne tasthau devīvinirmite
tacchiṣyābhyāṃ ca gatvā tatsātavāhanabhūpateḥ
guṇāḍhyakṛtireṣeti darśitaṃ kāvyapustakam
piśācabhāṣāṃ tāṃ śrutvā tau ca dṛṣṭvā tadākṛtī
vidyāmadena sāsūyaṃ sa rājaivam abhāṣata
pramāṇaṃ saptalakṣāṇi paiśācaṃ nīrasaṃ vacaḥ
śoṇitenākṣaranyāso dhikpiśācakathāmimām
tataḥ pustakamādāya gatvā tābhyāṃ yathāgatam
śiṣyābhyāṃ tadguṇāḍhyāya yathāvṛttam akathyata
guṇāḍhyo 'pi tadākarṇya sadyaḥ khedavaśo 'bhavat
tattvajñena kṛtāvajñaḥ ko nāmāntarna tapyate
saśiṣyaśca tato gatvā nātidūraṃ śiloccayam
viviktaramyabhūbhāgamagnikuṇḍaṃ vyadhātpuraḥ
tatrāgnau pattramekaikaṃ śiṣyābhyāṃ sāśru vīkṣitaḥ
vācayitvā sa cikṣepa śrāvayanmṛgapakṣiṇaḥ
naravāhanadattasya caritaṃ śiṣyayoḥ kṛte
granthalakṣaṃ kathāmekāṃ varjayitvā tadīpsitām
tasmiṃśca tāṃ kathāṃ divyāṃ paṭhatyapi dahatyapi
parityaktatṛṇāhārāḥ śṛṇvantaḥ sāśrulocanāḥ
āsannabhyetya tatraiva niścalā baddhamaṇḍalāḥ
nikhilāḥ khalu sāraṅgavarāhamahiṣādayaḥ
atrāntare ca rājābhūdasvasthaḥ sātavāhanaḥ
doṣaṃ cāsyāvadanvaidyāḥ śuṣkamāṃsopabhogajam
ākṣiptāstannimittaṃ ca sūpakārā babhāṣire
asmākamīdṛśaṃ māṃsaṃ dadate lubdhakā iti
pṛṣṭāśca lubdhakā ūcurnātidūre girāvitaḥ
paṭhitvā patramekaikaṃ ko 'pyagnau kṣipati dvijaḥ
tatsametya nirāhārāḥ śṛṇvanti prāṇino 'khilāḥ
nānyato yānti tenaiṣāṃ śuṣkaṃ māṃsamidaṃ kṣudhā
iti vyādhavacaḥ śrutvā kṛtvā tāneva cāgrataḥ
svayaṃ sa kautukādrājā guṇāḍhyasyāntikaṃ yayau
dadarśa taṃ samākīrṇaṃ jaṭābhirvanavāsataḥ
praśāntaśeṣaśāpāgnidhūmikābhir ivābhitaḥ
athainaṃ pratyabhijñāya sabāṣpamṛgamadhyagam
namaskṛtya ca papraccha taṃ vṛttāntaṃ mahīpatiḥ
so 'pi svaṃ puṣpadantasya rājñe śāpādiceṣṭitam
jñānī kathāvatāraṃ tamācakhyau bhūtabhāṣayā
tato gaṇāvatāraṃ taṃ matvā pādānato nṛpaḥ
yayāce tāṃ kathāṃ tasmāddivyāṃ haramukhodgatām
athovāca sa taṃ bhūpaṃ guṇāḍhyaḥ sātavāhanam
rājan ṣaḍgranthalakṣāṇi mayā dagdhāni ṣaṭkathāḥ
lakṣamekamidaṃ tvasti kathaikā saiva gṛhyatām
macchiṣyau tava cātraitau vyākhyātārau bhaviṣyataḥ
ityuktvā nṛpamāmantrya tyaktvā yogena tāṃ tanum
guṇāḍhyaḥ śāpanirmuktaḥ prāpa divyaṃ nijaṃ padam
atha tāṃ guṇāḍhyadattāmādāya kathāṃ bṛhatkathāṃ nāmnā
nṛpatiragānnijanagaraṃ naravāhanadattacaritamayīm
guṇadevanandidevau tatra ca tau tatkathākaveḥ śiṣyau
kṣitikanakavastravāhanabhavanadhanaiḥ saṃvibheje saḥ
tābhyāṃ saha ca kathāṃ tāmāśvāsya sa sātavāhanastasyāḥ
tadbhāṣayāvatāraṃ vaktuṃ cakre kathāpīṭham
sā ca citrarasanirbharā kathā vismṛtāmarakathā kutūhalāt
tadvidhāya nagare nirantarāṃ khyātimatra bhuvanatraye gatā
gaurīnavapariṣvaṅge vibhoḥ svedāmbu pātu vaḥ
netrāgnibhītyā kāmena vāruṇāstramivāhitam
kailāse dhūrjaṭervaktrātpuṣpadantaṃ gaṇottamam
tasmād vararucībhūtāt kāṇabhūtiṃ ca bhūtale
kāṇabhūterguṇāḍhyaṃ ca guṇāḍhyātsātavāhanam
yatprāptaṃ śṛṇutedaṃ tadvidyādharakathādbhutam
asti vatsa iti khyāto deśo darpopaśāntaye
svargasya nirmito dhātrā pratimalla iva kṣitau
kauśāmbī nāma tatrāsti madhyabhāge mahāpurī
lakṣmīvilāsavasatirbhūtalasyeva karṇikā
tasyāṃ rājā śatānīkaḥ pāṇḍavānvayasaṃbhavaḥ
janamejayaputro 'bhūtpautro rājñaḥ parīkṣitaḥ
abhimanyuprapautraśca yasyādipuruṣo 'rjunaḥ
tripurāribhujastambhadṛṣṭadordaṇḍavikramaḥ
kalatraṃ bhūrabhūttasya rājñī viṣṇumatī tathā
ekā ratnāni suṣuve na tāvadaparā sutam
ekadā mṛgayāsaṅgādbhrāmyataścāsya bhūpateḥ
abhūcchāṇḍilyamuninā samaṃ paricayo vane
so 'sya putrārthino rājñaḥ kauśāmbīmetya sādhitam
mantrapūtaṃ caruṃ rājñīṃ prāśayanmunisattamaḥ
tatastasya suto jajñe sahasrānīkasaṃjñakaḥ
śuśubhe sa pitā tena vinayena guṇo yathā
yuvarājaṃ kramātkṛtvā śatānīko 'tha taṃ sutam
saṃbhogaireva rājābhūnna tu bhūbhāracintanaiḥ
athāsuraiḥ samaṃ yuddhe prāpte sāhāyakecchayā
dūtastasmai visṛṣṭo 'bhūdrājñe śakreṇa mātaliḥ
tato yugaṃdharākhyasya haste dhūryasya mantriṇaḥ
supratīkābhidhānasya mukhyasenāpateśca saḥ
samarpya putraṃ rājyaṃ ca nihantumasurānraṇe
śakrāntikaṃ śatānīkaḥ saha mātalinā yayau
asurān yamadaṃṣṭrādīn bahūn paśyati vāsave
hatvā tatraiva saṅgrāme prāpa mṛtyuṃ sa bhūpatiḥ
mātalyānītadehaṃ ca devī taṃ nṛpamanvagāt
rājalakṣmīśca tatputraṃ sahasrānīkamāśrayat
citraṃ tasminsamārūḍhe pitryaṃ siṃhāsanaṃ nṛpe
bhareṇa sarvato rājñāṃ śirāṃsi natimāyayuḥ
tataḥ śakraḥ suhṛtputraṃ vipakṣavijayotsave
svargaṃ sahasrānīkaṃ taṃ nināya preṣya mātalim
sa tatra nandane devān krīḍataḥ kāminīsakhān
dṛṣṭvā svocitabhāryārthī rājā śokam ivāviśat
vijñāyaitamabhiprāyaṃ tamuvācātha vāsavaḥ
rājannalaṃ viṣādena vāñcheyaṃ tava setsyati
utpannā hi kṣitau bhāryā tulyā te pūrvanirmitā
imaṃ ca śṛṇu vṛttāntamatra te varṇayāmyaham
purā pitāmahaṃ draṣṭumagacchaṃ tatsabhāmaham
vidhūmo nāma paścācca mamaiko vasurāgamat
sthiteṣvasmāsu tatraiva viriñcaṃ draṣṭumapsarāḥ
āgādalambuṣā nāma vātavisraṃsitāṃśukā
tāṃ dṛṣṭvaiva sa kāmasya vaśaṃ vasurupāgamat
sāpyapsarā jhagityāsīt tadrūpākṛṣṭalocanā
tad ālokya mamāpaśyanmukhaṃ kamalasaṃbhavaḥ
abhiprāyaṃ viditvāsya tāvahaṃ śaptavān krudhā
martyaloke 'vatāro 'stu yuvayoravinītayoḥ
bhaviṣyathaśca tatraiva yuvāṃ bhāryāpatī iti
sa vasustvaṃ samutpannaḥ sahasrānīkabhūpate
śatānīkasya tanayo bhūṣaṇaṃ śaśinaḥ kule
sāpyapsarā ayodhyāyāṃ kṛtavarmanṛpātmajā
jātā mṛgāvatī nāma sā te bhāryā bhaviṣyati
itīndravākyapavanairudbhūto hṛdi bhūpateḥ
sasnehe tasya jhagiti prājvalanmadanānalaḥ
tataḥ saṃmānya śakreṇa preṣitastadrathena saḥ
saha mātalinā rājā pratasthe svāṃ purīṃ prati
gacchantaṃ cāpsarāḥ prītyā tamuvāca tilottamā
rājanvakṣyāmi te kiṃcitpratīkṣasva manāgiti
tad aśrutvaiva hi yayau sa tāṃ dhyāyanmṛgāvatīm
tataḥ sā lajjitā kopāttaṃ śaśāpa tilottamā
yayā hṛtamanā rājan na śṛṇoṣi vaco mama
tasyāścaturdaśasamā viyogaste bhaviṣyati
mātalistacca śuśrāva sa ca rājā priyotsukaḥ
yayau rathena kauśāmbīmayodhyāṃ manasā punaḥ
tato yugaṃdharādibhyo mantribhyo vāsavācchrutam
mṛgāvatīgataṃ sarvaṃ śaśaṃsotsukayā dhiyā
yācituṃ tāṃ sa kanyāṃ ca tatpituḥ kṛtavarmaṇaḥ
ayodhyāṃ prāhiṇoddūtaṃ kālakṣepāsaho nṛpaḥ
kṛtavarmā ca taddūtācchrutvā saṃdeśamabhyadhāt
harṣāddevyai kalāvatyai tataḥ sāpyenamabravīt
rājan sahasrānīkāya deyāvaśyaṃ mṛgāvatī
imam arthaṃ ca me svapne jāne ko 'py avadad dvijaḥ
atha hṛṣṭo mṛgāvatyā nṛttagītādikauśalam
rūpaṃ cāpratimaṃ tasmai dūtāyādarśayan nṛpaḥ
dadau tāṃ ca sa kāntānāṃ kalānām ekam āspadam
kṛtavarmā sutāṃ tasmai rājñe mūrtim ivaindavīm
parasparaguṇāvāptyai sa śrutaprajñayoriva
abhūt sahasrānīkasya mṛgāvatyāś ca saṃgamaḥ
atha tasyācirādrājño mantriṇāṃ jajñire sutāḥ
jajñe yugaṃdharasyāpi putro yaugandharāyaṇaḥ
supratīkasya putraśca rumaṇvānityajāyata
yo 'sya narmasuhṛttasya putro 'jani vasantakaḥ
tatastasyāpi divasaiḥ sahasrānīkabhūpateḥ
babhāra garbhamāpāṇḍumukhī rājñī mṛgāvatī
yayāce sātha bhartāraṃ darśanātṛptalocanam
dohadaṃ rudhirāpūrṇalīlāvāpīnimajjanam
sa cecchāṃ pūrayan rājñyā lākṣādirasanirbharām
cakāra dhārmiko rājā vāpīṃ raktāvṛtām iva
tasyāṃ snāntīmakasmācca lākṣāliptāṃ nipatya tām
garuḍānvayajaḥ pakṣī jahārāmiṣaśaṅkayā
pakṣiṇā kvāpi nītāṃ tāmanveṣṭumiva tatkṣaṇam
yayau sahasrānīkasya dhairyaṃ vihvalacetasā
priyānuraktaṃ ceto 'pi nūnaṃ tasya patattriṇā
jahre yena sa niḥsaṃjñaḥ papāta bhuvi bhūpatiḥ
kṣaṇācca labdhasaṃjñe 'sminrājñi buddhvā prabhāvataḥ
avatīrya dyumārgeṇa tatra mātalirāyayau
sa rājānaṃ samāśvāsya sāvadhiṃ prāgyathā śrutam
tasmai tilottamāśāpaṃ kathayitvā tato 'gamat
hā priye pūrṇakāmā sā jātā pāpā tilottamā
ityādi ca sa śokārto vilalāpa mahīpatiḥ
vijñātaśāpavṛttānto bodhitaśca sa mantribhiḥ
kathaṃcijjīvitaṃ dadhre punaḥ saṃgamavāñchayā
tāṃ ca rājñīṃ sa pakṣīndraḥ kṣaṇānnītvā mṛgāvatīm
jīvantīṃ vīkṣya tatyāja daivādudayaparvate
tyaktvā tasmin gate cātha rājñī śokabhayākulā
dadarśānātham ātmānaṃ durgamādritaṭasthitam
ekākinīm ekavastrāṃ krandantīm atha tāṃ vane
grāsīkartuṃ pravṛtto 'bhūdutthāyājagaro mahān
nihatyājagaraṃ taṃ ca śubhodarkā tathaiva sā
divyena mocitā puṃsāṃ dṛṣṭanaṣṭena kenacit
tato vanagajasyāgre sā svayaṃ maraṇārthinī
ātmānamakṣipatso 'pi rarakṣa dayayeva tām
citraṃ yacchvāpado 'pyenāṃ patitāmapi gocare
nāvadhīdathavā kiṃ hi na bhavedīśvarecchayā
atha prapātābhimukhī bālā garbhabharālasā
smarantī taṃ ca bhartāraṃ muktakaṇṭhaṃ ruroda sā
tacchrutvā muniputro 'tha tatraikastāṃ samāyayau
āgataḥ phalamūlārthaṃ śucaṃ mūrtimatīmiva
sa ca pṛṣṭvā yathāvṛttamāśvāsya ca kathaṃcana
jamadagnyāśramaṃ rājñīṃ nināyaināṃ dayārdradhīḥ
tatra mūrtamivāśvāsaṃ jamadagniṃ dadarśa sā
tejasā sthirabālārkaṃ kurvāṇamudayācalam
so 'pi tāṃ pādapatitāṃ munirāśritavatsalaḥ
rājñīṃ viyogaduḥkhārtāṃ divyadṛṣṭirabhāṣata
iha te janitā putri putro vaṃśadharaḥ pituḥ
bhaviṣyati ca bhartā te saṃgamo mā śucaṃ kṛthāḥ
ityuktā muninā sādhvī sā jagrāha mṛgāvatī
āśrame 'vasthitiṃ tasminn āśāṃ ca priyasaṃgame
tataśca divasaistatra ślāghanīyamaninditā
satsaṃgatirivācāraṃ putraratnamasūta sā
śrīmānudayano nāmnā rājā jāto mahāyaśāḥ
bhaviṣyati ca putro 'sya sarvavidyādharādhipaḥ
ity antarikṣād udabhūt tasmin kāle sarasvatī
ādadhānā mṛgāvatyāś cittavismṛtam utsavam
kramādudayanaḥ so 'tha bālastasmiṃstapovane
avardhata nijaiḥ sārdhaṃ vayasyair iva sadguṇaiḥ
kṛtvā kṣatrocitānsarvānsaṃskārāñjamadagninā
vyanīyata sa vidyāsu dhanurvede ca vīryavān
kṛṣṭvā ca svakarānmātā tasya snehānmṛgāvatī
sahasrānīkanāmāṅkaṃ cakāra kaṭakaṃ kare
hariṇākheṭake jātu bhrāmyannudayano 'tha saḥ
śabareṇa haṭhākrāntamaṭavyāṃ sarpamaikṣata
sadayaḥ sundare tasminsarpe taṃ śabaraṃ ca saḥ
uvāca mucyatāmeṣa sarpo madvacanāditi
tataḥ sa śabaro 'vādījjīvikeyaṃ mama prabho
kṛpaṇo 'haṃ hi jīvāmi bhujagaṃ khelayan sadā
vipanne pannage pūrvaṃ mantrauṣadhibalādayam
vaṣṭabdhaśca mayā labdhaś cinvataitāṃ mahāṭavīm
śrutvetyudayanastyāgī dattvāsmai śabarāya tam
kaṭakaṃ jananīdattaṃ sa taṃ sarpamamocayat
gṛhītakaṭake yāte śabare purato gatim
kṛtvā sa bhujagaḥ prīto jagādodayanaṃ tadā
vasunemiriti khyāto jyeṣṭho bhrātāsmi vāsukeḥ
imāṃ vīṇāṃ gṛhāṇa tvaṃ mattaḥ saṃrakṣitāttvayā
tantrīnirghoṣaramyāṃ ca śrutibhāgavibhājitām
tāmbūlīśca sahāmlānamālātilakayuktibhiḥ
tadyukto jamadagnestaṃ nāgotkṣiptaḥ sa cāśramam
āgādudayano māturdṛśi varṣannivāmṛtam
atrāntare sa śabaro 'pyaṭavīṃ prāpya paryaṭan
ādāyodayanātprāptaṃ kaṭakaṃ tadvidhervaśāt
vikrīṇānaśca tattatra rājanāmāṅkamāpaṇe
vaṣṭabhya rājapuruṣairninye rājakulaṃ ca saḥ
kutastvayedaṃ kaṭakaṃ samprāptamiti tatra saḥ
rājñā sahasrānīkena svayaṃ śokād apṛcchata
athodayādrau sarpasya grahaṇātprabhṛti svakam
kaṭakaprāptivṛttāntaṃ śabaraḥ sa jagāda tam
tadbuddhvā śabarāddṛṣṭvā dayitāvalayaṃ ca tam
vicāradolām ārohat sahasrānīkabhūpatiḥ
kṣīṇaḥ śāpaḥ sa te rājannudayādrau ca sā sthitā
jamadagnyāśrame jāyā saputrā te mṛgāvatī
iti divyā tadā vāṇī nandayāmāsa taṃ nṛpam
viprayoganidāghārtaṃ vāridhāreva barhiṇam
athotkaṇṭhādīrghe kathamapi dine 'sminn avasite tamevāgre kṛtvā śabaramaparedyuḥ sa nṛpatiḥ
sahasrānīkastāṃ sarabhasamavāptuṃ priyatamāṃ pratasthe tatsainyaiḥ samamudayaśailāśramapadam
gatvātha dūramadhvānaṃ rājā vasatimagrahīt
dine tasmin sa kasmiṃścid araṇyasarasastaṭe
śayanīyagataḥ śrāntastatra sevārasāgatam
sāyaṃ saṃgatakaṃ nāma jagāda kathakaṃ nṛpaḥ
kathāmākhyāhi me kāṃciddhṛdayasya vinodinīm
mṛgāvatīmukhāmbhojadarśanotsavakāṅkṣiṇaḥ
atha saṃgatako 'vādīddeva kiṃ tapyase vṛthā
āsanna eva devyāste kṣīṇaśāpaḥ samāgamaḥ
saṃyogā viprayogāśca bhavanti bahavo nṛṇām
tathā cātra kathāmekāṃ kathayāmi śṛṇu prabho
mālave yajñasomākhyo dvijaḥ kaścidabhūtpurā
tasya ca dvau sutau sādhorjāyete sma janapriyau
ekastayorabhūnnāmnā kālanemiriti śrutaḥ
dvitīyaścāpi vigatabhaya ityākhyayābhavat
pitari svargate tau ca bhrātarau tīrṇaśaiśavau
vidyāprāptyai prayayatuḥ puraṃ pāṭaliputrakam
tatraivopāttavidyābhyām upādhyāyo nije sute
devaśarmā dadau tābhyāṃ mūrte vidye ivāpare
athānyān vīkṣya tānāḍhyān gṛhasthān īrṣyayā śriyam
homaiḥ sa sādhayāmāsa kālanemiḥ kṛtavrataḥ
sā ca tuṣṭā satī sākṣādevaṃ śrīstamabhāṣata
bhūri prāpsyasi vittaṃ ca putraṃ ca pṛthivīpatim
kiṃtvante caurasadṛśo vadhastava bhaviṣyati
hutamagnau tvayā yasmād amarṣakaluṣātmanā
ityuktvāntardadhe lakṣmīḥ kālanemirapi kramāt
mahādhano 'bhūt kiṃcāsya dinaiḥ putro 'pyajāyata
śrīvarādeṣa samprāpta iti nāmnā tamātmajam
śrīdattamakarotso 'pi pitā pūrṇamanorathaḥ
kramātsa vṛddhiṃ samprāptaḥ śrīdatto brāhmaṇo 'pi san
astreṣu bāhuyuddheṣu babhūvāpratimo bhuvi
kālanemeratha bhrātā tīrthārthī sarpabhakṣitām
bhāryāmuddiśya vigatabhayo deśāntaraṃ yayau
śrīdatto 'pi guṇajñena rājñā vallabhaśaktinā
tatra vikramaśakteḥ sa svaputrasya kṛtaḥ sakhā
rājaputreṇa tenāsya sahavāso 'bhimāninā
bālye duryodhaneneva bhīmasyāsīttarasvinā
dvāvetasyātha mittratvaṃ viprasyāvantideśajau
kṣatriyau bāhuśālī ca vajramuṣṭiśca jagmatuḥ
bāhuyuddhajitāścānye dākṣiṇātyā guṇapriyāḥ
svayaṃvarasuhṛttvena mantriputrāstamāśrayan
mahābalavyāghrabhaṭāvupendrabala ityapi
tathā niṣṭhurako nāma sauhārdaṃ tasya cakrire
kadācidatha varṣāsu vihartuṃ jāhnavītaṭe
śrīdattaḥ saha tairmitrai rājaputrasakho yayau
svabhṛtyāstatra taṃ cakrurnijaṃ rājasutaṃ nṛpam
śrīdatto 'pi sa tatkālaṃ rājā mittrairakalpyata
tāvatā jātaroṣeṇa rājaputreṇa tena saḥ
vipravīro raṇāyāśu samāhūto madaspṛśā
sa tena bāhuyuddhena śrīdattenātha nirjitaḥ
cakāra hṛdi vadhyaṃ tu vardhamānaṃ kalaṅkitaḥ
jñātvā ca tamabhiprāyaṃ rājaputrasya śaṅkitaḥ
śrīdattaḥ saha tairmittraistatsamīpādapāsarat
upasarpansa cāpaśyadgaṅgāmadhyagatāṃ striyam
hriyamāṇāṃ jalaughena sāgarasthāmiva śriyam
tataś cāvatatāraitām uddhartuṃ jalamadhyataḥ
ṣaḍbāhuśālipramukhān sthāpayitvā taṭe sakhīn
tāṃ ca keśeṣvapi prāptāṃ nimagnāṃ dūramambhasi
anusartuṃ striyaṃ so 'pi vīrastatraiva magnavān
nimajjya ca dadarśātra sa śrīdattaḥ kṣaṇāditi
śaivaṃ devakulaṃ divyaṃ na punarvāri na striyam
taddṛṣṭvā mahadāścaryaṃ śrānto natvā vṛṣadhvajam
udyāne sundare tatra tāṃ nināya vibhāvarīm
prāptaśca devamīśānaṃ sā pūjayitumāgatā
dadṛśe tena mūrteva rūpaśrīḥ strīguṇānvitā
īśvaraṃ pūjayitvā ca sā tato nijamandiram
yayāvindumukhī so 'pi śrīdatto 'nujagāma tām
dadarśa mandiraṃ tacca tasyāḥ surapuropamam
praviveśa ca saṃbhrāntā sāvamāneva māninī
sāpyasambhāṣamāṇaiva tamantarvāsaveśmani
tanvī nyapīdat paryaṅke strīsahasropasevitā
śrīdatto 'pi sa tatraiva niṣasāda tadantike
athākasmāt pravavṛte tayā sādhvyā praroditum
nipetuḥ stanayos tasyāḥ saṃtaptā bāṣpabindavaḥ
śrīdattasya ca tatkālaṃ kāruṇyaṃ hṛdaye gatam
tataḥ sa caināṃ papraccha kā tvaṃ duḥkhaṃ ca kiṃ tava
vada sundari śakto 'haṃ tannivārayituṃ yataḥ
tataḥ kathaṃcit sāvādīd vayaṃ daityapater bale
pautryo daśaśataṃ tāsāṃ jyeṣṭhā vidyutprabhetyaham
sa naḥ pitāmaho nīto viṣṇunā dīrghabandhanam
pitā ca bāhuyuddhena hatastenaiva śauriṇā
taṃ hatvā tena ca nijātpurānnirvāsitā vayam
praveśarodhakṛttatra siṃhaśca sthāpito 'ntare
āvṛtaṃ tatpadaṃ tena duḥkhena hṛdayaṃ ca naḥ
sa ca yakṣaḥ kuberasya śāpāt siṃhatvamāgataḥ
martyaiścābhibhavastasya śāpāntaḥ kathitaḥ purā
purapraveśopāyārthe vijñapto viṣṇur ādiśat
ataḥ sa śatrurasmākaṃ kesarī jīyatāṃ tvayā
tadarthameva cānīto mayā vīra bhavāniha
mṛgāṅkakākhyaṃ khaḍgaṃ ca jitāttasmādavāpsyasi
pṛthivīṃ yatprabhāveṇa jitvā rājā bhaviṣyasi
tacchrutvā sa tathetyatra śrīdatto 'tītataddinaḥ
anyedyurdaityakanyāstāḥ kṛtvāgre tatpuraṃ yayau
jigāya bāhuyuddhena tatra taṃ siṃham uddhatam
so 'pi śāpavimuktaḥ san babhūva puruṣākṛtiḥ
dattvā cāsmai sa khaḍgaṃ svaṃ tuṣṭaḥ śāpāntakāriṇe
sahāsurāṅganāduḥkhabhāreṇādarśanaṃ yayau
so 'tha sānujayā sākaṃ śrīdatto daityakanyayā
bahirgatamivānantaṃ tadviveśa purottamam
aṅgulīyaṃ viṣaghnaṃ ca sāsmai daityasutā dadau
tataḥ so 'tra sthitastasyāṃ sābhilāṣo 'bhavadyuvā
sātha yuktyā jagādainaṃ vāpyāṃ snānamitaḥ kuru
ādāyainaṃ ca majjestvaṃ khaḍgaṃ grāhabhayāpaham
tatheti vāpyāṃ magnaḥ sañ śrīdatto jāhnavītaṭāt
tasmād eva samuttasthau yasmāt pūrvam avātarat
khaḍgāṅgulīyake paśyan pātālād utthito 'tha saḥ
viṣaṇṇo vismitaś cāsīd vañcito 'surakanyayā
tatastānsuhṛdo 'nveṣṭuṃ svagṛhābhimukhaṃ yayau
gacchanniṣṭhurakākhyaṃ ca mittraṃ mārge dadarśa saḥ
sa copetya praṇamyātha nītvaikānte ca satvaram
taṃ pṛṣṭasvajanodantamevaṃ niṣṭhurako 'bravīt
gaṅgāntas tvāṃ tadā magnam anviṣya divasān bahūn
svaśirāṃsi śucā chettum abhūma vayam udyatāḥ
na putrāḥ sāhasaṃ kāryaṃ jīvanneṣyati vaḥ sakhā
ity antarikṣādvāṇī nas tam udyogaṃ nyavārayat
tataśca tvatpituḥ pārśvamasmākaṃ pratigacchatām
mārge satvaramabhyetya pumāneko 'bravīdidam
nagaraṃ na praveṣṭavyaṃ yuṣmābhiriha sāṃpratam
yato vallabhaśaktiḥ sa vipanno 'tra mahīpatiḥ
datto vikramaśaktiśca rājye sambhūya mantribhiḥ
prāptarājyaḥ sa cānyedyuḥ kālanemeragādgṛham
śrīdattaḥ kva sa te putra iti cāmarṣanirbharaḥ
tamapṛcchatsa cāpyenaṃ nāhaṃ vedmītyabhāṣata
pracchādito 'munā putra iti tena niṣūditaḥ
kālanemiḥ sa śūlāyāṃ rājñā caura iti krudhā
taddṛṣṭvā tasya bhāryāyāḥ svayaṃ hṛdayamasphuṭat
pāpaṃ pāpāntarākṣepakrūraṃ hi krūrakarmaṇām
tena cānviṣyate hantuṃ so 'pi vikramaśaktinā
śrīdattastadvayasyāśca yūyaṃ tadgamyatāmitaḥ
iti tenoditāḥ puṃsā śokārtāste nijāṃ bhuvam
bāhuśālyādayaḥ pañca saṃmantryojjayinīṃ gatāḥ
pracchannaḥ sthāpitaścāhaṃ tvadarthamiha taiḥ sakhe
tadehi tāvad gacchāvas tatraiva suhṛdantikam
evaṃ niṣṭhurakācchrutvā pitarāv anuśocya saḥ
nidadhe pratikārāsthām iva khaḍge dṛśaṃ muhuḥ
kālaṃ pratīkṣamāṇo 'tha vīro niṣṭhurakānvitaḥ
pratasthe tān sakhīn prāptuṃ sa tām ujjayinīṃ purīm
āmajjanāntaṃ vṛttāntaṃ sakhyus tasya ca varṇayan
śrīdattaḥ sa dadarśaikāṃ krośantīmabalāṃ pathi
abalā bhraṣṭamārgāhaṃ mālavaṃ prasthiteti tām
bruvantīṃ dayayā so 'tha sahaprasthāyinīṃ vyadhāt
tayā dayānurodhācca striyā niṣṭhurakānvitaḥ
kasmiṃścicchūnyanagare dine tasminn uvāsa saḥ
tatra rātrāvakasmācca muktanidro dadarśa tām
striyaṃ niṣṭhurakaṃ hatvā harṣāttanmāṃsamaśnatīm
udatiṣṭhat samākṛṣya so 'tha khaḍgaṃ mṛgāṅkakam
sāpi strī rākṣasīrūpaṃ ghoraṃ svaṃ pratyapadyata
sa ca keśeṣu jagrāha nihantuṃ tāṃ niśācarīm
tatkṣaṇaṃ divyarūpatvaṃ samprāptā tamuvāca sā
mā māṃ vadhīrmahābhāga muñca naivāsmi rākṣasī
ayamevaṃvidhaḥ śāpo mamābhūtkauśikānmuneḥ
tapasyato hi tasyāhaṃ dhanādhipatināmunā
vighnāya preṣitā pūrvaṃ tatpadaprāptikāṅkṣiṇaḥ
tataḥ kāntena rūpeṇa taṃ kṣobhayitumakṣamā
lajjitā trāsayantyenamakārṣaṃ bhairavaṃ vapuḥ
taddṛṣṭvā sa muniḥ śāpaṃ sadṛśaṃ mayyatho dadhe
rākṣasī bhava pāpe tvaṃ nighnantī mānuṣāniti
tvattaḥ keśagrahe prāpte śāpāntaṃ me sa cākarot
ityahaṃ rākṣasībhāvamimaṃ kaṣṭamupāgamam
mayaiva nagaraṃ caitadgrastamadya ca me cirāt
tvayā kṛtaḥ sa śāpāntastadgṛhāṇādhunā varam
iti tasyā vacaḥ śrutvā śrīdattaḥ sādaro 'bhyadhāt
kimanyena vareṇādya jīvatveṣa sakhā mama
evamastviti sā cāsmai varaṃ dattvā tirodadhe
akṣatāṅgaḥ sa cottasthau jīvanniṣṭhurakaḥ punaḥ
tenaiva saha ca prātaḥ prahṛṣṭo vismitaśca saḥ
tataḥ pratasthe śrīdattaḥ prāpa cojjayinīṃ kramāt
tatra saṃbhāvayāmāsa sakhīnmārgonmukhānsa tān
darśanena yathāyāto nīlakaṇṭhānivāmbudaḥ
kṛtātithyavidhiścāsau svagṛhaṃ bāhuśālinā
nīto 'bhūtkathitāśeṣanijavṛttāntakautukaḥ
tatropacaryamāṇaḥ san pitṛbhyāṃ bāhuśālinaḥ
sa uvāsa samaṃ mittraiḥ śrīdattaḥ svagṛhe yathā
kadācitso 'tha samprāpte madhumāsamahotsave
yātrāmupavane draṣṭuṃ jagāma sakhibhiḥ saha
tatra kanyāṃ dadarśaikāṃ rājñaḥ śrībimbakeḥ sutām
āgatāmākṛtimatīṃ sākṣādiva madhuśriyam
sā mṛgāṅkavatī nāma hṛdayaṃ tasya tatkṣaṇam
viveśa dattamārgeva dṛṣṭyāsya savikāsayā
tasyā api muhuḥ snigdhā prathamapremaśaṃsinī
nyastā taṃ prati dūtīva dṛṣṭiścakre gatāgatam
praviṣṭāṃ vṛkṣagahanaṃ tāmapaśyannatha kṣaṇāt
śrīdattaḥ śūnyahṛdayo diśo 'pi na dadarśa saḥ
jñātaṃ mayā te hṛdayaṃ sakhe māpahnavaṃ kṛthāḥ
tadehi tatra gacchāvo yatra rājasutā gatā
ityuktaśceṅgitajñena suhṛdā bāhuśālinā
tatheti sa yayau tasyāḥ saṃnikarṣaṃ suhṛtsakhaḥ
hā kaṣṭamahinā daṣṭā rājaputrīti tatkṣaṇam
ākranda udabhūttatra śrīdattahṛdayajvaraḥ
viṣaghnamaṅgulīyaṃ ca vidyā ca suhṛdo 'sya me
astīti gatvā jagade kañcukī bāhuśālinā
sa ca tatkṣaṇamabhyetya kañcukī caraṇānataḥ
nikaṭaṃ rājaduhituḥ śrīdattamanayaddrutam
so 'pi tasyāstadaṅgulyāṃ nicikṣepāṅgulīyakam
tato jajāpa vidyāṃ ca tena pratyujjijīva sā
atha sarvajane hṛṣṭe śrīdattastutitatpare
tatraiva jñātavṛttānto rājā bimbakirāyayau
tenāsau sakhibhiḥ sārdham agṛhītāṅgulīyakaḥ
pratyājagāma śrīdatto bhavanaṃ bāhuśālinaḥ
tatra tasmai suvarṇādi yatprītaḥ prāhiṇonnṛpaḥ
tadbāhuśālinaḥ pitre samagraṃ sa samarpayat
atha tāṃ cintayan kāntāṃ sa tathā paryatapyata
yathā kiṃkāryatāmūḍhā vayasyas tasya jajñire
tato bhāvanikā nāma rājaputryāḥ priyā sakhī
aṅgulīyārpaṇavyājāttasyāntikamupāyayau
uvāca cainaṃ matsakhyās tasyāḥ subhaga sāṃpratam
tvaṃ vā prāṇaprado bhartā mṛtyurvāpyeṣa niścayaḥ
ityukte bhāvanikayā śrīdattaḥ sa ca sāpi ca
bāhuśālī ca te 'nye ca mantraṃ sambhūya cakrire
harāmo nibhṛtaṃ yuktyā rājaputrīmimāṃ vayam
nivāsahetor guptaṃ ca gacchāmo mathurāmitaḥ
iti saṃmantrite samyakkāyasiddhyai ca saṃvidi
anyonyaṃ sthāpitāyāṃ sā yayau bhāvanikā tataḥ
anyedyurbāhuśālī ca vayasyatritayānvitaḥ
vaṇijyāvyapadeśena jagāma mathurāṃ prati
sa gacchansthāpayāmāsa vāhanāni pade pade
rājaputryabhisārāya gūḍhāni caturāṇi ca
śrīdatto 'pi tataḥ kāṃcidduhitrā sahitāṃ striyam
sāyaṃ rājasutāvāse pāyayitvā madhu nyadhāt
tato 'tra dīpoddeśena dattvāgniṃ vāsaveśmani
pracchannaṃ bhāvanikayā ninye rājasutā bahiḥ
tatkṣaṇaṃ tāṃ ca samprāpya śrīdattaḥ sa bahiḥ sthitaḥ
prākprasthitasya nikaṭaṃ prāhiṇodbāhuśālinaḥ
dadau mitradvayaṃ cāsyāḥ paścādbhāvanikāṃ tathā
tanmandire ca dagdhā sā kṣībā strī sutayā saha
lokastu tāṃ sakhīyuktāṃ mene dagdhāṃ nṛpātmajām
prātaśca pūrvavattatra śrīdatto dadṛśe janaiḥ
tato rātrau dvitīyasyāṃ sa gṛhītamṛgāṅkakaḥ
śrīdattaḥ prayayau pūrvaprasthitāṃ tāṃ priyāṃ prati
tayā ca rātryātikramya dūramadhvānam utsukaḥ
vindhyāṭavīmatha prāpa sa prātaḥ prahare gate
tatrādāvanimittāni paścāt pathi dadarśa tān
sarvān prahārābhihatān sahabhāvanikān sakhīn
te ca dṛṣṭvā nijagadustaṃ saṃbhrāntamupāgatam
muṣitāḥ smo nipatyādya bahvaśvārohasenayā
ekena cāśvāroheṇa rājaputrī bhayākulā
asmāsvetadavastheṣu nītāśvamadhiropya sā
dūraṃ na yāvan nītā ca tāvadgacchānayā diśā
asmākamantike mā sthāḥ sarvathābhyadhikā ca sā
iti taiḥ preṣito mittrairmuhuḥ paśyanvivṛtya saḥ
javena rājatanayāṃ śrīdatto 'nusasāra tām
gatvā sudūraṃ lebhe ca tāmaśvārohavāhinīm
yuvānamekaṃ tanmadhye kṣatriyaṃ sa dadarśa ca
tenopari turaṃgasya gṛhītāṃ taṃ nṛpātmajām
apaśyacca yayau cāsya kṣatrayūno 'ntikaṃ kramāt
sāntvena rājaputrīṃ tāmamuñcantaṃ ca pādataḥ
aśvādākṣipya dṛṣadi śrīdattastamacūrṇayat
taṃ hatvā ca tam evāśvam āruhya nijaghāna tān
anyān api bahūn kruddhān aśvārohān pradhāvitān
hataśeṣāstataste ca taddṛṣṭvā tasya tādṛśam
vīrasyāmānuṣaṃ vīryaṃ palāyya sabhayaṃ yayuḥ
sa cāpi turagārūḍho rājaputryā tayā saha
mṛgāṅkavatyā śrīdattaḥ prayayau tān sakhīn prati
stokaṃ gatvā ca tasyāśvaḥ saṃgrāme vraṇito bhṛśam
sabhāryasyāvatīrṇasya papāta prāpa pañcatām
tatkālaṃ cāsya tatraiva sā mṛgāṅkavatī priyā
trāsāyāsapariśrāntā tṛṣārtā samapadyata
sthāpayitvā ca tāṃ tatra gatvā dūramitastataḥ
jalamanviṣyataścāsya savitāstamupāyayau
tataḥ sa labdhe 'pi jale mārganāśavaśādbhraman
cakravākavadutkūjaṃstāṃ nināya niśāṃ vane
prātaḥ prāpa ca tatsthānaṃ patitāśvopalakṣitam
na ca tatra kvacitkāntāṃ rājaputrīṃ dadarśa tām
tataḥ sa mohād vinyasya bhuvi khaḍgaṃ mṛgāṅkakam
vṛkṣāgramārurohaināmavekṣitum itastataḥ
tatkṣaṇaṃ tena mārgeṇa ko 'pyagācchabarādhipaḥ
sa cāgatyaiva jagrāha vṛkṣamūlānmṛgāṅkakam
taṃ dṛṣṭvāpi sa vṛkṣāgrādavatīryaiva pṛṣṭavān
priyāpravṛttimatyārtaḥ śrīdattaḥ śabarādhipam
itastvaṃ gaccha matpallīṃ jāne sā tatra te gatā
ahaṃ tatraiva caiṣyāmi dāsyāmyasimimaṃ ca te
ityuktvā preṣitastena śabareṇa sa cotsukaḥ
śrīdattastāṃ yayau pallīṃ tadīyaiḥ puruṣaiḥ saha
śramaṃ tāvadvimuñceti tatroktaḥ puruṣaiśca taiḥ
prāpya pallīpatergehaṃ śrānto nidrāṃ kṣaṇādyayau
prabuddhaśca dadarśa svau pādau nigaḍasaṃyutau
alabdhatadgatī kāntāprāptyupāyodyamāviva
atha kṣaṇaṃ dattasukhāṃ kṣaṇāntaravimāthinīm
daivasyeva gatiṃ tatra tasthau śocansa tāṃ priyām
ekadā tamuvācaitya ceṭī mocanikābhidhā
āgato 'si mahābhāga kutreha bata mṛtyave
kāryasiddhyai sa hi kvāpi prayātaḥ śabarādhipaḥ
āgatya caṇḍikāyāstvām upahārīkariṣyati
etadarthaṃ hi tena tvamito vindhyāṭavītaṭāt
prāpya yuktyā visṛjyeha nītaḥ saṃprati bandhanam
bhagavatyupahāratve yata evāsi kalpitaḥ
ata eva sadā vastrairbhojanaiścopacaryase
ekastu muktyupāyaste vidyate yadi manyase
astyasya sundarī nāma śabarādhipateḥ sutā
atyarthaṃ sā ca dṛṣṭvā tvāṃ jāyate madanāturā
tāṃ bhajasva vayasyāṃ me tataḥ kṣemamavāpsyasi
tayetyukto vimuktyarthī sa śrīdattastatheti tām
gāndharvavidhinā guptaṃ bhāryāṃ vyadhita sundarīm
rātrau rātrau ca sā tasya bandhanāni nyavārayat
acirācca sagarbhā sā sundarī samapadyata
tatsarvamatha tanmātā buddhvā mocanikāmukhāt
jāmātṛsnehato gatvā svairaṃ śrīdattamabravīt
putra śrīcaṇḍanāmāsau kopanaḥ sundarīpitā
na tvāṃ kṣameta tadgaccha vismartavyā na sundarī
ityuktvā mocitaḥ śvaśrvā khaḍgaṃ śrīcaṇḍahastagam
sundaryai nijamāvedya śrīdattaḥ prayayau tataḥ
viveśa cādyāṃ tāmeva cintākrānto nijāṭavīm
mṛgāṅkavatyāḥ padavīṃ tasya jijñāsituṃ punaḥ
nimittaṃ ca śubhaṃ dṛṣṭvā tamevoddeśamāyayau
yatrāsyāśvo mṛtaḥ so 'tha yatra sā hāritā vadhūḥ
tatra caikaṃ dadarśārāllubdhakaṃ saṃmukhāgatam
dṛṣṭvā ca pṛṣṭavāṃstasyāḥ pravṛttiṃ hariṇīdṛśaḥ
kiṃ śrīdattastvamityukto lubdhakena ca tatra saḥ
sa eva mandabhāgyo 'hamityuvāca viniḥśvasan
tataḥ sa lubdhako 'vādīttarhi vacmi sakhe śṛṇu
dṛṣṭā sā te mayā bhāryā krandantī tvāmitastataḥ
pṛṣṭvā tataśca vṛttāntamāśvāsya ca kṛpākulaḥ
nijāṃ pallīmito 'raṇyāddīnāṃ tāṃ nītavānaham
tatra cālokya taruṇān pulindān sabhayena sā
mathurānikaṭaṃ grāmaṃ nītā nāgasthalaṃ mayā
tatra ca sthāpitā gehe sthavirasya dvijanmanaḥ
viśvadattābhidhānasya nyāsīkṛtya sagauravam
tataś cāham ihāyāto buddhvā tvannāma tanmukhāt
tām anveṣṭuṃ tato gaccha śīghraṃ nāgasthalaṃ prati
ityukto lubdhakenāśu sa śrīdattastato yayau
taṃ ca nāgasthalaṃ prāpadaparedyurdinātyaye
bhavanaṃ viśvadattasya praviśyātha vilokya tam
yayāce dehi me bhāryāṃ lubdhakasthāpitāmiti
tacchrutvā viśvadattastaṃ śrīdattaṃ nijagāda saḥ
mathurāyāṃ suhṛnme 'sti brāhmaṇo guṇināṃ priyaḥ
upādhyāyaśca mantrī ca śūrasenasya bhūpateḥ
tasya haste tvadīyā sā gṛhiṇī sthāpitā mayā
bhayaṃ hi vijano grāmo na tadrakṣākṣamo bhavet
tatprātastatra gaccha tvamadya viśramyatāmiha
ityukto viśvadattena sa nītvātraiva tāṃ niśām
prātaḥ pratasthe prāpacca mathurāmapare dine
dīrghādhvamalinastasminnagare bahireva saḥ
snānaṃ cakre pariśrānto nirmale dīrghikājale
tata evāmbumadhyācca vastraṃ cauraniveśitam
prāptavānañcalagranthibaddhahāramaśaṅkitam
atha tadvastramādāya sa taṃ hāramalakṣayan
priyāṃ didṛkṣuḥ śrīdatto viveśa mathurāṃ purīm
tatra tatpratyabhijñāya vastraṃ hāramavāpya ca
sa caura ityavaṣṭabhya ninye nagararakṣibhiḥ
darśitaśca tathābhūto nagarādhipateśca taiḥ
tenāpyāvedito rājñe rājāpyasyādiśadvadham
tato vadhyabhuvaṃ hantuṃ nīyamānaṃ dadarśa tam
sā mṛgāṅkavatī dūrātpaścātprahataḍiṇḍimam
so 'yaṃ me nīyate bhartā vadhāyeti sasaṃbhramam
sā gatvā mantrimukhyaṃ tamabravīdyadgṛhe sthitā
nivārya vadhakānso 'tha mantrī vijñapya bhūpatim
śrīdattaṃ mocayitvā taṃ vadhādānāyayadgṛham
kathaṃ so 'yaṃ pitṛvyo me gatvā deśāntaraṃ purā
ihaiva daivādvigatabhayaḥ prāpto 'dya mantritām
iti taṃ mantriṇaṃ so 'tha śrīdattas tadgṛhāgataḥ
pratyabhijñātavān pṛṣṭvā papātāsya ca pādayoḥ
so 'pi taṃ pratyabhijñāya bhrātuḥ putraṃ savismayaḥ
kaṇṭhe jagrāha sarvaṃ ca vṛttāntaṃ paripṛṣṭavān
tatastasmai sa nikhilaṃ śrīdattaḥ svapiturvadhāt
ārabhya nijavṛttāntaṃ pitṛvyāya nyavedayat
so 'pi muktvāśru vijane bhrātuḥ putraṃ tamabhyadhāt
adhṛtiṃ mā kṛthāḥ putra mama siddhā hi yakṣiṇī
pañca vājisahasrāṇi hemakoṭīśca sapta sā
prādānmahyamaputrāya tattavaivākhilaṃ dhanam
ityuktvā sa pitṛvyastāṃ śrīdattāyārpayatpriyām
śrīdatto 'pyāttavibhavastatra tāṃ pariṇītavān
tataśca tasthau tatraiva saṃgataḥ kāntayā tayā
mṛgāṅkavatyā sānando rātryeva kumudākaraḥ
bāhuśālyādicintā tu tasyābhūtpūrṇasaṃpadaḥ
indoḥ kalaṅkalekheva hṛdi mālinyadāyinī
ekadā sa pitṛvyastaṃ rahaḥ śrīdattamabhyadhāt
putra rājñaḥ sutāstyasya śūrasenasya kanyakā
mayā cāvantideśe sā neyā dātuṃ tadājñayā
tattenaivāpadeśena hṛtvā tubhyaṃ dadāmi tām
tatastadanuge prāpte bale sati ca māmake
yadrājyaṃ te śriyādiṣṭaṃ tatprāpsyasyacirāditi
niścityaitacca tāṃ kanyāṃ gṛhītvā yayatustataḥ
śrīdattastatpitṛvyaśca sasainyau saparigrahau
tato vindhyāṭavīm etau prāptamātrāvatarkitau
caurasenātimahatī rurodha śaravarṣiṇī
prahāramūrchitaṃ baddhvā śrīdattaṃ bhagnasainikam
ninyuścaurāḥ svapallīṃ te svīkṛtya sakalaṃ dhanam
te ca taṃ prāpayāmāsuścaṇḍikāsadma bhīṣaṇam
upahārāya ghaṇṭānāṃ nādairmṛtyurivāhvayat
tatrāpaśyacca taṃ patnī sā pallīpatiputrikā
sundarī draṣṭumāyātā devīṃ bālasutānvitā
niṣiddhavatyā madhyasthāndasyūnānandapūrṇayā
sa śrīdattastayā sākaṃ tanmandiramathāviśat
tadaiva pallīrājyaṃ tat prāpa pitrā yad arpitam
prāg evānanyaputreṇa sundaryai gacchatā divam
taṃ ca caurasamākrāntaṃ sapitṛvyaparicchadam
sakalatraṃ ca lebhe 'sau taṃ khaḍgaṃ ca mṛgāṅkakam
tatraiva śūrasenasya sutāṃ tāṃ pariṇīya ca
śrīdatto 'pi mahānrājā nagare samapadyata
prajigāya sa dūtāṃśca tataḥ śvaśurayostayoḥ
bimbakestasya tasyāpi śūrasenasya bhūpateḥ
tamupājagmatustau ca senāsamudayānvitau
taṃ vijñāyaiva saṃbandhaṃ mudā duhitṛvatsalau
te 'pi rūḍhavraṇāḥ svasthāstadviyuktā vayasyakāḥ
bāhuśāliprabhṛtayastadbuddhvā tamupāyayuḥ
atha śvaśurasaṃyukto gatvā taṃ pitṛghātinam
cakre vikramaśaktiṃ sa vīraḥ krodhānalāhutim
tataśca sābdhivalayāṃ śrīdattaḥ prāpya medinīm
nananda virahottīrṇaḥ sa mṛgāṅkavatīsakhaḥ
itthaṃ narapate dīrghaviyogavyasanārṇavam
taranti ca labhante ca kalyāṇaṃ dhīracetasaḥ
iti saṃgatakācchrutvā kathāṃ sa dayitotsukaḥ
tāṃ nināya niśāṃ mārge sahasrānīkabhūpatiḥ
tato manorathārūḍhaḥ puraḥ prahitamānasaḥ
prātaḥ sahasrānīko 'sau pratasthe svāṃ priyāṃ prati
dinaiḥ katipayaistaṃ ca jamadagneravāpa saḥ
mṛgairapi parityaktacāpalaṃ śāntamāśramam
dadarśa kalpitātithyaṃ jamadagniṃ ca tatra tam
praṇataḥ pāvanālokamākāraṃ tapasāmiva
sa ca tasmai munī rājñe saputrāṃ tāṃ samarpayat
cirānmṛgāvatīṃ rājñīṃ sānandāmiva nirvṛtim
śāpānte tac ca daṃpatyostayor anyonyadarśanam
ānandabāṣpapūrṇāyāṃ vavarṣevāmṛtaṃ dṛśi
tatpūrvadarśanaṃ putramāliṅgyodayanaṃ sa tam
mumoca nṛpatiḥ kṛcchrādromāñceneva kīlitam
tataḥ sodayanāṃ rājñīṃ tāmādāya mṛgāvatīm
ā tapovanamudbāṣpairanuyāto mṛgairapi
āmantrya jamadagniṃ ca pratasthe svāṃ purīṃ prati
praśāntādāśramāttasmātsahasrānīkabhūpatiḥ
śṛṇvan virahavṛttāni priyāyā varṇayaṃś ca saḥ
uttoraṇapatākāṃ tāṃ kauśāmbīṃ prāptavān kramāt
samaṃ ca patnīputrābhyāṃ praviveśa sa tāṃ purīm
pīyamāna ivotpakṣmarājibhiḥ pauralocanaiḥ
abhyaṣiñcacca taṃ tatra jhagity udayanaṃ sutam
yauvarājye mahārājaḥ preryamāṇaḥ sa tadguṇaiḥ
svamantriputrāṃs tasmai sa mantrahetoḥ samarpayat
vasantakarumaṇvantau tathā yaugandharāyaṇam
ebhirmantrivaraireṣa kṛtsnāṃ prāpsyati medinīm
iti vāgudabhūddivyā puṣpavṛṣṭyā samaṃ tadā
tataḥ sute nyastabharaḥ sa rājā cirakāṅkṣitam
jīvalokasukhaṃ bheje mṛgāvatyā tayā saha
atha tasya jarāṃ praśāntidūtīm upayātāṃ kṣitipasya karṇamūlam
sahasaiva vilokya jātakopā bata dūre viṣayaspṛhā babhūva
tatas taṃ kalyāṇaṃ tanayam anuraktaprakṛtikaṃ niveśya sve rājye jagadudayahetor udayanam
sahasrānīko 'sau sacivasahitaḥ sapriyatamo mahāprasthānāya kṣitipatir agacchaddhimagirim
tataḥ sa vatsarājyaṃ ca prāpya pitrā samarpitam
kauśāmbyavasthitaḥ samyakchaśāsodayanaḥ prajāḥ
yaugandharāyaṇādyeṣu bharaṃ vinyasya mantriṣu
babhūva sa śanai rājā sukheṣvekāntatatparaḥ
sadā siṣeve mṛgayāṃ vīṇāṃ ghoṣavatīṃ ca tām
dattāṃ vāsukinā pūrvaṃ naktaṃdinamavādayat
tattantrīkalanirhrādamohamantravaśīkṛtān
anināya ca saṃyamya sadā mattān vanadvipān
sa vāranārīvaktrendupratimālaṃkṛtāṃ surām
mantriṇāṃ ca mukhacchāyāṃ vatsarājaḥ samaṃ papau
kularūpānurūpā me bhāryā kvāpi na vidyate
ekā vāsavadattākhyā kanyakā śrūyate param
kathaṃ prāpyeta sā ceti cintāmekāmuvāha saḥ
so 'pi caṇḍamahāsena ujjayinyām acintayat
tulyo madduhiturbhartā jagatyasminna vidyate
asti codayano nāma vipakṣaḥ sa ca me sadā
tatkathaṃ nāma jāmātā vaśyaśca niyataṃ bhavet
upāyas tv eka evāsti yad aṭavyāṃ bhramaty asau
ekākī dviradān badhnan mṛgayāvyasanī nṛpaḥ
tena chidreṇa taṃ yuktyāvaṣṭabhyānāyayāmy aham
gāndharvajñasya tasyaitāṃ sutāṃ śiṣyīkaromi ca
tataś cāsyāṃ svayaṃ tasya cakṣuḥ snihyed asaṃśayam
evaṃ sa mama jāmātā vaśyaś ca niyataṃ bhavet
nānyo 'styupāyaḥ ko 'pyatra yena vaśyo bhavecca saḥ
iti saṃcintya tatsiddhyai sa gatvā caṇḍikāgṛham
caṇḍīmabhyarcya tuṣṭāva cakre 'syā upayācitam
etatsampatsyate rājannacirādvāñchitaṃ tava
iti śuśrāva tatrāsāvaśarīrāṃ sarasvatīm
tatastuṣṭaḥ samāgatya buddhadattena mantriṇā
saha caṇḍamahāsenastamevārthamacintayat
mānoddhato vītalobho raktabhṛtyo mahābalaḥ
asādhyo 'pi sa sāmādeḥ sāmnā tāvannirūpyatām
iti saṃmantrya sa nṛpo dūtamekaṃ samādiśat
gaccha madvacanādbrūhi vatsarājamidaṃ vacaḥ
matputrī tava gāndharve śiṣyā bhavitumicchati
snehas te 'smāsu cettattvaṃ tām ihaivaitya śikṣaya
ityuktvā preṣitastena dūto gatvā nyavedayat
kauśāmbyāṃ vatsarājāya saṃdeśaṃ taṃ tathaiva saḥ
vatsarājo 'pi tacchrutvā dūtādanucitaṃ vacaḥ
yaugandharāyaṇasyedamekānte mantriṇo 'bravīt
kimetattena saṃdiṣṭaṃ sadarpaṃ mama bhūbhujā
evaṃ saṃdiśatastasya ko 'bhiprāyo durātmanaḥ
ityukto vatsarājena tadā yaugandharāyaṇaḥ
uvācainaṃ mahāmantrī sa svāmihitaniṣṭhuraḥ
bhuvi vyasanitākhyātiḥ prarūḍhā te lateva yā
idaṃ tasyā mahārāja kaṣāyakaṭukaṃ phalam
sa hi tvāṃ rāgiṇaṃ matvā kanyāratnena lobhayan
nītvā caṇḍamahāseno baddhvā svīkartumicchati
tanmuñca vyasanāni tvaṃ sukhena hi parairnṛpāḥ
sīdantasteṣu gṛhyante khāteṣviva vanadvipāḥ
ity ukto mantriṇā dhīraḥ pratidūtaṃ vyasarjayat
sa vatsarājas taṃ caṇḍamahāsenanṛpaṃ prati
saṃdideśa ca yadyasti vāñchā macchiṣyatāṃ prati
tvatputryāstadihaivaiṣā bhavatā preṣyatāmiti
evaṃ kṛtvā ca sacivānvatsarājo jagāda saḥ
yāmi caṇḍamahāsenamiha baddhvānayāmi tam
tacchrutvā tam uvācāgryo mantrī yaugandharāyaṇaḥ
na caitacchakyate rājan kartuṃ naiva ca yujyate
sa hi prabhāvavānrājā svīkāryaśca tava prabho
tathā ca tadgataṃ sarvaṃ śṛṇvidaṃ kathayāmi te
astīhojjayinī nāma nagarī bhūṣaṇaṃ bhuvaḥ
hasantīva sudhādhautaiḥ prāsādairamarāvatīm
yasyāṃ vasati viśveśo mahākālavapuḥ svayam
śithilīkṛtakailāsanivāsavyasano haraḥ
tasyāṃ mahendravarmākhyo rājābhūdbhūbhṛtāṃ varaḥ
jayasenābhidhāno 'sya babhūva sadṛśaḥ sutaḥ
jayasenasya tasyātha putro 'pratimadorbalaḥ
samutpanno mahāsenanāmā nṛpatikuñjaraḥ
so 'tha rājā svarājyaṃ tat pālayan samacintayat
na me khaḍgo 'nurūpo 'sti na ca bhāryā kulodgatā
iti saṃcintya sa nṛpaścaṇḍikāgṛhamāgamat
tatrātiṣṭhannirāhāro devīmārādhayaṃściram
utkṛtyātha svamāṃsāni homakarma sa cākarot
tataḥ prasannā sākṣātsā devī caṇḍī tamabhyadhāt
prītāsmi te gṛhāṇemaṃ putra khaḍgottamaṃ mama
etatprabhāvācchatrūṇām ajeyas tvaṃ bhaviṣyasi
kiṃcāṅgāravatīṃ nāma kanyāṃ trailokyasundarīm
aṅgārakāsurasutāṃ śīghraṃ bhāryāmavāpsyasi
atīva caṇḍaṃ karmeha kṛtaṃ caitadyatastvayā
ataścaṇḍamahāsena ityākhyā te bhaviṣyati
ityuktvā dattakhaḍgā sā devī tasya tiro 'bhavat
rājñaḥ saṃkalpasaṃpattihṛṣṭirāvirabhūtpunaḥ
sa khaḍgo mattahastīndro naḍāgiririti prabho
dve tasya ratne śakrasya kuliśairāvaṇāviva
tayoḥ prabhāvātsukhitaḥ kadācitso 'tha bhūpatiḥ
agāccaṇḍamahāseno mṛgayāyai mahāṭavīm
atipramāṇaṃ tatraikaṃ varāhaṃ ghoramaikṣata
naiśaṃ tama ivākāṇḍe divā piṇḍatvamāgatam
sa varāhaḥ śarairasya tīkṣṇairapy akṛtavraṇaḥ
āhatya syandanaṃ rājñaḥ palāyya bilamāviśat
rājāpi ratham utsṛjya tam evānusaran krudhā
dhanurdvitīyas tatraiva prāviśat sa bilāntaram
dūraṃ praviśya cāpaśyatkāntaṃ puravaraṃ mahat
savismayo nyaṣīdacca tadantardīrghikātaṭe
tatrasthaḥ kanyakāmekāmapaśyat strīśatānvitām
saṃcarantīṃ smarasyeva dhairyanirbhedinīmiṣum
sāpi premarasāsāravarṣiṇā cakṣuṣā muhuḥ
snapayantīva rājānaṃ śanakaistamupāgamat
kastvaṃ subhaga kasmācca praviṣṭo 'sīha sāṃpratam
ityuktaḥ sa tayā rājā yathātattvamavarṇayat
tacchrutvā netrayugalātsarāgādaśrusaṃtatim
hṛdayāddhīratāṃ cāpi samaṃ kanyā mumoca sā
kā tvaṃ rodiṣi kasmācca pṛṣṭā teneti bhūbhṛtā
sā taṃ pratyabravīdevaṃ manmathājñānuvartinī
yo varāhaḥ praviṣṭo 'tra sa daityo 'ṅgārakābhidhaḥ
ahaṃ caitasya tanayā nāmnāṅgāravatī nṛpa
vajrasāramayaś cāsau rājaputrīr imāḥ śatam
ācchidya rājñāṃ gehebhyaḥ parivāraṃ vyadhān mama
kiṃcaiṣa rākṣasībhūtaḥ śāpadoṣānmahāsuraḥ
tṛṣṇāśramārtaś cādya tvāṃ prāpyāpi tyaktavānayam
idānīṃ cāstavārāharūpo viśrāmyati svayam
suptotthitaśca niyataṃ tvayi pāpaṃ samācaret
iti me tava kalyāṇamapaśyantyā galantyamī
saṃtāpakvathitāḥ prāṇā iva bāṣpāmbubindavaḥ
ityaṅgāravatīvākyaṃ śrutvā rājā jagāda tām
yadi mayyasti te snehastadidaṃ madvacaḥ kuru
prabuddhasyāsya gatvā tvaṃ rudihi svapituḥ puraḥ
tataśca niyataṃ sa tvāṃ pṛcchedudvegakāraṇam
tvāṃ cennipātayetkaścittato me kā gatirbhavet
etadduḥkhaṃ mametyevaṃ sa ca vācyastvayā tataḥ
evaṃ kṛte 'sti kalyāṇaṃ tavāpi ca mamāpi ca
ityuktā tena sā rājñā tathetyaṅgīcakāra tam
taṃ ca channamavasthāpya rājānaṃ pāpaśaṅkinī
agādasurakanyā sā prasuptasyāntikaṃ pituḥ
so 'pi daityaḥ prabubudhe prārebhe sā ca roditum
kiṃ putri rodiṣītyevaṃ sa ca tāmabravīttataḥ
hanyāttvāṃ ko'pi cettāta tadā me kā gatirbhavet
ityārtyā tamavādītsā sa vihasya tato 'bravīt
ko māṃ vyāpādayetputri sarvo vajramayo hyaham
vāmahaste 'sti me chidraṃ tacca cāpena rakṣyate
itthamāśvāsayāmāsa sa daityastāṃ nijāṃ sutām
etacca nikhilaṃ tena rājñā channena śuśruve
tataḥ kṣaṇādivotthāya kṛtvā snānaṃ sa dānavaḥ
kṛtamaunaḥ pravavṛte devaṃ pūjayituṃ haram
tatkālaṃ prakaṭībhūya sa rājākṛṣṭakārmukaḥ
upetya prasabhaṃ daityaṃ raṇāyāhvayate sma tam
so 'pyutkṣipya karaṃ vāmaṃ maunasthastasya bhūpateḥ
pratīkṣasva kṣaṇaṃ tāvaditi saṃjñāṃ tadākarot
rājāpi laghuhastatvātkare tatraiva tatkṣaṇam
tasminmarmaṇi taṃ daityaṃ pṛṣatkena jaghāna saḥ
sa ca marmāhato ghoraṃ rāvaṃ kṛtvā mahāsuraḥ
aṅgārako 'patadbhūmau niryajjīvo jagāda ca
tṛṣito 'haṃ hato yena sa mām adbhirna tarpayet
pratyabdaṃ yadi tattasya naśyeyuḥ pañca mantriṇaḥ
ityuktvā pañcatāṃ prāpa sa daityaḥ so 'pi tatsutām
tāmaṅgāravatīṃ rājā gṛhītvojjayinīṃ yayau
pariṇītavatastasya tatra tāṃ daityakanyakām
jātau dvau tanayau caṇḍamahāsenasya bhūpateḥ
eko gopālako nāma dvitīyaḥ pālakastathā
tayorindrotsavaṃ cāsau jātayorakaronnṛpaḥ
tatastaṃ nṛpatiṃ svapne tuṣṭo vakti sma vāsavaḥ
prāpsyasyananyasadṛśīṃ matprasādātsutāmiti
tataḥ kālena jātāsya rājñaḥ kanyā tu tanvyatha
apūrvā nirmitā dhātrā candrasyevāparā tanuḥ
kāmadevāvatāro 'syāḥ putro vidyādharādhipaḥ
bhaviṣyatīti tatkālamudabhūdbhāratī divaḥ
dattā me vāsavenaiṣā tuṣṭeneti sa bhūpatiḥ
nāmnā vāsavadattāṃ tāṃ tanayāmakarottadā
sā ca tasya pitur gehe pradeyā saṃprati sthitā
prāṅmanthād arṇavasyeva kamalā kukṣikoṭare
evaṃvidhaprabhāvaścaṇḍamahāsenabhūpatiḥ sa kila
deva na śakyo jetuṃ yathā tathā durgadeśasthaḥ
kiṃca sa rājanvāñchati dātuṃ tubhyaṃ sadaiva tanayāṃ tām
prārthayate tu sa rājā nijapakṣamahodayaṃ mānī
sā cāvaśyaṃ manye vāsavadattā tvayaiva pariṇeyā
sa sapadi vāsavadattāhṛtahṛdayo vatsarājo 'bhūt
atrāntare sa vatseśapratidūtastadabravīt
gatvā prativacaścaṇḍamahāsenāya bhūbhṛte
so 'pi caṇḍamahāsenastacchrutvaiva vyacintayat
sa tāvadiha nāyāti mānī vatseśvaro bhṛśam
kanyā hi tatra na preṣyā bhavedevaṃ hi lāghavam
tasmādbaddhvaiva taṃ yuktyā nṛpamānāyayāmyaham
iti saṃcintya saṃmantrya sa rājā mantribhiḥ saha
akārayatsvasadṛśaṃ mahāntaṃ yantrahastinam
taṃ cāntarvīrapuruṣaiḥ kṛtvā channairadhiṣṭhitam
vindhyāṭavyāṃ sa nidadhe rājā yantramayaṃ gajam
tatra taṃ cārapuruṣāḥ paśyanti sma vidūrataḥ
gajabandharasāsaktavatsarājopajīvinaḥ
te ca tvaritamāgatya vatsarājaṃ vyajijñapan
deva dṛṣṭo gajo 'smābhireko vindhyavane bhraman
asmin iyati bhūloke naiva yo 'nyatra dṛśyate
varṣmaṇā vyāptagagano vindhyādririva jaṅgamaḥ
tataścāravacaḥ śrutvā vatsarājo jaharṣa saḥ
tebhyaḥ suvarṇalakṣaṃ ca pradadau pāritoṣikam
taṃ cedgajendraṃ prāpsyāmi pratimallaṃ naḍāgireḥ
tataścaṇḍamahāseno vaśyo bhavati me dhruvam
tato vāsavadattāṃ tāṃ sa svayaṃ me prayacchati
iti saṃcintayanso 'tha rājā tāmanayanniśām
prātaśca mantrivacanaṃ nyakkṛtvā gajatṛṣṇayā
puraskṛtyaiva tāṃścārānyayau vindhyāṭavīṃ prati
prasthānalagnasya phalaṃ kanyālābhaṃ sabandhanam
yadūcurgaṇakāstasya tatsa naiva vyacārayat
prāpya vindhyāṭavīṃ tasya gajasya kṣobhaśaṅkayā
vatsarājaḥ sa sainyāni dūrādeva nyavārayat
cāramātrasahāyastu vīṇāṃ ghoṣavatīṃ dadhat
nijavyasanavistīrṇāṃ tāṃ viveśa mahāṭavīm
vindhyasya dakṣiṇe pārśve dūrācāraiḥ pradarśitam
gajaṃ satyagajābhāsaṃ taṃ dadarśa sa bhūpatiḥ
ekākī vādayanvīṇāṃ cintayan bandhanāni saḥ
madhuradhvani gāyaṃś ca śanair upajagāma tam
gāndharvadattacittatvātsaṃdhyādhvāntavaśācca saḥ
na taṃ vanagajaṃ rājā māyāgajamalakṣayat
so 'pi hastī tamutkarṇatālo gītarasādiva
upetyopetya vicalandūramākṛṣṭavānnṛpam
tato 'kasmācca nirgatya tasmādyantramayādgajāt
vatseśvaraṃ taṃ saṃnaddhāḥ puruṣāḥ paryavārayan
tāndṛṣṭvā nṛpatiḥ kopādākṛṣṭacchuriko 'tha saḥ
agrasthānyodhayannanyairetya paścādagṛhyata
saṃketamilitaiścānyairyodhāstaiḥ sainikaiḥ saha
ninyurvatseśvaraṃ caṇḍamahāsenāntikaṃ ca tam
so 'pi caṇḍamahāseno nirgatyāgre kṛtādaraḥ
vatseśena samaṃ tena viveśojjayinīṃ purīm
sa tatra dadṛśe paurairavamānakalaṅkitaḥ
śaśīva locanānando vatsarājo navāgataḥ
tato 'sya guṇarāgeṇa vadhamāśaṅkya tatra te
paurāḥ sambhūya sakalāścakrurmaraṇaniścayam
na me vatseśvaro vadhyaḥ saṃdheya iti tān bruvan
so 'tha caṇḍamahāsenaḥ paurān kṣobhād avārayat
tato vāsavadattāṃ tāṃ sutāṃ tatraiva bhūpatiḥ
vatsarājāya gāndharvaśikṣāhetoḥ samarpayat
uvāca cainaṃ gāndharvaṃ tvametāṃ śikṣaya prabho
tataḥ prāpsyasi kalyāṇaṃ mā viṣādaṃ kṛthā iti
tasya dṛṣṭvā tu tāṃ kanyāṃ vatsarājasya mānasam
tathā snehāktamabhavanna yathā manyumaikṣata
tasyāś ca cakṣurmanasī saha taṃ prati jagmatuḥ
hriyā cakṣur nivavṛte manas tu na kathaṃcana
atha vāsavadattāṃ tāṃ gāpayaṃstadgatekṣaṇaḥ
tatra gāndharvaśālāyāṃ vatsarāja uvāsa saḥ
aṅke ghoṣavatī tasya kaṇṭhe gītaśrutistathā
puro vāsavadattā ca tasthau cetovinodinī
sā ca vāsavadattāsya paricaryāparābhavat
lakṣmīriva tadekāgrā baddhasyāpyanapāyinī
atrāntare ca kauśāmbyāṃ vatsarājānuge jane
āvṛtte taṃ prabhuṃ buddhvā baddhaṃ rāṣṭraṃ pracukṣubhe
ujjayinyāmavaskandaṃ dātumaicchansamantataḥ
vatseśvarānurāgeṇa kruddhāḥ prakṛtayastadā
naiva caṇḍamahāseno balasādhyo mahān hi saḥ
na caivaṃ vatsarājasya śarīre kuśalaṃ bhavet
tasmānna yukto 'vaskando buddhisādhyamidaṃ punaḥ
iti prakṛtayaḥ kṣobhānnyavāryanta rumaṇvatā
tato 'nuraktamālokya rāṣṭramavyabhicāri tat
rumaṇvadādīn āha sma dhīro yaugandharāyaṇaḥ
ihaiva sarvair yuṣmābhiḥ sthātavyaṃ satatodyataiḥ
rakṣaṇīyamidaṃ rāṣṭraṃ kāle kāryaśca vikramaḥ
vasantakadvitīyaśca gatvāhaṃ prajñayā svayā
vatseśaṃ mocayitvā tamānayāmi na saṃśayaḥ
jalāhatau viśeṣeṇa vaidyutāgneriva dyutiḥ
āpadi sphurati prajñā yasya dhīraḥ sa eva hi
prākārabhañjanānyogāṃstathā nigaḍabhañjanān
adarśanaprayogāṃśca jāne 'hamupayoginaḥ
ityuktvā prakṛtīḥ kṛtvā hastanyastā rumaṇvataḥ
yaugandharāyaṇaḥ prāyāt kauśāmbyāḥ savasantakaḥ
praviveśa ca tenaiva saha vindhyamahāṭavīm
svaprajñāmiva sattāḍhyāṃ svanītimiva durgamām
tatra vatseśamittrasya vindhyaprāgbhāravāsinaḥ
gṛhaṃ pulindakākhyasya pulindādhipateragāt
taṃ sajjaṃ sthāpayitvā ca pathā tenāgamiṣyataḥ
vatsarājasya rakṣārthaṃ bhūrisainyasamanvitam
gatvā vasantakasakhastato yaugandharāyaṇaḥ
ujjayinyāṃ mahākālaśmaśānaṃ prāpa sa kramāt
viveśa tacca vetālaiḥ kravyagandhibhirāvṛtam
itastatastamaḥśyāmaiś citādhūmairivāparaiḥ
tatrainaṃ darśanaprīto mittrabhāvāya tatkṣaṇam
yogeśvarākhyo vṛtavānabhyetya brahmarākṣasaḥ
tenopadiṣṭayā yuktyā tato yaugandharāyaṇaḥ
na cakārātmanaḥ sadyo rūpasya parivartanam
babhūva tena vikṛtaḥ kubjo vṛddhaśca tatkṣaṇāt
unmattaveṣaḥ khalvāṭo hāsyasaṃjananaḥ param
tayaiva yuktyā sa tadā sirānaddhapṛthūdaram
cakre vasantakasyāpi rūpaṃ danturadurmukham
tato rājakuladvāramādau preṣya vasantakam
viveśojjayinīṃ tāṃ sa tādṛgyaugandharāyaṇaḥ
nṛtyan gāyaṃś ca tatrāsau baṭubhiḥ parivāritaḥ
dṛṣṭaḥ sakautukaṃ sarvairyayau rājagṛhaṃ prati
tatra rājāvarodhānāṃ tenāsau kṛtakautukaḥ
agādvāsavadattāyāḥ śanaiḥ śravaṇagocaram
sā tamānāyayāmāsa ceṭikāṃ preṣya satvaram
gāndharvaśālāṃ narmaikasādaraṃ hi navaṃ vayaḥ
sa ca tatra gato vṛddhaṃ vatsarājaṃ dadarśa tam
unmattaveṣo vigaladbāṣpo yaugandharāyaṇaḥ
cakāra tasmai saṃjñāṃ ca vatsarājāya so 'pi tam
pratyabhijñātavānrājā veṣapracchannamāgatam
tato vāsavadattāṃ ca tacceṭīḥ prati cātmanaḥ
adarśanaṃ yuktibalād vyadhād yaugandharāyaṇaḥ
rājā tveko dadarśainaṃ tāśca sarvāḥ savismayam
vadanti sma gato 'kasmādunmattaḥ kvāpyasāviti
tacchrutvā taṃ ca dṛṣṭvāgre matvā yogabalena tat
yuktyā vāsavadattāṃ tāṃ vatsarājo 'bravīdidam
gatvā sarasvatīpūjāmādāyāgaccha dārike
tacchrutvā sā tathetyuktvā savayasyā viniryayau
yathocitamupetyātha dadau vatseśvarāya saḥ
yaugandharāyaṇas tasmai yogān nigaḍabhañjanān
anyānvāsavadattāyā vīṇātantrīniyojitān
vaśīkaraṇayogāṃśca rājñe 'smai sa samārpayat
vyajijñapacca taṃ rājannihāyāto vasantakaḥ
dvāri sthito 'nyarūpeṇa taṃ kuruṣvāntike dvijam
yadā vāsavadatteyaṃ tvayi visrambhameṣyati
tadā vakṣyāmi yadahaṃ tatkuryāstiṣṭha sāṃpratam
ityuktvā niryayau śīghraṃ tato yaugandharāyaṇaḥ
agādvāsavadattā ca pūjāmādāya tatkṣaṇāt
so 'tha tāmavadadrājā bahirdvāri dvijaḥ sthitaḥ
sarasvatyarcane so 'smindakṣiṇārthe praveśyatām
tatheti dvāradeśātsa tatra vāsavadattayā
virūpāmākṛtiṃ bibhradānāyyata vasantakaḥ
sa cānītastamālokya vatseśamarudacchucā
tataścāpratibhedāya sa rājā nijagāda tam
he brahmanrogavairūpyaṃ sarvametadahaṃ tava
nivārayāmi mā rodīstiṣṭhehaiva mamāntike
mahān prasādo deveti sa covāca vasantakaḥ
so 'tha taṃ vikṛtaṃ dṛṣṭvā rājā smitamukho 'bhavat
taccālokyāśayaṃ buddhvā tasya so 'pi vasantakaḥ
hasati smādhikodbhūtavirūpānanavaikṛtaḥ
taṃ hasantaṃ tathā dṛṣṭvā krīḍanīyakasaṃnibham
tatra vāsavadattāpi jahāsa ca tutoṣa ca
tataḥ sā narmaṇā bālā taṃ papraccha vasantakam
kiṃ vijñānaṃ vijānāsi bho brahman kathyatām iti
kathāḥ kathayituṃ devi jānāmīti sa cāvadat
kathāṃ kathaya tarhyekāmiti sāpi tato 'bravīt
tatastāṃ rājatanayāṃ rañjayansa vasantakaḥ
hāsyavaicitrasarasām imām akathayat kathām
astīha mathurā nāma purī kaṃsārijanmabhūḥ
tasyāṃ rūpaṇiketyāsītkhyātā vāravilāsinī
tasyā makaradaṃṣṭrākhyā mātābhūdvṛddhakuṭṭanī
tadguṇākṛṣyamāṇānāṃ yūnāṃ dṛśi viṣacchaṭā
pūjākāle surakulaṃ svaniyogāya jātu sā
gatā rūpaṇikā dūrādekaṃ puruṣamaikṣata
sa dṛṣṭaḥ subhagastasyā viveśa hṛdayaṃ tathā
yathā mātrā kṛtāste 'smādupadeśā viniryayuḥ
ceṭikāmatha sāvādīdgaccha madvacanādamum
puruṣaṃ brūhi madgehe tvayādyāgamyatāmiti
tatheti ceṭikā sā ca gatvā tasmai tad abravīt
tataḥ sa kiṃcid vimṛśan puruṣas tām abhāṣata
lohajaṅghābhidhāno 'smi brāhmaṇo nāsti me dhanam
tadāḍhyajanalabhye hi ko 'haṃ rūpaṇikāgṛhe
na dhanaṃ vāñchyate tvattaḥ svāminyetyudite tayā
sa lohajaṅghas tadvākyaṃ tatheti pratyapadyata
tataśceṭīmukhādbuddhvā tacca sā gṛhamutsukā
gatvā rūpaṇikā tasthau tanmārganyastalocanā
kṣaṇācca lohajaṅgho 'tha tasyā mandiramāyayau
kuto 'yamiti kuṭṭanyā dṛṣṭo makaradaṃṣṭrayā
sāpi rūpaṇikā dṛṣṭvā svayamutthāya sādarā
vāsaveśmāntaraṃ hṛṣṭā kaṇṭhe lagnā nināya tam
tatra sā lohajaṅghasya tasya saubhāgyasaṃpadā
vaśīkṛtā satī nānyatphalaṃ janmanyamanyata
tatastayā nivṛttānyapuruṣāsaṅgayā saha
yathāsukhaṃ sa tatraiva tasthau tanmandire yuvā
taddṛṣṭvā śikṣitāśeṣaveṣayoṣijjagāda tām
mātā makaradaṃṣṭrā sā khinnā rūpaṇikāṃ rahaḥ
kimayaṃ nirdhanaḥ putri sevyate puruṣastvayā
śavaṃ spṛśanti sujanā gaṇikā na tu nirdhanam
kvānurāgaḥ kva veśyātvamiti te vismṛtaṃ katham
saṃdhyeva rāgiṇī veśyā na ciraṃ putri dīpyate
naṭīva kṛtrimaṃ prema gaṇikārthāya darśayet
tadenaṃ nirdhanaṃ muñca mā kṛthā nāśamātmanaḥ
iti mātṛvacaḥ śrutvā ruṣā rūpaṇikābravīt
maivaṃ vādīrmama hyeṣa prāṇebhyo 'pyadhikaḥ priyaḥ
dhanamasti ca me bhūri kimanyena karomyaham
tadamba naiva vaktavyā bhūyo 'pyevamahaṃ tvayā
tacchrutvā lohajaṅghasya nirvāsanavidhau krudhā
tasthau makaradaṃṣṭrā sā tasyopāyaṃ vicinvatī
atha mārgāgataṃ kaṃcitkṣīṇakoṣaṃ dadarśa sā
rājaputraṃ parivṛtaṃ puruṣaiḥ śastrapāṇibhiḥ
upagamya drutaṃ taṃ ca nītvaikānte jagāda sā
nirdhanena mamaikena kāmukenāvṛtaṃ gṛham
tattvamāgaccha tatrādya tathā ca kuru yena saḥ
gṛhānmama nivarteta madīyāṃ ca sutāṃ bhaja
tatheti rājaputro 'tha praviveśa sa tadgṛham
tasmin kṣaṇe rūpaṇikā tasthau devakule ca sā
lohajaṅghaśca tatkālaṃ bahiḥ kvāpi sthito 'bhavat
kṣaṇāntare ca niḥśaṅkastatraiva samupāyayau
tatkṣaṇaṃ rājaputrasya tasya bhṛtyaiḥ pradhāvya saḥ
dṛḍhaṃ pādaprahārādyaiḥ sarveṣvaṅgeṣv atāḍyata
tatas tair eva cāmedhyapūrṇe kṣiptaḥ sa khātake
lohajaṅghaḥ kathamapi prapalāyitavāṃstataḥ
athāgatā rūpaṇikā tadbuddhvā śokavihvalā
sābhūdvīkṣyātha sa yayau rājaputro yathāgatam
lohajaṅgho 'pi kuṭṭanyā prasahya sa khalīkṛtaḥ
gantuṃ pravavṛte tīrthaṃ prāṇāṃstyaktuṃ viyogavān
gacchannaṭavyāṃ saṃtaptaḥ kuṭṭanīmanyunā hṛdi
tvaci ca grīṣmatāpena chāyāmabhilalāṣa saḥ
tarumaprāpnuvanso 'tha lebhe hastikalevaram
jaghanena praviśyāntarnirmāṃsaṃ jambukaiḥ kṛtam
carmāvaśeṣe tatrāntaḥ pariśrāntaḥ praviśya saḥ
lohajaṅgho yayau nidrāṃ praviśadvātaśītale
athākasmātsamutthāya kṣaṇenaiva samantataḥ
meghaḥ pravavṛte tatra dhārāsāreṇa varṣitum
tena nirvivaraṃ prāpa saṃkocaṃ hasticarma tat
kṣaṇācca tena mārgeṇa jalaugho bhṛśamāyayau
tenāpahṛtya gaṅgāyām akṣepi gajacarma tat
tajjalaughena nītvā ca samudrāntarnyadhīyata
tatra dṛṣṭvā ca taccarma nipatyāmiṣaśaṅkayā
hṛtvābdheḥ pāramanayatpakṣī garuḍavaṃśajaḥ
tatra cañcvā vidāryaitad gajacarma vilokya ca
antaḥsthaṃ mānuṣaṃ pakṣī palāyya sa tato yayau
tataśca carmaṇastasmātpakṣisaṃrambhabodhitaḥ
taccañcuracitadvārāllohajaṅgho viniryayau
dṛṣṭvā samudrapārasthamātmānaṃ ca savismayaḥ
anidrasvapnamiva tat sa samagram amanyata
atha dvau rākṣasau tatra ghorau bhīto dadarśa saḥ
tau cāpi rākṣasau dūrāccakitau tamapaśyatām
rāmātparābhavaṃ smṛtvā taṃ tathaiva ca mānuṣam
dṛṣṭvā tīrṇāmbudhiṃ bhūyastau bhayaṃ hṛdi cakratuḥ
saṃmantrya ca tayormadhyādeko gatvā tadaiva tam
vibhīṣaṇāya prabhave yathādṛṣṭaṃ nyavedayat
dṛṣṭarāmaprabhāvaḥ sanso 'pi rājā vibhīṣaṇaḥ
mānuṣāgamanādbhīto rākṣasaṃ tamabhāṣata
gaccha madvacanādbhadra prītyā taṃ brūhi mānuṣam
āgamyatāṃ gṛhe 'smākaṃ prasādaḥ kriyatāmiti
tathetyāgatya tattasmai svaprabhuprārthanāvacaḥ
cakito lohajaṅghāya śaśaṃsa sa ca rākṣasaḥ
so 'pyaṅgīkṛtya tadvipro lohajaṅghaḥ praśāntadhīḥ
tenaiva sadvitīyena saha laṅkāṃ tato 'gamat
tasyāṃ ca dṛṣṭasauvarṇatattatprāsādavismitaḥ
praviśya rājabhavanaṃ sa dadarśa vibhīṣaṇam
so 'pi papraccha rājā taṃ kṛtātithyaḥ kṛtāśiṣam
brahman katham imāṃ bhūmim anuprāpto bhavān iti
tataḥ sa dhūrto 'vādīttaṃ lohajaṅgho vibhīṣaṇam
vipro 'haṃ lohajaṅghākhyo mathurāyāṃ kṛtasthitiḥ
so 'haṃ dāridryasaṃtaptastatra nārāyaṇāgrataḥ
nirāhāraḥ sthito 'kārṣaṃ gatvā devakulaṃ tapaḥ
vibhīṣaṇāntikaṃ gaccha madbhaktaḥ sa hi te dhanam
dāsyatīty ādiśat svapne tato māṃ bhagavān hariḥ
kvāhaṃ vibhīṣaṇaḥ kveti mayokte sa punaḥ prabhuḥ
samādiśadvrajādyaiva taṃ drakṣyasi vibhīṣaṇam
ityuktaḥ prabhuṇā sadyaḥ prabuddho 'hamihāmbudheḥ
pāre 'vasthitamātmānamapaśyaṃ vedmi nāparam
ityukto lohajaṅghena laṅkāmālokya durgamām
satyaṃ divyaprabhāvo 'yamiti mene vibhīṣaṇaḥ
tiṣṭha dāsyāmi te vittam ity uktvā brāhmaṇaṃ ca tam
matvā ca rakṣasāṃ haste tamapreṣyaṃ nṛghātinām
tatrasthātsvarṇamūlākhyādgireḥ samprekṣya rākṣasān
ānāyayat pakṣipotaṃ garuḍānvayasaṃbhavam
taṃ cāsmai lohajaṅghāya mathurāyāṃ gamiṣyate
tatkālameva pradadau vaśīkārāya vāhanam
lohajaṅgho 'pi laṅkāyāṃ vāhayannadhiruhya tam
kaṃcitkālaṃ viśaśrāma sa vibhīṣaṇasatkṛtaḥ
ekadā taṃ ca papraccha rākṣasendraṃ sakautukaḥ
laṅkāyāṃ kāṣṭhamayyeṣā kathaṃ sarvaiva bhūriti
tacchrutvā sa ca tadvṛttaṃ tamuvāca vibhīṣaṇaḥ
yadi te kautukaṃ brahmaṃstadidaṃ śṛṇu vacmi te
purā pratijñopanatāṃ nāgānāṃ dāsabhāvataḥ
niṣkraṣṭukāmo jananīṃ garuḍaḥ kaśyapātmajaḥ
tanmūlyabhūtāṃ devebhyaḥ sudhāmāhartumudyataḥ
balasya hetor bhakṣyārthī svapitur nikaṭaṃ yayau
sa cainaṃ yācito 'vādīnmahāntau gajakacchapau
abdhau staḥ putra tau bhuṅkṣva gaccha śāpacyutāviti
tataḥ sa garuḍo gatvā bhakṣyāvādāya tāvubhau
mahataḥ kalpavṛkṣasya śākhāyāṃ samupāviśat
tāṃ ca śākhāṃ bharāt sadyo bhagnāṃ cañcvā babhāra saḥ
adhaḥ sthitataponiṣṭhavālakhilyānurodhataḥ
lokopamardabhītena tenātha piturājñayā
ānīya vijane tyaktā sā śākheha garutmatā
tasyāḥ pṛṣṭhe kṛtā laṅkā tena kāṣṭhamayīha bhūḥ
etadvibhīṣaṇācchrutvā lohajaṅghastutoṣa saḥ
tatas tasmai mahārghāṇi ratnāni subahūni ca
vibhīṣaṇo dadāti sma mathurāṃ gantumicchate
bhaktyā ca devasya harer mathurāvartinaḥ kṛte
haste 'syābjagadāśaṅkhacakrān hemamayān dadau
tadgṛhītvākhilaṃ tasmin vibhīṣaṇasamarpite
āruhya vihage lakṣaṃ yojanānāṃ prayātari
utpatya vyomamārgeṇa laṅkāyāstīrṇavāridhiḥ
sa lohajaṅgho mathurāmakleśenājagāma tām
tasyāṃ śūnye vihāre ca bāhye vyomno 'vatīrya saḥ
sthāpayāmāsa ratnaughaṃ taṃ babandha ca pakṣiṇam
āpaṇe ratnam ekaṃ ca gatvā vikrītavāṃstataḥ
atha vastrāṅgarāgādi krītavān bhojanaṃ tathā
tadvihāre ca tatraiva bhuktvā dattvā ca pakṣiṇe
vastrāṅgarāgapuṣpādyairātmānaṃ tairabhūṣayat
pradoṣe cāyayau tasyāstatraivāruhya pakṣiṇi
gṛhaṃ rūpaṇikāyāstāḥ śaṅkhacakragadā vahan
tatropari tataḥ sthitvā sthānavitkhe caraṃś ca saḥ
śabdaṃ cakāra gambhīraṃ rahaḥsthāṃ śrāvayan priyām
taṃ ca śrutvaiva niryātā sāpaśyadratnarājitam
enaṃ nārāyaṇākalpaṃ vyomni rūpaṇikā niśi
ahaṃ haririhāyātastvadarthamiti tena sā
uktā praṇamya vakti sma dayāṃ devaḥ karotviti
athāvatīrya saṃyamya lohajaṅgho vihaṃgamam
viveśa vāsabhavanaṃ sa tayā kāntayā saha
tatra samprāptasaṃbhogaḥ sa niṣkramya kṣaṇāntare
tathaiva vihagārūḍho jagāma nabhasā tataḥ
devatā viṣṇubhāryāhaṃ martyaiḥ saha na mantraye
iti rūpaṇikā prātas tasthau maunaṃ vidhāya sā
kasmādevaṃvidhaṃ putri vartase kathyatāṃ tvayā
ityapṛcchata sā mātrā tato makaradaṃṣṭrayā
nirbandhapṛṣṭā tasyai ca sā mātre maunakāraṇam
śaśaṃsa rātrivṛttāntaṃ dāpayitvāntare paṭam
sā tacchrutvā sasaṃdehā svayaṃ taṃ kuṭṭanī niśi
dadarśa vihagārūḍhaṃ lohajaṅghaṃ tataḥ kṣaṇam
prabhāte ca paṭāntaḥsthāmetya rūpaṇikāṃ rahaḥ
prahvā makaradaṃṣṭrā sā kuṭṭanīti vyajijñapat
devasyānugrahātputri tvaṃ devītvamihāgatā
ahaṃ ca te 'tra jananī tanme dehi sutāphalam
vṛddhānenaiva dehena yathā svargaṃ vrajāmyaham
tathā devasya vijñaptiṃ kuruṣvānugṛhāṇa mām
tatheti sā rūpaṇikā tamevārthaṃ vyajijñapat
vyājaviṣṇuṃ punarnaktaṃ lohajaṅghamupāgatam
tataḥ sa devaveṣas tāṃ lohajaṅgho 'bravītpriyām
pāpā te jananī svargaṃ vyaktaṃ netuṃ na yujyate
ekādaśyāṃ punaḥ prātardvāramudghāṭyate divi
tatra ca praviśantyagre bahavaḥ śāṃbhavā gaṇāḥ
tanmadhye kṛtatadveṣā tvanmātāsau praveśyate
tadasyāḥ pañcacūḍaṃ tvaṃ kṣurakﾱptaṃ śiraḥ kuru
kaṇṭhaṃ karaṅkamālāḍhyaṃ pārśvaṃ caikaṃ sakajjalam
anyatsindūraliptaṃ ca kurvasyā vītavāsasaḥ
evaṃ hyenāṃ gaṇākārāṃ sukhaṃ svargaṃ nayāmyaham
ityuktvā sa kṣaṇaṃ sthitvā lohajaṅghastato 'gamat
prātaśca sā rūpaṇikā yathoktaṃ tamakārayat
veṣaṃ māturathaiṣāpi tasthau svargaikasaṃmukhī
āyayau ca punastatra lohajaṅgho niśāmukhe
sā ca rūpaṇikā tasmai mātaraṃ tāṃ samarpayat
tataḥ sa vihagārūḍhastāmādāyaiva kuṭṭanīm
nagnāṃ vikṛtaveṣāṃ ca javādudapatannabhaḥ
gaganasthaśca tatraiva prāṃśuṃ devakulāgrataḥ
sa dadarśa śilāstambhaṃ cakreṇopari lāñchitam
tasya pṛṣṭhe sa cakraikasālambe tāṃ nyaveśayat
khalikārapratīkārapatākāmiva kuṭṭanīm
iha tiṣṭha kṣaṇaṃ yāvatsāṃnidhyānugrahaṃ bhuvi
gatvā karomīty uktvā ca tasyā dṛṣṭipathād yayau
tatas tatraiva devāgre dṛṣṭvā jāgaraṇāgatān
rātrau yātrotsave lokān gaganād evam abravīt
he lokā iha yuṣmākamuparyadya patiṣyati
sarvasaṃhāriṇī mārī tadeta śaraṇaṃ harim
śrutvaitāṃ gaganādvāṇīṃ bhītāḥ sarve 'pi tatra te
māthurā devamāśritya tasthuḥ svastyayanādṛtāḥ
so 'pi vyomno 'vatīryaiva lohajaṅgho 'valokayan
tasthāv adṛṣṭas tanmadhye devaveṣaṃ nivārya tam
adyāpi nāgato devo na ca svargamahaṃ gatā
iti ca stambhapṛṣṭhasthā kuṭṭanyevamacintayat
akṣamaivopari sthātuṃ śrāvayantī janānadhaḥ
hā hāhaṃ patitāsmīti sā cakranda ca bibhyatī
tacchrutvā patitā seyaṃ mārītyāśaṅkya cākulāḥ
devi mā mā patetyūcuste devāgragatā janāḥ
tataḥ sabālavṛddhāste māthurāstāṃ vibhāvarīm
mārīpātabhayodbhrāntā kathamapyatyavāhayan
prātaśca dṛṣṭvā stambhasthāṃ kuṭṭanīṃ tāṃ tathāvidhām
pratyabhijñātavānsarvaḥ pauralokaḥ sarājakaḥ
atikrāntabhaye tatra jātahāse 'khile jane
āyayau śrutavṛttāntā tatra rūpaṇikātha sā
sā ca dṛṣṭvā savailakṣyā stambhāgrājjananīṃ nijām
tāmavātārayatsadyastatrasthaiśca janaiḥ saha
tataḥ sā kuṭṭanī tatra sarvaistaiḥ sakutūhalaiḥ
apṛcchyata yathāvṛttaṃ sāpi tebhyaḥ śaśaṃsa tat
tataḥ siddhādicaritaṃ tanmatvādbhutakārakam
sarājavipravaṇijo janās te vākyam abruvan
yeneyaṃ vipralabdhā hi vañcitānekakāmukā
prakaṭaḥ so 'stu tasyeha paṭṭabandho vidhīyate
tacchrutvā lohajaṅghaḥ sa tatrātmānamadarśayat
pṛṣṭaścāmūlataḥ sarvaṃ vṛttāntaṃ tamavarṇayat
dadau ca tatra devāya śaṅkhacakrādyupāyanam
vibhīṣaṇena prahitaṃ janavismayakārakam
atha tasya sapadi paṭṭaṃ baddhvā saṃtuṣya māthurāḥ sarve
svādhīnāṃ rūpaṇikāṃ rājādeśena tāṃ cakruḥ
tataś ca tatra priyayā samaṃ tadā samṛddhakoṣo bahuratnasaṃcayaiḥ
sa lohajaṅghaḥ pratikṛtya kuṭṭanīnikāramanyuṃ nyavasadyathāsukham
ity anyarūpasya vasantakasya mukhāt samākarṇya kathām avāpi
baddhasya vatsādhipateḥ samīpe toṣaḥ paro vāsavadattayāntaḥ
atha vāsavadattā sā śanairvatseśvaraṃ prati
gāḍhaṃ babandha sadbhāvaṃ pitṛpakṣaparāṅmukhī
tato vatseśanikaṭaṃ punar yaugandharāyaṇaḥ
viveśādarśanaṃ kṛtvā sarvān anyāñ janān prati
vasantakasamakṣaṃ ca vijane taṃ vyajijñapat
rājan baddho bhavāṃś caṇḍamahāsenena māyayā
sutāṃ ca dattvā saṃmānya tvāmayaṃ moktumicchati
tadasyaināṃ svayaṃ hṛtvā gacchāmastanayāṃ vayam
evaṃ hyasya pratīkāro dṛptasya vihito bhavet
apauruṣakṛtaṃ loke naiva syāllāghavaṃ ca vaḥ
asti caitena dattāsyās tanayāyāḥ kareṇukā
rājñā vāsavadattāyā nāmnā bhadravatī nṛpa
sā cānugantuṃ vegena śaktyā nānyena dantinā
muktvā naḍāgiriṃ so 'pi tāṃ dṛṣṭaiva na yudhyate
tasyāścāṣāḍhako nāma hastyāroho 'tra vidyate
sa ca dattvā dhanaṃ bhūri svīkṛtya sthāpito mayā
tadāruhya kareṇuṃ tāṃ saha vāsavadattayā
sāyudhenāpayātavyaṃ naktaṃ guptamitastvayā
ihatyaśca mahāmātro dviradeṅgitavittadā
madyena kṣībatāṃ neyo naitaccetayate yathā
pulindakasya sakhyuste pārśvamagre ca yāmyaham
mārgarakṣārthamityuktvā yayau yaugandharāyaṇaḥ
vatsarājo 'pi tatsarvaṃ kartavyaṃ hṛdaye vyadhāt
atha vāsavadattā sā tasyāntikamupāyayau
tatastāstāḥ savisrambhāḥ kathāḥ kurvaṃstayā saha
yaugandharāyaṇoktaṃ ca tasyai rājā śaśaṃsa saḥ
sā ca tatpratipadyaiva niścitya gamanaṃ prati
ānāyyāṣāḍhakaṃ sajjaṃ hastyārohaṃ cakāra tam
devapūjāpadeśena dattvā madyaṃ madānvitam
sarvādhoraṇasaṃyuktaṃ mahāmātraṃ ca sākarot
tataḥ pradoṣe vilasanmeghaśabdasamākule
āṣāḍhakaḥ kareṇuṃ tāṃ sajjīkṛtyānināya saḥ
sajyamānā ca sā śabdaṃ cakāra kariṇī kila
taṃ ca hastirutābhijño mahāmātro 'tha so 'śṛṇot
triṣaṣṭiyojanānyadya yāsyāmītyāha hastinī
ityuvāca sa coddāmamadaviskhalitākṣaram
vicārārhaṃ punastasya mattasyābhūnna mānasam
tacca hastipakāḥ kṣībāstadvākyaṃ naiva śuśruvuḥ
tataśca vatsarājo 'tra vīṇāmādāya tāṃ nijām
yaugandharāyaṇātprāptairyogaiḥ sraṃsitabandhanaḥ
upanītapraharaṇaḥ svairaṃ vāsavadattayā
kareṇukāyām ārohat sa tasyāṃ savasantakaḥ
tato vāsavadattāpi saha kāñcanamālayā
sakhyā rahasyadhāriṇyā tasyāmevāruroha sā
athojjayinyā niragātsa hastipakapañcamaḥ
vatseśo niśi mattebhabhinnaprākāravartmanā
tatsthānarakṣiṇau vīrau svairaṃ sa hatavānnṛpaḥ
vīrabāhuṃ tathā tālabhaṭaṃ rājasutāvubhau
tataḥ pratasthe vegena sa rājā dayitāsakhaḥ
hṛṣṭaḥ kareṇukārūḍho dadhatyāṣāḍhake 'ṅkuśam
ujjayinyāṃ ca tau dṛṣṭvā hatau prākārarakṣiṇau
rājñe nyavedayanrātrau kṣubhitāḥ purarakṣiṇaḥ
so 'pyanviṣya kramāccaṇḍamahāsenaḥ palāyitam
hṛtavāsavadattaṃ taṃ vatsarājamabudhyata
tatputraḥ pālakākhyo 'tha jātakolāhale pure
anvadhāvatsa vatseśamadhiruhya naḍāgirim
vatseśo 'pi tamāyāntaṃ pathi bāṇairayodhayat
naḍāgiriḥ kareṇuṃ tāṃ dṛṣṭvā na prajahāra ca
tataḥ sa pālako bhrātrā paścādetya nyavartyata
gopālakena vākyajñaḥ pitṛkāryānurodhinā
vatsarājo 'pi visrabdhaṃ gantuṃ pravavṛte tataḥ
gacchataścātra śanakaiḥ śarvarī paryahīyata
tato vindhyāṭavīṃ prāpya madhyāhne tasya bhūpateḥ
triṣaṣṭiyojanāyātā tṛṣitābhūtkareṇukā
avatīrṇe sabhārye ca rājñi tasmiñjalāni sā
pītvā taddoṣataḥ prāpa pañcatāṃ hastinī kṣaṇāt
viṣaṇṇo 'tha sa vatseśaḥ saha vāsavadattayā
gaganādudgatāmetāṃ śṛṇoti sma sarasvatīm
ahaṃ māyāvatī nāma rājanvidyādharāṅganā
iyantaṃ kālamabhavaṃ śāpadoṣeṇa hastinī
upakāraṃ ca vatseśa tavādya kṛtavatyaham
kariṣyāmi ca bhūyo 'pi tvatputrasya bhaviṣyataḥ
eṣā vāsavadattā ca patnī te naiva mānuṣī
devīyaṃ kāraṇavaśādavatīrṇā kṣitāviti
tataḥ sa hṛṣṭo vyasṛjadvindhyasānuṃ vasantakam
pulindakāya suhṛde vaktuṃ svāgamanaṃ nṛpaḥ
svayaṃ ca pādacārī sansa śanairdayitānvitaḥ
tatraiva gacchann utthāya dasyubhiḥ paryavāryata
dhanurdvitīyo dasyūnāṃ teṣāṃ pañcottaraṃ śatam
puro vāsavadattāyā vatsarājaḥ sa cāvadhīt
tatkṣaṇaṃ so 'sya rājño 'tra mittraṃ cāgātpulindakaḥ
yaugandharāyaṇasakho vasantakapuraḥsaraḥ
sa tāndasyūnnivāryānyānvatseśaṃ praṇipatya tam
nayati sma nijāṃ pallīṃ bhillarājaḥ savallabham
tatra tāṃ rātrimāraṇyadarbhapāṭitapādayā
sa vatseśo viśaśrāma saha vāsavadattayā
prātaḥ senāpatiś cāsya rumaṇvān prāpadantikam
yaugandharāyaṇena prāgdūtaṃ saṃpreṣya bodhitaḥ
agācca kaṭakaṃ sarvaṃ tathā vyāptadigantaram
yathā vindhyāṭavī prāpa sā saṃbādharasajñatām
praviśya kaṭake tasmiṃstasyāmevāṭavībhuvi
tasthāvujjayinīvārtāṃ jñātuṃ vatseśvaro 'tha saḥ
tatrasthaṃ ca tamabhyāgādujjayinyā vaṇiktadā
yaugandharāyaṇasuhṛtsa cāgatyābravīdidam
deva caṇḍamahāsenaḥ prīto jāmātari tvayi
preṣitaśca pratīhārasteneha bhavadantikam
sa cāgacchansthitaḥ paścādahamagrata eva tu
pracchannaḥ satvaraṃ devaṃ vijñāpayitumāgataḥ
etacchrutvā sa vatseśo jaharṣa ca śaśaṃsa ca
sarvaṃ vāsavadattāyāḥ sāpi harṣamagātparam
kṛtabandhuparityāgā vivāhavidhisatvarā
atha vāsavadattā sā salajjā cotsukā tathā
tataḥ svātmavinodāya nikaṭasthaṃ vasantakam
sā jagāda kathā kācittvayā me varṇyatāmiti
sa ca mugdhadṛśastasyā bhartṛbhaktivivardhinīm
vasantakastadā dhīmānimāmakathayatkathām
astīha nagarī loke tāmraliptīti viśrutā
tasyāṃ ca dhanadattākhyo vaṇigāsīnmahādhanaḥ
sa cāputro bahūnviprānsaṃghaṭya praṇato 'bravīt
tathā kuruta putro me yathā syādacirāditi
tatas tam ūcur viprāste naitat kiṃcana duṣkaram
sarvaṃ hi sādhayantīha dvijāḥ śrautena karmaṇā
tathā ca pūrvamabhavadrājā kaścidaputrakaḥ
pañcottaraṃ śataṃ cābhūttasyāntaḥpurayoṣitām
putrīyeṣṭyā ca tasyaiko janturnāma suto 'jani
tatpatnīnāmaśeṣāṇāṃ nūtanendūdayo dṛśi
jānubhyāṃ paryaṭantaṃ ca bālaṃ jātu pipīlikā
ūrudeśe dadaṃśainaṃ muktacūtkārakātaram
tāvatā tumulākrandamantaḥ puramajāyata
rājāpi putra putreti cakranda prākṛto yathā
kṣaṇāttasminsamāśvaste bāle 'pāstapipīlike
duḥkhaikakāraṇaṃ rājā sa ninindaikaputratām
asti kaścidupāyo me yena syurbahavaḥ sutāḥ
iti tatparitāpena papraccha brāhmaṇāṃśca saḥ
te taṃ pratyabruvanrājannupāyo 'tra tavāstyayam
hatvaitaṃ tvatsutaṃ vahnau tanmāṃsaṃ hūyate 'khilam
tadgandhāghrāṇato rājñyaḥ sarvāḥ prāpsyanti te sutān
etacchrutvā sa rājā tat tathā sarvam akārayat
svapatnīsamasaṃkhyāṃś ca sa putrān prāptavān nṛpaḥ
atas tavāpi homena sādhayāmo vayaṃ sutam
ityuktvā dhanadattaṃ te brāhmaṇāḥ kﾱptadakṣiṇam
homaṃ cakrustatastasya vaṇijo jātavānsutaḥ
guhasenābhidhānaśca sa bālo vavṛdhe kramāt
pitātha dhanadatto 'sya bhāryāmanviṣyati sma saḥ
tataḥ sa tatpitā tena tanayena samaṃ yayau
dvīpāntaraṃ snuṣāhetorvaṇijyāvyapadeśataḥ
tatra devasmitāṃ nāma dharmaguptādvaṇigvarāt
svaputraguhasenasya kṛte kanyāmayācata
dharmaguptastu saṃbandhaṃ na tamaṅgīcakāra saḥ
ālocya tāmraliptīṃ tāṃ dūrāṃ duhitṛvatsalaḥ
sā tu devasmitā dṛṣṭvā guhasenaṃ tadaiva tam
tadguṇākṛṣṭacittatvādbandhutyāgaikaniścayā
sakhīmukhena kṛtvā ca saṃketaṃ saha tena sā
priyeṇa pitṛyuktena rātrau dvīpāttato yayau
tāmraliptīmatha prāpya tayoḥ kṛtavivāhayoḥ
jāyāpatyormithaḥ premapāśabaddhamabhūnmanaḥ
athāstaṃ pitari prāpte prerito 'bhūtsa bandhubhiḥ
kaṭāhadvīpagamane guhaseno yadṛcchayā
taccāsya gamanaṃ bhāryā tadā nāṅgīcakāra sā
serṣyā devasmitā kāmamanyastrīsaṅgaśaṅkinī
tataḥ patnyām anicchantyāṃ prerayatsu ca bandhuṣu
kartavyaniścalo mūḍho guhaseno babhūva saḥ
atha gatvā nirāhāraścakre devakule vratam
upāyamiha devo me nirdiśatviti cintayan
sāpi devasmitā tadvattena sārdhaṃ vyadhādvratam
tato 'nayoḥ śivaḥ svapne daṃpatyordarśanaṃ dadau
dve ca raktāmbuje dattvā sa devastāvabhāṣata
haste gṛhṇītamekaikaṃ padmametadubhāvapi
dūrasthatve ca yadyekaḥ śīlatyāgaṃ kariṣyati
tadanyasya kare padmaṃ mlānimeṣyati nānyathā
etacchrutvā prabudhyaiva daṃpatī tāvapaśyatām
anyonyasyeva hṛdayaṃ hastasthaṃ raktamambujam
tataḥ sa cakre prasthānaṃ guhaseno dhṛtāmbujaḥ
sā tu devasmitā tatra tasthau padmārpitekṣaṇā
guhaseno 'pi taṃ prāpa kaṭāhadvīpamāśu saḥ
kartuṃ pravavṛte cātra ratnānāṃ krayavikrayau
haste ca tasya taddṛṣṭvā sadaivāmlānamambujam
atra kecidvaṇikputrāścatvāro vismayaṃ yayuḥ
te yuktyā taṃ gṛhaṃ nītvā pāyayitvā bhṛśaṃ madhu
papracchuḥ padmavṛttāntaṃ so 'pi kṣībaḥ śaśaṃsa tam
tatastaṃ ciranirvāhyaratnādikrayavikrayam
vicintya guhasenaṃ te catvāro 'pi vaṇiksutāḥ
saṃmantrya kautukātpāpāstadbhāryāśīlaviplavam
cikīrṣavo yayuḥ śīghraṃ tāmraliptīmalakṣitāḥ
tatropāyaṃ vicinvantaḥ sugatāyatanasthitām
pravrājikāmupājagmurnāmnā yogakaraṇḍikām
prītipūrvaṃ ca tām ūcur bhagavaty asmadīpsitam
sādhyate cet tvayā tat te dāsyāmo 'rthān bahūn iti
sāpyuvāca dhruvaṃ yūnāṃ kāpi strī vāñchiteha vaḥ
tadbrūta sādhayāmyeva dhanalipsā ca nāsti me
asti siddhikarī nāma śiṣyā me buddhiśālinī
tatprasādena samprāptamasaṃkhyaṃ hi dhanaṃ mayā
kathaṃ śiṣyāprasādena bhūri prāptaṃ dhanaṃ tvayā
iti taiḥ sā vaṇikputraiḥ pṛṣṭā pravrājikābravīt
kautukaṃ yadi tatputrāḥ śrūyatāṃ varṇayāmi vaḥ
iha ko'pi vaṇikpūrvamāyayāvuttarāpathāt
tasyehasthasya macchiṣyā sā gatvā śiśriye gṛhe
yuktyā karmakarībhāvaṃ kṛtarūpavivartanā
viśvāsya vaṇijaṃ taṃ ca tadgṛhātsvarṇasaṃcayam
sarvaṃ muṣitvā pracchannaṃ pratyūṣe sātha niryayau
nagarīnirgatāṃ dṛṣṭvā śaṅkāśīghragatiṃ ca tām
mṛdaṅgahasto moṣāya ḍombaḥ ko 'pyanvagāddrutam
nyagrodhasya talaṃ prāpya sā dṛṣṭvā tamupāgatam
ḍombaṃ siddhikarī dhūrtā sadainyevedamabravīt
bhartrā sahādya kalahaṃ kṛtvāhaṃ nirgatā gṛhāt
martuṃ tadbhadra pāśo 'tra tvayā me badhyatāmiti
pāśena mriyatāmeṣā kimenāṃ hanmyahaṃ striyam
matveti tatra vṛkṣe 'sau ḍombaḥ pāśamasajjayat
tataḥ siddhikarī ḍombaṃ sā mugdheva jagāda tam
kriyate kathamudbandhastvayā me darśyatāmiti
tataḥ sa ḍombas taṃ dattvā mṛdaṅgaṃ pādayoradhaḥ
itthaṃ kriyata ityuktvā svakaṇṭhe pāśamarpayat
sāpi siddhikarī sadyastaṃ mṛdaṅgamacūrṇayat
pādāghātena ḍombo 'tha so 'pi pāśe vyapadyata
tatkālamāgato 'nveṣṭuṃ vṛkṣamūle dadarśa saḥ
muṣitāśeṣakoṣāṃ tāṃ dūrātsiddhikarīṃ vaṇik
sāpi dṛṣṭvā tamāyāntaṃ vṛkṣe tasmin alakṣitam
āruhya tasthau śākhāyāṃ pattraughacchannavigrahā
sa cāgatya vaṇigyāvatsabhṛtyaḥ pāśabandhanam
ḍombameva tamadrākṣīnna tu siddhikarīṃ kvacit
mā nāma vṛkṣamārūḍhā sā bhavediti tatkṣaṇam
eko 'sya vaṇijo bhṛtyastarumārohati sma tam
sadā tvayyeva me prītirihārūḍhastvameva ca
tatsundara tavaivedaṃ dhanamehi bhajasva mām
ityuktvāliṅgya cumbantī sāsya siddhikarī mukham
vaṇigbhṛtyasya daśanairjihvāṃ mūḍhadhiyo 'chinat
sa papāta vyathākrānto mukhena rudhiraṃ vaman
vṛkṣāttasmāllalalleti kimapyaprasphuṭaṃ bruvan
taddṛṣṭvā sa vaṇigbhīto bhūtagrastamavetya tam
svagṛhaṃ bhṛtyasahitaḥ palāyyaiva tato yayau
athāvatīrya vṛkṣāgrāttadvadbhītā ca tāpasī
āgādgṛhaṃ samādāya tatsā siddhikarī dhanam
evaṃvidhā hi macchiṣyā bahuprajñānaśālinī
evaṃ ca tatprasādena putrāḥ prāptaṃ mayā dhanam
ityuktvā tānvaṇikputrānatha pravrājikā nijām
tatkālamāgatāṃ śiṣyāmetebhyastāmadarśayat
jagāda caitāṃs tatputrāḥ sadbhāvaṃ vadatādhunā
kāṃ striyaṃ vāñchatha kṣipraṃ tāmahaṃ sādhayāmi vaḥ
tacchrutvā te ca tāmūcuryaiṣā devasmitābhidhā
guhasenavaṇigbhāryā tayā naḥ saṃgamaṃ kuru
śrutveti pratijajñe tatkāryaṃ pravrājikātha sā
vaṇiksutānāṃ caiteṣāṃ svagṛhaṃ sthitaye dadau
rañjayitvātha tatratyaṃ janaṃ bhakṣyādidānataḥ
guhasenagṛhaṃ tatsā viveśa saha śiṣyayā
tato devasmitāvāsagṛhadvāramupāgatām
tāṃ śunī śṛṅkhalābaddhā rurodhāpūrvarodhinī
tato devasmitā dṛṣṭvā sā tāṃ prāveśayatsvayam
kim āgatā syād eṣeti vicintya preṣya ceṭikām
praviṣṭā cāśiṣaṃ dattvā kṛtvā vyājakṛtādarām
sā tāṃ devasmitāṃ sādhvīṃ pāpā pravrājikābravīt
sadaiva tvaddidṛkṣā me bhavatyadya punarmayā
svapne dṛṣṭāsi tenāhamutkā tvāṃ draṣṭumāgatā
bhartrā vinākṛtāṃ tvāṃ ca dṛṣṭvā me dūyate manaḥ
priyopabhogavandhye hi viphale rūpayauvane
ityādibhirvacobhistāṃ sādhvīmāśvāsya sā ciram
āmantrya cāyayau tāvadgṛhaṃ pravrājikā nijam
dvitīye 'hni gṛhītvā ca maricakṣodanirbharam
māṃsakhaṇḍaṃ punaḥ sā tadyayau devasmitāgṛham
dvāraśunyai dadau tasyai māṃsakhaṇḍaṃ ca tatra tam
sāpi taṃ bhakṣayāmāsa sadyaḥ samaricaṃ śunī
tato maricadoṣeṇa tasyā dṛgbhyām avāritam
aśru pravavṛte tasyāḥ prasnauti sma ca nāsikā
sāpi pravrājikā tasmin kṣaṇe devasmitāntikam
praviśya tatkṛtātithyā prārebhe rodituṃ śaṭhā
pṛṣṭā ca devasmitayā sā kṛcchrādevamabravīt
putri saṃprati paśyaitāṃ bahiḥ prarudatīṃ śunīm
eṣā hyadya parijñāya māṃ janmāntarasaṃgatām
pravṛttā rodituṃ tena kṛpayāśru mamodgatam
tacchrutvā bahirālokya śunīṃ tāṃ rudatīmiva
kimetaccitramiti sā dadhyau devasmitā kṣaṇam
pravrājikātha sāvādītputri pūrvatra janmani
ahameṣā ca bhārye dve viprasyābhūva kasyacit
sa cāvayoḥ patirdūraṃ deśāntaram itastataḥ
vāraṃ vāraṃ prayāti sma rājādeśena dūtyayā
tatpravāse ca kurvantyā svecchaṃ puruṣasaṃgamam
mayā bhūtendriyagrāmo nopabhogair avañcyata
bhūtendriyānabhidroho dharmo hi paramo mataḥ
ato jātismarā putri jātāhamiha janmani
eṣā tu śīlamevaikaṃ rarakṣājñānatastadā
tena śvayonau patitā kiṃtu jātiṃ smaratyasau
ko 'yaṃ dharmo dhruvaṃ dhūrtaracaneyaṃ kṛtānayā
iti saṃcintya suprajñā sā tāṃ devasmitābravīt
iyacciraṃ mayā dharmo na jñāto bhagavatyayam
tattvaṃ kenāpi kāntena puṃsā me saṃgamaṃ kuru
tataḥ pravrājikāvādīt keciddvīpāntarāgatāḥ
iha sthitā vaṇikputrāstarhi tānānayāmi te
ityuktvā sā pramuditā yayau pravrājikā gṛham
sā ca devasmitā svairaṃ svaceṭīrityabhāṣata
nūnaṃ dṛṣṭvā tadamlānaṃ haste madbharturambujam
pṛṣṭvā ca taṃ yathāvṛttaṃ madyapaṃ jātu kautukāt
madvidhvaṃsāya ke 'pyete dvīpāttasmādihāgatāḥ
vaṇikputrāḥ śaṭhāstaiśca prayukteyaṃ kutāpasī
taddhattūrakasaṃyuktaṃ madyamānayata drutam
gatvātha kārayadhvaṃ ca śunaḥ pādamayomayam
iti devasmitoktāstāśceṭyaścakrustathaiva tat
ekā ca ceṭī tadrūpaṃ tadvākyādakarottadā
sāpi pravrājikā tasmādvaṇikputracatuṣṭayāt
ahaṃprathamikādiṣṭād ādāyaikamathāyayau
svaśiṣyāveṣasaṃchannaṃ taṃ ca devasmitāgṛhe
tatra sāyaṃ praveśyaiva nirgatyāprakaṭaṃ yayau
tato 'tra taṃ vaṇikputraṃ tatsadhattūrakaṃ madhu
ceṭī devasmitāveṣā sā sādaramapāyayat
tena so 'vinayeneva madhunā hṛtacetanaḥ
hṛtvā vastrādi ceṭībhistatra cakre digambaraḥ
śunaḥ pādena dattvāṅkaṃ lalāṭe tābhireva ca
nītvā so 'śucisampūrṇe kṣipto 'bhūtkhātake niśi
yāme 'tha paścime saṃjñāṃ labdhvātmānaṃ dadarśa saḥ
svapāpopanate magnamavīcāviva khātake
athotthāya kṛtasnāno lalāṭe 'ṅkaṃ parāmṛśan
nagnaḥ sansa vaṇikputro yayau pravrājikāgṛham
mamaivaikasya hāsyatvaṃ mā bhūditi sa tatra tān
āgacchanmuṣito 'smīti sakhīnanyānabhāṣata
jāgareṇātipānena śirortiṃ vyapadiśya ca
prātaḥ sa tasthau vastreṇa veṣṭayitvāṅkitaṃ śiraḥ
tathaiva ca punaḥ sāyaṃ dvitīyo 'pi vaṇiksutaḥ
etya devasmitāgehaṃ khalīkāramavāptavān
so 'pyetya nagno vakti sma tatraivābharaṇānyaham
sthāpayitvāpi niryāto muṣitastaskarairiti
prātaḥ so 'pi śiraḥśūlavyapadeśena veṣṭanam
kṛtvā pracchādayāmāsa lalāṭataṭamaṅkitam
evaṃ sāpahnavāḥ sarve vaṇikputrāḥ krameṇa te
prāpuḥ sāṅkaṃ khalīkāramarthanāśaṃ ca lajjitāḥ
asyā api bhavatvevamiti te ca khalīkṛtam
tasyāḥ pravrājikāyāstām aprakāśya tato yayuḥ
sātha pravrājikānyedyurjagāma saha śiṣyayā
kṛtaprayojanāsmīti hṛṣṭā devasmitāgṛham
tatra devasmitā sā tāṃ kṛtvādaramapāyayat
madhu dhattūrasaṃyuktaṃ paritoṣādivāhṛtam
tena mattāṃ saśiṣyāṃ ca chinnaśravaṇanāsikām
tāmapyaśucipaṅkāntaḥ kṣepayāmāsa sā satī
gatvā maite vaṇikputrāḥ patiṃ hanyuḥ kadācana
ityākulā ca sā śvaśrvastaṃ vṛttāntamavarṇayat
tataḥ śvaśrūravādīttāṃ putri sādhu kṛtaṃ tvayā
kiṃtu putrasya me tasya kadācidahitaṃ bhavet
tato devasmitāvocadyathā śaktimatī patim
rarakṣa prajñayā pūrvamamuṃ rakṣāmyahaṃ tathā
kathaṃ śaktimatī putri rarakṣa patimucyatām
iti pṛṣṭā tayā śvaśrvā sātha devasmitābravīt
asmaddeśe purasyāntarmaṇibhadra iti śrutaḥ
pūrvaiḥ kṛtapratiṣṭho 'sti mahāyakṣaḥ prabhāvitaḥ
tasyopayācitāny etya tatratyāḥ kurvate janāḥ
tattadvāñchitasaṃsiddhihetos tais tair upāyanaiḥ
yo naraḥ prāpyate tatra rātrau saha parastriyā
sthāpyate so 'sya yakṣasya garbhāgāre tayā samam
prātastathaiva sastrīkaḥ sa nītvā rājasaṃsadi
prakaṭīkṛtya tadvṛttaṃ nigṛhyata iti sthitiḥ
ekadā tatra naktaṃ ca saṃgataḥ parajāyayā
vaṇiksamudradattākhyaḥ prāpto 'bhūtpurarakṣiṇā
nītvā ca tena kṣipto 'bhūtsaparastrīka eva saḥ
yakṣadevagṛhe tasmindṛḍhadattārgale vaṇik
tatkṣaṇaṃ vaṇijaś cāsya mahāprajñā pativratā
bhāryā śaktimatī nāma taṃ vṛttāntamabudhyata
sātha dhīrānyarūpeṇa tadyakṣāyatanaṃ niśi
pūjāmādāya sāśvāsaṃ sakhījanayutā yayau
tatraitya dakṣiṇālobhādetasyā eva pūjakaḥ
dadau praveśamudghāṭya dvāramuktvā purādhipam
sā ca praviśya sastrīke dṛṣṭe patyau vilakṣite
svaṃ veṣaṃ kārayitvā tāṃ niryāhītyavadatstriyam
sā ca nirgatya rātrau strī tadveṣaiva tato yayau
tasthau śaktimatī tatra tena bhartrā samaṃ tu sā
prātaśca rājādhikṛtairetya yāvannirūpyate
tāvatsvapatnyaiva yutaḥ sarvaiḥ sa dadṛśe vaṇik
tadbuddhvā yakṣabhavanānmṛtyoriva mukhānnṛpaḥ
daṇḍayitvā purādhyakṣaṃ vaṇijaṃ tamamocayat
evaṃ śaktimatī pūrvaṃ rarakṣa prajñayā patim
ahaṃ tathaiva bhartāraṃ gatvā rakṣāmi yuktitaḥ
iti devasmitā śvaśrūṃ raha uktvā tapasvinī
svaceṭikābhiḥ sahitā vaṇigveṣaṃ cakāra sā
āruhya ca pravahaṇaṃ vaṇijyāvyājatastataḥ
kaṭāhadvīpamagamadyatra so 'syāḥ patiḥ sthitaḥ
gatvā taṃ ca patiṃ tatra vaṇiṅmadhye dadarśa sā
guhasenaṃ samāśvāsamiva mūrtidharaṃ bahiḥ
so 'pi tāṃ puruṣākārāṃ dūrāddṛṣṭvā pibanniva
priyāyāḥ sadṛśaḥ ko 'yaṃ vaṇiksyādityacintayat
sā ca devasmitā tatra bhūpaṃ gatvā vyajijñapat
vijñaptirme 'sti tatsarvāḥ saṃghaṭyantāṃ prajā iti
tataḥ sarvānsamānīya rājā paurānsakautukaḥ
kā te vijñaptir astīti vaṇigveṣām uvāca tām
tato devasmitāvādīd iha madhye mama sthitāḥ
palāyya dāsāś catvāras tān me devaḥ prayacchatu
atha tām avadad rājā sarve paurā ime sthitāḥ
tat sarvān pratyabhijñāya nijān dāsān gṛhāṇa tān
tatastayā jagṛhire svagṛhe prākkhalīkṛtāḥ
vaṇiksutāste catvāraḥ śiraḥsvābaddhaśāṭakāḥ
sārthavāhasutā ete kathaṃ dāsā bhavanti te
iti kruddhāśca tāmūcustatrasthā vaṇijastadā
tataḥ pratyabravītsā tānyadi na pratyayo 'sti vaḥ
lalāṭaṃ prekṣyatāmeṣāṃ śunaḥ pādāṅkitaṃ mayā
tatheti teṣām unmocya caturṇāṃ śīrṣapaṭṭakān
sarve 'pi dadṛśustatra śunaḥ pādaṃ lalāṭagam
lajjite 'tha vaṇiggrāme rājā saṃjātavismayaḥ
kimetaditi papraccha sa tāṃ devasmitāṃ svayam
sā śaśaṃsa yathāvṛttaṃ sarve 'pi jahasurjanāḥ
nyāyyāste bhavatīdāsā iti tāṃ cāvadannṛpaḥ
tato 'nye vaṇijasteṣāṃ caturṇāṃ dāsyamuktaye
dadustasyai dhanaṃ bhūri sādhvyai daṇḍaṃ ca bhūpateḥ
ādāya taddhanamavāpya patiṃ ca taṃ svaṃ devasmitā sakalasajjanapūjitā sā
pratyāyayau nijapurīmatha tāmraliptīṃ nāsyā babhūva ca punaḥ priyaviprayogaḥ
iti striyo devi mahākulodgatā viśuddhadhīraiścaritairupāsate
sadaiva bhartāram ananyamānasāḥ patiḥ satīnāṃ paramaṃ hi daivatam
ityākarṇya vasantakasya vadanādetāmudārāṃ kathāṃ mārge vāsavadattayā navaparityakte piturveśmani
tallajjāsadanaṃ vidhāya vidadhe vatseśvare bhartari prākprauḍhapraṇayāvabaddhamapi tadbhaktyekatānaṃ manaḥ
atha vindhyāntare tatra vatsarājasya tiṣṭhataḥ
pārśvaṃ caṇḍamahāsenapratīhāraḥ samāyayau
sa cāgatya praṇamyainaṃ rājānamidamabravīt
rājā caṇḍamahāsenastava saṃdiṣṭavānidam
yuktaṃ vāsavadattā yatsvayameva tvayā hṛtā
tadarthameva hi mayā tvamānīta ihābhavaḥ
saṃyatasya ca naiveha dattaiṣā te mayā svayam
naivamasmāsu te prītirbhavediti viśaṅkinā
tad idānīm avidhinā mamāsya duhitur yathā
na vivāho bhaved rājan pratīkṣethās tathā manāk
gopālako hi nacirādatraivaiṣyati matsutaḥ
sa cāsyāḥ svasurudvāhaṃ yathāvidhi vidhāsyati
itīmaṃ vatsarājāya saṃdeśamavadhāya saḥ
tattadvāsavadattāyai pratīhāro nyavedayat
tataḥ sānandayā sākaṃ tayā vāsavadattayā
hṛṣṭo vatseśvaraścakre kauśāmbīgamane manaḥ
gopālakasyāgamanaṃ pratīkṣethāṃ yuvāmiha
tenaiva saha paścācca kauśāmbīmāgamiṣyathaḥ
ityuktvā sthāpayāmāsa sa tatraiva mahīpatiḥ
śvāśuraṃ taṃ pratīhāraṃ svamittraṃ ca pulindakam
tato 'nuyāto nāgendraiḥ sravadbhirmadanirjharān
anurāgāgatairvindhyaprāgbhārairiva jaṅgamaiḥ
turaṃgasainyasaṃghātakhurāghātasaśabdayā
stūyamāna ivotkrāntabandisandarbhayā bhuvā
nabhovilaṅghibhiḥ senārajorāśibhir uddhataiḥ
sapakṣabhūbhṛdullāsaśaṅkāṃ kurvañ śatakratoḥ
sa pratasthe tato devyā saha vāsavadattayā
svapurīṃ prati rājendraḥ prātarevāpare 'hani
tataśca divasairdvitrairviṣayaṃ tamavāpya saḥ
viśaśrāma niśāmekāṃ rumaṇvanmandire nṛpaḥ
anyedyustāṃ ca kauśāmbīṃ cirātprāptamahotsavaḥ
mārgotsukonmukhajanāṃ praviveśa priyāsakhaḥ
tadā ca strībhirārabdhamaṅgalasnānamaṇḍanā
cirādupāgate patyau babhau nārīva sā purī
dadṛśuścātra paurāstaṃ vatsarājaṃ vadhūsakham
praśāntaśokāḥ śikhinaḥ savidyutamivāmbudam
harmyāgrasthāśca pidadhuḥ pauranāryo mukhairnabhaḥ
vyomagaṅgātaṭotphullahemāmburuhavibhramaiḥ
tataḥ svaṃ rājabhavanaṃ vatsarājo viveśa saḥ
nṛpaśriyevāparayā saha vāsavadattayā
sevāgatanṛpākīrṇaṃ māgadhodgītamaṅgalam
suptaprabuddhamiva tadreje rājagṛhaṃ tadā
atha vāsavadattāyā bhrātā gopālako 'cirāt
āyayau saha kṛtvā tau pratīhārapulindakau
kṛtapratyudgamaṃ rājñā tamānandamivāparam
prāpa vāsavadattā sā praharṣotphullalocanā
amuṃ bhrātarametasyāḥ paśyantyā mā sma bhūttrapā
ity eva tasyās tatkālaṃ rurodhāśru vilocane
pitṛsaṃdeśavākyaiśca tena protsāhitātha sā
mene kṛtārthamātmānaṃ svajanena samāgatam
tato yathāvadvavṛte tasyā vatseśvarasya ca
vyagro gopālako 'nyedyustatrodvāhamahotsave
rativallīnavodbhinnamiva pallavamujjvalam
pāṇiṃ vāsavadattāyāḥ so 'tha vatseśvaro 'grahīt
sāpi priyakarasparśasāndrānandanimīlitā
sakampasvedadigdhāṅgī gāḍharomāñcacarcitā
susaṃmohanavāyavyavāruṇāstrairnirantaraiḥ
viddheva puṣpacāpena tatkṣaṇaṃ samalakṣyata
dṛśi dhūmābhitāmrāyāṃ tasyā vahnipradakṣiṇe
madirā madamādhuryasūtrapātamivākarot
gopālakārpitai ratnai rājñāṃ copāyanaistadā
pūrṇakoṣo dadhau satyāṃ vatseśo rājarājatām
nirvartitavivāhau tāvādau lokasya cakṣuṣi
vadhūvarau viviśatuḥ paścātsve vāsaveśmani
atha saṃmānayāmāsa paṭṭabandhādinā svayam
nijotsave vatsarājo gopālakapulindakau
rājñāṃ saṃmānanārthaṃ ca paurāṇāṃ ca yathocitam
yaugandharāyaṇastena rumaṇvāṃśca nyayujyata
tato 'bravīdrumaṇvantamevaṃ yaugandharāyaṇaḥ
rājñā kaṣṭe niyuktau svo lokacittaṃ hi durgraham
arañjitaśca bālo 'pi roṣamutpādayeddhruvam
tathā ca śṛṇvimāṃ bālavinaṣṭakakathāṃ sakhe
babhūva rudraśarmākhyaḥ kaścana brāhmaṇaḥ purā
babhūvatuśca tasya dve gṛhiṇyau gṛhamedhinaḥ
ekā sutaṃ prasūyaiva tasya pañcatvamāyayau
tatsuto 'paramātuśca haste tenārpito 'tha saḥ
sā ca kiṃcidvivṛddhasya rūkṣaṃ tasyāśanaṃ dadau
so 'pi tenābhavadbālo dhūsarāṅgaḥ pṛthūdaraḥ
mātṛhīnastvayāyaṃ me kathaṃ śiśurupekṣitaḥ
iti tāmaparāṃ patnīṃ rudraśarmātha so 'bhyadhāt
sevyamāno 'pi hi snehairīdṛgeva kimapyasau
kiṃ karomyahamasyeti sāpyevaṃ patimabravīt
nūnamevaṃsvabhāvo 'yamiti mene ca sa dvijaḥ
strīṇāmalīkamugdhaṃ hi vacaḥ ko manyate mṛṣā
bāla eva vinaṣṭo 'yamiti bālavinaṣṭakaḥ
nāmnā sa bālakastatra saṃvṛtto 'bhūtpiturgṛhe
asāvaparamātā māṃ kadarthayati sarvadā
varaṃ pratikriyāṃ kāṃcittadetasyāḥ karomyaham
iti saṃcintayāmāsa so 'tha bālavinaṣṭakaḥ
vyatītapañcavarṣo 'pi vayasā bata buddhimān
athāgataṃ rājakulājjagāda pitaraṃ rahaḥ
tāta dvau mama tātau sta ityavispaṣṭayā girā
evaṃ pratyahamāha sma sa bālaḥ so 'pi tatpitā
tāṃ sopapatimāśaṅkya bhāryāṃ sparśe 'pyavarjayat
sāpi dadhyau vinā doṣaṃ kasmānme kupitaḥ patiḥ
kiṃcidbālavinaṣṭena kṛtaṃ kiṃcidbhavediti
sādaraṃ snapayitvā ca dattvā snigdhaṃ ca bhojanam
kṛtvotsaṅge ca papraccha sā taṃ bālavinaṣṭakam
putra kiṃ roṣitastāto rudraśarmā tvayā mayi
tacchrutvaiva sa tāṃ bālo jagādāparamātaram
ato 'dhikaṃ te kartāsmi na cedadyāpi śāmyasi
svaputrapoṣiṇī kasmāttvaṃ māṃ kliśnāsi sarvadā
tacchrutvā praṇatā sā taṃ babhāṣe śapathottaram
punarnaivaṃ kariṣyāmi tatprasādāya me patim
tataḥ sa bālo 'vādīttāṃ tarhyāyātasya matpituḥ
ādarśaṃ darśayatvekā tvacceṭī vedmyahaṃ param
tathetyuktvā tayā ceṭī niyuktā rudraśarmaṇaḥ
āgatasya kṣaṇāttasya darśayāmāsa darpaṇam
tatra tasyaiva tatkālaṃ pratibimbaṃ sa darśayan
so 'yaṃ dvitīyas tāto me tātetyāha sma bālakaḥ
tacchrutvā vigatāśaṅkastāmakāraṇadūṣitām
patnīṃ prati prasanno 'bhūdrudraśarmā tadaiva saḥ
evamutpādayeddoṣaṃ bālo 'pi vikṛtiṃ gataḥ
tadayaṃ rañjanīyo naḥ samyakparikaro 'khilaḥ
ityuktvā sarumaṇvatkaḥ so 'tha yaugandharāyaṇaḥ
sarvaṃ saṃmānayāmāsa vatsarājotsave janam
tathā ca rājalokaṃ tau rañjayāmāsaturyathā
madekapravaṇāvetāviti sarvo 'pyamanyata
tau cāpyapūjayadrājā sacivau svakarārpitaiḥ
vastrāṅgarāgābharaṇairgrāmaiśca savasantakau
kṛtodvāhotsavaḥ so 'tha yukto vatseśvarastayā
manorathaphalānyeva mene vāsavadattayā
cirādunmudritaḥ snehātko'pyabhūt satataṃ tayoḥ
niśāntakliṣṭacakrāhvarītihṛdyo rasakramaḥ
yathā yathā ca daṃpatyoḥ prauḍhiṃ paricayo yayau
tayostathā tathā prema navībhāvamivāyayau
gopālako 'tha vivāhakartuḥ saṃdeśataḥ pituḥ
prayayau śīghramāvṛttiṃ vatsarājena yācitaḥ
so 'pi vatseśvaro jātu capalaḥ pūrvasaṃgatām
guptaṃ viracitāṃ nāma bheje 'ntaḥpuracārikām
tadgotraskhalito devīṃ pādalagnaḥ prasādayan
lebhe subhagasāmrājyamabhiṣiktastadaśrubhiḥ
kiṃca bandhumatīṃ nāma rājaputrīṃ bhujārjitām
gopālakena prahitāṃ kanyāṃ devyā upāyanam
tayā mañjuliketyeva nāmnānyenaiva gopitām
aparāmiva lāvaṇyajaladherudgatāṃ śriyam
vasantakasahāyaḥ saṃdṛṣṭvodyānalatāgṛhe
gāndharvavidhinā guptamupayeme sa bhūpatiḥ
tacca vāsavadattāsya dadarśa nibhṛtasthitā
pracukopa ca baddhvā ca sā nināya vasantakam
tataḥ pravrājikāṃ tasyāḥ sakhīṃ pitṛkulāgatām
sa sāṃkṛtyāyanīṃ nāma śaraṇaṃ śiśriye nṛpaḥ
sā tāṃ prasādya mahiṣīṃ tayā saiva kṛtājñayā
dadau bandhumatīṃ rājñe peśalaṃ hi satīmanaḥ
tatastaṃ bandhanāddevī sā mumoca vasantakam
sa cāgatyāgrato rājñīṃ hasanniti jagāda tām
bandhumatyāparāddhaṃ ca kiṃ mayā devi te kṛtam
ḍuṇḍubheṣu praharatha kruddhā yūyam ahīn prati
etattvamupamānaṃ me vyācakṣveti kutūhalāt
devyā pṛṣṭastayā so 'tha punarāha vasantakaḥ
purā ko'pi rururnāma muniputro yadṛcchayā
paribhraman dadarśaikāṃ kanyām adbhutadarśanām
vidyādharātsamutpannāṃ menakāyāṃ dyuyoṣiti
sthūlakeśena muninā vardhitāmāśrame nije
sā ca pramadvarā nāma dṛṣṭā tasya rurormanaḥ
jahāra so 'tha gatvā tāṃ sthūlakeśādayācata
sthūlakeśo 'pi tāṃ tasmai pratiśuśrāva kanyakām
āsanne ca vivāhe tāmakasmāddaṣṭavānahiḥ
tato viṣaṇṇahṛdayaḥ śuśrāvemāṃ giraṃ divi
etāṃ kṣīṇāyuṣaṃ brahmansvāyuṣo 'rdhena jīvaya
tacchrutvā sa dadau tasyai tadaivārdhaṃ nijāyuṣaḥ
pratyujjijīva sā tena so 'pi tāṃ pariṇītavān
atha kruddho rururnityaṃ yaṃ yaṃ sarpaṃ dadarśa saḥ
taṃ taṃ jaghāna bhāryā me daṣṭāmībhirbhavediti
athaikas taṃ jighāṃsantaṃ martyavācāha ḍuṇḍubhaḥ
ahibhyaḥ kupito brahman haṃsi tvaṃ ḍuṇḍubhān katham
ahinā te priyā daṣṭā vibhinnau cāhiḍuṇḍubhau
ahayaḥ saviṣāḥ sarve nirviṣā ḍuṇḍubhā iti
tacchrutvā pratyavādīttaṃ sakhe ko nu bhavāniti
ḍuṇḍubho 'pyavadadbrahmannahaṃ śāpacyuto muniḥ
bhavatsaṃvādaparyantaḥ śāpo 'yam abhavac ca me
ity uktvāntarhite tasmin bhūyas tān nāvadhīd guruḥ
tadetadupamānāya tava devi mayoditam
ḍuṇḍubheṣu praharatha kruddhā yūyamahiṣviti
evamabhidhāya vacanaṃ sanarmahāsaṃ vasantake virate
vāsavadattā taṃ prati tutoṣa pārśve sthitāṃ patyuḥ
iti madhumadhurāṇi vatsarājaś caraṇagataḥ kupitānunāthanāni
satatamudayanaścakāra devyā vividhavasantakakauśalāni kāmī
rasanā madirārasaikasaktā kalavīṇāravarāgiṇī śrutiśca
dayitāmukhaniścalā ca dṛṣṭiḥ sukhinas tasya sadā babhūva rājñaḥ
nirvighnaviśvanirmāṇasiddhaye yadanugraham
manye sa vavre dhātāpi tasmai vighnajite namaḥ
āśliṣyamāṇaḥ priyayā śaṃkaro 'pi yadājñayā
utkampate sa bhuvanaṃ jayatyasamasāyakaḥ
evaṃ sa rājā vatseśaḥ krameṇa sutarāmabhūt
prāptavāsavadattas tatsukhāsaktaikamānasaḥ
yaugandharāyaṇaścāsya mahāmantrī divāniśam
senāpatī rumaṇvāṃśca rājyabhāramudūhatuḥ
sa kadācicca cintāvānānīya rajanau gṛham
nijagāda rumaṇvantaṃ mantrī yaugandharāyaṇaḥ
pāṇḍavānvayajāto 'yaṃ vatseśo 'sya ca medinī
kulakramāgatā kṛtsnā puraṃ ca gajasāhvayam
tatsarvam ajigīṣeṇa tyaktametena bhūbhṛtā
ihaiva cāsya saṃjātaṃ rājyamekatra maṇḍale
strīmadyamṛgayāsakto niścinto hyeṣa tiṣṭhati
asmāsu rājyacintā ca sarvānena samarpitā
tadasmābhiḥ svabuddhyaiva tathā kāryaṃ yathaiva tat
samagrapṛthivīrājyaṃ prāpnotyeva kramāgatam
evaṃ kṛte hi bhaktiśca mantritā ca kṛtā bhavet
sarvaṃ ca sādhyate buddhyā tathā caitāṃ kathāṃ śṛṇu
āsītkaścinmahāsena iti nāmnā purā nṛpaḥ
sa cānyenābhiyukto 'bhūnnṛpeṇātibalīyasā
tataḥ sametya sacivaiḥ svakāryabhraṃśarakṣibhiḥ
dāpitaḥ sa mahāseno daṇḍaṃ tasmai kila dviṣe
dattadaṇḍaśca rājāsau mānī bhṛśamatapyata
kiṃ mayā vihitaḥ śatroḥ praṇāma iti cintayan
tenaiva cāsya gulmo 'ntaḥ śokena hyudapadyata
gulmākrāntaśca śokena sa mumūrṣurabhūnnṛpaḥ
tatas tadauṣadhāsādhyaṃ matvaiko matimān bhiṣak
mṛtā te deva devīti mithyā vakti sma taṃ nṛpam
tacchrutvā sahasā bhūmau patatastasya bhūpateḥ
śokāvegena balinā sa gulmaḥ svayamasphuṭat
rogottīrṇaś ciraṃ devyā tayaiva ca sahepsitān
bhogān sa bubhuje rājā jigāya ca ripūn punaḥ
tadyathā sa bhiṣagbuddhyā cakre rājahitaṃ tathā
vayaṃ rājahitaṃ kurmaḥ sādhayāmo 'sya medinīm
paripanthī ca tatraikaḥ pradyoto magadheśvaraḥ
pārṣṇigrāhaḥ sa hi sadā paścātkopaṃ karoti naḥ
tattasya kanyakāratnamasti padmāvatīti yat
tad asya vatsarājasya kṛte yācāmahe vayam
channāṃ vāsavadattāṃ ca sthāpayitvā svabuddhitaḥ
dattvāgniṃ vāsake brūmo devī dagdheti sarvataḥ
nānyathā tāṃ sutāṃ rājñe dadāti magadhādhipaḥ
etadarthaṃ sa hi mayā prārthitaḥ pūrvamuktavān
nāhaṃ vatseśvarāyaitāṃ dāsyāmyātmādhikāṃ sutām
tasya vāsavadattāyāṃ sneho hi sumahāniti
satyāṃ devyāṃ ca vatseśo naivānyāṃ pariṇeṣyati
devī dagdheti jātāyāṃ khyātau sarvaṃ tu setsyati
padmāvatyāṃ ca labdhāyāṃ saṃbandhī magadhādhipaḥ
paścātkopaṃ na kurute sahāyatvaṃ ca gacchati
tataḥ pūrvāṃ diśaṃ jetuṃ gacchāmo 'nyāśca tatkramāt
itthaṃ vatseśvarasyaitāṃ sādhayāmo 'khilāṃ bhuvam
kṛtodyogeṣu cāsmāsu pṛthivīmeṣa bhūpatiḥ
prāpnuyādeva pūrvaṃ hi divyā vāgevamabravīt
śrutveti mantrivṛṣabhādvaco yaugandharāyaṇāt
sāhasaṃ caitadāśaṅkya rumaṇvāṃstamabhāṣata
vyājaḥ padmāvatīhetoḥ kriyamāṇaḥ kadācana
doṣāyāsmākameva syāttathā hyatra kathāṃ śṛṇu
asti mākandikā nāma nagarī jāhnavītaṭe
tasyāṃ maunavrataḥ kaścidāsītpravrājakaḥ purā
sa ca bhikṣāśano 'nekaparivrāṭparivāritaḥ
āsta devakulasyāntarmaṭhikāyāṃ kṛtasthitiḥ
praviṣṭo jātu bhikṣārthamekasya vaṇijo gṛhe
sa dadarśa śubhāṃ kanyāṃ bhikṣāmādāya nirgatām
dṛṣṭvā cādbhutarūpāṃ tāṃ sa kāmavaśagaḥ śaṭhaḥ
hā hā kaṣṭamiti smāha vaṇijastasya śṛṇvataḥ
gṛhītabhikṣaśca tato jagāma nilayaṃ nijam
tatastaṃ sa vaṇig gatvā rahaḥ papraccha vismayāt
kimadyaivamakasmāttvaṃ maunaṃ tyaktvoktavāniti
tacchrutvā vaṇijaṃ taṃ ca parivrāḍevamabravīt
durlakṣaṇeyaṃ kanyā te vivāho 'syā yadā bhavet
tadā sasutadārasya kṣayaḥ syāt tava niścitam
tad etāṃ vīkṣya duḥkhaṃ me jātaṃ bhakto hi me bhavān
tenaivam uktavān asmi tyaktvā maunaṃ bhavatkṛte
tad eṣā kanyakā naktaṃ mañjūṣāyāṃ niveśitā
upari nyastadīpāyāṃ gaṅgāyāṃ kṣipyatāṃ tvayā
tatheti pratipadyaitadgatvā so 'tha vaṇigbhayāt
naktaṃ cakre tathā sarvaṃ nirvimarśā hi bhīravaḥ
pravrājako 'pi tatkālamuvācānucarānnijān
gaṅgāṃ gacchata tatrāntarvahatīṃ yāṃ ca paśyatha
pṛṣṭhasthadīpāṃ mañjūṣāṃ guptamānayateha tām
udghāṭanīyā na ca sā śrute 'pyantardhvanāviti
tatheti cāgatā yāvadgaṅgāṃ na prāpnuvanti te
rājaputraḥ kimapyekastāvattasyāmavātarat
so 'tra tāṃ vaṇijā kṣiptāṃ mañjūṣāṃ vīkṣya dīpataḥ
bhṛtyairānāyya sahasā kautukādudaghāṭayat
dadarśa cāntaḥ kanyāṃ tāṃ hṛdayonmādakāriṇīm
upameye ca gāndharvavidhinā tāṃ ca tatkṣaṇam
mañjūṣāṃ tāṃ ca gaṅgāyāṃ tathaivordhvasthadīpikām
kṛtvā tatyāja niḥkṣipya ghoraṃ vānaramantare
gate 'tha tasmin samprāptakanyāratne nṛpātmaje
āyayustasya cinvantaḥ śiṣyāḥ pravrājakasya te
dadṛśustāṃ ca mañjūṣāṃ gṛhītvā tasya cāntikam
ninyuḥ pravrājakasyaināṃ so 'tha hṛṣṭo jagāda tān
eko 'haṃ sādhaye mantramādāyaitāmihopari
adhastūṣṇīṃ ca yuṣmābhiḥ śayitavyamimāṃ niśām
ity uktvā tāṃ sa mañjūṣām āropya maṭhikopari
sa parivrāḍ vivṛtavān vaṇikkanyābhilāṣukaḥ
tataśca tasyā nirgatya vānaro bhīṣaṇākṛtiḥ
tamabhyadhāvatsvakṛto mūrtimāniva durnayaḥ
sa tasya daśanairnāsāṃ nakhaiḥ karṇau ca tatkṣaṇam
cicheda pāpasya kapirnigrahajña iva krudhā
tathābhūto 'tha sa tataḥ parivrāḍ avatīrṇavān
yatnastambhitahāsāśca śiṣyāstaṃ dadṛśustadā
prātarbuddhvā ca tatsarvaṃ jahāsa sakalo janaḥ
nananda sa vaṇiksā ca tatsutā prāptasatpatiḥ
evaṃ yathā sa hāsyatvaṃ gataḥ pravrājakastathā
vyājaprayogasyāsiddhau vayaṃ gacchema jātucit
bahudoṣo hi viraho rājño vāsavadattayā
evaṃ rumaṇvatoktaḥ sannāha yaugandharāyaṇaḥ
nānyathodyogasiddhiḥ syādanudyoge ca niścitam
rājani vyasaninyetannaśyedapi yathāsthitam
labdhāpi mantritākhyātirasmākaṃ cānyathā bhavet
svāmisaṃbhāvanāyāśca bhavema vyabhicāriṇaḥ
svāyattasiddhe rājño hi prajñopakaraṇaṃ matā
sacivaḥ ko bhavetteṣāṃ kṛte vāpyathavākṛte
sacivāyattasiddhestu tatprajñaivārthasādhanam
ta eva cennirutsāhāḥ śriyo datto jalāñjaliḥ
atha devīpituścaṇḍamahāsenādviśaṅkase
sa saputraśca devī ca vacaḥ kuruta eva me
ity uktavantaṃ dhīrāṇāṃ dhuryaṃ yaugandharāyaṇam
pramādaśaṅkihṛdayo rumaṇvān punar abravīt
abhīṣṭastrīviyogārtyā saviveko 'pi bādhyate
kiṃ punarvatsarājo 'yamatra caitāṃ kathāṃ śṛṇu
purābhūddevasenākhyo rājā matimatāṃ varaḥ
śrāvastīti purī tasya rājadhānī babhūva ca
tasyāṃ ca puryām abhavad vaṇig eko mahādhanaḥ
tasyodapadyatānanyasadṛśī duhitā kila
unmādinīti nāmnā ca kanyakā sāpi paprathe
unmādyati gatastasyā rūpaṃ dṛṣṭvākhilo janaḥ
tanayeyam anāvedya rājñe deyā kvacinna me
sa hi kupyediti pitā tasyāḥ so 'cintayadvaṇik
tataśca gatvā rājānaṃ devasenaṃ vyajijñapat
devāsti kanyāratnaṃ me gṛhyatāmupayogi cet
tacchrutvā vyasṛjadrājā so 'tha pratyayitāndvijān
gatvā sulakṣaṇā sā vā na vetyālocyatāmiti
tatheti te dvijā gatvā tāṃ dṛṣṭvaiva vaṇiksutām
unmādinīṃ yayuḥ kṣobhaṃ sadyaḥ saṃjātamanmathāḥ
rājāsyāṃ pariṇītāyāmetadekamanāstyajet
rājakāryāṇi naśyecca sarvaṃ tasmātkimetayā
iti ca prakṛtiṃ prāptā dvijāḥ saṃmantrya te gatāḥ
kulakṣaṇā sā kanyeti mithyā rājānam abruvan
tato rājñā parityaktāṃ sa tāmunmādinīṃ vaṇik
tatsenāpataye prādād antarjātavimānanām
bhartṛveśmani harmyasthā sātha jātu tamāgatam
rājānaṃ tena mārgeṇa buddhvātmānam adarśayat
dṛṣṭvaiva ca sa tāṃ rājā jagatsaṃmohanauṣadhim
prayuktāmiva kāmena jātonmāda ivābhavat
gatvā svabhavanaṃ jñātvā tāṃ ca pūrvāvadhīritām
unmanā jvarasaṃtāpapīḍāṃ gāḍhamavāpa saḥ
sā dāsī na parastrīti gṛhyatāṃ yadi vāpyaham
tyajāmi tāṃ devakule svīkarotu tataḥ prabhuḥ
iti tena ca tadbhartrā svasenāpatinā tataḥ
abhyarthyamāno yatnena jagādaivaṃ sa bhūpatiḥ
nāhaṃ parastrīm ādāsye tvaṃ vā tyakṣyasi tāṃ yadi
tato naṅkṣyati te dharmo daṇḍyo me ca bhaviṣyasi
tacchrutvā mantriṇo 'nye ca tūṣṇīmāsansa ca kramāt
smarajvareṇa tenaiva nṛpaḥ pañcatvamāyayau
evaṃ sa rājā naṣṭo 'bhūd dhīro 'pyunmādinīṃ vinā
vinā vāsavadattāṃ tu vatsarājaḥ kathaṃ bhavet
etadrumaṇvataḥ śrutvā punaryaugandharāyaṇaḥ
uvāca sahyate kleśo rājabhiḥ kāryadarśibhiḥ
rāvaṇocchittaye devaiḥ kṛtvā yuktiṃ viyojitaḥ
sītādevyā na kiṃ rāmo viṣehe virahavyathām
etacchrutvā ca bhūyo 'pi rumaṇvānabhyabhāṣata
te hi rāmādayo devāsteṣāṃ sarvaṃsahaṃ manaḥ
asahaṃ tu manuṣyāṇāṃ tathā ca śrūyatāṃ kathā
astīha bahuratnāḍhyā mathureti mahāpurī
tasyām abhūd vaṇikputraḥ ko'pi nāmnā yaillakaḥ
tasya cābhūtpriyā bhāryā tadekābaddhamānasā
tayā saha vasanto 'tha kadācitkāryagauravāt
dvīpāntaraṃ vaṇikputro gantuṃ vyavasito 'bhavat
tadbhāryāpi ca tenaiva saha gantumiyeṣa sā
strīṇāṃ bhāvānuraktaṃ hi virahāsahanaṃ manaḥ
tataḥ sa ca vaṇikputraḥ pratasthe kṛtamaṅgalaḥ
na ca tāṃ saha jagrāha bhāryāṃ kﾱptaprasādhanām
sātha taṃ prasthitaṃ paścātpaśyantī sāśrulocanā
atiṣṭhatprāṅgaṇadvārakavāṭāntavilambinī
gate dṛṣṭipathāt tasmin sā viyogāsahā tataḥ
niryātuṃ nāśakanmugdhā prāṇās tasyā viniryayuḥ
tadbuddhvā ca vaṇikputraḥ pratyāvṛtya ca tatkṣaṇam
dadarśa vihvalāṃ kāntāmetāmutkrāntajīvitām
sundarāpāṇḍuracchāyāṃ vilolālakalāñchanām
bhuvi cāndramasīṃ lakṣmīṃ divaḥ suptacyutāmiva
aṅke kṛtvā ca tāṃ sadyaḥ krandatastasya niryayuḥ
śokāgnijvalitād dehād drutaṃ bhītā ivāsavaḥ
evamanyonyavirahāddaṃpatī tau vineśatuḥ
ato 'sya rājño devyāśca rakṣyānyonyaviyogitā
ity uktvā virate tasmin baddhāśaṅke rumaṇvati
jagāda dhairyajaladhir dhīmān yaugandharāyaṇaḥ
mayaitanniścitaṃ sarvaṃ kāryāṇi ca mahībhṛtām
bhavantyevaṃvidhānyeva tathā cātra kathāṃ śṛṇu
ujjayinyāmabhūtpūrvaṃ puṇyasenābhidho nṛpaḥ
sa jātu balinānyena rājñā gatvābhyayujyata
atha tanmantriṇo dhīrāstamariṃ vīkṣya durjayam
mithyā rājā mṛta iti pravādaṃ sarvato vyadhuḥ
pracchannaṃ sthāpayāmāsuḥ puṇyasenaṃ nṛpaṃ ca te
anyaṃ kaṃcidadhākṣuśca rājārhavidhinā śavam
arājakānām adhunā bhava rājā tvam eva naḥ
iti dūtamukhenātha tamariṃ jagaduśca te
tathetyuktavatastasya ripostuṣṭasya te tataḥ
militvā sainyasahitāḥ kaṭakaṃ bibhiduḥ kramāt
bhinne ca sainye rājānaṃ puṇyasenaṃ prakāśya tam
te samprāptabalāḥ śatruṃ taṃ nijaghnuḥ svamantriṇaḥ
īdṛṃśi rājakāryāṇi bhavanti tadidaṃ vayam
devīdāhapravādena kāryaṃ dhairyeṇa kurmahe
ityetanniścitamateḥ śrutvā yaugandharāyaṇāt
rumaṇvānabravīdevaṃ tarhi yadyeṣa niścayaḥ
tadgopālakamānīya devyā bhrātaramādṛtam
saṃmantrya ca samaṃ tena samyaksarvaṃ vidhīyatām
evamastviti vakti sma tato yaugandharāyaṇaḥ
tatpratyayādrumaṇvāṃśca cakre kartavyaniścayam
anyedyurmantrimukhyau tau dūtaṃ vyasṛjatāṃ nijam
gopālakaṃ tamānetumutkaṇṭhāvyapadeśataḥ
kāryahetorgataḥ pūrvaṃ taddūtavacanācca saḥ
āgād gopālakastatra svayaṃ mūrta ivotsavaḥ
āgataṃ tadahaścainaṃ svairaṃ yaugandharāyaṇaḥ
nināya sarumaṇvatkaṃ gṛhaṃ gopālakaṃ niśi
tatra cāsmai tadutsāhaṃ śaśaṃsa svacikīrṣitam
yatpūrvaṃ mantritaṃ tena sarvaṃ saha rumaṇvatā
sa ca rājahitaiṣī sanduḥkhāvahamapi svasuḥ
gopālako 'numene tatkartavyaṃ hi satāṃ vacaḥ
sarvam etat suvihitaṃ devīṃ dagdhām avetya tu
prāṇāṃs tyajan kathaṃ rakṣyo vatseśa iti cintyatām
sadupāyādisāmagrīsaṃbhave kila satyapi
mukhyamaṅgaṃ hi mantrasya vinipātapratikriyā
iti bhūyo 'pi tatkālamukte tatra rumaṇvatā
uvācālocitāśeṣakāryo yaugandharāyaṇaḥ
nāstyatra cintā yadrājaputrī gopālakasya sā
kanīyasī svasā devī prāṇebhyo 'pyadhikā priyā
etasya cālpamālokya śokaṃ vatseśvarastadā
jīvet kadācid devīti matvā dhairyam avāpsyati
api cottamasattvo 'yaṃ śīghraṃ ca pariṇīyate
padmāvatī tato devī darśyate cācirāditi
evametadviniścitya tato yaugandharāyaṇaḥ
gopālako rumaṇvāṃśca tato mantramiti vyadhuḥ
yuktyā lāvāṇakaṃ yāmaḥ saha devyā nṛpeṇa ca
paryanto magadhāsannavartī hi viṣayo 'sti saḥ
subhagākheṭabhūmitvād rājñaś cāsaṃnidhānakṛt
tatrāntaḥ puramādīpya kriyate yadi cintitam
devī ca sthāpyate nītvā yuktyā padmāvatīgṛhe
channasthitāyā yenāsyāḥ saiva syācchīlasākṣiṇī
evaṃ rātrau mithaḥ kṛtvā mantraṃ sarve 'pare 'hani
yaugandharāyaṇādyāste prāviśanrājamandiram
tatraivamatha vijñapto vatsarājo rumaṇvatā
deva lāvāṇake 'smākaṃ gatānāṃ vartate śivam
sa cātiramyo viṣayastatra cākheṭabhūmayaḥ
śobhanāḥ santi te rājannaḍaghāsāśca sugrahāḥ
bādhate taṃ ca naikaṭyāt sarvaṃ sa magadheśvaraḥ
tat tatra rakṣāhetoś ca vinodāya ca gamyatām
etacchrutvā ca vatseśaḥ samaṃ vāsavadattayā
krīḍaikalālasaścakre gantuṃ lāvāṇake matim
niścite gamane 'nyedyurlagne ca parikalpite
akasmānnāradamuniḥ kāntidyotitadiṅmukhaḥ
avatīrya nabhomadhyāt pradattanayanotsavaḥ
śaśīva svakulaprītyā taṃ vatseśvaramabhyagāt
gṛhītātithyasatkāraḥ pārijātamayīṃ srajam
prītaḥ sa ca munistasmai dadau prahvāya bhūbhṛte
vidyādharādhipaṃ putraṃ kāmadevāṃśamāpsyasi
iti vāsavadattāṃ ca so 'bhyanandatkṛtādaraḥ
tataścovāca vatseśaṃ sthite yaugandharāyaṇe
rājanvāsavadattāṃ te dṛṣṭvā hanta smṛtaṃ mayā
yudhiṣṭhirādayo 'bhūvan purā te prapitāmahāḥ
pañcānāṃ draupadī teṣām ekā patnī babhūva ca
sā ca vāsavadatteva rūpeṇāpratimābhavat
tatastaddoṣamāśaṅkya tānevamahamabhyadhām
strīvairaṃ rakṣaṇīyaṃ vastaddhi bījamihāpadām
tathāhi śṛṇutaitāṃ ca kathāṃ vaḥ kathayāmyaham
sundopasundanāmānau bhrātarau dvau babhūvatuḥ
asurau vikramākrāntalokatritayadurjayau
tayorvināśakāmaśca dattvājñāṃ viśvakarmaṇā
brahmā nirmāpayāmāsa divyanārīṃ tilottamām
rūpam ālokituṃ yasyāścaturdikkaṃ caturmukhaḥ
babhūva kila śarvo 'pi kurvāṇāyāḥ pradakṣiṇam
sā padmayoner ādeśāt pārśvaṃ sundopasundayoḥ
pralobhanāya prayayau kailāsodyānavartinoḥ
tau cāsurau jagṛhatustāṃ dṛṣṭvaivāntikāgatām
ubhāvapyubhayorbāhvoḥ sundarīṃ kāmamohitau
parasparavirodhena harantau tāṃ ca tatkṣaṇam
pravṛttasaṃprahāratvāddvāvapi kṣayamīyatuḥ
evaṃ strīnāma viṣayo nidānaṃ kasya nāpadām
yuṣmākaṃ draupadī caikā bahūnāmiha vallabhā
tattannimittaḥ saṃgharṣaḥ saṃrakṣyo bhavatāṃ kila
madvākyādayametasyāḥ samayaścāstu vaḥ sadā
jyeṣṭhāntikagatā mātā mantavyeyaṃ kanīyasā
jyeṣṭhena ca snuṣā jñeyā kaniṣṭhāntikavartinī
ityetanmadvaco rājaṃstava te prapitāmahāḥ
tatheti pratyapadyanta kalyāṇakṛtabuddhayaḥ
te ca me suhṛdo 'bhūvaṃstatprītyā cāhamāgataḥ
tvāṃ draṣṭumiha vatseśa tadidaṃ śṛṇu vacmi te
yathaitanme kṛtaṃ vākyaṃ kuryāstvaṃ mantriṇāṃ tathā
acireṇa ca kālena mahatīmṛddhimāpsyasi
kaṃcitkālaṃ ca duḥkhaṃ te bhaviṣyati na ca tvayā
tatrātimohaḥ kartavyaḥ sukhāntaṃ bhavitā hi tat
samyagevamabhidhāya tatkṣaṇaṃ vatsarājamudayasya bhāvinaḥ
bhaṅgisūcanavidhau viśārado nārado muniradarśanaṃ yayau
sarve ca tasya vacasā munipuṃgavasya yaugandharāyaṇamukhāḥ sacivāstataste
saṃbhāvya siddhyudayamātmacikīrṣitasya saṃpādanāya sutarāṃ jagṛhuḥ prayatnam
tataḥ pūrvoktayā yuktyā vatsarājaṃ savallabham
yaugandharāyaṇādyās te ninyur lāvāṇakaṃ prati
sa rājā prāpa taṃ deśaṃ sainyaghoṣeṇa mūrchatā
abhivāñchitasaṃsiddhiṃ vadantamiva mantriṇām
tatra prāptaṃ viditvā ca vatseśaṃ saparicchadam
avaskandabhayāśaṅkī cakampe magadheśvaraḥ
yaugandharāyaṇopāntaṃ sadbuddhirvisasarja ca
sa dūtaṃ so 'pi sanmantrī kāryajño 'bhinananda tam
vatseśvaro 'pi nivasaṃstasmindeśe davīyasīm
ākheṭakārthamaṭavīmaṭati sma dine dine
ekasmindivase tasminrājanyākheṭakaṃ gate
kartavyasaṃvidaṃ kṛtvā gopālakasamanvitaḥ
yaugandharāyaṇo dhīmānsarumaṇvadvasantakaḥ
devyā vāsavadattāyā vijane nikaṭaṃ yayau
tatra tāṃ rājakārye 'tra sāhāyye tattaduktibhiḥ
prahvām abhyarthayāmāsa bhrātrā pūrvaṃ prabodhitām
sānumene ca virahakleśadāyi tadātmanaḥ
kiṃ nāma na sahante hi bhartṛbhaktāḥ kulāṅganāḥ
tatastāṃ brāhmaṇīrūpāṃ devīṃ yaugandharāyaṇaḥ
sa cakāra kṛtī dattvā yogaṃ rūpavivartanam
vasantakaṃ ca kṛtavān kāṇaṃ baṭukarūpiṇam
ātmanā ca tathaivābhūt sthavirabrāhmaṇākṛtiḥ
tathārūpāṃ gṛhītvātha tāṃ devīṃ sa mahāmatiḥ
vasantakasakhaḥ svairaṃ pratasthe magadhān prati
tathā vāsavadattā sā svagṛhānnirgatā satī
agāccittena bhartāraṃ panthānaṃ vapuṣā punaḥ
tanmandiramathādīpya dahanena rumaṇvatā
hā hā vasantakayutā devī dagdhetyaghoṣyata
tathā ca dahanākrandau samaṃ tatrodatiṣṭhatām
śanaiḥ śaśāma dahano na punaḥ kranditadhvaniḥ
yaugandharāyaṇaḥ so 'tha saha vāsavadattayā
vasantakena ca prāpa magadhādhipateḥ puram
tatrodyānagatāṃ dṛṣṭvā samaṃ tābhyāmupāyayau
padmāvatīṃ rājasutāṃ vāryamāṇo 'pi rakṣibhiḥ
padmāvatyāśca dṛṣṭvaiva brāhmaṇīrūpadhāriṇīm
devīṃ vāsavadattāṃ tāṃ dṛśoḥ prītirajāyata
sā rakṣiṇo niṣidhyaiva tato yaugandharāyaṇam
ānāyayad rājakanyā brāhmaṇākṛtimantikam
papraccha ca mahābrahman kā te bālā bhavaty asau
kimartham āgato 'sīti so 'pi tāṃ pratyabhāṣata
iyamāvantikā nāma rājaputrī sutā mama
asyāśca bhartā vyasanī tyaktvemāṃ kutracidgataḥ
tad etāṃ sthāpayāmy adya tava haste yaśasvini
yāvattamānayāmyasyā gatvānviṣyācirātpatim
bhrātā kāṇabaṭuścāyamihaivāsyāḥ samīpagā
tiṣṭhatvekākinībhāvaduḥkhaṃ yena na yātyasau
ityuktvā rājatanayāmaṅgīkṛtavacāstayā
tāmāmantrya sa sanmantrī drutaṃ lāvāṇakaṃ yayau
tato vāsavadattāṃ tāṃ sthitāmāvantikākhyayā
vasantakaṃ cānugataṃ taṃ kāṇabaṭurūpiṇam
sahādāya kṛtodārasatkārā snehaśālinī
padmāvatī svabhavanaṃ viveśa bahukautukam
tatra vāsavadattā ca praviṣṭā citrabhittiṣu
paśyantī rāmacarite sītāṃ sehe nijavyathām
ākṛtyā saukumāryeṇa śayanāsanasauṣṭhavaiḥ
śarīrasaurabheṇāpi nīlotpalasugandhinā
tāmuttamāṃ viniścitya mahārhairātmanaḥ samaiḥ
padmāvatī yathākāmam upacārair upācarat
acintayacca kāpyeṣā channā nūnamiha sthitā
gūḍhā kiṃ draupadī nāsīdvirāṭavasatāviti
atha vāsavadattāsyāścakre devyāḥ prasaṅgataḥ
amlānamālātilakau vatseśātpūrvaśikṣitau
tadbhūṣitāṃ ca dṛṣṭvā tāṃ mātā padmāvatīṃ rahaḥ
papraccha mālātilakau kenemau nirmitāviti
ūce padmāvatī caināmatra manmandire sthitā
kācidāvantikā nāma tayā kṛtamidaṃ mama
tacchrutvā sā babhāṣe tāṃ mātā putri na tarhi sā
mānuṣī kāpi devī sā yasyā vijñānam īdṛśam
devatā munayaścāpi vañcanārthaṃ satāṃ gṛhe
tiṣṭhantyeva tathā caitāmatra putri kathāṃ śṛṇu
babhūva kuntibhojākhyo rājā tasyāpi veśmani
āgatya tasthau durvāsā vañcanaikaraso muniḥ
sa tasya paricaryārthaṃ rājā kuntīṃ nijāṃ sutām
ādideśa muniṃ sāpi yatnenopacacāra tam
ekadā sa muniḥ kuntīṃ jijñāsuḥ sannabhāṣata
paramānnaṃ paceḥ śīghraṃ snātvā yāvadupaimyaham
ityuktvā tvaritaṃ snātvā sa carṣirbhoktumāyayau
kuntī tadannapūrṇāṃ ca tasmai pātrīmaḍhaukayat
atitaptena cānnena jvalantīm iva tāṃ muniḥ
matvā hastagrahāyogyāṃ kuntyā pṛṣṭhe dṛśaṃ dadau
sāpi pṛṣṭhena tāṃ pātrīṃ dadhau labdhāśayā muneḥ
tataḥ sa bubhuje svecchaṃ kuntīpṛṣṭhaṃ tvadahyata
dahyamānāpi gāḍhaṃ sā yattasthāvavikāriṇī
tena tuṣṭo munirbhuktvā dadau tasyāstato varam
ityāsītsa munistatra tadeṣāvantikāpi te
tadvadeva sthitā kāpi tattvamārādhayerimām
iti māturmukhācchrutvā padmāvatyanyarūpiṇīm
tatra vāsavadattāṃ tāṃ sutarāṃ bahvamanyata
sāpi vāsavadattātra nijanāthavinākṛtā
tasthau vidhuravicchāyā niśīthastheva padminī
vasantakavikārāśca te te bālocitā muhuḥ
mukhe tasyā viyoginyāḥ smitasyāvasaraṃ daduḥ
atrāntare 'tidūrāsu bhrāntvākheṭakabhūmiṣu
vatsarājaścirādāgātsāyaṃ lāvāṇakaṃ punaḥ
bhasmīkṛtamapaśyacca tatrāntaḥpuramagninā
devīṃ dagdhāṃ ca śuśrāva mantribhyaḥ savasantakām
śrutvaiva cāpatadbhūmau mohena hṛtacetanaḥ
tadduḥkhānubhavakleśamapākartumivecchatā
kṣaṇācca labdhasaṃjñaḥ saṃjajvāla hṛdaye śucā
āviṣṭa iva tatrasthadevīdāhekṣaṇāgninā
vilapann atha duḥkhārto dehatyāgaikasaṃmukhaḥ
kṣaṇāntare sa nṛpatiḥ saṃsmṛtyaitadacintayat
vidyādharādhipaḥ putro devyāstasyā bhaviṣyati
etanme nāradamunirvakti sma na ca tanmṛṣā
kaṃcitkālaṃ ca duḥkhaṃ me tenaiva muninoditam
gopālakasya caitasya śokaḥ svalpa ivekṣyate
yaugandharāyaṇādīnāṃ na caiṣāmatiduḥkhitā
dṛśyate tena jāne sā devī jīvetkathaṃcana
iyaṃ kimapi nītistu pratyuktā mantribhirbhavet
ato mama bhavejjātu tayā devyā samāgamaḥ
tatpaśyāmyatra paryantamityālocya sa bhūpatiḥ
nidadhe hṛdaye dhairyaṃ bodhyamānaśca mantribhiḥ
gopālakaśca saṃdiśya tadyathāvastu tatkṣaṇam
prajighāya tataścāraṃ dhṛtihetoralakṣitam
evaṃ gate svavṛttānte lāvāṇakagataistadā
gatvā magadharājāya cāraiḥ sarvaṃ niveditam
sa tadbuddhvaiva kālajño vatsarājāya tāṃ sutām
dātuṃ padmāvatīmaicchatpūrvaṃ tanmantrimārgitām
tato dūtamukhenainamarthaṃ vatseśvarāya saḥ
yaugandharāyaṇāyāpi saṃdideśa yathepsitam
yaugandharāyaṇoktyā ca vatseśo 'ṅgīcakāra tat
pracchāditaitadarthaṃ syāddevī jātviti cintayan
tato lagnaṃ viniścitya tūrṇaṃ yaugandharāyaṇaḥ
tasmai magadharājāya pratidūtaṃ vyasarjayat
tvadicchāṅgīkṛtāsmābhistaditaḥ saptame dine
padmāvatīvivāhāya vatseśo 'trāgamiṣyati
śīghraṃ vāsavadattāṃ ca yenāsau vismariṣyati
iti cāsmai mahāmantrī saṃdideśa sa bhūbhṛte
pratidūtaḥ sa gatvā ca yathāsaṃdiṣṭam abhyadhāt
tato magadharājāya sa cāpyabhinananda tam
tataḥ sa duhitṛsnehanijecchāvibhavocitam
vivāhotsavasaṃbhāraṃ cakāra magadheśvaraḥ
sā cābhīṣṭavaraśrutyā mudaṃ padmāvatī yayau
prāpa vāsavadattā ca tadvārtākarṇanācchucam
sā vārtā karṇamāgatya tasyā vaivarṇyadāyinī
pracchannavāsavairūpyasāhāyakamivākarot
itthaṃ mitrīkṛtaḥ śatrurna ca bhartānyathā tvayi
vasantakoktirityasyāḥ sakhīva vidadhe dhṛtim
athāsannavivāhāyāḥ padmāvatyā manasvinī
amlānamālātilakau divyau bhūyaścakāra sā
tato vatseśvarastatra samprāpte saptame 'hani
sasainyo mantribhiḥ sākaṃ pariṇetuṃ kilāyayau
manasāpi tadudyogaṃ virahī sa kathaṃ spṛśet
devīṃ labheya tāmevamityāśā na bhavedyadi
pratyudyayau ca taṃ sadyaḥ sānando magadheśvaraḥ
prajānetrotsavaṃ candramudayasthamivāmbudhiḥ
viveśātha sa vatseśo magadhādhipateḥ puram
samantātpauralokasya mānasaṃ ca mahotsavaḥ
virahakṣāmavapuṣaṃ manaḥsaṃmohadāyinam
dadṛśustatra nāryastaṃ ratihīnamiva smaram
praviśya magadheśasya vatseśo 'pyatha mandiram
sanāthaṃ pativatnībhiḥ kautukāgāramāyayau
tatra padmāvatīmantardadarśa kṛtakautukām
sa rājā pūrṇavaktrendujitapūrṇendumaṇḍalām
tasyāśca mālātilakau divyāvālokya tau nijau
etau kuto 'syā ityevaṃ vimamarśa sa bhūpatiḥ
tataḥ sa vedīm āruhya tasyā jagrāha yatkaram
tad evārambhatāṃ prāpa tasya pṛthvyāḥ karagrahe
priyavāsavadatto 'yamidaṃ śaknoti nekṣitum
itīva vedīdhūmo 'sya bāṣpeṇa pidadhe dṛśau
agnipradakṣiṇe tāmraṃ tadā padmāvatīmukham
vijñātabhartrabhiprāyaṃ kopākulamivābabhau
mumoca sa kṛtodvāhaḥ karādvatseśvaro vadhūm
na tu vāsavadattāṃ tāṃ tatyāja hṛdayātkṣaṇam
tatas tathā dadau tasmai ratnāni magadhādhipaḥ
nirdugdharatnarikteva pṛthivī bubudhe yathā
sākṣīkṛtya ca tatkālamagniṃ yaugandharāyaṇaḥ
adrohapratyayaṃ rājño magadheśamakārayat
pradattavastrābharaṇaḥ pragītavaracāraṇaḥ
pranṛttavaranārīkaḥ prasasāra mahotsavaḥ
udayāpekṣiṇī patyuḥ suptevālakṣitasthitā
tadā vāsavadattābhūddivā kāntirivaindavī
antaḥpuramupāyāte rājñi vatseśvare tataḥ
devīsaṃdarśanāśaṅkī kṛtī yaugandharāyaṇaḥ
mantrabhedamayādevaṃ magadheśvaramabhyadhāt
adyaiva nātha vatseśaḥ prayāti tvadgṛhāditi
tathetyaṅgīkṛtaṃ tena tamevārthaṃ tadaiva saḥ
vyajijñapad vatsarājaṃ so 'pi tacchraddadhe tathā
athoccacāla vatseśo bhuktapītaparicchadaḥ
mantribhiḥ samamādāya vadhūṃ padmāvatīṃ tataḥ
padmāvatyā visṛṣṭaṃ ca sukhamāruhya vāhanam
tayaiva ca samādiṣṭais tanmahattarakaiḥ saha
āgādvāsavadattāpi guptaṃ sainyasya pṛṣṭhataḥ
kṛtarūpavivartaṃ taṃ puraskṛtya vasantakam
kramāllāvāṇakaṃ prāpya vatseśo vasatiṃ nijām
praviveśa samaṃ vadhvā devīcittastu kevalaḥ
etya vāsavadattāpi sā gopālakamandiram
viveśātha niśīthe ca paristhāpya mahattarān
tatra gopālakaṃ dṛṣṭvā bhrātaraṃ darśitādaram
kaṇṭhe jagrāha rudatī bāṣpavyākulalocanam
tatkṣaṇe sthitasaṃvicca tatra yaugandharāyaṇaḥ
āyayau sarumaṇvatkas tayā devyā kṛtādaraḥ
so 'syāḥ protsāhaviśleṣaduḥkhaṃ yāvadvyapohati
tāvatpadmāvatīpārśvaṃ prayayuste mahattarāḥ
āgatāvantikā devi kimapyasmānvihāya tu
praviṣṭā rājaputrasya gṛhaṃ gopālakasya sā
iti padmāvatī sā tairvijñaptā svamahattaraiḥ
vatseśvarāgre sāśaṅkā tānevaṃ pratyabhāṣata
gacchatāvantikāṃ brūtha nikṣepastvaṃ hi me sthitā
tadatra kiṃ te yatrāhaṃ tatraivāgamyatāmiti
tacchrutvā teṣu yāteṣu rājā padmāvatīṃ rahaḥ
papraccha mālātilakau kenemau te kṛtāviti
sāvocadatha madgehe nyastā vipreṇa kenacit
āvantikābhidhā yaiṣā tasyāḥ śilpamidaṃ mahat
tacchrutvaiva ca vatseśo gopālagṛhamāyayau
nūnaṃ vāsavadattā sā bhavedatreti cintayan
praviveśa ca gatvā taddvārasthitamahattaram
antasthadevīgopālamantridvayavasantakam
tatra vāsavadattāṃ tāṃ dadarśa proṣitāgatām
upaplavavinirmuktāṃ mūrtiṃ cāndramasīmiva
papātātha mahīpṛṣṭhe sa śokaviṣavihvalaḥ
kampo vāsavadattāyā hṛdaye tūdapadyata
tataḥ sāpyapatadbhūmau gātrairvirahapāṇḍuraiḥ
vilalāpa ca nindantī tadācaritamātmanaḥ
atha tau daṃpatī śokadīnau rurudatustathā
yaugandharāyaṇo 'pyāsīdbāṣpadhautamukho yathā
tathāvidhaṃ ca tacchrutvā kāle kolāhalaṃ tadā
padmāvatyapi tatraiva sākulā tamupāyayau
kramād avagatārthā ca rājavāsavadattayoḥ
tulyāvasthaiva sāpyāsītsnigdhamugdhā hi satstriyaḥ
kiṃ jīvitena me kāryaṃ bhartṛduḥkhapradāyinā
iti vāsavadattā ca jagāda rudatī muhuḥ
magadheśasutālābhāttava sāmrājyakāṅkṣiṇā
kṛtametanmayā deva devyā doṣo na kaścana
iyaṃ tvasyāḥ sapatnyeva pravāse śīlasākṣiṇī
ityuvācātha vatseśaṃ dhīro yaugandharāyaṇaḥ
ahamatra viśāmyagnāvasyāḥ śuddhiprakāśane
iti padmāvatī tatra jagādāmatsarāśayā
ahamevāparādhyāmi yatkṛte sumahānayam
soḍho devyāpi hi kleśa iti rājāpyabhāṣata
agnipraveśaḥ kāryo me rājño hṛdayaśuddhaye
iti vāsavadattā ca babhāṣe baddhaniścayā
tataḥ sa kṛtināṃ dhuryo dhīmānyaugandharāyaṇaḥ
ācamya prāṅmukhaḥ śuddha iti vācamudairayat
yadyahaṃ hitakṛdrājño devī śuddhimatī yadi
brūta bho lokapālāstanna ceddehaṃ tyajāmyaham
ityuktvā virate tasmindivyā vāgudabhūdiyam
dhanyastvaṃ nṛpate yasya mantrī yaugandharāyaṇaḥ
yasya vāsavadattā ca bhāryā prāgjanmadevatā
na doṣaḥ kaścid etasyā ity uktvā vāg upāramat
ākarṇya tanmukharitākhiladigvibhāgam āmandranūtanaghanāghanagarjitaśri
utkaṃdharāśca suciraṃ vihatābhitāpāḥ sarve 'pi te sphuṭaviḍambitanīlakaṇṭhāḥ
gopālakasahito 'pi ca rājā yaugandharāyaṇācaritam
stauti sma vatsarājo mene pṛthvīṃ ca hastagatām
dadhad atha nṛpatiḥ sa mūrtimatyau nikaṭagate ratinirvṛtī ivobhe
anudinasahavāsasānurāge nijadayite paramutsavaṃ babhāra
tato vatseśvaro 'nyedyuḥ saha vāsavadattayā
padmāvatyā ca saṃsaktapānalīlo viviktagaḥ
sagopālakamānīya sarumaṇvadvasantakam
yaugandharāyaṇaṃ tāśca cakre visrambhiṇīḥ kathāḥ
tatra svavirahodghātaprasaṅge ca mahīpatiḥ
sarveṣu teṣu śṛṇvatsu kathāmetāmavarṇayat
āsītpurūravā nāma rājā paramavaiṣṇavaḥ
abhūdbhuvīva nāke 'pi yasyāpratihatā gatiḥ
bhramantaṃ nandane jātu taṃ dadarśa kilāpsarāḥ
urvaśī nāma kāmasya mohanāstramivāparam
dṛṣṭamātreṇa tenābhūtsā tathā hṛtacetanā
yathā sabhayarambhādisakhīcetāṃsyakampayat
so 'pi tāṃ vīkṣya lāvaṇyarasanirjhariṇīṃ nṛpaḥ
yanna prāpa pariṣvaṅgaṃ tṛṣākrānto mumūrcha tat
athādideśa sarvajño hariḥ kṣīrāmbudhisthitaḥ
nāradākhyaṃ munivaraṃ darśanārthamupāgatam
devarṣe nandanodyānavartī rājā purūravāḥ
urvaśīhṛtacittaḥ sansthito virahaniḥsahaḥ
tadgatvā mama vākyena bodhayitvā śatakratum
dāpaya tvaritaṃ tasmai rājñe tāmurvaśīṃ mune
ityādiṣṭaḥ sa hariṇā tathetyāgatya nāradaḥ
prabodhya taṃ tathābhūtaṃ purūravasamabravīt
uttiṣṭha tvatkṛte rājan prahito 'smīha viṣṇunā
sa hi nirvyājabhaktānāṃ naivāpadam upekṣate
ityuktvāśvāsitenātha sa purūravasā saha
jagāma devarājasya nikaṭaṃ nārado muniḥ
harer nirdeśam indrāya nivedya praṇatātmane
urvaśīṃ dāpayāmāsa sa purūravase tataḥ
tadabhūdurvaśīdānaṃ nirjīvakaraṇaṃ divaḥ
urvaśyāstu tadevāsīnmṛtasaṃjīvanauṣadham
athājagāma bhūlokaṃ tāmādāya purūravāḥ
svarvadhūdarśanāścaryam arpayan martyacakṣuṣām
tato 'napāyinau tau dvāvurvaśī ca nṛpaśca saḥ
anyonyadṛṣṭipāśena nibaddhāviva tasthatuḥ
ekadā dānavaiḥ sākaṃ prāptayuddhena vajriṇā
sāhāyakārthamāhūto yayau nākaṃ purūravāḥ
tatra tasmin hate māyādharanāmnyasurādhipe
pranṛttasvarvadhūsārthaḥ śakrasyābhavad utsavaḥ
tataśca rambhāṃ nṛtyantīmācārye tumburau sthite
calitābhinayāṃ dṛṣṭvā jahāsa sa purūravāḥ
jāne divyam idaṃ nṛttaṃ kiṃ tvaṃ jānāsi mānuṣa
iti rambhāpi tatkālaṃ sāsūyaṃ tam abhāṣata
jāne 'hamurvaśī saṅgāttadyadvetti na tumburuḥ
yuṣmadgururapītyenāmuvācātha purūravāḥ
tacchrutvā tumburuḥ kopāttasmai śāpamathādiśat
urvaśyā te viyogaḥ syād ā kṛṣṇārādhanāditi
śrutaśāpaśca gatvaiva tamurvaśyai purūravāḥ
akālāśanipātograṃ svavṛttāntaṃ nyavedayat
tato 'kasmānnipatyaiva ninye kvāpyapahṛtya sā
adṛṣṭaistena bhūpena gandharvairurvaśī kila
avetya śāpadoṣaṃ taṃ so 'tha gatvā purūravāḥ
harerārādhanaṃ cakre tato badarikāśrame
urvaśī tu viyogārtā gandharvaviṣayasthitā
āsīnmṛteva supteva likhiteva vicetanā
āścaryaṃ yanna sā prāṇaiḥ śāpāntāśāvalambinī
muktā virahadīrghāsu cakravākīva rātriṣu
purūravāśca tapasā tenācyutamatoṣayat
tatprasādena gandharvā mumucustasya corvaśīm
śāpāntalabdhayā yuktaḥ punar apsarasā tayā
divyān sa rājā bubhuje bhogān bhūtalavarty api
ityuktvā virate rājñi śrutorvaśyanurāgayā
prāpi soḍhaviyogatvādvrīḍā vāsavadattayā
tāṃ dṛṣṭvā yuktyupālabdhāṃ rājñā devīṃ vilakṣitām
athāpyāyayituṃ bhūpamāha yaugandharāyaṇaḥ
na śrutā yadi tad rājan katheyaṃ śrūyatāṃ tvayā
astīha timirā nāma nagarī mandiraṃ śriyaḥ
tasyāṃ vihitasenākhyaḥ khyātimānabhavannṛpaḥ
tasya tejovatītyāsīdbhāryā kṣititalāpsarāḥ
tasyāḥ kaṇṭhagrahaikāgraḥ sa rājā sparśalolubhaḥ
na sehe kañcukenāpi kṣipramācchuritaṃ vapuḥ
kadācit tasya rājñaś ca jajñe jīrṇajvarāmayaḥ
vaidyā nivārayāmāsustayā devyāsya saṃgamam
devīsaṃparkahīnasya hṛdaye tasya bhūbhṛtaḥ
auṣadhopakramāsādhyo vyādhiḥ samudapadyata
bhayācchokābhighātādvā rājño rogaḥ kadācana
sphuṭed ayam iti smāhur bhiṣajo mantriṇaṃ rahaḥ
yaḥ purā pṛṣṭhapatite na tatrāsa mahorage
nāntaḥpurapraviṣṭe 'pi parānīke ca cukṣubhe
tasyāsya rājño jāyeta bhayaṃ sattvavataḥ katham
nāstyatropāyabuddhirnaḥ kiṃ kurmastena mantriṇaḥ
iti saṃcintya saṃmantrya te devyā saha mantriṇaḥ
tāṃ pracchādya tamūcuśca mṛtā devīti bhūpatim
tena śokātibhāreṇa mathyamānasya tasya saḥ
pusphoṭa hṛdayavyādhirvihvalasya mahībhṛtaḥ
uttīrṇarogavipade tasmai rājñe 'tha mantribhiḥ
arpitā sā mahādevī sukhasaṃpadivāparā
bahu mene ca so 'pyenāṃ rājā prāṇapradāyinīm
na punarmatimānasyai cukrodhācchāditātmane
hitaiṣitā hi yā patyuḥ sā devītvasya kāraṇam
priyakāritvamātreṇa devīśabdo na labhyate
sā mantritā ca yad rājyakāryabhāraikacintanam
cittānuvartanaṃ yattadupajīvakalakṣaṇam
ato magadharājena saṃdhātuṃ paripanthinā
pṛthvīvijayahetos te yatno 'smābhiriyaṃ kṛtaḥ
tena deva bhavadbhaktisoḍhāsahyaviyogayā
devyā naivāparāddhaṃ te pūrṇā tūpakṛtiḥ kṛtā
etacchrutyā vacastasya yathārthaṃ mukhyamantriṇaḥ
mene 'parāddhamātmānaṃ vatsarājastutoṣa ca
uvāca caitaj jāne 'haṃ devyā yuṣmatprayuktayā
ākāravatyā nītyeva mama dattaiva medinī
kiṃ tvatipraṇayādetanmayoktamasamañjasam
anurāgāndhamanasāṃ vicārasahatā kutaḥ
ityādibhiḥ samālāpairvatsarājaḥ sa taddinam
lajjoparāgaṃ devyāśca samam evāpanītavān
anyedyurmagadheśena preṣito jñānavastunā
dūto vatseśamabhyetya tadvākyena vyajijñapat
mantribhiste vayaṃ tāvadvañcitā tattathādhunā
kuryāḥ śokamayo yena jīvaloko bhavenna naḥ
etacchrutvātha saṃmānya vatseśaḥ prajighāya tam
dūtaṃ padmāvatīpārśvaṃ pratisaṃdeśalabdhaye
sāpi vāsavadattaikanamrā tatsaṃnidhau dadau
dūtasya darśanaṃ tasya vinayo hi satīvratam
vyājena putri nītā tvamanyāsaktaśca te patiḥ
iti śokānmayā labdhaṃ kanyājanakatāphalam
ityuktapitṛsaṃdeśaṃ dūtaṃ padmāvatī tadā
jagāda bhadra vijñāpyastāto 'mbā ca girā mama
kiṃ śokenāryaputro hi paramaṃ sadayo mayi
devī vāsavadattā ca sasnehā bhaginīva me
tattātenāryaputrasya bhāvyaṃ naiva vikāriṇā
nijasatyamivātyājyaṃ madīyaṃ jīvitaṃ yadi
ityukte pratisaṃdeśe padmāvatyā yathocite
dūtaṃ vāsavadattā taṃ satkṛtya prāhiṇottataḥ
dūte pratigate tasminsmarantī pitṛveśmanaḥ
kiṃcitpadmāvatī tatsthāvutkaṇṭhāvimanā iva
tatastasya vinodārthamukto vāsavadattayā
vasantako 'ntikaprāptaḥ kathāmitthamavarṇayat
asti pāṭaliputrākhyaṃ puraṃ pṛthvīvibhūṣaṇam
tasmiṃśca dharmaguptākhyo babhūvaiko mahāvaṇik
tasya candraprabhety āsīd bhāryā sā ca kadācana
sagarbhābhūt prasūtātha kanyāṃ sarvāṅgasundarīm
sā kanyā jātamātraiva kāntidyotitavāsakā
cakre savyaktamālāpamutthāyopaviveśa ca
tato vismitavitrastaṃ strījanaṃ jātaveśmani
dṛṣṭvā sa dharmagupto 'tra sabhayaḥ svayamāyayau
papraccha kanyakāṃ tāṃ ca praṇatastatkṣaṇaṃ rahaḥ
bhagavatyavatīrṇāsi kā tvaṃ mama gṛheṣviti
sāpyavādīttvayā naiva deyā kasmaicidapyaham
gṛhasthitā śubhāhaṃ te pṛṣṭenānyena tāta kim
ityuktaḥ sa tayā bhīto dharmaguptaḥ svamandire
guptaṃ tāṃ sthāpayāmāsa mṛteti khyāpitāṃ bahiḥ
tataḥ somaprabhā nāmnā sā kanyā vavṛdhe kramāt
mānuṣeṇa śarīreṇa rūpakāntyā tu divyayā
ekadā tu pramodena madhūtsavavilokinīm
harmyasthāṃ guhacandrākhyo vaṇikputro dadarśa tām
sa manobhavabhallyeva sadyo hṛdayalagnayā
tayā mumūrcheva tadā kṛcchrācca gṛhamāyayau
smarārtividhurastatra pitrorasvāsthyakāraṇam
nirbandhapṛṣṭo vakti sma svavayasyamukhena saḥ
tato 'sya guhasenākhyaḥ pitā snehena yācitum
tāṃ kanyāṃ dharmaguptasya vaṇijo bhavanaṃ yayau
tatra taṃ kṛtayācñaṃ sa guhasenaṃ snuṣārthinam
kanyā kuto me mūḍheti dharmagupto nirākarot
nihnutāṃ tena kanyāṃ tāṃ matvā gatvā gṛhe sutam
dṛṣṭvā smarajvarākrāntaṃ guhaseno vyacintayat
rājānaṃ prerayāmyatra sa hi me pūrvasevitaḥ
dāpayatyapi putrāya sa kanyāṃ tāṃ mumūrṣave
iti niścitya gatvā ca dattvāsmai ratnamuttamam
nṛpaṃ vijñāpayāmāsa sa vaṇiksvābhikāṅkṣitam
nṛpo 'pi prītimānasya sāhāyye nagarādhipam
dadau tena samaṃ cāsau dharmaguptagṛhaṃ yayau
rurodha ca gṛhaṃ tasya dharmaguptasya tadbalaiḥ
asubhiḥ kaṇṭhadeśaṃ ca sarvanāśaviśaṅkinaḥ
tataḥ somaprabhā sā taṃ dharmaguptamabhāṣata
dehi māṃ tāta mā bhūtte mannimittamupadravaḥ
āropaṇīyā śayyāyāṃ nāhaṃ bhartrā kadācana
īdṛktu vācā niyamo grāhyaḥ saṃbandhināṃ tvayā
ityuktaḥ sa tayā putryā dātuṃ tāṃ pratyapadyata
dharmaguptastadābhāṣya śayyāropaṇavarjanam
guhaseno 'numene ca sāntarhāsastathaiva tat
vivāho mama putrasya tāvadastviti cintayan
athādāya kṛtodvāhāṃ tāṃ sa somaprabhāṃ vadhūm
guhasenasutaḥ prāyādguhacandro nijaṃ gṛham
sāyaṃ cainaṃ pitāvādītputra śayyāmimāṃ vadhūm
āropaya svabhāryā hi kasyāśayyā bhaviṣyati
tacchrutvā śvaśuraṃ taṃ sā vadhūḥ somaprabhā krudhā
vilokya bhrāmayāmāsa yamājñāmiva tarjanīm
tāṃ dṛṣṭaivāṅguliṃ tasyāḥ snuṣāyāstasya tatkṣaṇam
vaṇijaḥ prayayuḥ prāṇā anyeṣāmāyayau bhayam
guhacandro 'pi samprāpte tasmin pitari pañcatām
mārī mama gṛhe bhāryā praviṣṭeti vyacintayat
tataścānupabhuñjāno bhāryāṃ tāṃ gṛhavartinīm
siṣeve guhacandro 'sāvasidhāramiva vratam
tadduḥkhadahyamāno 'ntarvirakto bhogasaṃpadi
brāhmaṇān bhojayāmāsa pratyahaṃ sa kṛtavrataḥ
tadbhāryāpi ca sā tebhyo dvijebhyo maunadhāriṇī
bhuktavadbhyo dadau nityaṃ dakṣiṇāṃ divyarūpadhṛt
ekadā brāhmaṇo vṛddhastāmeko bhojanāgataḥ
dadarśa jagadāścaryajananīṃ rūpasaṃpadā
sakautuko dvijo 'prākṣīdguhacandraṃ rahastadā
kā te bhavati bāleyaṃ tvayā me kathyatāmiti
nirbandhapṛṣṭaḥ so 'pyasmai guhacandro dvijanmane
śaśaṃsa tadgataṃ sarvaṃ vṛttāntaṃ khinnamānasaḥ
tadbuddhvā sa tatastasmai sānukampo dvijottamaḥ
agnerārādhanaṃ mantraṃ dadāvīpsitasiddhaye
tena mantreṇa tasyātha japaṃ rahasi kurvataḥ
udabhūdguhacandrasya puruṣo vahnimadhyataḥ
sa cāgnirdvijarūpī taṃ jagāda caraṇānatam
adyāhaṃ tvadgṛhe bhokṣye rātrau sthāsyāmi tatra ca
darśayitvā ca tattvaṃ te sādhayiṣyāmi vāñchitam
ityuktvā guhacandraṃ sa brāhmaṇastadgṛhaṃ yayau
tatrānyavipravadbhuktvā guhacandrāntike ca saḥ
siṣeve śayanaṃ rātrau yāmamātramatandritaḥ
tāvacca saṃsuptajanātsā tasmāttasya mandirāt
niryayau guhacandrasya bhāryā somaprabhā niśi
tatkālaṃ brāhmaṇaḥ so 'tra guhacandramabodhayat
ehi svabhāryāvṛttāntaṃ paśyety enam uvāca ca
yogena bhṛṅgarūpaṃ ca kṛtvā tasyātmanastathā
nirgatyādarśayattasya bhāryāṃ tāṃ gṛhanirgatām
sā jagāma sudūraṃ ca sundarī nagarādbahiḥ
guhacandreṇa sākaṃ ca dvijo 'pyanujagāma tām
tatastatra mahābhogaṃ sacchāyaskandhasundaram
guhacandro dadarśāsāvekaṃ nyagrodhapādapam
tasyādhastācca śuśrāva vīṇāveṇuravānvitam
ullasadgītamadhuraṃ divyaṃ saṃgītakadhvanim
skandhadeśe ca tasyaikāṃ svabhāryāsadṛśākṛtim
apaśyatkanyakāṃ divyāmupaviṣṭāṃ mahāsane
nijakāntijitajyotsnāṃ śuklacāmaravījitām
indor lāvaṇyasarvasvakoṣasyevādhidevatām
atraivāruhya vṛkṣe ca tasyā ardhāsane tadā
upaviṣṭāṃ svabhāryāṃ tāṃ guhacandro dadarśa saḥ
tatkālaṃ tulyakāntī te saṃgate divyakanyake
paśyatastasya bhāti sma sā tricandreva yāminī
tataḥ sa kautukāviṣṭaḥ kṣaṇam evam acintayat
kiṃ svapno 'yam uta bhrāntir dhig etad athavā dvayam
yā sanmārgataroreṣā vidvatsaṃgatimañjarī
asau puṣpodgatistasyā mamocitaphalonmukhī
iti cintayati svairaṃ tasmiṃste divyakanyake
bhuktvā nijocitaṃ bhojyaṃ divyaṃ papaturāsavam
adyāgato mahātejā dvijaḥ ko'pi gṛheṣu naḥ
tasmādbhagini ceto me śaṅkitaṃ tadvrajāmyaham
ityuktvā tāmathāmantrya dvitīyāṃ divyakanyakām
guhacandrasya gṛhiṇī taroravaruroha sā
taddṛṣṭvā bhṛṅgarūpau tau guhacandro dvijaśca saḥ
pratyāgatyāgrato gehe pūrvavattasthaturniśi
tataḥ sā divyakanyāpi guhacandrasya gehinī
āgatyālakṣitātraiva praviveśa svamandiram
tataḥ sa brāhmaṇaḥ svairaṃ guhacandramabhāṣata
dṛṣṭaṃ tvayā yadeṣā te bhāryā divyā na mānuṣī
dvitīyā sāpi caitasyā dṛṣṭādya bhaginī tvayā
divyā strī tu manuṣyeṇa kathamicchati saṃgamam
tadetatsiddhaye mantraṃ dvārollekhyaṃ dadāmi te
tasyopabṛṃhaṇīṃ bāhyāṃ yuktiṃ copadiśāmyaham
viśuddho 'pi jvalatyagnirvātyāyoge tu kā kathā
evaṃ mantro 'rthado 'pyekaḥ kiṃ punaryuktisaṃyutaḥ
ityuktvā guhacandrāya dattvā mantraṃ dvijottamaḥ
upadiśya ca tāṃ yuktiṃ prabhāte sa tirodadhe
guhacandro 'pi bhāryāyā gṛhadvāre 'bhilikhya tam
mantraṃ punaścakāraivaṃ sāyaṃ yuktiṃ prarocanīm
gatvā sa tasyāḥ paśyantyā kayāpi varayoṣitā
saha cakre samālāpaṃ racitodāramaṇḍanaḥ
taddṛṣṭvaiva tamāhūya mantronmudritayā girā
eṣā kāstīti papraccha sā serṣyā divyakanyakā
asau varāṅganā baddhabhāvā mayy aham adya ca
etadgṛhaṃ vrajāmīti pratyavocat sa tāṃ mṛṣā
tataḥ sācīkṛtadṛśā mukhena valitabhruṇā
dṛṣṭvā nivārya vāmena kareṇa tamuvāca sā
huṃ jñātametadartho 'yaṃ veṣastatra ca mā sma gāḥ
kiṃ tayā māmupehi tvamahaṃ hi tava gehinī
ityuktaḥ pulakotkampasaṃkṣobhākulayā tayā
āviṣṭayeva tanmantradūtadurgrahayāpi saḥ
praviśya vāsake sadyastayaiva samamanvabhūt
martyo 'pi divyasaṃbhogam asaṃspṛṣṭaṃ manorathaiḥ
itthaṃ tāṃ prāpya sapremāṃ mantrasiddhiprasādhitām
tyaktadivyasthitiṃ tasthau guhacandro yathāsukham
evaṃ yāgapradānādisukṛtaiḥ śubhakarmaṇām
divyāḥ śāpacyutā nāryastiṣṭhanti gṛhiṇīpade
devadvijasaparyā hi kāmadhenurmatā satām
kiṃ hi na prāpyate tasyāḥ śaiṣāḥ sāmādivarṇanāḥ
duṣkṛtaṃ tvayi divyānāmatyuccapadajanmanām
pravātamiva puṣpāṇām adhaḥpātaikakāraṇam
ityuktvā rājaputryāḥ sa punarāha vasantakaḥ
kiṃ cātra yadahalyāyā vṛttaṃ tacchrūyatāmidam
purābhūd gautamo nāma trikālajño mahāmuniḥ
ahalyeti ca tasyāsīd bhāryā rūpajitāpsarāḥ
ekadā rūpalubdhastāmindraḥ prārthitavānrahaḥ
prabhūṇāṃ hi vibhūtyandhā dhāvatyaviṣaye matiḥ
sānumene ca taṃ mūḍhā vṛṣasyantī śacīpatim
tacca prabhāvato buddhvā tatrāgādgautamo muniḥ
mārjārarūpaṃ cakre ca bhayādindro 'pi tatkṣaṇam
kaḥ sthito 'treti so 'pṛcchadahalyāmatha gautamaḥ
eso ṭhio khu majjāro ity apabhraṣṭavakrayā
girā satyānurodhinyā sā taṃ pratyabravītpatim
satyaṃ tvajjāra ityuktvā vihasansa tato muniḥ
satyānurodhakﾱptāntaṃ śāpaṃ tasyāmapātayat
pāpaśīle śilābhāvaṃ bhūrikālamavāpnuhi
ā vanāntarasaṃcārirāghavālokanāditi
varāṅgalubdhasyāṅge te tatsahasraṃ bhaviṣyati
divyastrīṃ viśvakarmā yāṃ nirmāsyati tilottamām
tāṃ vilokya tadaivākṣṇāṃ sahasraṃ bhavitā ca te
itīndramapi tatkālaṃ śapati sma sa gautamaḥ
dattaśāpo yathākāmaṃ tapase sa muniryayau
ahalyāpi śilābhāvaṃ dāruṇaṃ pratyapadyata
indro 'pyāvṛtasarvāṅgo varāṅgairabhavattataḥ
aśīlaṃ tasya nāma syān na khalīkārakāraṇam
evaṃ kukarma sarvasya phalatyātmani sarvadā
yo yadvapati bījaṃ hi labhate so 'pi tatphalam
tasmātparaviruddheṣu notsahante mahāśayāḥ
etaduttamasattvānāṃ vidhisiddhaṃ hi sadvratam
yuvāṃ pūrvabhaginyau ca devyau śāpacyute ubhe
tadvadanyonyahitakṛnnirdvandvaṃ hṛdayaṃ hi vām
etadvasantakācchrutvā mitho vāsavadattayā
padmāvatyā ca sutarāmīrṣyāleśo 'pyamucyata
devī vāsavadattā ca kṛtvā sādhāraṇaṃ patim
ātmanīva priyaṃ cakre padmāvatyāṃ hitonmukhī
tasyā mahānubhāvatvaṃ tattādṛṅmagadheśvaraḥ
buddhvā padmāvatīsṛṣṭadūtebhyo 'pi tutoṣa saḥ
anyedyuratha vatseśaṃ mantrī yaugandharāyaṇaḥ
upetya saṃnidhau devyāḥ sthiteṣvanyeṣvabhāṣata
udyogāyādhunā deva kauśāmbī kiṃ na gamyate
nāśaṅkā magadheśācca vidyate vañcitādapi
kanyāsaṃbandhanāmnā hi sāmnā samyaksa bādhitaḥ
vigṛhya ca kathaṃ jahyājjīvitādadhikāṃ sutām
satyaṃ tasyānupālyaṃ ca tvayā ca sa na vañcitaḥ
mayā svayaṃ kṛtaṃ hyetanna ca tasyāsukhāvaham
cārebhyaśca mayā jñātaṃ yathā vikurute na saḥ
tadarthameva cāsmābhiḥ sthitaṃ ca divasānamūn
evaṃ vadati nirvyūḍhakārye yaugandharāyaṇe
magadheśvarasaṃbandhī dūto 'tra samupāyayau
tatkṣaṇaṃ sa praviṣṭo 'tra pratihāraniveditaḥ
praṇāmāntaramāsīno vatsarājaṃ vyajijñapat
devīpadmāvatīdattasaṃdeśaparitoṣiṇā
magadheśena nirdiṣṭamidaṃ devasya sāṃpratam
bahunā kiṃ mayā sarvaṃ jñātuṃ prīto 'smi ca tvayi
tadyadartho 'yamārambhastatkuru praṇatā vayam
etaddūtavacaḥ svecchaṃ vatseśo 'bhinananda saḥ
yaugandharāyaṇīyasya puṣpaṃ nayataroriva
tataḥ padmāvatīṃ rājñyā samānāyya samaṃ tayā
taṃ dattaprābhṛtaṃ dūtaṃ sa saṃmānya vyasarjayat
atha caṇḍamahāsenadūto 'pyatra samāyayau
praviśya sa yathāvacca rājānaṃ praṇato 'bravīt
deva caṇḍamahāsenabhūpatiḥ kāryatattvavit
tava vijñātavṛttānto hṛṣṭaḥ saṃdiṣṭavān idam
prāśastyaṃ bhavatastāvadiyataivopavarṇitam
yaugandharāyaṇo yatte mantrī kimadhikoktibhiḥ
dhanyā vāsavadattā tu tvadbhaktyā tatkṛtaṃ tayā
yenāsmābhiḥ satāṃ madhye ciramunnamitaṃ śiraḥ
na ca vāsavadattāto bhinnā padmāvatī mama
tayorekaṃ hi hṛdayaṃ tacchīghraṃ kurutodyamam
etan nijaśvaśuradūtavaco niśamya vatseśvarasya hṛdaye sapadi pramodaḥ
devyāṃ ca ko'pi vavṛdhe praṇayaprakarṣo bhūyāṃś ca mantrivṛṣabhe praṇayānubandhaḥ
tatastaṃ devībhyāṃ samamucitasatkāravidhinā kṛtātithyaṃ dūtaṃ sarabhasamanāḥ preṣya muditam
vidhāsyannudyogaṃ tvaritamatha saṃmantrya sacivaiḥ sa cakre kauśāmbīṃ prati gamanabuddhiṃ narapatiḥ
tato lāvāṇakāt tasmād anyedyuḥ sacivaiḥ saha
vatsarājaḥ sa kauśāmbīṃ pratasthe dayitānvitaḥ
prasasre ca lasannādaistasyāpūritabhūtalaiḥ
balairasamayodvelajalarāśijalairiva
upamā nṛpatestasya gajendrasthasya gacchataḥ
bhavedyadi raviryāyādgagane sodayācalaḥ
sa sitenātapatreṇa kṛtacchāyo babhau nṛpaḥ
jitārkatejaḥprītena sevyamāna ivendunā
tejasvinaṃ svakakṣābhistaṃ sarvoparivartinam
sāmantāḥ parito bhremurdhruvaṃ grahagaṇā iva
paścātkareṇukārūḍhe devyau dve tasya rejatuḥ
śrībhuvāvanurāgeṇa sākṣādanugate iva
tvaṅgatturaṃgasaṃghātakhurāgrāṅkanakhakṣatā
pathi tasyābhavad bhūmir upabhukteva bhūpateḥ
evaṃ vatseśvaro gacchanstūyamānaḥ sa bandibhiḥ
dinaiḥ katipayaiḥ prāpa kauśāmbīṃ vitatotsavām
dhvajaraktāṃśukacchannā gavākṣotphullalocanā
pradvāradarśitottuṅgapūrṇakumbhakucadvayā
janakolāhalānandasaṃlāpā saudhahāsinī
sā pravāsāgate patyau tatkālaṃ śuśubhe purī
devīdvayānuyātaśca sa rājā praviveśa tām
paurastrīṇāṃ ca ko 'pyāsīttatra taddarśanotsavaḥ
apūri hāriharmyastharāmānanaśatairnabhaḥ
devīmukhajitasyendoḥ sainyaiḥ sevāgatairiva
vātāyanagatāścānyāḥ paśyantyo 'nimiṣekṣaṇāḥ
cakruḥ sakautukāyātavimānasthātsarobhramam
kāścidgavākṣajālāgralagnapakṣmalalocanāḥ
asṛjanniva nārācapañjarāṇi manobhuvaḥ
ekasyāḥ sotsukā dṛṣṭirnṛpālokavikasvarā
śruteḥ pārśvam apaśyantyās tadākhyātumivāyayau
drutāgatāyāḥ kasyāścinmuhurucchvasitau stanau
kañcukādiva nirgantum īṣatus taddidṛkṣayā
anyasyāḥ saṃbhramacchinnahāramuktākaṇā babhuḥ
galanto hṛdayasyeva harṣabāṣpāmbusīkarāḥ
yadyasyāmācaretpāpamagnirlāvāṇake tataḥ
prakāśako 'pyasāvandhaṃ tamo jagati pātayet
iti vāsavadattāṃ ca dṛṣṭvā smṛtvā ca tattathā
dāhapravādaṃ sotkaṇṭhā iva kāścidbabhāṣire
diṣṭyā na lajjitā devī sapatnyā sakhitulyayā
iti padmāvatīṃ vīkṣya vayasyā jagade 'nyayā
nūnaṃ haramurāribhyāṃ na dṛṣṭaṃ rūpametayoḥ
kimanyathā bhajetāṃ tau bahumānamumāśriyau
ityūcuraparāste dve dṛṣṭvā devyau parasparam
kṣipantyaḥ pramadotphullalocanendīvarasrajaḥ
evaṃ vatseśvaraḥ kurvañjanatānayanotsavam
svamandiraṃ sadevīkaḥ prāviśatkṛtamaṅgalaḥ
prabhāte yābjasaraso yābdherindūdaye tathā
tatkālaṃ tasya sā kāpi śobhābhūdrājaveśmanaḥ
kṣaṇād apūri sāmantamaṅgalopāyanaiś ca tat
sūcayadbhir ivāśeṣabhūpālopāyanāgamam
saṃmānya rājalokaṃ ca vatsarājaḥ kṛtotsavaḥ
cittaṃ sarvajanasyeva viveśāntaḥpuraṃ tataḥ
devyormadhyasthitastatra ratiprītyoriva smaraḥ
pānādilīlayā rājā dinaśeṣaṃ nināya saḥ
aparedyuśca tasyaiko nṛpasyāsthānavartinaḥ
mantriṇāṃ saṃnidhau vipro dvāri cakranda kaścana
abrahmaṇyamaṭavyāṃ me pāpairgopālakaiḥ prabho
putrasya caraṇocchedo vihitaḥ kāraṇaṃ vinā
tacchrutvā tatkṣaṇaṃ dvitrānvaṣṭabhyānāyya bhūpatiḥ
gopālakānsa papraccha tataste 'pyevamabruvan
deva gopālakā bhūtvā krīḍāmo vijane vayam
tatraiko devasenākhyo madhye gopālako 'sti naḥ
ekadeśe ca so 'ṭavyāmupaviṣṭaḥ śilāsane
rājā yuṣmākamasmīti vaktyasmānanuśāsti ca
asmanmadhye ca kenāpi tasyājñā na vilaṅghyate
evaṃ gopālako 'raṇye rājyaṃ sa kurute prabho
adya caitasya viprasya tanayas tena vartmanā
gacchan gopālarājasya praṇāmaṃ tasya nākarot
mā gās tvam apraṇamyeti rājādeśena jalpataḥ
asmān vidhūya so 'yāsīcchāsito 'pi hasan baṭuḥ
tatastasyāvinītasya pādacchedena nigraham
kartuṃ gopālarājena vayamājñāpitā baṭoḥ
dhāvitvā ca tato 'smābhiśchinno 'sya caraṇaḥ prabho
asmādṛśaḥ prabhorājñāṃ ko 'tilaṅghayituṃ kṣamaḥ
evaṃ gopālakai rājñi vijñapte sampradhārya tat
yaugandharāyaṇo dhīmānrājānaṃ vijane 'bravīt
nūnaṃ nidhānādiyutaṃ tatsthānaṃ yatprabhāvataḥ
gopālako 'pi prabhavatyevaṃ tattatra gamyatām
ity ukto mantriṇā rājā kṛtvā gopālakān puraḥ
yayau tadaṭavīsthānaṃ sasainyaḥ saparicchadaḥ
parīkṣya bhūmiṃ yāvacca khanyate tatra karmibhiḥ
adhastāttāvaduttasthau yakṣaḥ śailamayākṛtiḥ
so 'bravīcca mayā rājannidaṃ yadrakṣitaṃ ciram
pitāmahanikhātaṃ te nidhānaṃ svīkuruṣva tat
iti vatseśamuktvā ca tatpūjāṃ pratigṛhya ca
yakṣastiro 'bhūt khāte ca mahānāvirabhūnnidhiḥ
alabhyata mahārhaṃ ca ratnasiṃhāsanaṃ tataḥ
bhavantyudayakāle hi satkalyāṇaparamparāḥ
tataḥ kṛtsnaṃ samādāya nidhānaṃ sa kṛtotsavaḥ
tān praśāsya ca gopālān vatseśaḥ svapurīṃ yayau
tatrāruṇamaṇigrāvakiraṇaprasaraiḥ prabhoḥ
pratāpākramaṇaṃ dikṣu bhaviṣyadiva darśayat
raupyāṅkuramukhaprotamuktāsaṃtatidanturam
muhurhāsamivālocya tanmantrimativismayam
dadṛśustannṛpānītaṃ hemasiṃhāsanaṃ janāḥ
nananduśca hatānandadundubhidhvānasundaram
mantriṇo 'pyutsavaṃ cakrurjayaṃ niścitya bhūpateḥ
āmukhāpātikalyāṇaṃ kāryasiddhiṃ hi śaṃsati
tataḥ patākāvidyudbhir ākīrṇe gaganāntare
vavarṣa rājajaladaḥ kanakaṃ so 'nujīviṣu
utsavena ca nīte 'smindine yaugandharāyaṇaḥ
cittaṃ jijñāsuranyedyurvatseśvaramabhāṣata
etatkulakramāyātaṃ mahāsiṃhāsanaṃ tvayā
yat prāptaṃ tatsamāruhya devālaṃkriyatāmiti
vijitya pṛthvīm ārūḍhā yatra me prapitāmahāḥ
tatrājitvā diśaḥ sarvāḥ kā mamārohataḥ prathā
jitvaivemāṃ samudrāntāṃ pṛthvīṃ pṛthuvibhūṣaṇām
alaṃkaromi pūrveṣāṃ ratnasiṃhāsanaṃ mahat
ityūcivānnarapatirnāruroha sa saṃprati
sambhavatyabhijātānām abhimāno hyakṛtrimaḥ
tataḥ prītastamāha sma nṛpaṃ yaugandharāyaṇaḥ
sādhu deva kuru prācyāṃ tarhi pūrvaṃ jayodyamam
tacchrutvaiva prasaṅgāttaṃ rājā papraccha mantriṇam
sthitāsvapyuttarādyāsu prākprācīṃ yānti kiṃ nṛpāḥ
etacchrutvā jagādainaṃ punaryaugandharāyaṇaḥ
sphītāpi rājan kauberī mlecchasaṃsargagarhitā
arkādyastamaye hetuḥ paścimāpi na pūjyate
āsannarākṣasā duṣṭā dakṣiṇāpyantakāśritā
prācyāmudeti sūryastu prācīmindro 'dhitiṣṭhati
jāhnavīṃ yāti ca prācīṃ tena prācī praśasyate
deśeṣvapi ca vindhyādrihimavanmadhyavartiṣu
jāhnavījalapūto yaḥ sa praśasyatamo mataḥ
tasmātprācīṃ prayāntyādau rājāno maṅgalaiṣiṇaḥ
nivasanti ca deśe 'pi surasindhusamāśrite
pūrvajairapi hi prācīprakrameṇa jitā diśaḥ
gaṅgopakaṇṭhe vāsaśca vihito hastināpure
śatānīkastu kauśāmbīṃ ramyabhāvena śiśriye
sāmrājye pauruṣādhīne paśyandeśamakāraṇam
ityuktvā virate tatra tasminyaugandharāyaṇe
rājā puruṣakāraikabahumānādabhāṣata
satyaṃ na deśaniyamaḥ sāmrājyasyeha kāraṇam
saṃpatsu hi susattvānāmekahetuḥ svapauruṣam
eko 'pyāśrayahīno 'pi lakṣmīṃ prāpnoti sattvavān
śrutā kiṃ nātra yuṣmābhiḥ puṃsaḥ sattvavataḥ kathā
evamuktvā sa vatseśaḥ sacivābhyarthitaḥ śubhām
vicitrāṃ saṃnidhau devyorimāmakathayatkathām
asti bhūtalavikhyātā yeyamujjayinī purī
tasyāmādityasenākhyaḥ pūrvamāsīnmahīpatiḥ
ādityasyeva yasyeha na caskhāla kila kvacit
pratāpanilayasyaikacakravartitayā rathaḥ
bhāsayatyucchrite vyoma yacchatre tuhinatviṣi
nyavartantātapatrāṇi rājñāmapagatoṣmaṇām
samastabhūtalābhogasaṃbhavānāṃ babhūva saḥ
bhājanaṃ sarvaratnānāmamburāśirivāmbhasām
sa kadācana kasyāpi hetoryātrāgato nṛpaḥ
sasainyo jāhnavīkūlamāsādyāvasthito 'bhavat
tatra taṃ guṇavarmākhyaḥ ko 'pyāḍhyastatpradeśajaḥ
abhyagānnṛpamādāya kanyāratnamupāyanam
ratnaṃ tribhuvane 'pyeṣā kanyotpannā gṛhe mama
nānyatra dātuṃ śakyā ca devo hi prabhur īdṛśaḥ
ity āvedya pratīhāramukhenātha praviśya saḥ
guṇavarmā nijāṃ tasmai rājñe kanyāmadarśayat
sa tāṃ tejasvatīṃ nāma dīptidyotitadiṅmukhām
anaṅgamaṅgalāvāsaratnadīpaśikhām iva
paśyansnehamayo rājā śliṣṭastatkāntitejasā
kāmāgnineva saṃtaptaḥ svinno vigalati sma saḥ
svīkṛtyaitāṃ ca tatkālaṃ mahādevīpadocitām
cakāra guṇavarmāṇaṃ parituṣyātmanaḥ samam
tatastāṃ pariṇīyaiva priyāṃ tejasvatīṃ nṛpaḥ
kṛtārthamānī sa tayā sākamujjayinīṃ yayau
tatra tanmukhasaktaikadṛṣṭī rājā hy abhūt tathā
dadarśa rājakāryāṇi na yathā sumahānty api
tejasvatīkalālāpakīliteva kila śrutiḥ
nāvasannaprajākrandais tasyākraṣṭumaśakyata
cirapraviṣṭo niragānnaiva so 'ntaḥpurānnṛpaḥ
niragādarivargasya hṛdayāttu rujājvaraḥ
kālena tasya jajñe ca rājñaḥ sarvābhinanditā
kanyā tejasvatīdevyāṃ buddhau ca vijigīṣutā
paramādbhutarūpā sā tṛṇīkṛtya jagattrayam
harṣaṃ tasyākarotkanyā pratāpaṃ ca jigīṣutā
athābhiyoktumutsiktaṃ sāmantaṃ kaṃcidekadā
ādityasenaḥ prayayāvujjayinyāḥ sa bhūpatiḥ
tāṃ ca tejasvatīṃ rājñīṃ samārūḍhakareṇukām
sahaprayāyinīṃ cakre sainyasyevādhidevatām
āruroha varāśvaṃ ca darpodyaddharmanirjharam
jaṅgamādrinibhaṃ tuṅgaṃ sa śrīvṛkṣaṃ samekhalam
āsṛkkotthitapādābhyām abhyasyantamivāmbare
gatiṃ garutmato dṛṣṭāṃ vegasabrahmacāriṇaḥ
javasya mama paryāptā kiṃ nu syāditi medinīm
kalayantamivonnamya kaṃdharāṃ dhīrayā dṛśā
kiṃcidgatvā ca samprāpya samāṃ bhūmiṃ sa bhūpatiḥ
aśvamuttejayāmāsa tejasvatyāḥ pradarśayan
so 'śvastatpārṣṇighātena yantreṇeveritaḥ śaraḥ
jagāma kvāpyatijavādalakṣyo lokalocanaiḥ
taddṛṣṭvā vihvale sainye hayārohāḥ sahasradhā
anvadhāvanna ca prāpustamaśvāpahṛtaṃ nṛpam
tataścāniṣṭamāśaṅkya sasainyā mantriṇo bhayāt
ādāya devīṃ krandantīṃ nivṛttyojjayinīṃ yayuḥ
tatra te pihitadvārakṛtaprākāraguptayaḥ
rājñaḥ pravṛttiṃ cinvantastasthurāśvāsitaprajāḥ
atrāntare sa rājāpi nīto 'bhūttena vājinā
saraudrasiṃhasaṃcārāṃ durgāṃ vindhyāṭavīṃ kṣaṇāt
tatra daivātsthite tasmin aśve sa sahasā nṛpaḥ
āsīnmahāṭavīdattadiṅmoho vihvalākulaḥ
gatimanyām apaśyaṃśca so 'vatīrya praṇamya ca
taṃ jagādāśvajātijño rājā varaturaṃgamam
devastvaṃ na prabhudrohaṃ tvādṛśaḥ kartumarhati
tanme tvameva śaraṇaṃ śivena naya māṃ pathā
tacchrutvā sānutāpaḥ sanso 'śvo jātismarastadā
tat tathety agrahīd buddhau daivataṃ hi hayottamaḥ
tato rājñi samārūḍhe sa pratasthe turaṃgamaḥ
svacchaśītāmbusarasā mārgeṇādhvaklamacchidā
sāyaṃ ca prāpayāmāsa sa yojanaśatāntaram
ujjayinyāḥ samīpaṃ taṃ rājānaṃ vājisattamaḥ
tadvegavijitānvīkṣya saptāpi nijavājinaḥ
astādrikaṃdarālīne lajjayevāṃśumālini
tamasi prasṛte dvārāṇyujjayinyā vilokya saḥ
pihitāni śmaśānaṃ ca bahistatkālabhīṣaṇam
nināyainaṃ nivāsāya bhūpatiṃ buddhimān hayaḥ
bāhyaikāntasthitaṃ tatra guptaṃ vipramaṭhaṃ niśi
niśātivāhayogyaṃ ca taṃ sa dṛṣṭvā maṭhaṃ nṛpaḥ
ādityasenaḥ prārebhe praveṣṭuṃ śrāntavāhanaḥ
rurudhustasya viprāśca praveśaṃ tannivāsinaḥ
śmaśānapālaś cauro vā ko 'pyasāviti vādinaḥ
niryayuste ca saṃsaktakalahā lolaniṣṭhurāḥ
bhayakārkaśyakopānāṃ gṛhaṃ hi chāndasā dvijāḥ
raṭatsu teṣu tatraiko nirjagāma tato maṭhāt
vidūṣakākhyo guṇavāndhuryaḥ sattvavatāṃ dvijaḥ
yo yuvā bāhuśālī ca tapasārādhya pāvakam
prāpa khaḍgottamaṃ tasmāddhyātamātropagāminam
sa dṛṣṭvā taṃ niśi prāptaṃ dhīro bhavyākṛtiṃ nṛpam
pracchannaḥ ko'pi devo 'yamiti dadhyau vidūṣakaḥ
vidhūya viprāṃś cānyāṃs tān sa sarvānucitāśayaḥ
nṛpaṃ praveśayāmāsa maṭhāntaḥ praśrayānataḥ
viśrāntasya ca dāsībhir dhūtādhvarajasaḥ kṣaṇāt
āhāraṃ kalpayāmāsa rājñastasya nijocitam
taṃ cāpanītaparyāṇaṃ tadīyaṃ turagottamam
yavasādipradānena cakāra vigataśramam
rakṣāmyahaṃ śarīraṃ te tatsukhaṃ svapihi prabho
ityuvāca ca taṃ śrāntamāstīrṇaśayanaṃ nṛpam
supte ca tasmin dvārastho jāgarāmāsa sa dvijaḥ
cintitopasthitāgneyakhaḍgahasto 'khilāṃ niśām
prātaś ca tasya nṛpateḥ prabuddhasyaiva sa svayam
anukta eva turagaṃ sajjīcakre vidūṣakaḥ
rājāpi sa tam āmantrya samāruhya ca vājinam
viveśojjayinīṃ dūrāddṛṣṭo harṣākulairjanaiḥ
praviṣṭamabhijagmustaṃ sarvāḥ prakṛtayaḥ kṣaṇāt
tadāgamanajānandalasatkalakalāravāḥ
āyayau rājabhavanaṃ sa rājā sacivānvitaḥ
yayau tejasvatīdevyā hṛdayācca mahājvaraḥ
vātāhatotsavākṣiptapatākāṃśukapaṅktibhiḥ
utsāritā ivābhūvannagaryāstatkṣaṇaṃ śucaḥ
akarod ā dināntaṃ ca devī tāvanmahotsavam
yāvannagaraloko 'bhūtsārkaḥ sindūrapiṅgalaḥ
anyedyuḥ sa tamādityaseno rājā vidūṣakam
maṭhādānāyayāmāsa tasmātsarvairdvijaiḥ saha
prakhyāpya rātrivṛttāntaṃ dadau tasmai ca tatkṣaṇam
vidūṣakāya grāmāṇāṃ sahasramupakāriṇe
paurohitye ca cakre taṃ pradattacchattravāhanam
vipraṃ kṛtajño nṛpatiḥ kautukālokitaṃ janaiḥ
evaṃ tadaiva sāmantatulyaḥ so 'bhūdvidūṣakaḥ
moghā hi nāma jāyeta mahatsūpakṛtiḥ kutaḥ
yāṃśca prāpa nṛpādgrāmāṃstānsarvānsa mahāśayaḥ
tanmaṭhāśrayibhirvipraiḥ samaṃ sādhāraṇānvyadhāt
tasthau ca sevamānastaṃ rājānaṃ sa tadāśritaḥ
bhuñjānaśca sahānyaistairbrāhmaṇairgrāmasaṃcayam
kāle gacchati cānye te sarve prādhānyamicchavaḥ
naiva taṃ gaṇayāmāsur dvijā dhanamadoddhatāḥ
vibhinnaiḥ saptasaṃkhyākair ekasthānāśrayairmithaḥ
saṃgharṣāttair abādhyanta grāmā duṣṭair grahair iva
ucchṛṅkhaleṣu teṣvāsīdudāsīno vidūṣakaḥ
alpabhāveṣu dhīrāṇāmavajñaiva hi śobhate
ekadā kalahāsaktāndṛṣṭvā tānabhyupāyayau
kaściccakradharo nāma vipraḥ prakṛtiniṣṭhuraḥ
parārtanyāyavādeṣu kāṇo 'pyamlānadarśanaḥ
kubjo 'pi vāci suspaṣṭo viprastānityabhāṣata
prāptā bhikṣācarairbhūtvā bhavadbhiḥ śrīriyaṃ śaṭhāḥ
tannāśayatha kiṃ grāmānanyonyamasahiṣṇavaḥ
vidūṣakasya doṣo 'yaṃ yena yūyamupekṣitāḥ
tadasaṃdigdhamacirātpunarbhikṣāṃ bhramiṣyatha
varaṃ hi daivāyattaikavṛddhisthānam anāyakam
na tu viplutasarvārthaṃ vibhinnabahunāyakam
tadekaṃ nāyakaṃ dhīraṃ kurudhvaṃ vacasā mama
sthirayā yadi kṛtyaṃ vo dhuryarakṣitayā śriyā
tacchrutvā nāyakatvaṃ te sarve 'py aicchan yadātmanaḥ
tadā vicintya mūḍhāṃs tān punaś cakradharo 'bravīt
saṃgharṣaśālināṃ tarhi samayaṃ vo dadāmyaham
itaḥ śmaśāne śūlāyāṃ trayaścaurā niṣūditāḥ
nāsāsteṣāṃ niśi chittvā yaḥ susattva ihānayet
sa yuṣmākaṃ pradhānaḥ syādvīro hi svāmyamarhati
iti cakradhareṇoktānviprāṃstānantikasthitaḥ
kurudhvam etat ko doṣa ity uvāca vidūṣakaḥ
tataste 'syāvadanviprā naitatkartuṃ kṣamā vayam
yo vā śaktaḥ sa kurutāṃ samaye ca vayaṃ sthitāḥ
tato vidūṣako 'vādīdahametatkaromi bhoḥ
ānayāmi niśi chittvā nāsāsteṣāṃ śmaśānataḥ
tatastadduṣkaraṃ matvā te 'pi mūḍhāstamabruvan
evaṃ kṛte tvamasmākaṃ svāmī niyama eṣa naḥ
ity evākhyāpya samayaṃ prāptāyāṃ rajanau ca tān
āmantrya viprān prayayau śmaśānaṃ sa vidūṣakaḥ
praviveśa ca tadvīro nijaṃ karmeva bhīṣaṇam
cintitopasthitāgneyakṛpāṇaikaparigrahaḥ
ḍākinīnādasaṃvṛddhagṛdhravāyasavāśite
ulkāmukhamukholkāgnivisphāritacitānale
dadarśa tatra madhye ca sa tāñ śūlādhiropitān
puruṣān nāsikāchedabhiyevordhvīkṛtānanān
yāvac ca nikaṭaṃ teṣāṃ prāpa tāvat trayo 'pi te
vetālādhiṣṭhitās tasmin praharanti sma muṣṭibhiḥ
niṣkampa eva khaḍgena so 'pi pratijaghāna tān
na śikṣitaḥ prayatno hi dhīrāṇāṃ hṛdaye bhiyā
tenāpagatavetālavikārāṇāṃ sa nāsikāḥ
teṣāṃ cakarta baddhvā ca kṛtī jagrāha vāsasi
āgacchaṃśca dadarśaikaṃ śavasyopari saṃsthitam
pravrājakaṃ śmaśāne 'tra japantaṃ sa vidūṣakaḥ
tacceṣṭālokanakrīḍākautukādupagamya tam
pracchannaḥ pṛṣṭhatastasya tasthau pravrājakasya saḥ
kṣaṇāt pravrājakasyādhaḥ phūtkāraṃ muktavāñ śavaḥ
niragāc ca mukhāt tasya jvālā nābheś ca sarṣapāḥ
gṛhītvā sarṣapāṃstāṃśca sa parivrājakastataḥ
utthāya tāḍayāmāsa śavaṃ pāṇitalena tam
udatiṣṭhatsa cottālavetālādhiṣṭhitaḥ śavaḥ
āruroha ca tasyaiva skandhe pravrājako 'tha saḥ
tadārūḍhaśca sahasā gantuṃ pravavṛte tataḥ
vidūṣako 'pi taṃ tūṣṇīmanvagacchadalakṣitaḥ
nātidūramatikramya sa dadarśa vidūṣakaḥ
śūnyaṃ kātyāyanīmūrtisanāthaṃ devatāgṛham
tatrāvatīrya vetālaskandhātpravrājakastataḥ
viveśa garbhabhavanaṃ vetālo 'pyapatadbhuvi
vidūṣakaśca tatrāsīdyuktyā paśyannalakṣitaḥ
pravrājako 'pi sampūjya tatra devīṃ vyajijñapat
tuṣṭāsi yadi taddevi dehi me varamīpsitam
anyathātmopahāreṇa prīṇāmi bhavatīmaham
ityuktavantaṃ taṃ tīvramantrasādhanagarvitam
pravrājakaṃ jagādaivaṃ vāṇī garbhagṛhodgatā
ādityasenanṛpateḥ sutāmānīya kanyakām
upahārīkuruṣveha tataḥ prāpsyasi vāñchitam
etacchrutvā sa nirgatya kareṇāhatya taṃ punaḥ
pravrāḍutthāpayāmāsa vetālaṃ muktaphūtkṛtim
tasya ca skandhamāruhya niryadvaktrānalārciṣaḥ
ānetuṃ rājaputrīṃ tāmutpatya nabhasā yayau
vidūṣako 'pi tatsarvaṃ dṛṣṭvā tatra vyacintayat
kathaṃ rājasutānena hanyate mayi jīvati
ihaiva tāvat tiṣṭhāmi yāvad āyāty asau śaṭhaḥ
ityālocya sa tatraiva tasthau channo vidūṣakaḥ
pravrājakaśca gatvaiva vātāyanapathena saḥ
praviśyāntaḥpuraṃ prāpa suptāṃ niśi nṛpātmajām
āyayau ca gṛhītvā tāṃ gaganena tamomayaḥ
kāntiprakāśitadiśaṃ rāhuḥ śaśikalāmiva
hā tāta hāmbeti ca tāṃ krandantīṃ kanyakāṃ vahan
tatraiva devībhavane so 'ntarikṣādavātarat
praviveśa ca tatkālaṃ vetālaṃ pravimucya saḥ
kanyāratnaṃ tadādāya devīgarbhagṛhāntaram
tatra yāvannihantuṃ tāṃ rājaputrīmiyeṣa saḥ
tāvadākṛṣṭakhaḍgo 'tra praviveśa vidūṣakaḥ
āḥ pāpa mālatīpuṣpamaśmanā hantumīhase
yadasyāmākṛtau śastraṃ vyāpārayitumicchasi
ityuktvākṛṣya keśeṣu śirastasya vivellataḥ
pravrājakasya cicheda khaḍgena sa vidūṣakaḥ
āśvāsayāmāsa ca tāṃ rājaputrīṃ bhayākulām
praviśantīmivāṅgāni kiṃcitpratyabhijānatīm
kathamantaḥpuraṃ rājño rājaputrīmimāmitaḥ
nayeyamiti tatkālamasau dhīro vyacintayat
bho vidūṣaka śṛṇvetadyo 'yaṃ pravrāṭ tvayā hataḥ
mahānetasya vetālaḥ siddho 'bhūtsarṣapāstathā
tato 'sya pṛthvīrājye ca vāñchā rājātmajāsu ca
udapadyata tenāyam evaṃ mūḍho 'dya vañcitaḥ
tadgṛhāṇaitadīyāṃstvaṃ sarṣapānvīra yena te
imāmekāṃ niśāmadya bhaviṣyatyambare gatiḥ
ityākāśagatā vāṇī jātaharṣaṃ jagāda tam
anugṛhṇanti hi prāyo devatā api tādṛśam
tato vastrāñcalāt tasya sa parivrājakasya tān
jagrāha sarṣapān haste tām aṅke ca nṛpātmajām
yāvacca devībhavanātsa tasmānniryayau bahiḥ
uccacāra punastāvadanyā nabhasi bhāratī
ihaiva devībhavane māsasyānte punastvayā
āgantavyaṃ mahāvīra vismartavyamidaṃ na te
tacchrutvā sa tathetyuktvā sadyo devīprasādataḥ
utpapāta nabho bibhradrājaputrīṃ vidūṣakaḥ
gatvā ca gaganenāśu sa tāmantaḥpurāntaram
prāveśayadrājasutāṃ samāśvastāmuvāca ca
na me bhaviṣyati prātargatirvyomni tataśca mām
sarve drakṣyanti niryāntaṃ tatsaṃpratyeva yāmyaham
iti tenoditā bālā bibhyatī sā jagāda tam
gate tvayi mama prāṇāstrāsākrāntāḥ prayāntyamī
tanmahābhāga mā gāstvaṃ dehi me jīvitaṃ punaḥ
pratipannārthanirvāhaḥ sahajaṃ hi satāṃ vratam
tacchrutvā cintayāmāsa sa susattvo vidūṣakaḥ
yad astu me na gacchāmi muñcet prāṇān bhayādiyam
tataśca nṛpaterbhaktiḥ kā mayā vihitā bhavet
ityālocya sa tatraiva tasthāvantaḥpure niśi
vyāyāmajāgaraśrānto yayau nidrāṃ śanaiśca saḥ
rājaputrī tvanidraiva bhītā tāmanayanniśām
viśrāmyatu kṣaṇaṃ tāvaditi premārdramānasā
suptaṃ prabodhayāmāsa sā prabhāte 'pi naiva tam
tataḥ praviṣṭā dadṛśustamantaḥpuracārikāḥ
sasaṃbhramāśca gatvaiva rājānaṃ taṃ vyajijñapan
rājāpy avekṣituṃ tattvaṃ pratīhāraṃ vyasarjayat
pratīhāraśca gatvāntastatrāpaśyadvidūṣakam
śuśrāva ca yathāvṛttaṃ sa tadrājasutāmukhāt
tathaiva gatvā rājñe ca sa samagraṃ nyavedayat
vidūṣakasya sattvajñastacchrutvā sa mahīpatiḥ
kimetatsyāditi kṣipraṃ samudbhrānta ivābhavat
ānāyayacca duhiturmandirāttaṃ vidūṣakam
dattānuyātraṃ manasā tasyāḥ snehānupātinā
papraccha ca yathāvṛttaṃ sa rājā tamupāgatam
ā mūlataśca so 'pyasmai vipro vṛttāntamabravīt
adarśayac ca vastrānte nibaddhāś cauranāsikāḥ
pravrāṭsaṃbandhinas tāṃś ca sarṣapān bhūmibhedinaḥ
tataḥ saṃbhāvya satyaṃ tat tāṃś cānāyya maṭhadvijān
sarvāṃś cakradharopetān pṛṣṭvā tanmūlakāraṇam
svayaṃ śmaśāne gatvā ca dṛṣṭvā tāṃśchinnanāsikān
puruṣāṃstaṃ ca nirlūnakaṇṭhaṃ pravrājakādhamam
utpannapratyayo rājā sa tutoṣa mahāśayaḥ
vidūṣakāya kṛtine sutāprāṇapradāyine
dadau tasmai ca tāmeva tadaiva tanayāṃ nijām
kimadeyamudārāṇāmupakāriṣu tuṣyatām
śrīruvāsāmbujaprītyā nūnaṃ rājasutākare
gṛhītapāṇir yenāsyā lebhe lakṣmīṃ vidūṣakaḥ
tato rājopacāreṇa sa tayā kāntayā saha
ādityasenanṛpatestasthau ślāghyayaśā gṛhe
atha yāteṣu divaseṣvekadā daivacoditā
tamuvāca niśāyāṃ sā rājaputrī vidūṣakam
nātha smarasi yattatra tava devīgṛhe niśi
māsānte tvamihāgaccherityuktaṃ divyayā girā
tatra cādya gato māso bhavatastacca vismṛtam
ity uktaḥ priyayā smṛtvā sa jaharṣa vidūṣakaḥ
sādhu smṛtaṃ tvayā tanvi vismṛtaṃ tanmayā punaḥ
ityuktvāliṅganaṃ cāsyai sa dadau pāritoṣakam
suptāyāṃ ca tatastasyāṃ nirgatyāntaḥpurānniśi
ādāya khaḍgaṃ svasthaḥ saṃstaddevībhavanaṃ yayau
prāpto vidūṣako 'haṃ bhor iti tatra vadan bahiḥ
praviśety aśṛṇod vācam antaḥ kenāpy udīritām
praviśya cāntare so 'tra divyamāvāsamaikṣata
tadantardivyarūpāṃ ca kanyāṃ divyaparicchadām
svaprabhābhinnatimirāṃ rajanijvalitāmiva
harakopāgninirdagdhasmarasaṃjīvanauṣadhim
kimetaditi sāścaryaḥ sa tayā hṛṣṭayā svayam
sasnehabahumānena svāgatenābhyanandyata
upaviṣṭaṃ ca saṃjātavisrambhaṃ premadarśanāt
tatsvarūpaparijñānasotsukaṃ sā tamabravīt
ahaṃ vidyādharī kanyā bhadrā nāma mahānvayā
iha kāmacaratvācca tvāmapaśyamahaṃ tadā
tvadguṇākṛṣṭacittā ca tatkālamahameva tām
adṛśyavāṇīmasṛjaṃ punarāgamanāya te
adya vidyāprayogāś ca saṃmohya preritā mayā
sā te rājasutaivāsmin kārye smṛtim ajījanat
tvadarthaṃ ca sthitāsmīha tattubhyamidamarpitam
śarīraṃ sundara mayā kuru pāṇigrahaṃ mama
ityukto bhadrayā bhavyo vidyādharyā vidūṣakaḥ
tatheti pariṇinye tāṃ gāndharvavidhinā tadā
atiṣṭhadatha tatraiva divyaṃ bhogamavāpya saḥ
svapauruṣaphalarddhyeva priyayā saṃgatastayā
atrāntare prabuddhā sā rājaputrī niśākṣaye
bhartāraṃ tam apaśyantī viṣādaṃ sahasāgamat
utthāya cāntikaṃ mātuḥ praskhaladbhiḥ padairyayau
vihvalā saṃgaladbāṣpataraṅgitavilocanā
sa patirme gataḥ kvāpi rātrāviti ca mātaram
ātmāparādhasabhayā sānutāpā ca sābhyadhāt
tatastanmātari snehātsaṃbhrāntāyāṃ krameṇa tat
buddhvā rājāpi tatraitya paramākulatāmagāt
jāne śmaśānabāhyaṃ taṃ gato 'sau devatāgṛham
ityukte rājasutayā rājā tatra svayaṃ yayau
tatra vidyādharīvidyāprabhāveṇa tirohitam
vicintyāpi na lebhe taṃ sa kṣitīśo vidūṣakam
tato rājñi parāvṛtte nirāśāṃ tāṃ nṛpātmajām
dehatyāgonmukhīmetya jñānī ko 'pyabravīdidam
nāriṣṭaśaṅkā kartavyā sa hi te vartate patiḥ
yukto divyena bhogena tvāmupaiṣyati cācirāt
tacchrutvā rājaputrī sā dhārayāmāsa jīvitam
hṛdi praviṣṭayā ruddhaṃ tatpratyāgamavāñchayā
vidūṣakasyāpi tatastiṣṭhatastatra tāṃ priyām
bhadrāṃ yogeśvarī nāma sakhī kācidupāyayau
upetya sā rahasyenāmidaṃ bhadrāmathābravīt
sakhi mānuṣasaṃsargātkruddhā vidyādharāstvayi
pāpaṃ ca te cikīrṣanti tadito gamyatāṃ tvayā
asti pūrvāmbudheḥ pāre puraṃ kārkoṭakābhidham
tadatikramya ca nadī śītodā nāma pāvanī
tīrtvā tāmudayākhyaśca siddhakṣetraṃ mahāgiriḥ
vidyādharair anākramyastatra tvaṃ gaccha sāṃpratam
priyasya mānuṣasyāsya kṛte cintāṃ ca mā kṛthāḥ
etaddhi sarvametasya kathayitvā gamiṣyasi
yenaiṣa paścāt tatraiva sattvavānāgamiṣyati
ityuktā sā tayā sakhyā bhadrā bhayavaśīkṛtā
vidūṣakānuraktāpi pratipede tatheti tat
uktvā ca tasya tadyuktyā dattvā ca svāṅgulīyakam
vidūṣakasya rātryantasamaye sā tirodadhe
vidūṣakasya pūrvasmiñ śūnye devagṛhe sthitam
kṣaṇād apaśyad ātmānaṃ na bhadrāṃ na ca mandiram
smaranvidyāprapañcaṃ taṃ paśyaṃścaivāṅgulīyakam
viṣādavismayāveśavaśaḥ so 'bhūdvidūṣakaḥ
acintayacca tasyāḥ sa vacaḥ svapnamiva smaran
gatā tāvannivedyaiva sā mamodayaparvatam
tanmayāpyāśu tatraiva gantavyaṃ tadavāptaye
na caivaṃ lokadṛṣṭaṃ māṃ labdhvā rājā parityajet
tasmādyuktiṃ karomīha kāryaṃ sidhyati me yathā
iti saṃcintya matimānrūpamanyatsa śiśriye
jīrṇavāsā rajolipto bhūtvā devīgṛhāttataḥ
niragādatha hā bhadre hā bhadre iti sa bruvan
tatkṣaṇaṃ ca vilokyainaṃ janāstaddeśavartinaḥ
so 'yaṃ vidūṣakaḥ prāpta iti kolāhalaṃ vyadhuḥ
buddhvā ca rājñā nirgatya svayaṃ dṛṣṭvā tathāvidhaḥ
unmattaceṣṭo 'vaṣṭabhya sa nīto 'bhūtsvamandiram
tatra snehākulairyadyadukto 'bhūdbhṛtyabāndhavaiḥ
tatra tatra sa hā bhadre iti pratyuttaraṃ dadau
vaidyopadiṣṭair abhyaṅgair abhyakto 'pi sa tatkṣaṇam
aṅgamuddhūlayāmāsa bhūriṇā bhasmareṇunā
snehena rājaputryā ca svahastābhyāmupāhṛtaḥ
āhārastena sahasā pādenāhatya cikṣipe
evaṃ sa tasthau katiciddivasāṃstatra niḥspṛhaḥ
pāṭayannijavastrāṇi kṛtonmādo vidūṣakaḥ
aśakyapratikāro 'yaṃ tat kimarthaṃ kadarthyate
tyajet kadācana prāṇān brahmahatyā bhavet tataḥ
svacchandacāriṇastvasya kālena kuśalaṃ bhavet
ityālocya sa cādityaseno rājā mumoca tam
tataḥ svacchandacārī sannanyedyuḥ sāṅgulīyakaḥ
vīro bhadrāṃ prati svairaṃ sa pratasthe vidūṣakaḥ
gacchann ahar ahaḥ prācyāṃ diśi prāpa sa ca kramāt
madhye mārgavaśāyātaṃ nagaraṃ pauṇḍravardhanam
mātaratra vasāmyekāṃ rātrimityabhidhāya saḥ
brāhmaṇyāstatra kasyāścidvṛddhāyāḥ prāviśadgṛham
pratipannāśrayā sā ca kṛtātithyā kṣaṇāntare
brāhmaṇī samupetyaivaṃ sāntarduḥkhā jagāda tam
tubhyameva mayā dattaṃ putra sarvamidaṃ gṛham
tadgṛhāṇa yato nāsti jīvitaṃ mama sāṃpratam
kasmādevaṃ bravīṣīti tenoktā vismitena sā
śrūyatāṃ kathayāmyetadityuktvā punarabravīt
astīha devasenākhyo nagare putra bhūpatiḥ
tasya caikā samutpannā kanyā bhūtalabhūṣaṇam
mayā duḥkhena labdheyam iti tāṃ duḥkhalabdhikām
nāmnā cakāraiṣa nṛpastanayāmativatsalaḥ
kālena yauvanārūḍhāmānītāya svaveśmani
rājñe kacchapanāthāya tāṃ prādāccaiṣa bhūpatiḥ
sa kacchapeśvarastasyā vadhvā vāsagṛhaṃ niśi
praviṣṭa eva prathamaṃ tatkālaṃ pañcatāṃ yayau
tato vimanasā rājñā bhūyo 'pyetena sā sutā
dattānyasmai nṛpāyābhūtso 'pi tadvadvyapadyata
tadbhayācca yadānye 'pi nṛpā vāñchanti naiva tām
tadā senāpatiṃ rājā nijamevaṃ samādiśat
ito deśāt tvayaikaikaḥ kramād ekaikato gṛhāt
putrān pratyaham āneyo brāhmaṇaḥ kṣatriyo 'thavā
ānīya ca praveśyo 'tra rātrau matputrikāgṛhe
paśyāmo 'tra vipadyante kiyanto 'tra kiyacciram
uttariṣyati yaścātra so 'syā bhartā bhaviṣyati
gatiḥ śakyā paricchettuṃ nahyadbhutavidhervidheḥ
iti senāpatī rājñā samāviṣṭo dine dine
vārakrameṇa gehebhyo nayatyeva narāniha
evaṃ ca tatra yātāni kṣayaṃ naraśatānyapi
mama cākṛtapuṇyāyā ekaḥ putro 'tra vartate
tasya vāro 'dya samprāptastatra gantuṃ vipattaye
tadabhāve mayā kāryaṃ prātaragnipraveśanam
tajjīvantī svahastena tubhyaṃ guṇavate gṛham
dadāmi sarvaṃ yena syāṃ na punarduḥkhabhāginī
evamuktavatīṃ dhīrastāmavocadvidūṣakaḥ
yadyevamamba tarhi tvaṃ mā sma viklavatāṃ kṛthāḥ
ahaṃ tatrādya gacchāmi jīvatvekasutastava
kimetaṃ ghātayāmīti kṛpā te mayi mā ca bhūt
siddhiyogāddhi nāstyeva bhayaṃ tatra gatasya me
evaṃ vidūṣakeṇoktā brāhmaṇī sā jagāda tam
tarhi puṇyairmayāyātaḥ ko'pi devo bhavāniha
tatprāṇāndehi naḥ putra kuśalaṃ ca tathātmani
evaṃ tayā so 'nugataḥ sāyaṃ rājasutāgṛham
senāpatiniyuktena kiṃkareṇa samaṃ yayau
tatrāpaśyannṛpasutāṃ tāṃ yauvanamadoddhatām
latāmanucitasphītapuṣpabhārānatām iva
tato niśāyāṃ śayane rājaputryā tayāśrite
dhyātopanatamāgneyaṃ khaḍgaṃ bibhratkareṇa saḥ
vāsaveśmani tatrāsīj jāgrad eva vidūṣakaḥ
paśyāmi tāvat ko hanti narānatreti cintayan
prasupte ca jane kṣiprādapāvṛtakapāṭakam
sa dvāradeśād āyāntaṃ ghoraṃ rākṣasamaikṣata
sa ca dvāri sthitastatra rākṣaso vāsakāntare
bhujaṃ naraśatākāṇḍayamadaṇḍaṃ nyaveśayat
vidūṣakaśca cicheda dhāvitvā tasya taṃ krudhā
ekakhaḍgaprahāreṇa bāhuṃ sapadi rakṣasaḥ
chinnabāhuḥ palāyyāśu jagāma sa niśācaraḥ
bhūyo 'nāgamanāyaiva tatsattvotkarṣabhītitaḥ
prabuddhā vīkṣya patitaṃ rakṣobāhuṃ nṛpātmajā
bhītā ca jātaharṣā ca vismitā ca babhūva sā
prātaśca dadṛśe rājñā devasenena tatra saḥ
svasutāntaḥpuradvāri sthitaśchinnacyuto bhujaḥ
itaḥprabhṛti nehānyaiḥ praveṣṭavyaṃ narairiti
datto vidūṣakeṇeva sudīrghaḥ parighārgalaḥ
tato divyaprabhāvāya tasmai prītaḥ sa pārthivaḥ
vidūṣakāya tanayāṃ tāṃ dadau vibhavottaram
tatastayā samaṃ tatra kāntayā sa vidūṣakaḥ
tasthau dināni katicidrūpavatyeva saṃpadā
ekasmiṃśca dine suptāṃ rājaputrīṃ vihāya tām
sa tataḥ prayayau rātrau tāṃ bhadrāṃ prati satvaraḥ
rājaputrī ca sā prātastadadarśanaduḥkhitā
āsīdāśvāsitā pitrā tatpratyāvartanāśayā
so 'pi gacchannaharahaḥ kramātprāpa vidūṣakaḥ
pūrvāmbudheradūrasthāṃ nagarīṃ tāmraliptikām
tatra cakre sa kenāpi vaṇijā saha saṃgatim
skandadāsābhidhānena pāramabdheryiyāsatā
tenaiva saha so 'nalpatadīyadhanasaṃbhṛtam
yānapātraṃ samāruhya pratasthe 'mbudhivartmanā
tataḥ samudramadhye tadyānapātramupāgatam
akasmādabhavadruddhaṃ vyāsaktamiva kenacit
arcite 'pyarṇave ratnairyadā na vicacāla tat
tadā sa vaṇigārtaḥ sanskandadāso 'bravīdidam
yo mocayati saṃruddhamidaṃ pravahaṇaṃ mama
tasmai nijadhanārdhaṃ ca svasutāṃ ca dadāmyaham
tacchrutvaiva jagādaivaṃ dhīracetā vidūṣakaḥ
ahamatrāvatīryāntarvicinomyambudherjalam
kṣaṇācca mocayāmyetadbaddhaṃ pravahaṇaṃ tava
yūyaṃ cāpyavalambadhvaṃ baddhvā māṃ pāśurajjubhiḥ
vimukte ca pravahaṇe tatkṣaṇaṃ vārimadhyataḥ
uddhartavyo 'smi yuṣmābhiravalambanarajjubhiḥ
tatheti tena vaṇijā tadvacasyabhinandite
babandhuḥ karṇadhārāstaṃ rajjubandhena kakṣayoḥ
tadbaddho 'vatatāraiva vāridhau sa vidūṣakaḥ
na jātvavasare prāpte sattvavānavasīdati
dhyātopasthitamāgneyaṃ khaḍgaṃ kṛtvā ca taṃ kare
vīraḥ pravahaṇasyādho madhyevāri viveśa saḥ
tatra caikaṃ mahākāyaṃ suptaṃ puruṣamaikṣata
jaṅghāyāṃ tasya ruddhaṃ ca yānapātraṃ vyalokayat
cicheda tāṃ sa jaṅghāṃ ca tasya khaḍgena tatkṣaṇam
cacāla ca pravahaṇaṃ rodhamuktaṃ tadaiva tat
taddṛṣṭvaiva vaṇikpāpaśchedayāmāsa tasya tat
vidūṣakasya rajjūstāḥ pratipannārthalobhataḥ
vṛttenaiva ca muktena drutaṃ pravahaṇena saḥ
svalobhasyeva mahataḥ pāramambunidheryayau
vidūṣako 'pi sa chinnarajjvālambo 'mbumadhyagaḥ
unmajjya tattathā dṛṣṭvā dhīraḥ kṣaṇamacintayat
kimidaṃ vaṇijā tena kṛtaṃ kimathavocyate
kṛtaghnā dhanalobhāndhā nopakārekṣaṇakṣamāḥ
tadeṣa kālaḥ sutarām avaiklavyasya sāṃpratam
nahi sattvāvasādena svalpā vyāpadvilaṅghyate
iti saṃcintya tatkālaṃ jaṅghāṃ tāmāruroha saḥ
yā sāntarjalasuptasya puṃsastasya nyakṛtyata
tayā tatāra nāveva hastavyastāmburambudhim
daivameva hi sāhāyyaṃ kurute sattvaśālinām
taṃ mārutimivāmbhodhipāraṃ rāmārthamāgatam
balavantamuvācaivamantarikṣātsarasvatī
sādhu sādhu susattvo 'sti ko 'nyastvatto vidūṣaka
anena tava dhairyeṇa tuṣṭo 'smi tadidaṃ śṛṇu
prāpto 'si nagnaviṣayamimaṃ saṃpratyato 'pi ca
kārkoṭakākhyaṃ nagaraṃ dinaiḥ prāpsyasi saptabhiḥ
tato labdhadhṛtirgatvā śīghraṃ prāpsyasi cepsitam
ahaṃ cārādhipaḥ pūrvaṃ bhavatā havyakavyabhuk
madvarācca tavedānīṃ kṣuttṛṣṇā ca na vartsyati
tadgaccha siddhyai visrabdhamityuktvā virarāma vāk
vidūṣakaśca tacchrutvā praṇayāgniṃ praharṣitaḥ
pratasthe saptame cāhni prāpa kārkoṭakaṃ puram
tatra ca praviveśaikaṃ maṭhamāryairadhiṣṭhitam
nānādeśodbhavaistaistair dvijairabhyāgatapriyaiḥ
śrīmatā nirmitaṃ rājñā tatratyenāryavarmaṇā
ṛddhaṃ samagrasauvarṇahṛdyadevakulānvitam
tatra sarvaiḥ kṛtātithyamekastaṃ brāhmaṇo 'tithim
snānena bhojanairvastrairnītvā gṛhamupācarat
sāyaṃ ca tanmaṭhasthaḥ san pure śuśrāva tatra saḥ
vidūṣakaḥ sapaṭahaṃ ghoṣyamāṇam idaṃ vacaḥ
brāhmaṇaḥ kṣatriyo vāpi pariṇetuṃ nṛpātmajām
prātaricchati yaḥ so 'dya rātrau vasatu tadgṛhe
tacchrutvā sanimittaṃ sa tadāśaṅkya ca tatkṣaṇam
gantuṃ rājasutāvāsamiyeṣa priyasāhasaḥ
ūcustaṃ maṭhaviprāste brahmanmā sāhasaṃ kṛthāḥ
tanna rājasutāsadma tanmṛtyorvivṛtaṃ mukham
yo hi tatra praviśati kṣapāyāṃ na sa jīvati
gatāḥ subahavaścaivamatra sāhasikāḥ kṣayam
ityukto 'pi sa tair viprair anaṅgīkṛtatadvacāḥ
vidūṣako rājagṛhaṃ yayau tatkiṃkaraiḥ saha
tatrāryavarmaṇā rājñā svayaṃ dṛṣṭvābhinanditaḥ
viveśa tatsutāvāsaṃ naktamarka ivānalam
dadarśa rājakanyāṃ ca tāmākṛtyānurāgiṇīm
nairāśyaduḥkhavidhuraṃ paśyantīṃ sāsrayā dṛśā
āsīcca jāgradevātra sa rātrāvavalokayan
kare kṛpāṇamāgneyaṃ cintitopanataṃ dadhat
akasmācca mahāghoraṃ dadarśa dvāri rākṣasam
chinnadakṣiṇabāhutvātprasāritabhujāntaram
dṛṣṭvā vyacintayac cāsau hanta so 'yaṃ niśācaraḥ
yasya bāhur mayā chinno nagare pauṇḍravardhane
tadadya na punarbāhau prahariṣyāmyasau hi me
palāyya pūrvavadgacchettasmātsādhu nihanmyamum
ityālocya pradhāvyaiva keśeṣvākṛṣya tasya saḥ
rākṣasasya śiraśchettuṃ samārebhe vidūṣakaḥ
tatkṣaṇaṃ bhītabhītaśca tamuvāca sa rākṣasaḥ
mā māṃ vadhīḥ susattvastvaṃ tatkuruṣva kṛpāmiti
kiṃnāmā tvaṃ ca keyaṃ ca tava ceṣṭeti tena saḥ
muktvā pṛṣṭaśca vīreṇa punarāha sa rākṣasaḥ
yamadaṃṣṭrābhidhānasya mamābhūtāṃ sute ime
iyam ekā tathānyā ca pauṇḍravardhanavartinī
avīrapuruṣāsaṅgādrakṣaṇīye nṛpātmaje
śaṃkarājñāprasādo hi mamābhūdayamīdṛśaḥ
tatrādau bāhur ekena chinno me pauṇḍravardhane
tvayā cādya jito 'smīha tat samāptam idaṃ mama
tacchrutvā sa vihasyainaṃ pratyuvāca vidūṣakaḥ
mayaiva sa bhujas tatra lūnaste pauṇḍravardhane
rākṣaso 'pyavadattarhi devāṃśastvaṃ na mānuṣaḥ
manye tvadarthamevābhūccharvājñānugrahaḥ sa me
tadidānīṃ suhṛnme tvaṃ yadā māṃ ca smariṣyasi
tadāhaṃ saṃnidhāsye te siddhaye saṃkaṭeṣvapi
evaṃ sa rākṣaso maitryā varayitvā vidūṣakam
tenābhinanditavacā yamadaṃṣṭrastirodadhe
vidūṣako 'pi sānandamabhinanditavikramaḥ
rājaputryā tayā tatra hṛṣṭastāmanayanniśām
prātaśca jñātavṛttāntastuṣṭastasmai dadau nṛpaḥ
vibhavaiḥ saha śauryaikapatākāmiva tāṃ sutām
sa tayā saha tatrāsīdrātrīḥ kāścidvidūṣakaḥ
padātpadam amuñcantyā lakṣmyeva guṇabaddhayā
ekadā ca niśi svairaṃ tataḥ prāyātpriyotsukaḥ
labdhadivyarasāsvādaḥ ko hi rajyedrasāntare
nagarācca vinirgatya sa taṃ sasmāra rākṣasam
smṛtamātrāgataṃ taṃ ca jagāda racitānatim
siddhakṣetre prayātavyamudayādrau mayā sakhe
bhadrāvidyādharīhetoratastvaṃ tatra māṃ naya
tathetyuktavatastasya skandhamāruhya rakṣasaḥ
yayau ca sa tayā rātryā durgamāṃ ṣaṣṭiyojanīm
prātaśca tīrtvā śītodām alaṅghyāṃ mānuṣairnadīm
udayādreratha prāpatsaṃnikarṣamayatnataḥ
ayaṃ sa parvataḥ śrīmānudayākhyaḥ purastava
atropari ca nāstyeva siddhadhāmni gatirmama
ity uktvā rākṣase tasmin prāptānujñe tirohite
dīrghikāṃ sa dadarśaikāṃ ramyāṃ tatra vidūṣakaḥ
vadantyāḥ svāgatamiva bhramadbhramaraguñjitaiḥ
tasyās tīre nyaṣīdacca phullapadmānanaśriyaḥ
strīṇāmivātra cāpaśyatpadapaṅktiṃ suvistarām
ayaṃ priyāgame mārgastaveti bruvatīmiva
alaṅghyo 'yaṃ girirmartyaistadihaiva varaṃ kṣaṇam
sthito bhavāmi paśyāmi kasyeyaṃ padapaddhatiḥ
iti cintayatastasya tatra toyārthamāyayuḥ
gṛhītakāñcanaghaṭā bhavyāḥ subahavaḥ striyaḥ
vāripūritakumbhāśca tāḥ sa papraccha yoṣitaḥ
kasyedaṃ nīyate toyamiti praṇayapeśalam
āste vidyādharī bhadra bhadrānāmātra parvate
idaṃ snānodakaṃ tasyā iti tāśca tamabruvan
citraṃ dhātaiva dhīrāṇāmārabdhoddāmakarmaṇām
parituṣyeva sāmagrīṃ ghaṭayatyupayoginīm
yadekā sahasaiva strī tāsāṃ madhyāduvāca tam
mahābhāga mama skandhe kumbha utkṣipyatāmiti
tatheti ca ghaṭe tasyāḥ skandhotkṣipte sa buddhimān
nidadhe bhadrayā pūrvaṃ dattaṃ ratnāṅgulīyakam
upāviśacca tatraiva sa punardīrghikātaṭe
tāśca tajjalamādāya yayurbhadrāgṛhaṃ striyaḥ
tatra tābhiśca bhadrāyā yāvatsnānāmbu dīyate
tāvattasyāstadutsaṅge nipapātāṅgulīyakam
taddṛṣṭvā pratyabhijñāya bhadrā papraccha tāḥ sakhīḥ
dṛṣṭaḥ kiṃ ko'pi yuṣmābhirihāpūrvaḥ pumāniti
dṛṣṭa eko yuvāsmābhirmānuṣo vāpikātaṭe
tenotkṣipto ghaṭaścāyamiti pratyabruvaṃśca tāḥ
tato bhadrābravīcchīghraṃ prakﾱptasnānamaṇḍanam
ihānayata gatvā taṃ sa hi bhartā mamāgataḥ
ityukte bhadrayā gatvā yathāvastu nivedya ca
snātaśca tadvayasyābhistatrāninye vidūṣakaḥ
prāptaśca sa dadarśātra bhadrāṃ mārgonmukhīṃ cirāt
nijasattvataroḥ sākṣātpakvāmiva phalaśriyam
sāpi dṛṣṭvā tamutthāya harṣabāṣpāmbusīkaraiḥ
dattārgheva babandhāsya kaṇṭhe bhujalatāsrajam
parasparāliṅgitayostayoḥ svedacchalādiva
atipīḍanataḥ snehaḥ sasyande cirasaṃbhṛtaḥ
athopaviṣṭāvanyonyam avitṛptau vilokane
ubhau śataguṇībhūtām ivotkaṇṭhām udūhatuḥ
āgato 'si kathaṃ bhūmimimāmiti ca bhadrayā
paripṛṣṭaḥ sa tatkālamuvācedaṃ vidūṣakaḥ
samālambya bhavetsnehamāruhya prāṇasaṃśayān
subahūnāgato 'smīha kimanyadvacmi sundari
tacchrutvā tasya dṛṣṭvā tām anapekṣitajīvitām
prītiṃ kāṣṭhāgatasnehā sā bhadrā tamabhāṣata
āryaputra na me kāryaṃ sakhibhirna ca siddhibhiḥ
tvaṃ me prāṇā guṇakrītā dāsī cāhaṃ tava prabho
vidūṣakastato 'vādīttarhyāgaccha mayā saha
muktvā divyamimaṃ bhogaṃ vastumujjayinīṃ priye
tatheti pratipede sā bhadrā sapadi tadvacaḥ
tatsaṃkalpaparibhraṣṭā vidyāśca tṛṇavajjahau
tatastayā samaṃ tatra sa viśaśrāma tāṃ niśām
kﾱptopacāras tatsakhyā yogeśvaryā vidūṣakaḥ
prātaśca bhadrayā sākamavatīryodayādritaḥ
sasmāra yamadaṃṣṭraṃ taṃ rākṣasaṃ sa punaḥ kṛtī
smṛtamātrāgatasyoktvā gantavyādhvakramaṃ nijam
tasyāruroha sa skandhe bhadrāmāropya tāṃ puraḥ
sāpi sehe tadatyugrarākṣasāṃsādhirohaṇam
anurāgaparāyattāḥ kurvate kiṃ na yoṣitaḥ
rakṣo'dhirūḍhaśca tataḥ sa pratasthe priyāsakhaḥ
vidūṣakaḥ punaḥ prāpa tacca kārkoṭakaṃ puram
rakṣodarśanasatrāsaṃ tatra cālokito janaiḥ
dṛṣṭvāryavarmanṛpatiṃ svāṃ bhāryāṃ mārgati sma saḥ
dattāṃ tena gṛhītvā ca tatsutāṃ tāṃ bhujārjitām
tathaiva rākṣasārūḍhaḥ sa pratasthe purāttataḥ
gatvāmbudhestaṭe prāpa pāpaṃ taṃ vaṇijaṃ ca saḥ
yenāsya vāridhau pūrvaṃ chinnāḥ kṣiptasya rajjavaḥ
jahāra tasya ca sutāṃ vaṇijaḥ sa dhanaiḥ saha
prāgambudhau pravahaṇapramocanapaṇārjitām
dhanāpahāramevāsya vadhaṃ mene ca pāpmanaḥ
kadaryāṇāṃ pure prāṇāḥ prāyeṇa hyarthasaṃcayāḥ
tato rakṣorathārūḍhastāmānīya vaṇiksutām
sa bhadrārājaputrībhyāṃ sahaivodapatannabhaḥ
darśayannijakāntānāṃ dyumārgeṇa tatāra ca
vilasatsattvasaṃrambhaṃ svapauruṣamivāmbudhim
prāpa tacca sa bhūyo 'pi nagaraṃ pauṇḍravardhanam
dṛṣṭaḥ savismayaṃ sarvair vāhanīkṛtarākṣasaḥ
tatra tāṃ devasenasya sutāṃ rājñaścirotsukām
bhāryāṃ saṃbhāvayāmāsa rākṣasāvajayārjitām
rudhyamāno 'pi tatpitrā sa svadeśasamutsukaḥ
gṛhītvā tāmapi tataḥ prāyādujjayinīṃ prati
acireṇa ca tāṃ prāpa purīṃ rākṣasayogataḥ
bahirgatāmivātmīyadeśadarśananirvṛtim
athopari sthitastasya mahākāyasya rakṣasaḥ
aṃsasthatadvadhūcakrakāntiprakaṭitātmanaḥ
sa janairdadṛśe tatra śikhare jvalitauṣadhau
śaśāṅka iva pūrvādrerudayastho vidūṣakaḥ
tato vismitavitraste jane buddhvātra bhūpatiḥ
ādityaseno niragācchvaśuro 'sya tadā puraḥ
vidūṣakastu dṛṣṭvā tamavatīryāśu rākṣasāt
praṇamya nṛpamabhyāgānnṛpo 'pyabhinananda tam
avatāryaiva tatskandhāttāḥ svabhāryāstato 'khilāḥ
mumoca kāmacārāya rākṣasaṃ sa vidūṣakaḥ
gate ca rākṣase tasmin sa tena saha bhūbhujā
śvaśureṇa sabhāryaḥ san prāviśad rājamandiram
tatra tāṃ prathamāṃ bhāryāṃ tanayāṃ tasya bhūpateḥ
ānandayadupāgatya cirotkaṇṭhāvaśīkṛtām
kathametāstvayā bhāryāḥ prāptāḥ kaścaiṣa rākṣasaḥ
iti pṛṣṭaḥ sa rājñātra sarvamasmai śaśaṃsa tat
tataḥ prabhāvatuṣṭena tena tasya mahībhṛtā
jāmāturnijarājyārdhaṃ pradattaṃ kāryavedinā
tatkṣaṇācca sa rājābhūdvipro bhūtvā vidūṣakaḥ
samucchritasitacchattro vidhūtobhayacāmaraḥ
tadā ca maṅgalātodyavādyanirhrādanirbharā
praharṣamuktanādeva rarājojjayinī purī
ityāptarājyavibhavaḥ kramaśaḥ sa kṛtsnāṃ jitvā mahīmakhilarājakapūjitāṅghriḥ
tābhiḥ samaṃ vigatamatsaranirvṛtābhir bhadrāsakhaściramaraṃsta nijapriyābhiḥ
ityanukūle daive bhajati nijaṃ sattvam eva dhīrāṇām
lakṣmīrabhasākarṣaṇasiddhamahāmodamantratvam
itthaṃ śrutvā vatsarājasya vaktrāccitrām etām adbhutārthāṃ kathāṃ te
pārśvāsīnā mantriṇaś cāsya sarve devyau cāpi prītimagryāmavāpuḥ
tato vatseśvaraṃ prāha tatra yaugandharāyaṇaḥ
rājan daivānukūlyaṃ ca vidyate pauruṣaṃ ca te
nītimārge ca vayam apy atra kiṃcitkṛtaśramāḥ
tad yathācintitaṃ śīghraṃ kuruṣva vijayaṃ diśām
ity ukte mantrimukhyena rājā vatseśvaro 'bravīt
astv etad bahuvighnās tu sadā kalyāṇasiddhayaḥ
atas tadarthaṃ tapasā śaṃbhum ārādhayāmy aham
vinā hi tatprasādena kuto vāñchitasiddhayaḥ
tacchrutvā ca tapas tasya mantriṇo 'pyanumenire
setubandhodyatasyābdhau rāmasyeva kapīśvarāḥ
tatas taṃ saha devībhyāṃ sacivaiś ca tapaḥsthitam
trirātropoṣitaṃ bhūpaṃ śivaḥ svapnaṃ samādiśat
tuṣṭo 'smi te tad uttiṣṭha nirvighnaṃ jayam āpsyasi
sarvavidyādharādhīśaṃ putraṃ caivācirād iti
tataḥ sa bubudhe rājā tatprasādahṛtaklamaḥ
arkāṃśuracitāpyāyaḥ pratipaccandramā iva
ānandayacca sacivān prātaḥ svapnena tena saḥ
vratopavāsaklānte ca devyau dve puṣpakomale
tatsvapnavarṇanenaiva śrotrapeyena tṛptayoḥ
tayoś ca vibhavāyaiva jātaḥ svādvauṣadhakramaḥ
lebhe sa rājā tapasā prabhāvaṃ pūrvajaiḥ samam
puṇyāṃ pativratānāṃ ca tatpatnyau kīrtim āpatuḥ
utsavavyagrapaure ca vihite vratapāraṇe
yaugandharāyaṇo 'nyedyur iti rājānam abravīt
dhanyas tvaṃ yasya caivetthaṃ prasanno bhagavān haraḥ
tad idānīṃ ripūñjitvā bhaja lakṣmīṃ bhujārjitām
sā hi svadharmasambhūtā bhūbhṛtām anvaye sthirā
nijadharmārjitānāṃ hi vināśo nāsti saṃpadām
tathā ca cirabhūmiṣṭho nidhiḥ pūrvajasaṃbhṛtaḥ
praṇaṣṭo bhavatā prāptaḥ kiṃcātraitāṃ kathāṃ śṛṇu
babhūva devadāsākhyaḥ pure pāṭaliputrake
purā ko'pi vaṇikputro mahādhanakulodgataḥ
abhavat tasya bhāryā ca nagarāt pauṇḍravardhanāt
pariṇītā samṛddhasya kasyāpi vaṇijaḥ sutā
gate pitari pañcatvaṃ krameṇa vyasanānvitaḥ
sa devadāso dyūtena sarvaṃ dhanam ahārayat
tataś ca tasya sā bhāryā duḥkhadāridryaduḥkhitā
etya nītā nijaṃ gehaṃ svapitrā pauṇḍravardhanam
śanaiḥ so 'pi vipatkhinnaḥ sthātum icchan svakarmaṇi
mūlyārthī devadāsas taṃ śvaśuraṃ yācituṃ yayau
prāptaś ca saṃdhyāsamaye tat puraṃ pauṇḍravardhanam
rajorūkṣaṃ vivastraṃ ca vīkṣyātmānam acintayat
īdṛśaḥ praviśāmīha kathaṃ śvaśuraveśmani
varaṃ hi mānino mṛtyur na dainyaṃ svajanāgrataḥ
ity ālocyāpaṇe gatvā sa kvāpi vipaṇer bahiḥ
naktaṃ saṃkucitas tasthau tatkālaṃ kamalopamaḥ
kṣaṇācca tasyāṃ vipaṇau praviśantaṃ vyalokayat
yuvānaṃ vaṇijaṃ kaṃcid udghāṭitakavāṭakam
kṣaṇāntare ca tatraiva niḥśabdapadam āgatām
drutam antaḥ praviṣṭāṃ ca striyam ekāṃ dadarśa saḥ
jvalatpradīpe yāvacca dadau dṛṣṭiṃ tadantare
pratyabhijñātavāṃstāvat tāṃ nijām eva gehinīm
tataḥ so 'rgalitadvārāṃ bhāryāṃ tām anyagāminīm
dṛṣṭvā duḥkhāśanihato devadāso vyacintayat
dhanahīnena deho 'pi hāryate strīṣu kā kathā
nisarganiyataṃ vāsāṃ vidyutām iva cāpalam
tad iyaṃ sā vipat puṃsāṃ vyasanārṇavapātinām
gatiḥ seyaṃ svatantrāyāḥ striyāḥ pitṛgṛhasthiteḥ
iti saṃcintayaṃstasyā bhāryāyāḥ sa bahiḥ sthitaḥ
ratāntavisrambhajuṣaḥ kathālāpam ivāśṛṇot
upetya ca dadau dvāri sa karṇaṃ sāpi tatkṣaṇam
ity abravīd upapatiṃ pāpā taṃ vaṇijaṃ rahaḥ
śṛṇv idaṃ kathayāmy adya rahasyaṃ te 'nurāgiṇī
madbhartur vīravarmākhyaḥ purābhūt prapitāmahaḥ
svagṛhasyāṅgaṇe tena catvāraḥ svarṇapūritāḥ
kumbhāś caturṣu koṇeṣu nigūḍhāḥ sthāpitā bhuvi
tad ekasyāḥ svabhāryāyāḥ sa cakre viditaṃ tadā
tadbhāryā cāntakāle sā snuṣāyai tad avocata
sāpi snuṣāyai macchvaśrve macchvaśrūr abravīc ca me
ity ayaṃ matpatikule śvaśrūkramamukhāgamaḥ
svabhartus tacca na mayā daridrasyāpi varṇitam
sa hi dyūtarato dveṣyas tvaṃ tu me paramaḥ priyaḥ
tat tatra gatvā madbhartuḥ sakāśāt tadgṛhaṃ dhanaiḥ
krītvā tat prāpya ca svarṇam ihaitya bhaja māṃ sukham
evam uktaḥ kuṭilayā sa tayopapatir vaṇik
tutoṣa tasyai manvāno nidhiṃ labdham ayatnataḥ
devadāso 'pi kuvadhūvākśalyais tair bahir gataḥ
kīlitām iva tatkālaṃ dhanāśāṃ hṛdaye dadhau
jagāma ca tataḥ sadyaḥ puraṃ pāṭaliputrakam
prāpya ca svagṛhaṃ labdhvā nidhānaṃ svīcakāra tat
athājagāma sa vaṇik tadbhāryācchannakāmukaḥ
tam eva deśaṃ vāṇijyavyājena nidhilolupaḥ
devadāsasakāśāc ca krīṇāti sma sa tadgṛham
devadāso 'pi mūlyena bhūyasā tasya tad dadau
tato gṛhasthitiṃ kṛtvā yuktyā śvaśuraveśmanaḥ
sa devadāsaḥ śīghraṃ tām ānināya svagehinīm
evaṃ kṛte ca tadbhāryākāmukaḥ sa vaṇik śaṭhaḥ
alabdhanidhir abhyetya devadāsam uvāca tam
etad bhavadgṛhaṃ jīrṇaṃ mahyaṃ na khalu rocate
tad dehi me nijaṃ mūlyaṃ svagṛhaṃ svīkuruṣva ca
iti jalpaṃśca sa vaṇig devadāsaś ca vibruvan
ubhau vivādasaktau tau rājāgram upajagmatuḥ
tatra svabhāryāvṛttāntaṃ vakṣaḥsthaviṣaduḥsaham
devadāso narendrāgre kṛtsnam udgirati sma tam
tataś cānāyya tadbhāryāṃ tattvaṃ cānviṣya bhūpatiḥ
adaṇḍayat taṃ sarvasvaṃ vaṇijaṃ pāradārikam
devadāso 'pi kuvadhūṃ kṛtvā tāṃ chinnanāsikām
anyāṃ ca pariṇīyātra tasthau labdhanidhiḥ sukham
itthaṃ dharmārjitā lakṣmīr āsaṃtatyanapāyinī
itarā tu jalapātatuṣārakaṇanaśvarī
ato yateta dharmeṇa dhanam arjayituṃ pumān
rājā tu sutarāṃ yena mūlaṃ rājyataror dhanam
tasmād yathāvat saṃmānya siddhaye mantrimaṇḍalam
kuru digvijayaṃ deva labdhuṃ dharmottarāṃ śriyam
śvaśuradvayabandhūnāṃ prasaktānuprasaktitaḥ
vikurvate na bahavo rājānas te milanti ca
yas tveṣa brahmadattākhyo vārāṇasyāṃ mahīpatiḥ
nityaṃ vairī sa te tasmād vijayasva tam agrataḥ
tasmiñjite jaya prācīprakrameṇākhilā diśaḥ
uccaiḥ kuruṣva vai pāṇḍor yaśaś ca kumudojjvalam
ity ukto mantrimukhyena tatheti vijayodyataḥ
vatsarājaḥ prakṛtiṣu prayāṇārambham ādiśat
dadau vaidehadeśe ca rājyaṃ gopālakāya saḥ
satkārahetor nṛpatiḥ śvaśuryāyānugacchate
kiṃca padmāvatībhrātre prāyacchat siṃhavarmaṇe
saṃmānya cediviṣayaṃ sainyaiḥ samam upeyuṣe
ānāyayacca sa vibhur bhillarājaṃ pulindakam
mittraṃ balair vyāptadiśaṃ prāvṛṭkālam ivāmbudaiḥ
abhūcca yātrāsaṃrambho rāṣṭre tasya mahāprabhoḥ
ākulatvaṃ tu śatrūṇāṃ hṛdi citram ajāyata
yaugandharāyaṇaś cāgre cārān vārāṇasīṃ prati
prāhiṇod brahmadattasya rājño jñātuṃ viceṣṭitam
tataḥ śubhe 'hani prīto nimittair jayaśaṃsibhiḥ
brahmadattaṃ prati prācyāṃ pūrvaṃ vatseśvaro yayau
ārūḍhaḥ procchritacchattraṃ prottuṅgaṃ jayakuñjaram
giriṃ praphullaikataruṃ mṛgendra iva durmadaḥ
prāptayā siddhidūtyeva śaradā dattasaṃmadaḥ
darśayantyātisugamaṃ mārgaṃ svalpāmbunimnagam
pūrayan bahunādābhir vāhinībhir bhuvas talam
kurvann akāṇḍanirmeghavarṣāsamayasaṃbhramam
tadā ca sainyanirghoṣapratiśabdākulīkṛtāḥ
parasparam ivācakhyus tadāgamabhayaṃ diśaḥ
celuś ca hemasaṃnāhasaṃbhṛtārkaprabhā hayāḥ
tasya nīrājanaprītapāvakānugatā iva
virejur vāraṇāś cāsya sitaśravaṇacāmarāḥ
vigaladgaṇḍasindūraśoṇadānajalāḥ pathi
śaratpāṇḍupayodāṅkāḥ sadhāturasanirjharāḥ
yātrānupreṣitā bhītair ātmajā iva bhūdharaiḥ
naivaiṣa rājā sahate pareṣāṃ prasṛtaṃ mahaḥ
itīva taccamūreṇur arkatejas tirodadhe
padāt padaṃ ca dve devyau mārge tam anujagmatuḥ
nṛpaṃ nayaguṇākṛṣṭe iva kīrtijayaśriyau
namatātha palāyadhvam ity ūce vidviṣām iva
pavanākṣiptavikṣiptais tasya senādhvajāṃśukaiḥ
evaṃ yayau sa digbhāgān paśyan phullasitāmbujān
mahīmardabhayodbhrāntaśeṣotkṣiptaphaṇān iva
atrāntare ca te cārā dhṛtakāpālikavratāḥ
yaugandharāyaṇādiṣṭāḥ prāpur vārāṇasīṃ purīm
teṣāṃ ca kuhakābhijño jñānitvam upadarśayan
śiśriye gurutām ekaḥ śeṣāstacchiṣyatāṃ yayuḥ
ācāryo 'yaṃ trikālajña iti vyājaguruṃ ca tam
śiṣyās te khyāpayāmāsur bhikṣāśinam itas tataḥ
yad uvācāgnidāhādi sa jñānī bhāvi pṛcchatām
tacchiṣyās tat tathā guptaṃ cakrus tena sa paprathe
rañjitaṃ kṣudrasiddhyā ca tatratyaṃ nṛpavallabham
svīcakre sa kamapyekaṃ rājaputram upāsakam
tanmukhenaiva rājñaś ca brahmadattasya pṛcchataḥ
so 'bhūt tatra rahasyajñaḥ prāpte vatseśavigrahe
athāsya brahmadattasya mantrī yogakaraṇḍakaḥ
cakāra vatsarājasya vyājān āgacchataḥ pathi
adūṣayat pratipathaṃ viṣādidravyayuktibhiḥ
vṛkṣān kusumavallīśca toyāni ca tṛṇāni ca
vidadhe viṣakanyāś ca sainye paṇyavilāsinīḥ
prāhiṇot puruṣāṃś caiva niśāsu chadmaghātinaḥ
tacca vijñāya sa jñānaliṅgī cāro nyavedayat
yaugandharāyaṇāyāśu svasahāyamukhais tadā
yaugandharāyaṇo 'pyetad buddhvā pratipadaṃ pathi
dūṣitaṃ tṛṇatoyādi pratiyogair aśodhayat
apūrvastrīsamāyogaṃ kaṭake niṣiṣedha ca
avadhīd vadhakāṃstāṃśca labdhvā saha rumaṇvatā
tad buddhvā dhvastamāyaḥ san sainyapūritadiṅmukham
vatseśvaraṃ brahmadatto mene durjayam eva tam
saṃmantrya dattvā dūtaṃ ca śiroviracitāñjaliḥ
tataḥ sa nikaṭībhūtaṃ vatseśaṃ svayam abhyagāt
vatsarājo 'pi taṃ prāptaṃ pradattopāyanaṃ nṛpam
prītyā saṃmānayāmāsa śūrā hi praṇatipriyāḥ
itthaṃ tasmiñjite prācīṃ śamayan namayan mṛdūn
unmūlayaṃśca kaṭhinān nṛpān vāyur iva drumān
prāpa ca prabalaḥ prācyaṃ caladvīcivighūrṇitam
vaṅgāvajayavitrāsavepamānam ivāmbudhim
tasya velātaṭānte ca jayastambhaṃ cakāra saḥ
pātālābhayayācñārthaṃ nāgarājam ivodgatam
avanamya kare datte kaliṅgair agragais tataḥ
āruroha mahendrādriṃ yaśas tasya yaśasvinaḥ
mahendrābhibhavād bhītair vindhyakūṭair ivāgataiḥ
gajair jitvāṭavīṃ rājñāṃ sa yayau dakṣiṇāṃ diśam
tatra cakre sa niḥsārapāṇḍurān apagarjitān
parvatāśrayiṇaḥ śatrūñśaratkāla ivāmbudān
ullaṅghyamānā kāverī tena saṃmardakāriṇā
colakeśvarakīrtiś ca kāluṣyaṃ yayatuḥ samam
na paraṃ muralānāṃ sa sehe mūrdhasu nonnatim
karair āhanyamāneṣu yāvat kāntākuceṣvapi
yat tasya saptadhā bhinnaṃ papur godāvarīpayaḥ
mātaṅgās tanmadavyājāt saptadhaivāmucann iva
athottīrya sa vatseśo revām ujjayinīm agāt
praviveśa ca tāṃ caṇḍamahāsenapuraskṛtaḥ
sa mālyaślathadhammillaśobhādvaiguṇyaśālinām
mālavastrīkaṭākṣāṇāṃ yayau cātraiva lakṣyatām
tasthau ca nirvṛtas tatra tathā śvaśurasatkṛtaḥ
visasmāra yathābhīṣṭān api bhogān svadeśajān
āsīd vāsavadattā ca pituḥ pārśvavivartinī
smarantī bālabhāvasya saukhye 'pi vimanā iva
rājā caṇḍamahāsenas tayā tanayayā yathā
tathaiva padmāvatyāpi nandati sma samāgataḥ
viśramya ca niśāḥ kāścit prīto vatseśvaras tataḥ
anvitaḥ śvāśuraiḥ sainyaiḥ prayayau paścimāṃ diśam
tasya khaḍgalatā nūnaṃ pratāpānaladhūmikā
yaccakre lāṭanārīṇām udaśrukaluṣā dṛśaḥ
asau mathitum ambhodhiṃ mā mām unmūlayiṣyati
itīva tadgajādhūtavano 'vepata mandaraḥ
satyaṃ sa ko'pi tejasvī bhāsvadādivilakṣaṇaḥ
pratīcyām udayaṃ prāpa prakṛṣṭam api yajjayī
tataḥ kuberatilakām alakāsaṅgaśaṃsinīm
kailāsahāsasubhagām āśām abhisasāra saḥ
sindhurājaṃ vaśīkṛtya harisainyair anudrutaḥ
kṣapayāmāsa ca mlecchān rāghavo rākṣasān iva
turuṣkaturagavrātāḥ kṣubdhasyābdher ivormayaḥ
tadgajendraghaṭā velāvaneṣu dalaśo yayuḥ
gṛhītārikaraḥ śrīmān pāpasya puruṣottamaḥ
rāhor iva sa cicheda pārasīkapateḥ śiraḥ
hūṇahānikṛtas tasya mukharīkṛtadiṅmukhā
kīrtir dvitīyā gaṅgeva vicacāra himācale
nadantīṣvasya senāsu bhayastimitavidviṣaḥ
pratīpaḥ śuśruve nādaḥ śailarandhreṣu kevalam
apacchattreṇa śirasā kāmarūpeśvaro 'pi tam
naman vicchāyatāṃ bheje yat tadā na tad adbhutam
taddattair anvito nāgaiḥ samrāḍ vivavṛte 'tha saḥ
adribhir jaṅgamaiḥ śailaiḥ karīkṛtyārpitair iva
evaṃ vijitya vatseśo vasudhāṃ saparicchadaḥ
padmāvatīpituḥ prāpa puraṃ magadhabhūbhṛtaḥ
magadheśaś ca devībhyāṃ sahite 'sminn upasthite
sotsavo 'bhūnniśājyotsnāvati candra iva smaraḥ
avijñātasthitām ādau punaśca vyaktim āgatām
mene vāsavadattāṃ ca so 'dhikapraśrayāspadam
tato magadhabhūbhṛtā sanagareṇa tenārcitaḥ samagrajanamānasair anugato 'nurāgāgataiḥ
nigīrṇavasudhātalo balabhareṇa lāvāṇakaṃ jagāma viṣayaṃ nijaṃ sa kila vatsarājo jayī
tataḥ sa senāviśrāntyai tatra lāvāṇake sthitaḥ
rahasy uvāca vatseśo rājā yaugandharāyaṇam
tvadbuddhyā nirjitāḥ sarve pṛthivyāṃ bhūbhṛto mayā
upāyasvīkṛtās te ca naiva vyabhicaranti me
vārāṇasīpatistveṣa brahmadatto durāśayaḥ
jāne vyabhicaraty eko viśvāsaḥ kuṭileṣu kaḥ
iti vatseśvareṇokta āha yaugandharāyaṇaḥ
na rājan brahmadattas te bhūyo vyabhicariṣyati
ākrāntopanatastveṣa bhṛśaṃ saṃmānitas tvayā
śubhācārasya kaḥ kuryād aśubhaṃ hi sacetanaḥ
kurvīta vā yas tasyaiva tadātmany aśubhaṃ bhavet
tathā ca śrūyatām atra kathāṃ te varṇayāmy aham
babhūva padmaviṣaye purā ko'pi dvijottamaḥ
khyātimān agnidattākhyo bhūbhṛddattāgrahārabhuk
tasyaikaḥ somadattākhyaḥ putro jyāyān ajāyata
dvitīyaś cābhavad vaiśvānaradattākhyayā sutaḥ
ādyas tayor abhūn mūrkhaḥ svākṛtir durvinītakaḥ
aparaścābhavad vidvān vinīto 'dhyayanapriyaḥ
kṛtadārāvubhau tau ca pitary astaṃ gate tataḥ
tadīyasyāgrahārāder ardham ardhaṃ vibhejatuḥ
tanmadhyāt sa kanīyāṃśca rājñā saṃmānito 'bhavat
jyeṣṭhas tu somadatto 'bhūccapalaḥ kṣatrakarmakṛt
ekadā baddhagoṣṭhīkaṃ śūdraiḥ saha vilokya tam
somadattaṃ pitṛsuhṛddvijaḥ ko 'pyevam abravīt
agnidattasuto bhūtvā śūdravanmūrkha ceṣṭase
nijam evānujaṃ dṛṣṭvā rājapūjyaṃ na lajjase
tacchrutvā kupitaḥ so 'tha somadattaḥ pradhāvya tam
vipraṃ pādaprahāreṇa jaghānojjhitagauravaḥ
tatra vipraḥ sa kṛtvānyān sākṣiṇas tatkṣaṇaṃ dvijān
gatvā pādāhatikruddho rājānaṃ taṃ vyajijñapat
rājāpi somadattasya bandhāya prāhiṇod bhaṭān
te ca nirgatya tanmittrair jaghnire śastrapāṇibhiḥ
tato bhūyo balaṃ preṣyāvaṣṭabdhasyāsya bhūpatiḥ
krodhāndhaḥ somadattasya śūlāropaṇam ādiśat
āropyamāṇaḥ śūlāyām athākasmāt sa ca dvijaḥ
prakṣipta iva kenāpi nipapāta tataḥ kṣitau
rakṣanti bhāvikalyāṇaṃ bhāgyānyeva yato 'sya te
andhībabhūvur vadhakāḥ punar āropaṇodyatāḥ
tatkṣaṇaṃ śrutavṛttāntas tuṣṭo rājā kanīyasā
bhrātrāsya kṛtavijñaptir vadhād enam amocayat
tato maraṇanistīrṇaḥ somadatto gṛhaiḥ saha
gantuṃ rājāvamānena deśāntaram iyeṣa saḥ
yadā ca naicchan gamanaṃ sametās tasya bāndhavāḥ
tyaktarājāgrahārārdhāṃ pratipede tadā sthitim
tato vṛttyantarābhāvāt kartuṃ sa cakame kṛṣim
tadyogyāṃ ca bhuvaṃ draṣṭuṃ śubhe 'hany aṭavīṃ yayau
tatra lebhe śubhāṃ bhūmiṃ saṃbhāvya phalasaṃpadam
tanmadhye ca mahābhogam aśvatthatarum aikṣata
taṃ kalyāṇaghanacchāyācchannasūryāṃśuśītalam
prāvṛṭkālam ivālokya kṛṣyarthī toṣam āpa saḥ
yo 'dhiṣṭhātātra tasyaiva bhakto 'smīty abhidhāya ca
kṛtapradakṣiṇo 'śvatthavṛkṣaṃ taṃ praṇanāma saḥ
saṃyojyātha balīvardayugaṃ racitamaṅgalaḥ
kṛtvā baliṃ tasya taror ārebhe kṛṣim atra saḥ
tasthau tasyaiva cādhastād drumasya sa divāniśam
bhojanaṃ tasya cāninye tatraiva gṛhiṇī sadā
kāle tatra ca pakveṣu tasya sasyeṣvaśaṅkitam
sā bhūmiḥ pararāṣṭreṇa daivād etya vyaluṇṭhyata
tataḥ parabale yāte naṣṭe sasye sa sattvavān
āśvāsya rudatīṃ bhāryāṃ kiṃciccheṣaṃ tadādadau
prāgvat kṛtabalis tasthau tatraivātha taror adhaḥ
nisargaḥ sa hi dhīrāṇāṃ yad āpadyadhikaṃ dṛḍhāḥ
atha cintāvinidrasya sthitasyaikākino niśi
tasyāśvatthataros tasmād uccacāra sarasvatī
bhoḥ somadatta tuṣṭo 'smi tava tad gaccha bhūpateḥ
ādityaprabhasaṃjñasya rāṣṭraṃ śrīkaṇṭhadeśagam
tatra tasyānavarataṃ dvāradeśe mahīpateḥ
vadeḥ paṭhitvā saṃdhyāgnihotramantrān idaṃ vacaḥ
phalabhūtir ahaṃ nāmnā vipraḥ śṛṇuta vacmi yat
bhadrakṛt prāpnuyād bhadram abhadraṃ cāpy abhadrakṛt
evaṃ vadaṃśca tatra tvaṃ mahatīm ṛddhim āpsyasi
saṃdhyāgnihotramantrāṃś ca matta eva paṭhādhunā
ahaṃ ca yakṣa ityuktvā svaprabhāveṇa tatkṣaṇam
tam adhyāpya ca tān mantrān vaṭe vāṇī tirodadhe
prātaḥ sa somadattaś ca pratasthe bhāryayā saha
phalabhūtir iti prāpya nāma yakṣakṛtaṃ kṛtī
atikramyāṭavīs tās tā viṣamāḥ parivartinīḥ
durdaśā iva samprāpa śrīkaṇṭhaviṣayaṃ ca saḥ
tatra saṃdhyāgnikāryādi paṭhitvā dvāri bhūpateḥ
yathāvan nāma saṃśrāvya phalabhūtir iti svakam
so 'vādīd bhadrakṛd bhadram abhadraṃ cāpy abhadrakṛt
prāpnuyād iti lokasya kautukotpādakaṃ vacaḥ
muhuś ca tadvadantaṃ taṃ tatrādityaprabho nṛpaḥ
buddhvā praveśayāmāsa phalabhūtiṃ kutūhalī
so 'pi praviśya tasyāgre tad eva muhur abravīt
jahāsa tena sa nṛpas tadā pārśvasthitaiḥ saha
sasāmantaś ca vastrāṇi dattvā cābharaṇāni saḥ
grāmān rājā dadau tasmai na toṣo mahatāṃ mṛṣā
evaṃ ca tatkṣaṇaṃ prāpa guhyakānugraheṇa saḥ
phalabhūtiḥ kṛśo bhūtvā vibhūtiṃ bhūbhṛdarpitām
sadā tad eva ca vadan pūrvoktaṃ prāpa bhūpateḥ
vāllabhyam īśvarāṇāṃ hi vinodarasikaṃ manaḥ
kramād rājagṛhe cāsmin rāṣṭreṣvantaḥpureṣu ca
rājapriya iti prītiṃ bahumānām avāpa saḥ
kadācid atha so 'ṭavyāḥ kṛtvākheṭakam āgataḥ
ādityaprabhabhūpālaḥ sahasāntaḥpuraṃ yayau
dvāḥsthasaṃbhramasāśaṅkaḥ praviśyaiva dadarśa saḥ
devīṃ devārcanavyagrāṃ nāmnā kuvalayāvalīm
digambarām ūrdhvakeśīṃ nimīlitavilocanām
sthūlasindūratilakāṃ japaprasphuritādharām
vicitravarṇakanyastamahāmaṇḍalamadhyagām
asṛksurāmahāmāṃsakalpitograbalikriyām
sāpi praviṣṭe nṛpatau saṃbhramākalitāṃśukā
tena pṛṣṭā kṣaṇād evam avocad yācitābhayā
tadaivodayalābhārthaṃ kṛtavatyasmi pūjanam
atra cāgamavṛttāntaṃ siddhiṃ ca śṛṇu me prabho
purāhaṃ pitṛveśmasthā kanyā madhumahotsave
evam uktā vayasyābhiḥ sametyodyānavartinī
astīha pramadodyāne tarumaṇḍalamadhyagaḥ
dṛṣṭaprabhāvo varado devadevo vināyakaḥ
tam upāgatya bhaktyā tvaṃ pūjaya prārthitapradam
yena nirvighnam evāśu svocitaṃ patim āpsyasi
tacchrutvā paryapṛcchyanta sakhyas tā maugdhyato mayā
kanyā labhante bhartāraṃ kiṃ vināyakapūjayā
atha tāḥ pratyavocan māṃ kim etāvat tvayocyate
tasminn apūjite nāsti siddhiḥ kāpīha kasyacit
tathā caitatprabhāvaṃ te varṇayāmo vayaṃ śṛṇu
ityuktvā ca vayasyā me kathām akathayann imām
purā purāres tanayaṃ senānyaṃ prāptum icchati
tārakopadrute śakre dagdhe ca kusumāyudhe
ūrdhvaretasam atyugraṃ sudīrghatapasi sthitam
gaurī kṛtatapāḥ prārthya prāpya ca tryambakaṃ patim
ācakāṅkṣa sutaprāptiṃ madanasya ca jīvitam
na ca sasmāra siddhyarthaṃ sā vighneśvarapūjanam
abhīṣṭābhyarthinīṃ tāṃ ca kāntāmityavadacchivaḥ
priye prajāpateḥ pūrvaṃ mānasād ajani smaraḥ
kaṃ darpayāmīti madājjātamātro jagāda ca
tena kaṃdarpanāmānaṃ taṃ cakāra caturmukhaḥ
atidṛpto 'si cet putra tat trinetrasya laṅghanam
ekasya rakṣer mā nāma mṛtyuṃ tasmād avāpsyasi
itthaṃ ca vedhasokto 'pi saṃkṣobhāyāgataḥ śaṭhaḥ
mayā dagdho na tasyāsti sadehasyodbhavaḥ punaḥ
bhavatyās tu svaśaktyaiva putram utpādayāmy aham
na hi me madanotsāhahetukā lokavat prajā
evaṃ vadata evāsya pārvatīṃ vṛṣalakṣmaṇaḥ
āvirbabhūva purato brahmā śatamakhānvitaḥ
tena stutvā sa vijñaptas tārakāsuraśāntaye
aṅgīcakre śivaḥ sraṣṭuṃ devyām ātmajam aurasam
anumene ca kāmasya janma cetasi dehinām
sargavicchedarakṣārtham amūrtasyaiva tadgirā
dadau ca nijacitte 'pi so 'vakāśaṃ manobhuvaḥ
tena tuṣṭo yayau dhātā mudaṃ prāpa ca pārvatī
tato yāteṣu divaseṣv ekadā rahasi sthitaḥ
siṣeve suratakrīḍām umayā saha śaṃkaraḥ
yadā nābhūd ratānto 'sya gateṣvabdaśateṣvapi
tadā tadupamardena cakampe bhuvanatrayam
tato jagannāśabhayād ratavighnāya śūlinaḥ
vahniṃ smaranti sma surāḥ pitāmahanideśataḥ
so 'py agniḥ smṛtamātraḥ sann adhṛṣyaṃ madanāntakam
matvā palāyya devebhyaḥ praviveśa jalāntaram
tattejodahyamānāś ca tatra bhekā divaukasām
vicinvatāṃ śaśaṃsus tam agnim antarjalasthitam
tatas tān anabhivyaktavācaḥ śāpena tatkṣaṇam
bhekān kṛtvā tirobhūya bhūyo 'gnir mandaraṃ yayau
tatra taṃ koṭarāntasthaṃ devāḥ śambūkarūpiṇam
prāpur gajaśukākhyātaṃ sa caiṣāṃ darśanaṃ dadau
kṛtvā jihvāviparyāsaṃ śāpena śukadantinām
pratipede ca devānāṃ sa kāryaṃ taiḥ kṛtastutiḥ
gatvā ca svoṣmaṇā so 'gnir nivārya suratācchivam
śāpabhītyā praṇamyāsmai devakāryaṃ nyavedayat
śarvo 'py ārūḍhavego 'gnau tasmin vīryaṃ svam ādadhe
taddhi dhārayituṃ śakto na vahnir nāmbikāpi vā
na mayā tanayas tvattaḥ samprāpta iti vādinīm
khedakopākulāṃ devīm ityuvāca tato haraḥ
vighno 'tra tava jāto 'yaṃ vinā vighneśapūjanam
tad arcayainaṃ yenāśu vahnau no janitā sutaḥ
ityuktā śaṃbhunā devī cakre vighneśvarārcanam
analo 'pi sagarbho 'bhūt tena vīryeṇa dhūrjaṭeḥ
tat tejaḥ śāṃbhavaṃ bibhrat sa tadā divaseṣv api
antaḥpraviṣṭatigmāṃśur iva saptārcir ābabhau
udvavāma ca gaṅgāyāṃ tat tejaḥ so 'tha durdharam
gaṅgainam atyajanmerau vahnikuṇḍe harājñayā
tatra saṃrakṣyamāṇaḥ san sa garbhaḥ śāṃbhavairgaṇaiḥ
niḥsṛtyābdasahasreṇa kumāro 'bhūt ṣaḍānanaḥ
tato gaurīniyuktānāṃ kṛttikānāṃ payodharān
ṣaṇṇāṃ ṣaḍbhir mukhaiḥ pītvā svalpaiḥ sa vavṛdhe dinaiḥ
atrāntare devarājas tārakāsuranirjitaḥ
śiśriye meruśṛṅgāṇi durgāṇyujhitasaṃgaraḥ
devāś ca sākam ṛṣibhiḥ ṣaṇmukhaṃ śaraṇaṃ yayuḥ
ṣaṇmukho 'pi surān rakṣann āsīt taiḥ parivāritaḥ
tad buddhvā hāritaṃ matvā rājyam indro 'tha cukṣubhe
yodhayāmāsa gatvā ca kumāraṃ sa samatsaraḥ
tadvajrābhihatasyāṅgāt ṣaṇmukhasyodbabhūvatuḥ
putrau śākhaviśākhākhyāvubhāvatulatejasau
saputraṃ ca tam ākrāntaśatakratuparākramam
upetya tanayaṃ śarvaḥ svayaṃ yuddhād avārayat
jāto 'si tārakaṃ hantuṃ rājyaṃ cendrasya rakṣitum
tat kuruṣva nijaṃ kāryam iti cainaṃ śaśāsa saḥ
tataḥ praṇamya prītena tatkṣaṇaṃ vṛtravairiṇā
saināpatyābhiṣeko 'sya kumārasyopacakrame
svayam utkṣiptakalaśastabdhabāhur abhūd yadā
tataḥ śakraḥ śucam agād athainam avadacchivaḥ
na pūjito gajamukhaḥ senānyaṃ vāñchatā tvayā
tenaiṣa vighno jātas te tat kuruṣva tadarcanam
tacchrutvā tat tathā kṛtvā muktabāhuḥ śacīpatiḥ
abhiṣekotsavaṃ samyak senānye niravartayat
tato jaghāna na cirāt senānīstārakāsuram
nananduḥ siddhakāryāś ca devā gaurī ca putriṇī
tad evaṃ devi devānām api santi na siddhayaḥ
herambe 'narcite tasmāt pūjayainaṃ varārthinī
ityuktāhaṃ vayasyābhir udyānaikāntavartinam
āryaputra purā gatvā vighnarājam apūjayam
pūjāvasāne cāpaśyam akasmād gaganāṅgaṇe
utpatya viharantīs tāḥ svasakhīr nijasiddhitaḥ
tad dṛṣṭvā kautukād vyomnaḥ samāhūyāvatārya ca
mayā siddhisvarūpaṃ tāḥ pṛṣṭāḥ sadyo 'bruvann idam
imā nṛmāṃsāśanajā ḍākinīmantrasiddhayaḥ
kālarātrir iti khyātā brāhmaṇī gurur atra naḥ
evaṃ sakhībhir uktāhaṃ khecarīsiddhilolubhā
nṛmāṃsāśanabhītā ca kṣaṇam āsaṃ sasaṃśayā
atha tatsiddhilubdhatvād avocaṃ tāḥ sakhīr aham
upadeśo mamāpyeṣa yuṣmābhir dāpyatām iti
tato madabhyarthanayā gatvā tatkṣaṇam eva tāḥ
āninyuḥ kālarātriṃ tāṃ tatraiva vikaṭākṛtim
miladbhruvaṃ kātarākṣīṃ nyañcaccipiṭanāsikām
sthūlagaṇḍīṃ karālauṣṭhīṃ danturāṃ dīrghakaṃdharām
lambastanīm udariṇīṃ vidīrṇotphullapādukām
dhātrā vairūpyanirmāṇavaidagdhīṃ darśitām iva
sā māṃ pādānatāṃ snātāṃ kṛtavighneśvarārcanām
vivastrāṃ maṇḍale bhīmāṃ bhairavārcām akārayat
abhiṣicya ca sā mahyaṃ tāṃstān mantrān nijān dadau
bhakṣaṇāya nṛmāṃsaṃ ca devārcanabalīkṛtam
āttamantragaṇā bhuktamahāmāṃsā ca tatkṣaṇam
nirambaraivotpatitā sasakhīkāham ambaram
kṛtakrīḍāvatīryātha gaganād gurvanujñayā
gatābhūvam ahaṃ deva kanyakāntaḥpuraṃ nijam
evaṃ bālye 'pi jātāhaṃ ḍākinīcakravartinī
bhakṣitās tatra cāsmābhiḥ sametya bahavo narāḥ
asmin kathāntare caitāṃ mahārāja kathāṃ śṛṇu
viṣṇusvāmītyabhūt tasyāḥ kālarātryāḥ patir dvijaḥ
sa ca tasminn upādhyāyo deśe nānādigāgatān
śiṣyān adhyāpayāmāsa vedavidyāviśāradaḥ
śiṣyamadhye ca tasyaiko nāmnā sundarako yuvā
babhūva śiṣyaḥ śīlena virājitavapurguṇaḥ
tam upādhyāyapatnī sā kālarātrīḥ kadācana
vavre rahasi kāmārtā patyau kvāpi bahir gate
nūnaṃ virūpair adhikaṃ hāsanaiḥ krīḍati smaraḥ
yat sānavekṣya svaṃ rūpaṃ cakre sundarakaspṛhām
sa tu sarvātmanā naicchad arthyamāno 'pi viplavam
striyo yathā viceṣṭantāṃ niṣkampaṃ tu satāṃ manaḥ
tataḥ sāpasṛte tasmin kālarātriḥ krudhā tadā
svam aṅgaṃ pāṭayāmāsa svayaṃ dantanakhakṣataiḥ
vikīrṇavastrakeśāntā rudatī tāvad āsta ca
gṛhaṃ yāvad upādhyāyo viṣṇusvāmī viveśa saḥ
praviṣṭaṃ tam avādīcca paśya sundarakeṇa me
avasthā vihitā svāmin balātkārābhilāṣiṇā
tacchrutvā sa upādhyāyaḥ krudhā jajvāla tatkṣaṇam
pratyayaḥ strīṣu muṣṇāti vimarśaṃ viduṣām api
sāyaṃ ca taṃ sundarakaṃ gṛhaprāptaṃ pradhāvya saḥ
saśiṣyo muṣṭibhiḥ pādair laguḍaiś cāpyatāḍayat
kiṃca prahāraniśceṣṭaṃ śiṣyān ādiśya taṃ bahiḥ
tyājayāmāsa rathyāyāṃ nirapekṣatayā niśi
tataḥ śanaiḥ sundarakaḥ sa niśānilavījitaḥ
tathābhibhūtam ātmānaṃ paśyann evam acintayat
aho strīpreraṇā nāma rajasā laṅghitātmanām
puṃsāṃ vātyeva sarasām āśayakṣobhakāriṇī
yenāvicārya vṛddho 'pi vidvān api ca tat tathā
atikrodhād upādhyāyo viruddham akaron mayi
athavā daivasaṃsiddhāvā sṛṣṭer viduṣām api
kāmakrodhau hi viprāṇāṃ mokṣadvārārgalāvubhau
tathā hi kiṃ na munayaḥ svadārabhraṃśaśaṅkinaḥ
devadāruvane pūrvam api śarvāya cukrudhuḥ
na cainaṃ vividur devaṃ kṛtakṣapaṇakākṛtim
umāyai darśayiṣyantam ṛṣīṇām apyaśāntatām
dattaśāpāś ca te sadyas trijagatkṣobhakāraṇam
buddhvā taṃ devam īśānaṃ tam eva śaraṇaṃ yayuḥ
tad evaṃ kāmakopādiripuṣaḍvargavañcitāḥ
munayo 'pi vimuhyanti śrotriyeṣu kathaiva kā
iti sundarakas tatra dhyāyan dasyubhayān niśi
āruhya śūnyagovāṭaharmye tasthau samīpage
tatraikadeśe yāvacca kṣaṇaṃ tiṣṭhaty alakṣitaḥ
tāvat tatraiva harmye sā kālarātrir upāyayau
ākṛṣṭavīracchurikā muktaphūtkārabhīṣaṇā
nayanānanavāntolkā ḍākinīcakrasaṃgatā
tāṃ dṛṣṭvā tādṛśīṃ tatra kālarātrim upāgatām
sasmāra mantrān rakṣoghnān bhītaḥ sundarako 'tha saḥ
tanmantramohitā cātha taṃ dadarśa na sā tadā
bhayasaṃpiṇḍitairaṅgair ekānte nibhṛtasthitam
athotpatanamantraṃ sā paṭhitvā sasakhījanā
kālarātriḥ sagovāṭaharmyaivodapatan nabhaḥ
taṃ ca mantraṃ sa jagrāha śrutvā sundarakas tadā
saharmyā sāpi nabhasā kṣipram ujjayinīṃ yayau
tatrāvatārya harmyaṃ sā mantrataḥ śākavāṭake
gatvā smaśāne cikrīḍa ḍākinīcakramadhyagā
tatkṣaṇaṃ ca kṣudhākrāntaḥ śākavāṭe 'vatīrya saḥ
tatra sundarakaś cakre vṛttim utkhātamūlakaiḥ
kṛtakṣutpratighāte 'smin prāgvad govāṭam āśrite
pratyāyayau kālarātrī rātrimadhye niketanāt
tato 'dhirūḍhagovāṭā pūrvavan mantrasiddhitaḥ
ākāśena saśiṣyā sā niśi svagṛham āyayau
sthāpayitvā yathāsthānaṃ tacca govāṭavāhanam
visṛjyānucarīs tāś ca śayyāveśma viveśa sā
so 'pi sundarako nītvā tāṃ niśāṃ vighnavismitaḥ
prabhāte tyaktagovāṭo nikaṭaṃ suhṛdāṃ yayau
tatrākhyātasvavṛttānto videśagamanonmukhaḥ
taiḥ samāśvāsito mittrais tanmadhye sthitim agrahīt
upādhyāyagṛhaṃ tyaktvā bhuñjānaḥ sattrasadmani
uvāsa tatra viharan svacchandaḥ sakhibhiḥ saha
ekadā nirgatā kretuṃ gṛhopakaraṇāni sā
dadarśa taṃ sundarakaṃ kālarātriḥ kilāpaṇe
upetya ca jagādainaṃ punar eva smarāturā
bhaja sundarakādyāpi māṃ tvadāyattajīvitām
evam uktas tayā so 'tha sādhuḥ sundarako 'bravīt
maivaṃ vadīr na dharmo 'yaṃ mātā me gurupatny asi
tato 'bravīt kālarātrir dharmaṃ ced vetsi dehi tat
prāṇān me prāṇadānāddhi dharmaḥ ko 'bhyadhiko bhavet
atha sundarako 'vādīn mātar maivaṃ kṛthā hṛdi
gurutalpābhigamanaṃ kutra dharmo bhaviṣyati
evaṃ nirākṛtā tena tarjayantī ca taṃ ruṣā
pāṭayitvā svahastena svottarīyam agād gṛham
paśya sundarakeṇedaṃ dhāvitvā pāṭitaṃ mama
ityuvāca patiṃ tatra darśayitvottarīyakam
sa ca tasyāḥ patiḥ krodhād gatvā vadhyam udīrya ca
sattre sundarakasyāśu vārayāmāsa bhojanam
tataḥ sundarakaḥ khedāt taṃ deśaṃ tyaktum udyataḥ
jānann utpatane vyomni mantraṃ govāṭaśikṣitam
tato 'varohe 'pyaparaṃ śikṣituṃ śrutavismṛtam
tad eva śūnyagovāṭaharmyaṃ niśi punar yayau
tatra tasmin sthite prāgvat kālarātrir upetya sā
tathaivotpatya harmyasthā vyomnaivojjayinīṃ yayau
tatrāvatārya mantreṇa govāṭaṃ śākavāṭake
jagāma rātricaryāyai punaḥ sā pitṛkānanam
taṃ ca sundarako mantraṃ bhūyaḥ śrutvāpi nāgrahīt
vinā hi gurvādeśena sampūrṇāḥ siddhayaḥ kutaḥ
tato 'tra bhuktvā katicinmūlakānyaparāṇi ca
netuṃ prakṣipya govāṭe tatra tasthau sa pūrvavat
athaityārūḍhagovāṭā sā gatvā nabhasā niśi
viveśa kālarātriḥ svaṃ sadma sthāpitavāhanā
so 'pi sundarakaḥ prātar govāṭān nirgatas tataḥ
yayau bhojanamūlyārthī vipaṇīm āttamūlakaḥ
vikrīṇānasya tasyātra mūlakaṃ rājasevakāḥ
mālavīyā vinā mūlyaṃ jahrur dṛṣṭvā svadeśajam
tataḥ sa kalahaṃ kurvan baddhvā suhṛdanudrutaḥ
pāṣāṇaghātadāyīti rājāgraṃ tair anīyata
mālavāt katham ānīya kānyakubje 'tra mūlakam
vikrīṇīṣe sadetyeṣa pṛṣṭo 'smābhir na jalpati
hanti pratyuta pāṣāṇair ityuktas taiḥ śaṭhair nṛpaḥ
taṃ tad adbhutam aprākṣīt tatas tatsuhṛdo 'bruvan
asmābhiḥ saha yadyeṣa prāsādam adhiropyate
tadaitat kautukaṃ deva kṛtsnaṃ jalpati nānyathā
tathetyāropito rājñā saprāsādo 'sya paśyataḥ
utpapāta sa mantreṇa sadyaḥ sundarako nabhaḥ
samitras tena gatvā ca prayāgaṃ prāpya ca kramāt
śrāntaḥ kamapi rājānaṃ snātaṃ tatra dadarśa saḥ
saṃstabhya cātra prāsādaṃ gaṅgāyāṃ khān nipatya ca
vismayodvīkṣitaḥ sarvais taṃ sa rājānam abhyagāt
kas tvaṃ kiṃ cāvatīrṇo 'si gaganād iti śaṃsa naḥ
rājñā prahveṇa pṛṣṭaḥ sann evaṃ sundarako 'bravīt
ahaṃ murajako nāma gaṇo devasya dhūrjaṭeḥ
prāpto mānuṣabhogārthī tvatsakāśaṃ tadājñayā
tacchrutvā satyam āśaṅkya sasyāḍhyaṃ ratnapūritam
sastrīkaṃ sopakaraṇaṃ dadau tasmai puraṃ nṛpaḥ
praviśyātha pure tasminn utpatya divi sānugaḥ
ciraṃ sundarakaḥ svecchaṃ nirdainyaṃ vicacāra saḥ
śayāno hemaparyaṅke vījyamānaś ca cāmaraiḥ
sevyamāno varastrībhir aindraṃ sukham avāpa saḥ
athaikadā dadau tasmai mantraṃ vyomāvarohaṇe
siddhaḥ ko'pi kilākāśacārī saṃjātasaṃstavaḥ
prāptāvatāramantraḥ sa gatvā sundarakas tataḥ
kānyakubje nije deśe vyomamārgād avātarat
sapuraṃ pūrṇalakṣmīkam avatīrṇaṃ nabhastalāt
buddhvā tatra svayaṃ rājā kautukāt tam upāyayau
parijñātaś ca pṛṣṭaś ca rājāgre so 'tha kālavit
kālarātrikṛtaṃ sarvaṃ svavṛttāntaṃ nyavedayat
tataś cānāyya papraccha kālarātriṃ mahīpatiḥ
nirbhayā sāpyavinayaṃ svaṃ sarvaṃ pratyapadyata
kupite ca nṛpe tasyāḥ karṇau ca chettum udyate
sā gṛhītāpi paśyatsu sarveṣv eva tirodadhe
tataḥ svarāṣṭre vāso 'syās tatra rājñā nyaṣidhyata
tatpūjitaḥ sundarakaḥ śiśriye ca nabhaḥ punaḥ
ityuktvā tatra bhartāram ādityaprabhabhūpatim
ābhāṣata punaś cainaṃ rājñī kuvalayāvalī
bhavantyevaṃvidhā deva ḍākinīmantrasiddhayaḥ
etacca matpitur deśe vṛttaṃ sarvatra viśrutam
kālarātreś ca śiṣyāham ityādau varṇitaṃ mayā
pativratātvāt siddhis tu tato 'py abhyadhikā mama
bhavatā cādya dṛṣṭāhaṃ śreyo'rthaṃ te kṛtārcanā
upahārāya puruṣaṃ mantreṇākraṣṭum udyatā
tad asmadīye 'tra naye tvam api praviśādhunā
siddhiyogajitānāṃ ca rājñāṃ mūrdhni padaṃ kuru
tacchrutvā kva mahāmāṃsabhojanaṃ ḍākinīnaye
kva ca rājatvam ityuktvā sa rājā niṣiṣedha tat
prāṇatyāgodyatāyāṃ tu rājñyāṃ tat pratyapadyata
viṣayākṛṣyamāṇā hi tiṣṭhanti supathe katham
tataḥ sā taṃ praveśyaiva maṇḍale pūrvapūjite
gṛhītasamayaṃ santaṃ rājānam idam abravīt
ya eṣa phalabhūtyākhyaḥ sthito vipras tavāntike
sa mayātropahārārtham ākraṣṭum upakalpitaḥ
ākarṣaṇaṃ ca sāyāsaṃ tat kaścit sūpakṛd varam
naye 'tra sthāpyatāṃ yas taṃ svayaṃ hanti pacaty api
na kāryā ca ghṛṇā yasmāt tanmāsabalibhakṣaṇāt
samāpite 'rcane pūrṇā siddhiḥ syād uttamo hi saḥ
ityuktaḥ priyayā rājā pāpabhīto 'pi tat punaḥ
aṅgīcakāra dhig aho kaṣṭāṃ strīṣvanurodhitām
ānāyya sūpakāraṃ ca tataḥ sāhasikābhidham
viśvāsya dīkṣitaṃ kṛtvā daṃpatī tau sahocatuḥ
rājā devīdvitīyo 'dya bhokṣyate tat tvarāṃ kuru
āhārasyeti yo 'bhyetya tvāṃ brūyāt taṃ nipātayeḥ
tanmāṃsaiś ca rahaḥ kuryāḥ prātar nau svādu bhojanam
iti sūpakṛd ādiṣṭas tathetyuktvā gṛhaṃ yayau
prātaś ca phalabhūtiṃ taṃ prāptaṃ rājā jagāda saḥ
gaccha sāhasikaṃ brūhi sūpakāraṃ mahānase
rājā devīdvitīyo 'dya bhokṣyate svādu bhojanam
atas tvaritam āhāram uttamaṃ sādhayer iti
tatheti nirgataṃ taṃ ca phalabhūtiṃ bahis tadā
etya candraprabho nāma rājñaḥ putro 'bravīd idam
anena śīghraṃ hemnā me kārayādyaiva kuṇḍale
yādṛśe bhavatā pūrvam āryatātasya kārite
ityukto rājaputreṇa phalabhūtis tadaiva saḥ
kṛtānurodhaḥ prahito yayau kuṇḍalayoḥ kṛte
rājaputro 'pyagāt svairaṃ kathitaṃ phalabhūtinā
rājādeśaṃ gṛhītvā tam ekākyeva mahānasam
tatroktarājādeśaṃ taṃ sthitasaṃvit sa sūpakṛt
rājaputraṃ churikayā sadyaḥ sāhasiko 'vadhīt
tanmāṃsaiḥ sādhitaṃ tena bhojanaṃ ca kṛtārcanau
abhuñjātām ajānantau tattvaṃ rājñī nṛpas tathā
nītvā ca sānutāpas tāṃ rātriṃ rājā dadarśa saḥ
prātaḥ kuṇḍalahastaṃ taṃ phalabhūtim upāgatam
vibhrāntaḥ kuṇḍaloddeśāt taṃ ca papraccha tatkṣaṇam
tenākhyātasvavṛttāntaḥ papāta ca bhuvas tale
hā putreti ca cakranda nindan bhāryāṃ sahātmanā
pṛṣṭaś ca sacivaiḥ sarvaṃ yathātattvam avarṇayat
uvāca caitad uktaṃ tat pratyahaṃ phalabhūtinā
bhadrakṛt prāpnuyād bhadram abhadraṃ cāpyabhadrakṛt
kanduko bhittiniḥkṣipta iva pratiphalan muhuḥ
āpataty ātmani prāyo doṣo 'nyasya cikīrṣitaḥ
pāpācārair yad asmābhir brahmahatyāṃ cikīrṣubhiḥ
svaputraghātanaṃ kṛtvā prāptaṃ tanmāṃsabhakṣaṇam
ityuktvā bodhayitvā ca mantriṇaḥ svān adhomukhān
tam eva phalabhūtiṃ ca nije rājye 'bhiṣicya saḥ
rājā pradattadānaḥ sann aputraḥ pāpaśuddhaye
sabhāryaḥ praviveśāgniṃ dagdho 'pyanuśayāgninā
phalabhūtiś ca tad rājyaṃ prāpya pṛthvīṃ śaśāsa saḥ
evaṃ bhadram abhadraṃ vā kṛtam ātmani kalpyate
iti vatseśvarasyāgre kathayitvā kathām imām
yaugandharāyaṇo bhūyo bhūpatiṃ tam abhāṣata
tasmāt tava sa rājendra jitvāpyācarataḥ śubham
brahmadatto vikurvīta yadi hanyās tvam eva tam
ityukto mantrimukhyena tadvākyam abhinandya saḥ
utthāya dinakartavyaṃ vatseśo niravartayat
anyedyuś ca sa sampannasarvadigvijayaḥ kṛtī
lāvāṇakād udacalat kauśāmbīṃ svapurīṃ prati
krameṇa nagarīṃ prāpa kṣitīśaḥ saparicchadaḥ
utpatākābhujalatāṃ nṛtyantīm utsavād iva
viveśa caināṃ paurastrīnayanotpalakānane
vitanvānaḥ pratipadaṃ pravātārambhavibhramam
cāraṇodgīyamānaś ca stūyamānaś ca bandibhiḥ
nṛpaiḥ praṇamyamānaś ca rājā mandiram āyayau
tato vinamreṣvadhiropya śāsanaṃ sa vatsarājo 'khiladeśarājasu
pūrvaṃ nidhānādhigataṃ kulocitaṃ prasahya siṃhāsanam āruroha tat
tatkālamaṅgalasamāhatatāradhīratūryāravapratiravaiś ca nabhaḥ pupūre
tanmantrimukhyaparitoṣitalokapāladattair iva pratidiśaṃ samasādhuvādaiḥ
vividham atha vitīrya vītalobho vasu vasudhāvijayārjitaṃ dvijebhyaḥ
akṛta kṛtamahotsavaḥ kṛtārthaṃ kṣitipatimaṇḍalam ātmamantriṇaś ca
kṣetreṣu varṣati tadānuguṇaṃ narendre tasmin dhvanadghanamṛdaṅganināditāyām
saṃbhāvya bhāvi bahudhānyaphalaṃ jano 'pi tasyāṃ puri pratigṛhaṃ vihitotsavo 'bhūt
evaṃ vijitya jagatīṃ sa kṛtī rumaṇvadyaugandharāyaṇaniveśitarājyabhāraḥ
tasthau yatheccham atha vāsavadattayātra padmāvatīsahitayā saha vatsarājaḥ
kīrtiśriyor iva tayor ubhayoś ca devyor madhyasthitaḥ sa varacāraṇagīyamānaḥ
candrodayaṃ nijayaśodhavalaṃ siṣeve śatrupratāpam iva sīdhu papau ca śaśvat
karṇatālabalāghātasīmantitakulācalaḥ
panthānam iva siddhīnāṃ diśañjayati vighnajit
tato vatseśvaro rājā sa kauśāmbyām avasthitaḥ
ekātapatrāṃ bubhuje jitām udayano mahīm
vidhāya sarumaṇvatke bhāraṃ yaugandharāyaṇe
vihāraikarasaś cābhūd vasantakasakhaḥ sukhī
svayaṃ sa vādayan vīṇāṃ devyā vāsavadattayā
padmāvatyā ca sahitaḥ saṃgītakam asevata
devīkākaligītasya tadvīṇāninadasya ca
abhede vādanāṅguṣṭhakampo 'bhūd bhedasūcakaḥ
harmyāgre nijakīrtyeva jyotsnayā dhavale ca saḥ
dhārāvigalitaṃ sīdhu papau madam iva dviṣām
ājahruḥ svarṇakalaśais tasya vārāṅganā rahaḥ
smararājyābhiṣekāmbha iva rāgojjvalaṃ madhu
āraktasurasasvaccham antaḥsphuritatanmukham
upaninye dvayor madhye sa svacittam ivāsavam
īrṣyāruṣāmabhāve 'pi bhaṅgurabhruṇi rāgiṇi
na mukhe tat tayo rājñyos taddṛṣṭis tṛptim āyayau
samadhusphaṭikānekacaṣakā tasya pānabhūḥ
babhau bālātapāraktasitapadmeva padminī
antarā ca miladvyādhaḥ palāśaśyāmakañcukaḥ
sa sabāṇāsano bheje svopamaṃ mṛgakānanam
jaghāna paṅkakaluṣān varāhanivahāñ śaraiḥ
timiraughān aviralaiḥ karair iva marīcimān
vitrastaprasṛtās tasmin kṛṣṇasārāḥ pradhāvite
babhuḥ pūrvābhibhūtānāṃ kaṭākṣāḥ kakubhām iva
reje raktāruṇā cāsya mahī mahiṣaghātinaḥ
sevāgateva tacchṛṅgapātamuktā vanābjinī
vyāttavaktrapatatprāsaproteṣvapi mṛgāriṣu
sāntargarjitaniṣkrāntajīviteṣu tutoṣa saḥ
śvānaḥ śvabhre vane tasmiṃstasya vartmasu vāgurāḥ
sā svāyudhaikasiddhe 'bhūt prakriyā mṛgayārase
evaṃ sukhopabhogeṣu vartamānaṃ tam ekadā
rājānam āsthānagataṃ nārado munir abhyagāt
nijadehaprabhābaddhamaṇḍalo maṇḍanaṃ divaḥ
kṛtāvatāras tejasvijātiprītyāṃśumān iva
sa tena racitātithyo muhuḥ prahveṇa bhūbhṛtā
prītaḥ kṣaṇam iva sthitvā rājānaṃ tam abhāṣata
śṛṇu saṃkṣiptam etat te vatseśvara vadāmy aham
babhūva pāṇḍur iti te rājā pūrvapitāmahaḥ
taveva tasya dve eva bhavye bhārye babhūvatuḥ
ekā kuntī dvitīyā ca mādrī nāma mahaujasaḥ
sa pāṇḍuḥ pṛthivīm etāṃ jitvā jaladhimekhalām
sukhī kadācit prayayau mṛgayāvyasanī vanam
tatra kindamanāmānaṃ sa muniṃ muktasāyakaḥ
jaghāna mṛgarūpeṇa sabhāryaṃ suratasthitam
sa munir mṛgarūpaṃ tat tyaktvā kaṇṭhavivartibhiḥ
prāṇaiḥ śaśāpa taṃ pāṇḍuṃ viṣaṇṇaṃ muktakārmukam
svairastho nirvimarśena hato 'haṃ yat tvayā tataḥ
bhāryāsaṃbhogakāle te madvan mṛtyur bhaviṣyati
ity āptaśāpas tadbhītyā tyaktabhogaspṛho 'tha saḥ
patnībhyām anvitaḥ pāṇḍus tasthau śānte tapovane
tatrastho 'pi sa śāpena preritas tena caikadā
akasmāccakame mādrīṃ priyāṃ prāpa ca pañcatām
tad evaṃ mṛgayā nāma pramādo nṛpa bhūbhṛtām
kṣapitā hyanayānye 'pi nṛpās te te mṛgā iva
ghoranādāmiṣaikāgrā rūkṣā dhūmrordhvamūrdhajā
kuntadantā kathaṃ kuryād rākṣasīva hi sā śivam
tasmād viphalam āyāsaṃ jahīhi mṛgayārasam
vanyavāhanahantṝṇāṃ samānaḥ prāṇasaṃśayaḥ
tvaṃ ca tvatpūrvajaprītyā priyaḥ kalyāṇapātra me
putraś ca tava kāmāṃśo yathā bhāvī tathā śṛṇu
purānaṅgāṅgasaṃbhūtyai ratyā stutibhir arcitaḥ
tuṣṭo rahasi saṃkṣepam idaṃ tasyāḥ śivo 'bhyadhāt
avatīrya nijāṃśena bhūmāvārādhya māṃ svayam
gaurī putrārthinī kāmaṃ janayiṣyaty asāviti
ataś caṇḍamahāsenasutā devī narendra sā
jātā vāsavadatteyaṃ sampannā mahiṣī ca te
tad eṣā śaṃbhum ārādhya kāmāṃśaṃ soṣyate sutam
sarvavidyādharāṇāṃ yaś cakravartī bhaviṣyati
ityuktenādṛtavacā rājñā pṛthvīṃ tadarpitām
pratyarpya tasmai sa yayau nāradarṣir adarśanam
tasmin gate vatsarājaḥ sa tad vāsavadattayā
jātaputrecchayā sākaṃ ninye taccintayā dinam
anyedyus taṃ sa vatseśam upetyāsthānavartinam
nityoditākhyaḥ pravaraḥ pratīhāro vyajijñapat
śiśukadvayasaṃyuktā brāhmaṇī kāpi durgatā
dvāri sthitā mahārāja devadarśanakāṅkṣiṇī
tacchrutvaivābhyanujñāte tatpraveśe mahībhṛtā
brāhmaṇī sā viveśātra kṛśapāṇḍuradhūsarā
māneneva viśīrṇena vāsasā vidhurīkṛtā
duḥkhadainyanibhāvaṅke bibhratī bālakāvubhau
kṛtocitapraṇāmā ca sā rājānaṃ vyajijñapat
brāhmaṇī kulajā cāham īdṛśīṃ durgatiṃ gatā
daivād yugapad etau ca jātau dvau tanayau mama
tad deva nāsti me stanyam etayor bhojanaṃ vinā
teneha kṛpaṇā nātha śaraṇāgatavatsalam
prāptāsmi devaṃ śaraṇaṃ pramāṇam adhunā prabhuḥ
tacchrutvā sadayo rājā sa pratīhāram ādiśat
iyaṃ vāsavadattāyai devyai nītvārpyatām iti
tataś ca karmaṇā svena śubhenevāgrayāyinā
nītābhūnnikaṭaṃ devyāḥ pratīhāreṇa tena sā
rājñā visṛṣṭāṃ buddhvā tāṃ pratīhārād upāgatām
devī vāsavadattā sā brāhmaṇīṃ śraddadhetarām
yugmāpatyāṃ ca paśyantī dīnām etāṃ vyacintayat
aho vāmaikavṛttitvaṃ kimapyetat prajāpateḥ
aho vastuni mātsaryam aho bhaktir avastuni
nādyāpyeko 'pi me jāto jātau tv asyāṃ yamāvimau
evaṃ saṃcintayantī ca sā devī snānakāṅkṣiṇī
brāhmaṇyāś ceṭikās tasyāḥ snapanādau samādiśat
snapitā dattavastrā ca tābhiḥ svādu ca bhojitā
brāhmaṇī sāmbusikteva taptā bhūḥ samudaśvasat
samāśvastā ca sā yuktyā kathālāpaiḥ parīkṣitum
kṣaṇāntare nijagade devyā vāsavadattayā
bho brāhmaṇi kathā kācit tvayā naḥ kathyatām iti
tacchrutvā sā tathetyuktvā kathāṃ vaktuṃ pracakrame
purābhūjjayadattākhyaḥ sāmānyaḥ ko'pi bhūpatiḥ
devadattābhidhānaśca putras tasyodapadyata
yauvanasthasya tasyātha vivāhaṃ tanayasya saḥ
vidhātum icchan nṛpatir matimān ityacintayat
veśyeva balavadbhogyā rājaśrīr aticañcalā
vaṇijāṃ tu kulastrīva sthirā lakṣmīr ananyagā
tasmād vivāhaṃ putrasya karomi vaṇijāṃ gṛhāt
rājye 'sya bahudāyāde yena nāpad bhaviṣyati
iti niścitya putrasya kṛte vavre sa bhūpatiḥ
vaṇijo vasudattasya kanyāṃ pāṭaliputrakāt
vasudatto 'pi sa dadau ślāghyasaṃbandhavāñchayā
dūradeśāntare 'pyasmai rājaputrāya tāṃ sutām
pūrayāmāsa ca tathā ratnair jāmātaraṃ sa tam
agalad bahumāno 'sya yathā svapitṛvaibhave
avāptāḍhyavaṇikputrīsahitenātha tena saḥ
tanayena samaṃ tasthau jayadattanṛpaḥ sukham
ekadā tatra cāgatya sotkaḥ saṃbandhisadmani
sa vaṇig vasudattas tāṃ nināya svagṛhaṃ sutām
tato 'kasmāt sa nṛpatir jayadatto divaṃ yayau
udbhūya gotrajais tasya tacca rājyam adhiṣṭhitam
tadbhītyā tasya tanayo jananyā nijayā niśi
devadattas tu nīto 'bhūd anyadeśam alakṣitaḥ
tatrāha rājaputraṃ taṃ mātā duḥkhitamānasā
devo 'sti cakravartī naḥ prabhuḥ pūrvadigīśvaraḥ
tatpārśvaṃ vraja rājyaṃ te sādhayiṣyati vatsa saḥ
ityuktaḥ sa tadā mātrā rājaputro jagāda tām
tatra māṃ niṣparikaraṃ gataṃ ko bahu maṃsyate
tacchrutvā punar apyevaṃ sā mātā tam abhāṣata
śvaśurasya gṛhaṃ gatvā tvaṃ hi prāpya tato dhanam
kṛtvā parikaraṃ gaccha nikaṭaṃ cakravartinaḥ
iti sa prerito mātrā salajjo 'pi nṛpātmajaḥ
kramāt pratasthe sāyaṃ ca prāpa tacchvāśuraṃ gṛham
pitṛhīno vinaṣṭaśrīr bāṣpapātābhiśaṅkayā
akāle nāśakaccātra praveṣṭuṃ lajjayā niśi
nikaṭe sattrabāhye 'tha sthitaḥ śvaśuramandirāt
naktaṃ rajjvāvarohantīm akasmāt striyam aikṣata
kṣaṇācca bhāryāṃ svām eva tāṃ ratnadyutibhāsvarām
ulkām ivābhrapatitāṃ parijñāyābhyatapyata
sā tu taṃ dhūsarakṣāmaṃ dṛṣṭvāpyaparijānatī
ko 'sītyapṛcchat tacchrutvā pāntho 'ham iti so 'bravīt
tataḥ sā sattraśālāntaḥ praviveśa vaṇiksutā
anvagād rājaputro 'pi sa tāṃ guptam avekṣitum
sā cātra puruṣaṃ kaṃcid upāgāt puruṣo 'pi tām
tvaṃ cireṇāgatāsīti pādaghātair atāḍayat
tataḥ sā dviguṇībhūtarāgā pāpā prasādya tam
puruṣaṃ tena sahitā tatra tasthau yadṛcchayā
tad dṛṣṭvā tu sa suprajño rājaputro vyacintayat
kopasyāyaṃ na kālo me sādhyam anyaddhi vartate
kathaṃ ca prasaratvetacchastraṃ kṛpaṇayor dvayoḥ
śatruyogyaṃ striyām asyām asmin vā nṛpaśau mama
kim etayā kuvadhvā vā kṛtyam etaddhi durvidheḥ
maddhairyālokanakrīḍānaipuṇye duḥkhavarṣiṇaḥ
atulyakulasaṃbandhaḥ saiṣā kiṃ vāparādhyati
muktvā balibhujaṃ kākī kokile ramate katham
ityālocya sa tāṃ bhāryām upaikṣata sakāmukām
satāṃ gurujigīṣe hi cetasi strītṛṇaṃ kiyat
tatkālaṃ ca ratāvegavaśāt tasyāḥ kilāpatat
vaṇiksutāyāḥ śravaṇāt sanmuktāḍhyaṃ vibhūṣaṇam
tacca sā na dadarśaiva suratānte ca satvarā
yayau yathāgataṃ geham āpṛcchyopapatiṃ tataḥ
tasminn api gate kvāpi drutaṃ pracchannakāmuke
sa rājaputro dṛṣṭvā tadratnābharaṇam agrahīt
sphuradratnaśikhājālaṃ dhātrā mohatamo'paham
hastadīpam iva prattaṃ praṇaṣṭaśrīgaveṣaṇe
mahārghaṃ ca tad ālokya rājaputraḥ sa tatkṣaṇam
nirgatya siddhakāryaḥ san kānyakubjaṃ tato yayau
tatra bandhāya dattvā tat svarṇalakṣeṇa bhūṣaṇam
krītvā hastyaśvam agamat sa pārśvaṃ cakravartinaḥ
taddattaiś ca balaiḥ sākam etya hatvā ripūn raṇe
prāpa tat paitṛkaṃ rājyaṃ kṛtī mātrābhinanditaḥ
tacca bandhād vinirmocya bhūṣaṇaṃ śvaśurāntikam
prāhiṇot prakaṭīkartuṃ rahasyaṃ tad aśaṅkitam
so 'pi tacchvaśuro dṛṣṭvā svasutākarṇabhūṣaṇam
tat tathopāgataṃ tasyai saṃbhrāntaḥ samadarśayat
sāpi pūrvaparibhraṣṭaṃ cāritram iva vīkṣya tat
buddhvā ca bhartrā prahitaṃ vyākulaiva samasmarat
idaṃ me patitaṃ tasyāṃ rātrau sattragṛhāntare
yasyāṃ tatra sthito dṛṣṭaḥ sa ko'pi pathiko mayā
tannūnaṃ so 'tra bhartā me śīlajijñāsayāyayau
mayā tu sa na vijñātas tenedaṃ prāpi bhūṣaṇam
ityevaṃ cintayantyāś ca durnayavyaktiviklavam
vaṇiksutāyā hṛdayaṃ tasyāḥ kātaram asphuṭat
tatas tasyā rahasyajñāṃ pṛṣṭvā ceṭīṃ svayuktitaḥ
tatpitā sa vaṇig buddhvā tattvaṃ tatyāja tacchucam
rājaputro 'tha samprāptarājyo labdhvā guṇārjitām
sa cakravartitanayāṃ bhāryāṃ bheje 'parāṃ śriyam
tad itthaṃ sāhase strīṇāṃ hṛdayaṃ vajrakarkaśam
tad eva sādhvasāvegasaṃpāte puṣpapelavam
tāstu kāścana sadvaṃśajātā muktā ivāṅganāḥ
yāḥ suvṛttācchahṛdayā yānti bhūṣaṇatāṃ bhuvi
hariṇīva ca rājaśrīr evaṃ viplavinī sadā
dhairyapāśena banddhuṃ ca tām eke jānate budhāḥ
tasmād āpadyapi tyājyaṃ na sattvaṃ saṃpadeṣibhiḥ
ayam evātra vṛttānto mamātra ca nidarśanam
yanmayā vidhure 'pyasmiṃścāritraṃ devi rakṣitam
yuṣmaddarśanakalyāṇaprāptyā tat phalitaṃ hi me
iti tasyā mukhācchrutvā brāhmaṇyās tatkṣaṇaṃ kathām
devī vāsavadattā sā sādarā samacintayat
brāhmaṇī kulavatyeṣā dhruvam asyā hyudāratām
bhaṅgiḥ svaśīlopakṣepe vacaḥprauḍhiś ca śaṃsati
rājasaṃsatpraveśe 'syāḥ prāvīṇyam ata eva ca
iti saṃcintya devī tāṃ brāhmaṇīṃ punar abravīt
bhāryā tvaṃ kasya ko vā te vṛttāntaḥ kathyatāṃ tvayā
tacchrutvā brāhmaṇī bhūyaḥ sātha vaktuṃ pracakrame
mālave devi ko 'pyāsīd agnidatta iti dvijaḥ
nilayaḥ śrīsarasvatyoḥ svayam āttadhano 'rthibhiḥ
tasya ca svānurūpau dvāvutpannau tanayau kramāt
jyeṣṭhaḥ śaṃkaradattākhyo nāmnā śāntikaro 'paraḥ
tayoḥ śāntikaro 'kasmād vidyārthī svapitur gṛhāt
sa bāla eva nirgatya gataḥ kvāpi yaśasvini
dvitīyaś ca sa tadbhrātā jyeṣṭho māṃ pariṇītavān
tanayāṃ yajñadattasya yajñārthabhṛtasaṃpadaḥ
kālena tasya madbhartuḥ so 'gnidattābhidhaḥ pitā
vṛddho lokāntaraṃ yāto bhāryayānugataḥ svayā
tīrthoddeśācca madbhartā dhṛtagarbhāṃ vimucya mām
gatvā sarasvatīpūre śokenāndho jahau tanum
vṛttānte kathite cāsminn etya tatsahayāyibhiḥ
svajanebhyo mayā labdhaṃ nānugantuṃ sagarbhayā
tato mayyārdraśokāyām akasmād etya dasyubhiḥ
asmannivāsaḥ sakalo 'pyagrahāro viluṇṭhitaḥ
tatkṣaṇaṃ tisṛbhiḥ sārdhaṃ brāhmaṇībhir ahaṃ tataḥ
śīlabhraṃśabhayād āttasvalpavastrā palāyitā
deśabhaṅgād vidūraṃ ca gatvā deśaṃ tadanvitā
māsamātraṃ sthitābhūvaṃ kṛcchrakarmopajīvinī
śrutvā cānāthaśaraṇaṃ lokādvatseśvaraṃ tataḥ
sabrāhmaṇīkā śīlaikapātheyāham ihāgatā
āgatyaiva prasūtāsmi yugapat tanayāvubhau
sthitāsu cāsu tisṛṣu brāhmaṇīṣu sakhīṣvapi
śoko videśo dāridryaṃ dviguṇaḥ prasavo 'pyayam
aho apāvṛtaṃ dvāram āpadāṃ mama vedhasā
tad etayor gatir nāsti bālayor vardhanāya me
ityālocya parityajya lajjāṃ yoṣidvibhūṣaṇam
mayā praviśya vatseśo rājā sadasi yācitaḥ
kaḥ śaktaḥ soḍhum āpannabālāpatyārtidarśanam
tadādeśena ca prāptaṃ mayā tvaccaraṇāntikam
vipadaś ca nivṛttā me dvārāt pratihatā iva
ityeṣa mama vṛttānto nāmnā piṅgalikāpy aham
ābālyāgnikriyādhūmair yan me piṅgalite dṛśau
sa tu śāntikaro devi devaro me videśagaḥ
kutra tiṣṭhati deśe 'sāviti nādyāpi budhyate
evam uktasvavṛttāntāṃ kulīnety avadhārya tām
prītyaināṃ brāhmaṇīṃ devī sā vitarkyaivam abravīt
iha śāntikaro nāma sthito 'smākaṃ purohitaḥ
vaideśikaḥ sa jāne 'haṃ devaras te bhaviṣyati
ityuktvā brāhmaṇīm utkāṃ nītvā rātriṃ tadaiva tām
devī śāntikaraṃ prātar ānāyyāpṛcchad anvayam
uktānvayāya tasmai ca sā saṃjātasuniścayā
iyaṃ te bhrātṛjāyeti brāhmaṇīṃ tām adarśayat
jātāyāṃ ca parijñaptau jñātabandhukṣayo 'tha saḥ
brāhmaṇīṃ bhrātṛjāyāṃ tāṃ ninye śāntikaro gṛham
tatrānuśocya pitarau bhrātaraṃ ca yathocitam
āśvāsayāmāsa sa tāṃ bālakadvitayānvitām
devī vāsavadattāpi tasyāstau bālakau sutau
purohitau svaputrasya bhāvinaḥ paryakalpayat
jyeṣṭhas tayoḥ śāntisomo nāmnā vaiśvāgaro 'paraḥ
kṛtas tayaiva devyā ca vitīrṇabahusaṃpadā
andhasyevāsya lokasya phalabhūmiṃ svakarmabhiḥ
purogair nīyamānasya hetumātraṃ svapauruṣam
yad etya labdhavibhavās tatra sarve 'pi saṃgatāḥ
bālakau tau tayoḥ sā ca mātā śāntikaraś ca saḥ
tato gacchatsu divaseṣv ekadā pañcabhiḥ sutaiḥ
sahāgatām upādāya śarāvān kumbhakārikām
dṛṣṭvā svamandire kāṃcid devyā vāsavadattayā
sā brāhmaṇī piṅgalikā jagade pārśvavartinī
pañcaitasyāḥ suto 'dyāpi naiko me sakhi dṛśyatām
puṇyānām īdṛśaṃ pātram īdṛśyapi na mādṛśī
tataḥ piṅgalikāvādīd devi duḥkhāya jāyate
prajeyaṃ pāpabhūyiṣṭhā daridreṣveva bhūyasī
yuṣmādṛśeṣu jāyeta yaḥ sa ko 'pyuttamo bhavet
tad alaṃ tvarayā prāpsyasyacirāt svocitaṃ sutam
iti piṅgalikoktāpi sotsukā sutajanmani
abhūd vāsavadattā sā taccintākrāntamānasā
girīśārādhanaprāpyaṃ putraṃ te nārado 'bhyadhāt
tad devi varado 'vaśyam ārādhyaḥ sa śivo 'tra naḥ
ityuktā vatsarājena tatkālaṃ cāgatena sā
devī labdhāśayenāśu cakāra vrataniścayam
tasyām āttavratāyāṃ tu sa rājāpi samantrikaḥ
sarāṣṭraś cāpi vidadhe śaṃkarārādhanavratam
trirātropoṣitau tau ca daṃpatī sa vibhus tataḥ
prasādaprakaṭībhūtaḥ svayaṃ svapne samādiśat
uttiṣṭhataṃ sa yuvayoḥ kāmāṃśo janitā sutaḥ
nātho vidyādharāṇāṃ yo bhavitā matprasādataḥ
iti vacanam udīrya candramaulau sapadi tirohitatāṃ gate prabudhya
adhigatavaram āśu daṃpatī tau pramadam akṛtrimam āpatuḥ kṛtārthau
utthāya coṣasi tataḥ prakṛtīr vidhāya tatsvapnakīrtanasudhārasatarpitās tāḥ
devī ca sā narapatiś ca sabandhubhṛtyau baddhotsavau vidadhatur vratapāraṇāni
katipayadivasāpagame tasyāḥ svapne jaṭādharaḥ puruṣaḥ
ko 'pyatha devyā vāsavadattāyāḥ phalam upetya dadau
tataḥ sa viniveditasphuṭatathāvidhasvapnayā saha pramuditas tayā samabhinandito mantribhiḥ
vicintya śaśimaulinā phalanibhena dattaṃ sutaṃ manoratham adūragaṃ gaṇayati sma vatseśvaraḥ
atha vāsavadattāyā vatseśahṛdayotsavaḥ
saṃbabhūvācirād garbhaḥ kāmāṃśāvatarojjvalaḥ
sā babhau lolanetreṇa mukhenāpāṇḍukāntinā
śaśāṅkeneva garbhasthakāmapremopagāminā
āsīnāyāḥ patisnehād ratiprītī ivāgate
rejatuḥ pratime tasyā maṇiparyaṅkapārśvayoḥ
bhāvividyādharādhīśagarbhasevārtham iṣṭadāḥ
mūrtā vidyā ivāyātāḥ sakhyastāṃ paryupāsata
vinīlapallavaśyāmamukhau sātha payodharau
sūnor garbhābhiṣekāya babhāra kalaśāviva
svacchasphuritasacchāyamaṇikuṭṭimaśobhinaḥ
sukhaśayyāgatā madhye mandirasya rarāja sā
bhāvitattanayākrāntiśaṅkākampitavāribhiḥ
upetya sevyamāneva samantād ratnarāśibhiḥ
tasyā vimānamadhyastharatnotthā pratimā babhau
vidyādharaśrīr nabhasā praṇāmārtham ivāgatā
mantrasādhanasaṃnaddhasādhakendrakathāsu ca
babhūva sā dohadinī prasaṅgopanatāsu ca
sarasārabdhasaṃgītā vidyādharavarāṅganāḥ
svapne tām ambarotsaṅgam ārūḍhām upatasthire
prabuddhā sevituṃ sākṣāt tad evābhilalāṣa sā
nabhaḥkrīḍāvilasitaṃ lakṣyabhūtalakautukam
taṃ ca dohadam etasyā devyā yaugandharāyaṇaḥ
yantramantrendrajālādiprayogaiḥ samapūrayat
vijahāra ca sā taistaiḥ prayogair gaganasthitā
pauranārījanotpakṣmalocanāścaryadāyibhiḥ
ekadā vāsakasthāyāstasyāś ca samajāyata
hṛdi vidyādharodārakathāśravaṇakautukam
tatastayārthito devyā tatra yaugandharāyaṇaḥ
tasyāḥ sarveṣu śṛṇvatsu nijagāda kathām imām
astyambikājanayitā nagendro himavān iti
na kevalaṃ girīṇāṃ yo gurur gaurīpater api
vidyādharanivāse ca tasmin vidyādharādhipaḥ
uvāsa rājā jīmūtaketur nāma mahācale
tasyābhūt kalpavṛkṣaś ca gṛhe pitṛkramāgataḥ
nāmnānvarthena vikhyāto yo manorathadāyakaḥ
kadācicca sa jīmūtaketū rājābhyupetya tam
udyāne devatātmānaṃ kalpadrumam ayācata
sarvadā prāpyate 'smābhistvattaḥ sarvam abhīpsitam
tad aputrāya me dehi deva putraṃ guṇānvitam
tataḥ kalpadrumo 'vādīd rājann utpatsyate tava
jātismaro dānavīraḥ sarvabhūtahitaḥ sutaḥ
tacchrutvā sa prahṛṣṭaḥ san kalpavṛkṣaṃ praṇamya tam
gatvā nivedya tad rājā nijāṃ devīm anandayat
atha tasyācirād eva rājñaḥ sūnur ajāyata
jīmūtavāhanaṃ taṃ ca nāmnā sa vidadhe pitā
tataḥ sahajayā sākaṃ sarvabhūtānukampayā
jagāma sa mahāsattvo vṛddhiṃ jīmūtavāhanaḥ
kramācca yauvarājyasthaḥ paricaryāprasāditam
lokānukampī pitaraṃ vijane sa vyajijñapat
jānāmi tāta yad bhāvā bhave 'smin kṣaṇabhaṅgurāḥ
sthiraṃ tu mahatām ekam ākalpam amalaṃ yaśaḥ
paropakṛtisambhūtaṃ tad eva yadi hanta tat
kim anyat syād udārāṇāṃ dhanaṃ prāṇādhikapriyam
saṃpacca vidyud iva sā lokalocanakhedakṛt
lolā kvāpi layaṃ yāti yā parānupakāriṇī
tad eṣa kalpaviṭapī kāmado yo 'sti naḥ sa cet
parārthaṃ viniyujyeta tadāptaṃ tat phalaṃ bhavet
tat tathāhaṃ karomīha yathaitasya samṛddhibhiḥ
adaridrā bhavatyeṣā sarvārthijanasaṃhatiḥ
iti vijñāpya pitaraṃ tadanujñām avāpya saḥ
jīmūtavāhano gatvā taṃ kalpadrumam abravīt
deva tvaṃ śaśvad asmākam abhīṣṭaṃ phaladāyakaḥ
tad ekam idam adya tvaṃ mama pūraya vāñchitam
adaridrāṃ kuruṣvaitāṃ pṛthivīm akhilāṃ sakhe
svastyastu te pradatto 'si lokāya draviṇārthine
ityuktastena dhīreṇa kalpavṛkṣo vavarṣa saḥ
kanakaṃ bhūtale bhūri nananduś cākhilāḥ prajāḥ
dayālur bodhisattvāṃśaḥ ko 'nyo jīmūtavāhanāt
śaknuyād arthisātkartum api kalpadrumaṃ kṛtī
iti jātānurāgāsu tato dikṣu vidikṣvapi
jīmūtavāhanasyoccaiḥ paprathe viśadaṃ yaśaḥ
tataḥ putraprathābaddhamūlaṃ rājyaṃ samatsarāḥ
dṛṣṭvā jīmūtaketostadgotrajā vikṛtiṃ yayuḥ
dānopayuktasatkalpavṛkṣayuktāspadaṃ ca tat
menire niṣprabhāvatvājjetuṃ sukaram eva te
tataḥ sambhūya yuddhāya kṛtabuddhiṣu teṣu ca
pitaraṃ tam uvācaivaṃ dhīro jīmūtavāhanaḥ
yathā śarīram evedaṃ jalabudbudasaṃnibham
pravātadīpacapalāstathā kasya kṛte śriyaḥ
tā apyanyopamardena manasvī ko 'bhivāñchati
tasmāt tāta mayā naiva yoddhavyaṃ gotrajaiḥ saha
rājyaṃ tyaktvā tu gantavyam itaḥ kvāpi vanaṃ mayā
āsatāṃ kṛpaṇā ete mā bhūt svakulasaṃkṣayaḥ
ityuktavantaṃ jīmūtavāhanaṃ sa pitā tataḥ
jīmūtaketur apyevaṃ jagāda kṛtaniścayaḥ
mayāpi putra gantavyaṃ kā hi vṛddhasya me spṛhā
rājye tṛṇa iva tyakte yūnāpi kṛpayā tvayā
evam uktavatā sākaṃ sabhāryeṇa tatheti saḥ
pitrā jagāma jīmūtavāhano malayācalam
tatrādhivāse siddhānāṃ candanacchannanirjhare
sa tasthāvāśramapade paricaryāparaḥ pituḥ
atha siddhādhirājasya vaśī viśvāvasoḥ sutaḥ
mittraṃ mittrāvasur nāma tasyātra samapadyata
tatsvasāraṃ ca so 'paśyad ekānte jātu kanyakām
janmāntarapriyatamāṃ jñānī jīmūtavāhanaḥ
tatkālaṃ ca tayostulyaṃ yūnor anyonyadarśanam
abhūn manomṛgāmandavāgurābandhasaṃnibham
tato 'kasmāt samabhyetya trijagatpūjyam ekadā
jīmūtavāhanaṃ prītaḥ sa mittrāvasur abhyadhāt
kanyā malayavatyākhyā svasā me 'sti kanīyasī
tām ahaṃ te prayacchāmi mamecchāṃ mānyathā kṛthāḥ
tacchrutvaiva sa jīmūtavāhano 'pi jagāda tam
yuvarāja mamābhūt sā bhāryā pūrve 'pi janmani
tvaṃ ca tatraiva me jāto dvitīyaṃ hṛdayaṃ suhṛt
jātismaro 'smyahaṃ sarvaṃ pūrvajanma smarāmi tat
ityuktavantaṃ tatkālaṃ mittrāvasur uvāca tam
janmāntarakathāṃ tāvacchaṃsaitāṃ kautukaṃ hi me
etan mittrāvasoḥ śrutvā tasmai jīmūtavāhanaḥ
sukṛtī kathayāmāsa pūrvajanmakathām imām
asti pūrvam ahaṃ vyomacārī vidyādharo 'bhavam
himavacchṛṅgamārgeṇa gato 'bhūvaṃ kadācana
tataś cādhaḥ sthitastatra krīḍan gauryā samaṃ haraḥ
śaśāpollaṅghanakruddho martyayonau pateti mām
prāpya vidyādharīṃ bhāryāṃ niyojya svapade sutam
punar vaidyādharīṃ yoniṃ smṛtajātiḥ prapatsyase
evaṃ niśamya śāpāntam uktvā śarve tirohite
acireṇaiva jāto 'haṃ bhūtale vaṇijāṃ kule
nagaryāṃ valabhīnāmnyāṃ mahādhanavaṇiksutaḥ
vasudattābhidhānaḥ san vṛddhiṃ ca gatavān aham
kālena yauvanasthaś ca pitrā kṛtaparicchadaḥ
dvīpāntaraṃ gato 'bhūvaṃ vaṇijyāyai tadājñayā
āgacchantaṃ tato 'ṭavyāṃ taskarā vinipatya mām
hṛtasvam anayan baddhvā svapallīṃ caṇḍikāgṛham
viloladīrghayā ghoraṃ raktāṃśukapatākayā
jighatsataḥ paśuprāṇān kṛtāntasyeva jihvayā
tatrāham upahārārtham upanīto nijasya taiḥ
prabhoḥ pulindakākhyasya devīṃ pūjayato 'ntikam
sa dṛṣṭvaivārdrahṛdayaḥ śabaro 'pyabhavan mayi
vakti janmāntaraprītiṃ manaḥ snihyad akāraṇam
tato māṃ mocayitvaiva vadhāt sa śabarādhipaḥ
aicchad ātmopahāreṇa kartuṃ pūjāsamāpanam
maivaṃ kṛthāḥ prasannāsmi tava yācasva māṃ varam
ityukto divyayā vācā prahṛṣṭaś ca jagāda saḥ
tvaṃ prasannā varaḥ ko 'nyastathāpyetāvad arthaye
janmāntare 'pi me sakhyam anena vaṇijāstviti
evam astviti śāntāyāṃ vāci māṃ śabaro 'tha saḥ
pradattasaviśeṣārthaṃ prajighāya nijaṃ gṛham
mṛtyor mukhāt pravāsācca tataḥ pratyāgate mayi
akaroj jñātavṛttāntaḥ pitā mama mahotsavam
kālena tatra cāpaśyam ahaṃ sārthāvaluṇṭhanāt
vaṣṭabhyānāyitaṃ rājñā tam eva śabarādhipam
tatkṣaṇaṃ pitur āvedya vijñapya ca mahīpatim
mocitaḥ svarṇalakṣeṇa sa mayā vadhanigrahāt
prāṇadānopakārasya kṛtvaivaṃ pratyupakriyām
ānīya ca gṛhaṃ prītyā pūrṇaṃ saṃmānitaś ciram
satkṛtya preṣitaś cātha hṛdayaṃ premapeśalam
nidhāya mayi pallīṃ svāṃ prāyāt sa śabarādhipaḥ
tatra pratyupakārārthaṃ cintayan prābhṛtaṃ mama
svalpaṃ sa mene svādhīnaṃ muktākastūrikādyapi
tataḥ sātiśayaṃ prāptuṃ muktāsāraṃ sa matkṛte
dhanurdvitīyaḥ prayayau gajān hantuṃ himācalam
bhramaṃśca tatra tīrasthadevāgāraṃ mahatsaraḥ
prāpa tulyaiḥ kṛtaprītistadabjair mittrarāgibhiḥ
tatrāśaṅkyāmbupānārtham āgamaṃ vanyahastinām
channaḥ sa tasthāvekānte sacāpastajjighāṃsayā
tāvat tatra sarastīragataṃ pūjayituṃ haram
āgatām adbhutākārāṃ kumārīṃ siṃhavāhanām
sa dadarśa tuṣārādrirājaputrīm ivāparām
paricaryāparāṃ śaṃbhoḥ kanyakābhāvavartinīm
dṛṣṭvā ca vismayākrāntaḥ śabaraḥ sa vyacintayat
keyaṃ syād yadi martyastrī tat kathaṃ siṃhavāhanā
atha divyā kathaṃ dṛśyā mādṛśaistad iyaṃ dhruvam
cakṣuṣoḥ pūrvapuṇyānāṃ mūrtā pariṇatir mama
anayā yadi mittraṃ taṃ yojayeyam ahaṃ tataḥ
kāpyanyaiva mayā tasya kṛtā syāt pratyupakriyā
tad etām upasarpāmi tāvaj jijñāsituṃ varam
ityālocya sa mittraṃ me śabarastām upāyayau
tāvacca sāvatīryaiva siṃhācchāyāniṣādinaḥ
kanyāgatya saraḥ padmānyavacetuṃ pracakrame
taṃ ca dṛṣṭvāntikaprāptaṃ śabaraṃ sā kṛtānatim
apūrvam atithiprītyā svāgatenānvarañjayat
kastvaṃ kiṃ cāgato 'syetāṃ bhūmim atyantadurgamām
iti pṛṣṭavatīṃ tāṃ ca śabaraḥ pratyuvāca saḥ
ahaṃ bhavānīpādaikaśaraṇaḥ śabarādhipaḥ
āgato 'smi ca mātaṅgamuktāhetor idaṃ vanam
tvāṃ ca dṛṣṭvādhunātmīyo devi prāṇapradaḥ suhṛt
sārthavāhasutaḥ śrīmān vasudatto mayā smṛtaḥ
sa hi tvam iva rūpeṇa yauvanena ca sundari
advitīyo 'sya viśvasya nayanāmṛtanirjharaḥ
sā dhanyā kanyakā loke yasyāsteneha gṛhyate
maitrīdānadayādhairyanidhinā kaṅkaṇī karaḥ
tat tvadākṛtir eṣā cet tādṛśena na yujyate
vyarthaṃ vahati tat kāmaḥ kodaṇḍam iti me vyathā
iti vyādhendravacanaiḥ sadyo 'pahṛtamānasā
sābhūt kumārī kaṃdarpamohamantrākṣarair iva
uvāca taṃ ca śabaraṃ preryamāṇā manobhuvā
kva sa te suhṛd ānīya tāvan me darśyatām iti
tacchrutvā ca tathetyuktvā tām āmantrya tadaiva saḥ
kṛtārthamānī muditaḥ pratasthe śabarastataḥ
prāpya svapallīm ādāya muktāmṛgamadādikam
bhūri bhāraśatair hāryam asmadgṛham athāyayau
sarvaiḥ puraskṛtastatra praviśya prābhṛtaṃ ca tat
matpitre sa bahusvarṇalakṣamūlyaṃ nyavedayat
utsavena ca yāte 'smin dine rātrau sa me rahaḥ
kanyādarśanavṛttāntaṃ tam āmūlād avarṇayat
ehi tatraiva gacchāva ityuktvā ca samutsukam
mām ādāya niśi svairaṃ sa prāyācchabarādhipaḥ
prātaś ca māṃ gataṃ kvāpi buddhvā saśabarādhipam
tatprītipratyayāt tasthau dhṛtim ālambya matpitā
ahaṃ ca prāpito 'bhūvaṃ kramāt tena tarasvinā
śabareṇa tuṣārādriṃ kṛtādhvaparikarmaṇā
tacca prāpya saraḥ sāyaṃ snātvā svāduphalāśanau
ahaṃ ca sa ca tām ekāṃ vane tatroṣitau niśām
latābhiḥ kīrṇakusumaṃ bhṛṅgīsaṃgītasundaram
śubhagandhavahaṃ hāri jvalitauṣadhidīpikam
ratestad vāsaveśmeva viśrāntyai girikānanam
āvayor abhavan naktaṃ pibatostatsarojalam
tato 'nyedyuḥ pratipadaṃ tattadutkalikābhṛtā
pratyudgateva manasā mama tanmārgadhāvinā
cakṣuṣā dakṣiṇenāpi sūcitāgamanāmunā
didṛkṣayeva sphuratā sā kanyātrāgatābhavat
saṭālasiṃhapṛṣṭhasthā subhrūr dṛṣṭā mayā ca sā
śaradambhodharotsaṅgasaṅginīvendavī kalā
vilasadvismayautsukyasādhvasaṃ paśyataś ca tām
mamāvartata tatkālaṃ na jāne hṛdayaṃ katham
athāvatīrya siṃhāt sā puṣpāṇyuccitya kanyakā
snātvā sarasi tattīragataṃ haram apūjayat
pūjāvasāne copetya sa sakhā śabaro mama
praṇamyātmānam āvedya tām avocat kṛtādarām
ānītaḥ sa mayā devi suhṛd yogyo varastava
manyase yadi tat tubhyaṃ darśayāmyadhunaiva tam
tacchrutvā darśayetyukte tayā sa śabarastataḥ
āgatya nikaṭaṃ nītvā māṃ tasyāḥ samadarśayat
sāpi māṃ tiryag ālokya cakṣuṣā praṇayasrutā
madanāveśavaśagā śabareśaṃ tam abhyadhāt
sakhā te mānuṣo nāyaṃ kāmaṃ ko 'pyayam āgataḥ
madvañcanāya devo 'dya martyasyaiṣākṛtiḥ kutaḥ
tad ākarṇyoktavān asmi tāṃ pratyāyayituṃ svayam
satyaṃ sundari martyo 'haṃ kiṃ vyājenārjave jane
ahaṃ hi sārthavāhasya valabhīvāsinaḥ sutaḥ
mahādhanābhidhānasya maheśvaravarārjitaḥ
tapasyan sa hi putrārtham uddiśya śaśiśekharam
samādiśyata tenaivaṃ svapne devena tuṣyatā
uttiṣṭhotpatsyate ko'pi mahātmā tanayastava
rahasyaṃ paramaṃ caitad alam uktvātra vistaram
etacchrutvā prabuddhasya tasya kālena cātmajaḥ
aham eṣa samutpanno vasudatta iti śrutaḥ
ayaṃ ca śabarādhīśaḥ svayaṃvarasuhṛnmayā
deśāntaragatena prākprāptaḥ kṛcchraikabāndhavaḥ
eṣa me tattvasaṃkṣepa ityuktvā virate mayi
ābhāṣatātha kanyā sā lajjayāvanatānanā
astyetan māṃ ca jāne 'dya svapne 'rcitavatīṃ haraḥ
prātaḥ prāpsyasi bhartāram iti tuṣṭaḥ kilādiśat
tasmāt tvam eva me bhartā bhrātāyaṃ ca bhavatsuhṛt
iti vāksudhayā sā mām ānandya viratābhavat
saṃmantryātha tayā sākaṃ vivāhāya yathāvidhi
akārṣaṃ niścayaṃ gantuṃ samittro 'haṃ nijaṃ gṛham
tataḥ sā siṃham āhūya vāhanaṃ taṃ svasaṃjñayā
atrārohāryaputreti mām abhāṣata sundarī
athāhaṃ tena suhṛdānuyātaḥ śabareṇa tam
siṃham āruhya dayitām utsaṅge tāṃ gṛhītavān
tataḥ prasthitavān asmi kṛtakṛtyo nijaṃ gṛham
kāntayā saha siṃhastho mitre tasmin puraḥsare
tadīyaśaranirbhinnahariṇāmiṣavṛttayaḥ
krameṇa te vayaṃ sarve samprāptā valabhīṃ purīm
tatra mām āgataṃ dṛṣṭvā siṃhārūḍhaṃ savallabham
sāścaryastad drutaṃ gatvā mama pitre 'bravījjanaḥ
so 'pi pratyudgato harṣād avatīrṇaṃ mṛgendrataḥ
pādāvanamraṃ dṛṣṭvā mām abhyanandat savismayaḥ
ananyasadṛśīṃ tāṃ ca kṛtapādābhivandanām
paśyan mamocitāṃ bhāryāṃ na māti sma mudā kvacit
praveśya mandiraṃ cāsmān vṛttāntaṃ paripṛcchya ca
praśaṃsañśabarādhīśasauhārdaṃ cotsavaṃ vyadhāt
tato mauhūrtikādeśād anyedyur varakanyakā
sā mayā pariṇītābhūn militākhilabandhunā
tad ālokya ca so 'kasmān madvadhūvāhanastadā
siṃhaḥ sarveṣu paśyatsu sampannaḥ puruṣākṛtiḥ
kim etad iti vibhrānte jane tatra sthite 'khile
sa divyavastrābharaṇo naman mām evam abravīt
ahaṃ citrāṅgado nāma vidyādhara iyaṃ ca me
sutā manovatī nāma kanyā prāṇādhikapriyā
etām aṅke sadā kṛtvā vipinena bhramann aham
prāptavān ekadā gaṅgāṃ bhūritīratapovanām
tapasvilaṅghanatrāsāt tasyā madhyena gacchataḥ
apatan mama daivācca puṣpamālā tadambhasi
tato 'kasmāt samutthāya nārado 'ntarjalasthitaḥ
pṛṣṭhe tayā patitayā kruddho mām aśapanmuniḥ
auddhatyenāmunā pāpa gaccha siṃho bhaviṣyasi
himācale gataś caitāṃ sutāṃ pṛṣṭhena vakṣyasi
yadā ca mānuṣeṇaiṣā sutā te pariṇeṣyate
tadā taddarśanād eva śāpād asmād vimokṣyase
ityahaṃ muninā śaptaḥ siṃhībhūya himācale
atiṣṭhaṃ tanayām etāṃ harapūjāparāṃ vahan
anantaraṃ yathā yatnācchabarādhipater idam
sampannaṃ sarvakalyāṇaṃ tathā viditam eva te
tat sādhayāmi bhadraṃ vastīrṇaḥ śāpo mayaiṣa saḥ
ityuktvā so 'bhyudapatat sadyo vidyādharo nabhaḥ
tatastadvismayākrānto nandatsvajanabāndhavaḥ
ślāghyasaṃbandhahṛṣṭo me pitākārṣīn mahotsavam
ko hi nirvyājamittrāṇāṃ caritaṃ cintayiṣyati
suhṛtsu naiva tṛpyanti prāṇair apyupakṛtya ye
iti cātra na ko nāma sacamatkāram abhyadhāt
dhyāyan dhyāyann udāraṃ tacchabarādhipaceṣṭitam
rājāpi tat tathā buddhvā tatratyastasya sanmateḥ
atuṣyad asmatsnehena śabarādhipateḥ param
tuṣṭaś ca tasmai matpitrā dāpitaḥ sahasaiva ca
aśeṣam aṭavīrājyaṃ ratnopāyanadāyinā
tatastayā manovatyā patnyā mittreṇa tena ca
kṛtārthaḥ śabarendreṇa tatrātiṣṭham ahaṃ sukhī
sa ca ślathīkṛtātmīyadeśavāsarasastataḥ
bhūyasāsmadgṛheṣveva nyavasacchabarādhipaḥ
parasparopakāreṣu sarvakālam atṛptayoḥ
sa dvayor agamat kālo mama tasya ca mittrayoḥ
acirācca manovatyāṃ tasyām ajani me sutaḥ
bahiṣkṛtaḥ kulasyeva kṛtsnasya hṛdayotsavaḥ
hiraṇyadattanāmā ca sa śanair vṛddhim āyayau
kṛtavidyo yathāvacca pariṇīto 'bhavat tataḥ
tad dṛṣṭvā jīvitaphalaṃ pūrṇaṃ matvā ca matpitā
vṛddho bhāgīrathīṃ prāyāt sadāro deham ujhitum
tato 'haṃ pitṛśokārtaḥ kathaṃcid bāndhavair dhṛtim
grāhito gṛhabhāraṃ svam udvoḍhuṃ pratipannavān
tadā manovatīmugdhamukhadarśanam ekataḥ
anyataḥ śabarendreṇa saṃgamo māṃ vyanodayat
tataḥ satputrasānandāḥ sukalatramanoramāḥ
suhṛtsamāgamasukhā gatāste divasā mama
kālenātha pravṛddhaṃ mām agrahīccibuke jarā
kiṃ gṛhe 'dyāpi putreti prītyeva bruvatī hitam
tenāhaṃ sahasotpannavairāgyastanayaṃ nijam
kuṭumbabhārodvahane vanaṃ vāñchann ayojayam
sadāraś ca gato 'bhūvaṃ giriṃ kālañjaraṃ tataḥ
matsnehatyaktarājyena samaṃ śabarabhūbhṛtā
tatra prāptena cātmīyā jātir vaidyādharī mayā
śāpaś ca prāptaparyantaḥ sa śārvaḥ sahasā smṛtaḥ
tacca patnyai manovatyai tadaivākhyātavān aham
sakhye ca śabarendrāya mumukṣur mānuṣīṃ tanum
bhāryāmittre ime eva bhūyāstāṃ smarato mama
anyajanmanyapītyuktvā hṛdi kṛtvā ca śaṃkaram
mayā giritaṭāt tasmānnipatya prasabhaṃ tataḥ
tābhyāṃ svapatnīmittrābhyāṃ saha muktaṃ śarīrakam
so 'haṃ tataḥ samutpanno nāmnā jīmūtavāhanaḥ
vidyādharakule 'muṣminn eṣa jātismaro 'dhunā
sa cāpi śabarendrastvaṃ jāto mittrāvasuḥ punaḥ
tryakṣaprasādāt siddhānāṃ rājño viśvāvasoḥ sutaḥ
sāpi vidyādharī mittra mama bhāryā manovatī
tava svasā samutpannā nāmnā valayavatyasau
evaṃ me pūrvapatnyeṣā bhaginī te bhavān api
pūrvamittram ato yuktā pariṇetum asau mama
kiṃtu pūrvam ito gatvā mama pitror nivedaya
tayoḥ pramāṇīkṛtayoḥ sidhyatyetat tavepsitam
itthaṃ niśamya jīmūtavāhanāt prītamānasaḥ
gatvā mittrāvasuḥ sarvaṃ tatpitṛbhyāṃ śaśaṃsa tat
abhinanditavākyaś ca tābhyāṃ hṛṣṭastadaiva saḥ
upagamya tam evārthaṃ svapitṛbhyāṃ nyavedayat
tayor īpsitasaṃpattituṣṭayoḥ satvaraṃ ca saḥ
yuvarājo vivāhāya saṃbhāram akarot svasuḥ
tato jagrāha vidhivat tasyā jīmūtavāhanaḥ
pāṇiṃ malayavatyāḥ sa siddharājapuraskṛtaḥ
babhūva cotsavastatra cañcaddyucaracāraṇaḥ
saṃmilatsiddhasaṃghāto valgadvidyādharoddhuraḥ
kṛtodvāhastatastasthau tasmiñjīmūtavāhanaḥ
malayādrau mahārheṇa vibhavena vadhūsakhaḥ
ekadā ca śvaśuryeṇa sa mittrāvasunā saha
velāvanāni jaladher avalokayituṃ yayau
tatrāpaśyacca puruṣaṃ yuvānaṃ vignam āgatam
nivartayantaṃ jananīṃ hā putreti virāviṇīm
apareṇa parityaktaṃ bhaṭenevānuyāyinā
puruṣeṇa pṛthūttuṅgaṃ prāpayyaikaṃ śilātalam
kastvaṃ kim īhase kiṃ ca mātā tvāṃ śocatīti tam
sa papraccha tataḥ so 'pi tasmai vṛttāntam abravīt
purā kaśyapabhārye dve kadrūś ca vinatā tathā
mithaḥ kathāprasaṅgena vivādaṃ kila cakratuḥ
ādyā śyāmān raver aśvān avādīd aparā sitān
anyonyadāsabhāvaṃ ca paṇam atra babandhatuḥ
tato jayārthinī kadrūḥ svairaṃ nāgair nijātmajaiḥ
viṣaphūtkāramalinān arkasyāśvān akārayat
tādṛśāṃś copadarśyaitān vinatāṃ chadmanā jitām
dāsīcakāra kaṣṭā hi strīṇām anyāsahiṣṇutā
tad buddhvāgatya vinatātanayo garuḍastadā
sāntvena mātur dāsatvamuktiṃ kadrūm ayācata
tataḥ kadrūsutā nāgā vicintyaivaṃ tam abruvan
bho vainateya kṣīrābdhiḥ prārabdho mathituṃ suraiḥ
tataḥ sudhāṃ samāhṛtya prativastu prayaccha naḥ
mātaraṃ svīkuruṣvātha bhavān hi balināṃ varaḥ
etan nāgavacaḥ śrutvā gatvā ca kṣīravāridhim
sudhārthaṃ darśayāmāsa garuḍo guru pauruṣam
tataḥ parākramaprīto devastatra svayaṃ hariḥ
tuṣṭo 'smi te varaṃ kaṃcid vṛṇīṣvety ādideśa tam
nāgā bhavantu me bhakṣyā iti so 'pi harestataḥ
vainateyo varaṃ vavre mātur dāsyena kopitaḥ
tatheti hariṇādiṣṭo nijavīryārjitāmṛtaḥ
sa caivam atha śakreṇa gadito jñātavastunā
tathā pakṣīndra kāryaṃ te yathā mūḍhair na bhujyate
nāgaiḥ sudhā yathā caināṃ tebhyaḥ pratyāharāmyaham
etacchrutvā tathetyuktvā sa vaiṣṇavavaroddhuraḥ
sudhākalaśam ādāya tārkṣyo nāgān upāyayau
varaprabhāvabhītāṃś ca mugdhān ārājjagāda tān
idam ānītam amṛtaṃ muktvāmbāṃ mama gṛhyatām
bhayaṃ cet sthāpayāmyetad ahaṃ vo darbhasaṃstare
unmocyāmbāṃ ca gacchāmi svīkurudhvam itaḥ sudhām
tathetyukte ca tair nāgaiḥ sa pavitre kuśāstare
sudhākalaśam ādhatta te cāsya jananīṃ jahuḥ
dāsyamuktāṃ ca kṛtvaivaṃ mātaraṃ garuḍe gate
yāvad ādadate nāgā niḥśaṅkāstat kilāmṛtam
tāvan nipatya sahasā tān vimohya svaśaktitaḥ
taṃ sudhākalaśaṃ śakro jahāra kuśasaṃstarāt
viṣaṇṇāste 'tha nāgāstaṃ lilihur darbhasaṃstaram
kadācid amṛtaścyotalepo 'pyasmin bhaved iti
tena pāṭitajihvāste vṛthā prāpur dvijihvatām
hāsyād ṛte kim anyat syād atilaulyavatāṃ phalam
athālabdhāmṛtarasānnāgān vairī harer varāt
tārkṣyaḥ pravavṛte bhoktuṃ tān nipatya punaḥ punaḥ
tadāpāte ca pātālaṃ trāsanirjīvarājilam
prabhṛṣṭagarbhiṇīgarbham abhūt kṣapitapannagam
taṃ dṛṣṭvā cānvahaṃ tatra vāsukir bhujageśvaraḥ
kṛtsnam ekapade naṣṭaṃ nāgalokam amanyata
tato durvāravīryasya sadyastasya vicintya saḥ
samayaṃ prārthanāpūrvaṃ cakāraivaṃ garutmataḥ
ekam ekaṃ pratidinaṃ nāgaṃ te preṣayāmyaham
āhārahetoḥ pakṣīndra payodhipulinācale
pātāle tu praveṣṭavyaṃ na tvayā mardakāriṇā
nāgalokakṣayāt svārthastavaiva hi vinaśyati
iti vāsukinā proktastatheti garuḍo 'nvaham
tatpreṣitam ihaikaikaṃ nāgaṃ bhoktuṃ pracakrame
tena krameṇa cāsaṃkhyāḥ phaṇino 'tra kṣayaṃ gatāḥ
ahaṃ ca śaṅkhacūḍākhyo nāgo vāro mamādya ca
ato 'haṃ garuḍāhārahetor vadhyaśilām imām
mātuś ca śocyatāṃ prāpto nāgarājanideśataḥ
iti tasya vacaḥ śrutvā śaṅkhacūḍasya duḥkhitaḥ
sāntaḥkhedaḥ sa jīmūtavāhanastam abhāṣata
aho kim api niḥsattvaṃ rājatvaṃ bata vāsukeḥ
yat svahastena nīyante ripor āmiṣatāṃ prajāḥ
kiṃ na prathamam ātmaiva tena datto garutmate
klībenābhyarthitā keyaṃ svakulakṣayasākṣitā
utpadya kaśyapāt pāpaṃ tārkṣyo 'pi kurute kiyat
dehamātrakṛte mohaḥ kīdṛśo mahatām api
tad ahaṃ tāvad adyaikaṃ rakṣāmi tvāṃ garutmataḥ
svaśarīrapradānena mā viṣādaṃ kṛthāḥ sakhe
tacchrutvā śaṅkhacūḍo 'pi dhairyād etad uvāca tam
śāntam etan mahāsattva mā smaivaṃ bhāṣathāḥ punaḥ
na kācasya kṛte jātu yuktā muktāmaṇeḥ kṣatiḥ
na cāpyahaṃ gamiṣyāmi kathāṃ kulakalaṅkitām
ityuktvā taṃ niṣidhyaiva sādhur jīmūtavāhanam
matvā garuḍavelāṃ ca sa kṣaṇāntaragāminīm
śaṅkhacūḍo yayau tatra vāridhestīravartinam
antakāle namaskartuṃ gokarṇākhyam umāpatim
gate tasmin sa kāruṇyanidhir jīmūtavāhanaḥ
tattrāṇāyātmadānena bubudhe labdham antaram
tatastadvismṛtam iva kṣipraṃ kṛtvā svayuktitaḥ
kāryāpadeśād vyasṛjan nijaṃ mittrāvasuṃ gṛham
tatkṣaṇaṃ ca samāsannatārkṣyapakṣānilāhatā
tatsattvadarśanāścaryād iva sā bhūr aghūrṇata
tenāhiripum āyāntaṃ matvā jīmūtavāhanaḥ
parānukampī tāṃ vadhyaśilām adhyāruroha saḥ
kṣaṇāccātra nipatyaiva mahāsattvaṃ jahāra tam
āhatya cañcvā garuḍaḥ svacchāyācchāditāmbaraḥ
parisravadasṛgdhāraṃ cyutotkhātaśikhāmaṇim
nītvā bhakṣayituṃ cainam ārebhe śikhare gireḥ
tatkālaṃ puṣpavṛṣṭiś ca nipapāta nabhastalāt
taddarśanācca kiṃ nvetad iti tārkṣyo visismiye
tāvat sa śaṅkhacūḍo 'tra natvā gokarṇam āgataḥ
dadarśa rudhirāsārasiktaṃ vadhyaśilātalam
hā dhiṅ madarthaṃ tenātmā datto nūnaṃ mahātmanā
tat kutra nītastārkṣyeṇa kṣaṇe 'smin sa bhaviṣyati
anviṣyāmi drutaṃ tāvat kadācit tam avāpnuyām
iti sādhuḥ sa tadraktadhārām anusaran yayau
atrāntare ca hṛṣṭaṃ taṃ dṛṣṭvā jīmūtavāhanam
garuḍo bhakṣaṇaṃ muktvā savismayam acintayat
kaścit kim anya evāyaṃ bhakṣyamāṇo 'pi yo mayā
vipadyate na tu paraṃ dhīraḥ pratyuta hṛṣyati
ityantar vimṛśantaṃ ca tārkṣyaṃ tādṛgvidho 'pi saḥ
nijagāda nijābhīṣṭasiddhyai jīmūtavāhanaḥ
pakṣirāja mamāstyeva śarīre māṃsaśoṇitam
tad akasmād atṛpto 'pi kiṃ nivṛtto 'si bhakṣaṇāt
tacchrutvāścaryavaśagastaṃ sa papraccha pakṣirāṭ
nāgaḥ sādho na tāvat tvaṃ brūhi tat ko bhavān iti
nāga evāsmi bhuṅkṣva tvaṃ yathārabdhaṃ samāpaya
ārabdhā hyasamāptaiva kiṃ dhīraistyajyate kriyā
iti yāvacca jīmūtavāhanaḥ prativakti tam
tāvat sa śaṅkhacūḍo 'tra prāpto dūrād abhāṣata
mā mā garutman naivaiṣa nāgo nāgo hyahaṃ tava
tad enaṃ muñca ko 'yaṃ te jāto 'kāṇḍe bata bhramaḥ
tacchrutvātīva vibhrānto babhūva sa khageśvaraḥ
vāñchitāsiddhikhedaṃ ca bheje jīmūtavāhanaḥ
tato 'nyonyasamālāpakrandadvidyādharādhipam
buddhvā taṃ bhakṣitaṃ mohād garutmān abhyatapyata
aho bata nṛśaṃsasya pāpam āpatitaṃ mama
kiṃvā sulabhapāpā hi bhavantyunmārgavṛttayaḥ
ślāghyastveṣa mahātmaikaḥ parārthaprāṇadāyinā
mameti mohaikavaśaṃ yena viśvam adhaḥkṛtam
iti taṃ cintayantaṃ ca garuḍaṃ pāpaśuddhaye
vahniṃ vivikṣuṃ jīmūtavāhano 'tha jagāda saḥ
pakṣīndra kiṃ viṣaṇṇo 'si satyaṃ pāpād bibheṣi cet
tad idānīṃ na bhūyaste bhakṣyā hīme bhujaṃgamāḥ
kāryaś cānuśayasteṣu pūrvabhukteṣu bhogiṣu
eṣo 'tra hi pratīkāro vṛthānyaccintitaṃ tava
ityuktastena sa prītastārkṣyo bhūtānukampinā
tatheti pratipede tadvākyaṃ tasya guror iva
yayau cāmṛtam ānetuṃ nākāj jīvayituṃ javāt
kṣatāṅgaṃ tatra taṃ cānyān asthiśeṣān ahīn api
tataś ca sākṣād āgatya devyā sikto 'mṛtena saḥ
jīmūtavāhano gauryā tadbhāryābhaktituṣṭayā
tenādhikatarodbhūtakāntīnyaṅgāni jajñire
tasya sānandagīrvāṇadundubhidhvanibhiḥ saha
svasthotthite tatastasminn ānīya garuḍo 'pi tat
kṛtsne velātaṭe 'pyatra vavarṣāmṛtam ambarāt
tena sarve samuttasthur jīvantastatra pannagāḥ
babhau tacca tadā bhūribhujaṃgakulasaṃkulam
velāvanaṃ vinirmuktavainateyabhayaṃ tataḥ
pātālam iva jīmūtavāhanālokanāgatam
tato 'kṣayeṇa dehena yaśasā ca virājitam
buddhvābhyanandat taṃ bandhujano jīmūtavāhanam
nananda tasya bhāryā ca sajñātiḥ pitarau tathā
ko na prahṛṣyedduḥkhena sukhatvaparivartinā
visṛṣṭastena ca yayau śaṅkhacūḍo rasātalam
svacchandam avisṛṣṭaṃ ca lokāṃstrīn api tadyaśaḥ
tataḥ prītiprahvāmaranikaram āgatya garuḍaṃ praṇemustaṃ vidyādharatilakam abhyetya sabhayāḥ
svadāyādāḥ sarve himagirisutānugrahavaśān mataṅgākhyādyā ye suciram abhajann asya vikṛtim
tair eva cārthyamānaḥ sukṛtī jīmūtavāhanaḥ sa tataḥ
malayācalād agacchan nijanilayaṃ tuhinaśailataṭam
tatra pitṛbhyāṃ sahito mittrāvasunā ca malayavatyā ca
dhīraś cirāya bubhuje vidyādharacakravartipadam
evaṃ sakalajagattrayahṛdayacamatkārakāricaritānām
svayam anudhāvanti sadā kalyāṇaparamparāḥ padavīm
ityākarṇya kathāṃ kila devī yaugandharāyaṇasya mukhāt
mumude vāsavadattā garbhabharodāradohadinī
tadanu tadanuṣaṅgaprāptayā prītibhājām anavaratanideśapratyayād devatānām
nijapatinikaṭasthā bhāvividyādharendrasvatanayakathayā taṃ vāsaraṃ sā nināya
tato vāsavadattā sā vatsarājaṃ samīpagam
vijane sacivair yuktam anyedyur idam abravīt
yataḥ prabhṛti garbho 'yam āryaputra dhṛto mayā
tataḥ prabhṛti tadrakṣā tīvrā māṃ hṛdi bādhate
adya taccintayā cāhaṃ suptā niśi kathaṃcana
jāne dṛṣṭavatī kaṃcit svapne puruṣam āgatam
bhasmāṅgarāgasitayā śekharīkṛtacandrayā
piśaṅgajaṭayā mūrtyā śobhitaṃ śūlahastayā
sa ca mām abhyupetyaiva sānukampa ivāvadat
putri garbhakṛte cintā na kāryā kācana tvayā
ahaṃ tavainaṃ rakṣāmi datto hyeṣa mayaiva te
kiṃcānyacchṛṇu vacmyeva tava pratyayakāraṇam
śvaḥ kāpi nārī vijñaptihetor yuṣmān upaiṣyati
avaṣṭabhyaiva sākṣepam ākarṣantī nijaṃ patim
pañcabhistanayair yuktā bahubandhujanāvṛtā
sā ca duścāriṇī yoṣit svabāndhavabalāt patim
taṃ ghātayitum icchantī sarvaṃ mithyā bravīti tat
tvaṃ cātra putri vatseśaṃ pūrvaṃ vijñāpayestathā
tasyāḥ sakāśāt sa yathā sādhur mucyeta kustriyaḥ
ityādiśya gate tasminn antardhānaṃ mahātmani
prabuddhā sahasaivāhaṃ vibhātā ca vibhāvarī
evam ukte tayā devyā śarvānugrahavādinaḥ
tatrāsan vismitāḥ sarve saṃvādāpekṣimānasāḥ
tasminn eva kṣaṇe cātra praviśyārtānukampinam
vatsarājaṃ pratīhāramukhyo 'kasmād vyajijñapat
āgatā deva vijñaptyai kāpi strī bāndhavair vṛtā
pañcaputrān gṛhītvā svam ākṣipya vivaśaṃ patim
tacchrutvā nṛpatir devīsvapnasaṃvādavismitaḥ
praveśyatām ihaiveti pratīhāraṃ tam ādiśat
svapnasatyatvasaṃjātasatputraprāptiniścayaḥ
devī vāsavadattāpi sā samprāpa parāṃ mudam
atha dvāronmukhaiḥ sarvair vīkṣyamāṇā sakautukam
pratīhārājñayā yoṣid bhartṛyuktā viveśa sā
praviśyāśritadainyā ca yathākramakṛtānatiḥ
atha saṃsadi rājānaṃ sadevīkaṃ vyajijñapat
ayaṃ niraparādhāyā mama bhartā bhavann api
na prayacchatyanāthāyā bhojanācchādanādikam
ityuktavatyāṃ tasyāṃ ca sa tadbhartā vyajijñapat
deva mithyā vadatyeṣā sabandhur madvadhaiṣiṇī
ā vatsarāntaṃ sarvaṃ hi dattam asyā mayāgrataḥ
etadbandhava evānye taṭasthā me 'tra sākṣiṇaḥ
evaṃ vijñāpitastena rājā svayam abhāṣata
devīsvapne kṛtaṃ sākṣyaṃ devenaivātra śūlinā
tat kiṃ sākṣibhir eṣaiva nigrāhyā strī sabāndhavā
iti rājñodite 'vādīd dhīmān yaugandharāyaṇaḥ
tathāpi sākṣivacanāt kāryaṃ deva yathocitam
loko hyetad ajānāno na pratīyāt kathaṃcana
tacchrutvā sākṣiṇo rājñā tathetyānāyya tatkṣaṇam
pṛṣṭāḥ śaśaṃsuste cātra tāṃ mithyāvādinīṃ striyam
tataḥ prakhyātasadbhartṛdrohām etāṃ sabāndhavām
saputrāṃ ca sa vatseśaḥ svadeśān niravāsayat
visasarja ca taṃ sādhuṃ tadbhartāraṃ dayārdradhīḥ
vivāhāntaraparyāptaṃ vitīrya vipulaṃ vasu
pumāṃsam ākulaṃ krūrā patitaṃ durdaśāvaṭe
jīvantam eva kuṣṇāti kākīva kukuṭumbinī
snigdhā kulīnā mahatī gṛhiṇī tāpahāriṇī
tarucchāyeva mārgasthā puṇyaiḥ kasyāpi jāyate
iti caitatprasaṅgena vadantaṃ taṃ mahīpatim
vasantakaḥ sthitaḥ pārśve kathāpaṭur avocata
kiṃca deva virodho vā sneho vāpīha dehinām
prāgjanmavāsanābhyāsavaśāt prāyeṇa jāyate
tathā ca śrūyatām atra katheyaṃ varṇyate mayā
āsīd vikramacaṇḍākhyo vārāṇasyāṃ mahīpatiḥ
tasyābhūd vallabho bhṛtyo nāmnā siṃhaparākramaḥ
yo raṇeṣviva sarveṣu dyūteṣvapyasamo jayī
tasyābhavacca vikṛtā vapuṣīvāśaye 'pyalam
khyātā kalahakārīti nāmnānvarthena gehinī
sa tasyāḥ satataṃ bhūri rājato dyūtatastathā
prāpya prāpya dhanaṃ dhīraḥ sarvam eva samarpayat
sā tu tasya samutpannaputratrayayutā śaṭhā
tathāpi kṣaṇam apyekaṃ na tasthau kalahaṃ vinā
bahiḥ pibasi bhuṅkṣe ca naiva kiṃcid dadāsi naḥ
ity āraṭantī sasutā sā taṃ nityam atāpayat
prasādyamānāpy āhārapānavastrair aharniśam
durantā bhogatṛṣṇeva bhṛśaṃ jajvāla tasya sā
tataḥ krameṇa tanmanyukhinnastyaktvaiva tadgṛham
sa vindhyavāsinīṃ draṣṭum agāt siṃhaparākramaḥ
sā taṃ svapne nirāhārasthitaṃ devī samādiśat
uttiṣṭha putra tām eva gaccha vārāṇasīṃ purīm
tatra sarvamahān eko yo 'sti nyagrodhapādapaḥ
tanmūlāt khanyamānāt tvaṃ svairaṃ nidhim avāpsyasi
tanmadhyāllapsyase caikaṃ nabhaḥkhaṇḍam iva cyutam
pātraṃ garuḍamāṇikyamayaṃ nistriṃśanirmalam
tatrārpitekṣaṇo drakṣyasyantaḥ pratimitām iva
sarvasya jantoḥ prāgjātiṃ yā syājjijñāsitā tava
tenaiva buddhvā bhāryāyāḥ pūrvajātiṃ tathātmanaḥ
avāptārthaḥ sukhī tatra gatakhedo nivatsyasi
evam uktaśca devyā sa prabuddhaḥ kṛtapāraṇaḥ
vārāṇasīṃ prati prāyāt prātaḥ siṃhaparākramaḥ
gatvā ca tāṃ purīṃ prāpya tasmānnyagrodhamūlataḥ
lebhe nidhānaṃ tanmadhyāt pātraṃ maṇimayaṃ mahat
apaśyaccātra jijñāsuḥ pātre pūrvatra janmani
ghorām ṛkṣīṃ svabhāryāṃ tām ātmānaṃ ca mṛgādhipam
pūrvajātimahāvairavāsanāniścalaṃ tataḥ
buddhvā bhāryātmanor dveṣaṃ śokamohau mumoca saḥ
atha bahvīḥ parijñātāstatra pātraprabhāvataḥ
prāgjanmabhinnajātīyāḥ parihṛtyaiva kanyakāḥ
tulyāṃ janmāntare siṃhīṃ pariṇinye vicintya saḥ
bhāryāṃ dvitīyāṃ siṃhaśrīnāmnīṃ siṃhaparākramaḥ
kṛtvā kalahakārīṃ ca tāṃ sa grāmaikabhāginīm
nidhānaprāptisukhitastasthau navavadhūsakhaḥ
itthaṃ dārādayo 'pīha bhavanti bhuvane nṛṇām
prāksaṃskāravaśāyātavairasnehā mahīpate
ityākarṇya kathāṃ citrāṃ vatsarājo vasantakāt
bhṛśaṃ tutoṣa sahito devyā vāsavadattayā
evaṃ dineṣu gacchatsu rājñastasya divāniśam
atṛptasya lasadgarbhadevīvaktrendudarśane
mantriṇām udapadyanta sarveṣāṃ śubhalakṣaṇāḥ
krameṇa tanayāstatra bhāvikalyāṇasūcakāḥ
prathamaṃ mantrimukhyasya jāyate sma kilātmajaḥ
yaugandharāyaṇasyaiva marubhūtir iti śrutaḥ
tato rumaṇvato jajñe suto hariśikhābhidhaḥ
vasantakasyāpyutpede tanayo 'tha tapantakaḥ
tato nityoditākhyasya pratīhārādhikāriṇaḥ
ityakāparasaṃjñasya putro 'jāyata gomukhaḥ
vatsarājasutasyeha bhāvinaścakravartinaḥ
mantriṇo 'mī bhaviṣyanti vairivaṃśāvamardinaḥ
iti teṣu ca jāteṣu vartamāne mahotsave
tatrāśarīrā nabhaso niḥsasāra sarasvatī
divaseṣvatha yāteṣu vatsarājasya tasya sā
devī vāsavadattābhūd āsannaprasavodayā
adhyāsta sā ca taccitraṃ putriṇībhiḥ pariṣkṛtam
jātavāsagṛhaṃ sārkaśamīguptagavākṣakam
ratnadīpaprabhāsaṅgamaṅgalair vividhāyudhaiḥ
garbharakṣākṣamaṃ tejo jvalayadbhir ivāvṛtam
mantribhistantritānekamantratantrādirakṣitam
jātaṃ mātṛgaṇasyeva durgaṃ duritadurjayam
tatrāsūta ca sā kāle kumāraṃ kāntadarśanam
dyaur indum iva nirgacchadacchāmṛtamayadyutim
yena jātena na paraṃ mandiraṃ tatprakāśitam
yāvaddhṛdayam apyasyā mātur niḥśokatāmasam
tataḥ pramode prasaratyatrāntaḥpuravāsinām
vatseśaḥ sutajanmaitacchuśrāvābhyāntarājjanāt
tasmai sa rājyam api yatprītaḥ priyanivedine
na dadau tadanaucityabhayena na tu tṛṣṇayā
etya cāntaḥpuraṃ sadyo baddhautsukyena cetasā
cirāt phalitasaṃkalpaḥ sa dadarśa sutaṃ nṛpaḥ
raktāyatādharadalaṃ calorṇācārukesaram
mukhaṃ dadhānaṃ sāmrājyalakṣmīlīlāmbujopamam
prāg evānyanṛpaśrībhir bhītyeva nijalāñchanaiḥ
ujhitair aṅkitaṃ mṛdvoḥ padayośchattracāmaraiḥ
tato harṣabharāpūrapīḍanotphullayā dṛśā
sāsrayā sravatīvāsmin sutasnehaṃ mahīpatau
nandatsvapi ca yaugandharāyaṇādiṣu mantriṣu
gaganād uccacāraivaṃ kāle tasmin sarasvatī
kāmadevāvatāro 'yaṃ rājañ jātastavātmajaḥ
naravāhanadattaṃ ca jānīhyenam ihākhyayā
anena bhavitavyaṃ ca divyaṃ kalpam atandriṇā
sarvavidyādharendrāṇām acirāccakravartinā
ityuktvā virataṃ vācā tatkṣaṇaṃ nabhasaḥ kramāt
puṣpavarṣair nipatitaṃ prasṛtaṃ dundubhisvanaiḥ
tataḥ surakṛtārambhajanitābhyadhikādaram
sa rājā sutarāṃ hṛṣṭaścakāra param utsavam
babhramustūryaninadā nabhasto mandirodgatāḥ
vidyādharebhyaḥ sarvebhyo rājajanmeva śaṃsitum
saudhāgreṣvaniloddhūtāḥ śoṇarāgāḥ svakāntibhiḥ
patākā api sindūram anyonyam akirann iva
bhuvi sāṅgasmarotpattitoṣād iva surāṅganāḥ
samāgatāḥ pratipadaṃ nanṛtur vārayoṣitaḥ
adṛśyata ca sarvā sā samānavibhavā purī
rājño baddhotsavāt prāptair navavastravibhūṣaṇaiḥ
tadā hyarthān nṛpe tasmin varṣatyarthyanujīviṣu
koṣād ṛte na tatratyo dadhau kaścana riktatām
maṅgalyapūrvāḥ svācāradakṣiṇā nartitāparāḥ
satprābhṛtottarāstaistaiḥ surakṣibhir adhiṣṭhitāḥ
prasṛtātodyanirhrādāḥ sākṣād diśa ivākhilāḥ
samantād āyayuścātra sāmantāntaḥpurāṅganāḥ
ceṣṭā nṛttamayī tatra pūrṇapātramayaṃ vacaḥ
vyavahāro mahātyāgamayastūryamayo dhvaniḥ
cīnapiṣṭamayo lokaścāraṇaikamayī ca bhūḥ
ānandamayyāṃ sarvasyām api tasyām abhūt puri
evaṃ mahotsavastatra bhūrivāsaravardhitaḥ
nivartate sma sa samaṃ pūrṇaiḥ pauramanorathaiḥ
so 'pi vrajatsu divaseṣvatha rājaputro vṛddhiṃ śiśuḥ pratipadindur ivājagāma
pitrā yathāvidhiniveditadivyavāṇīnirdiṣṭapūrvanaravāhanadattanāmnā
yāni sphuranmasṛṇamugdhanakhaprabhāṇi dvitrāṇi yāni ca khacaddaśanāṅkurāṇi
tāni skhalanti dadato vadataśca tasya dṛṣṭvā niśamya ca padāni pitā tutoṣa
atha tasmai mantrivarāḥ svasutān ānīya rājaputrāya
śiśave śiśūnmahīpatihṛdayānandān samarpayāmāsuḥ
yaugandharāyaṇaḥ prāṅ marubhūtiṃ hariśikhaṃ rumaṇvāṃśca
gomukhamityakanāmā tapantakākhyaṃ vasantakaśca sutam
śāntikaro 'pi purodhā bhrātṛsutaṃ śāntisomam aparaṃ ca
vaiśvānaram arpitavān piṅgalikāputrakau yamajau
tasmin kṣaṇe ca nabhaso nipapāta divyā nāndīninādasubhagā surapuṣpavṛṣṭiḥ
rājā nananda ca tadā mahiṣīsametaḥ satkṛtya tatra sacivātmajamaṇḍalaṃ tat
bālye 'pi tair abhimatair atha mantriputraiḥ ṣaḍbhistadekanirataiśca sa rājaputraḥ
yuktaḥ sadaiva naravāhanadatta āsīd yukto guṇair iva mahodayahetubhūtaiḥ
taṃ ca krīḍākalitalalitāvyaktanarmābhilāṣaṃ yāntaṃ prītipravaṇamanasām aṅkato 'ṅkaṃ nṛpāṇām
putraṃ smerānanasarasijaṃ sādaraṃ paśyataste baddhānandāḥ kimapi divasā vatsarājasya jagmuḥ
madaghūrṇitavakrotthaiḥ sindūraiśchurayanmahīm
herambaḥ pātu vo vighnān svatejobhir dahann iva
evaṃ sa devīsahitastasthau vatseśvarastadā
naravāhanadattaṃ tam ekaputraṃ vivardhayan
tadrakṣākātaraṃ taṃ ca dṛṣṭvā rājānam ekadā
yaugandharāyaṇo mantrī vijanasthitam abravīt
rājan na rājaputrasya kṛte cintādhunā tvayā
naravāhanadattasya vidhātavyā kadācana
asau bhagavatā bhāvī bhargeṇa hi bhavadgṛhe
sarvavidyādharādhīśacakravartī vinirmitaḥ
vidyāprabhāvād etacca buddhvā vidyādharādhipāḥ
gatāḥ pāpecchavaḥ kṣobhaṃ hṛdayairasahiṣṇavaḥ
tad viditvā ca devena rakṣārthaṃ śaśimaulinā
etasya stambhako nāma gaṇeśaḥ sthāpito nijaḥ
sa ca tiṣṭhatyalakṣyaḥ san rakṣann etaṃ sutaṃ tava
etacca kṣipram abhyetya nārado me nyavedayat
iti tasmin vadatyeva mantriṇi vyomamadhyataḥ
kirīṭī kuṇḍalī divyaḥ khaḍgī cāvātarat pumān
praṇataṃ kalpitātithyaṃ kṣaṇād vatseśvaro 'tha tam
kastvaṃ kim iha te kāryam ityapṛcchat sakautukam
so 'pyavādīd ahaṃ martyo bhūtvā vidyādharādhipaḥ
sampannaḥ śaktivegākhyaḥ prabhūtāśca mamārayaḥ
so 'haṃ prabhāvād vijñāya bhāvyasmaccakravartinam
bhavatastanayaṃ draṣṭum āgato 'smyavanīpate
ityuktavantaṃ taṃ dṛṣṭabhaviṣyaccakravartinam
prītaṃ vatseśvaro hṛṣṭaḥ punaḥ papraccha vismayāt
vidyādharatvaṃ prāpyeta kathaṃ kīdṛgvidhaṃ ca tat
tvayā ca tat kathaṃ prāptam etat kathaya naḥ sakhe
tacchrutvā vacanaṃ rājñaḥ sa tadā vinayānataḥ
vidyādharaḥ śaktivegastam evaṃ pratyavocata
rājann ihaiva pūrve vā janmany ārādhya śaṃkaram
vidyādharapadaṃ dhīrā labhante tadanugrahāt
taccānekavidhaṃ vidyākhaḍgamālādisādhanam
mayā ca tad yathā prāptaṃ kathayāmi tathā śṛṇu
evam uktvā svasaṃbaddhāṃ śaktivegaḥ sa saṃnidhau
devyā vāsavadattāyāḥ kathām ākhyātavān imām
abhavad vardhamānākhye pure bhūtalabhūṣaṇe
nāmnā paropakārīti purā rājā paraṃtapaḥ
tasyonnatimataścābhūnmahiṣī kanakaprabhā
vidyuddhārādharasyeva sā tu nirmuktacāpalā
tasyāṃ tasya ca kālena devyām ajani kanyakā
rūpadarpopaśāntyai yā lakṣmyā dhātreva nirmitā
avardhata śanaiḥ sā ca lokalocanacandrikā
pitrā kanakarekheti mātṛnāmnā kṛtātmajā
ekadā yauvanasthāyāṃ tasyāṃ rājā sa tatpitā
vijanopasthitāṃ devīṃ jagāda kanakaprabhām
vardhamānā sahaivaitatsamānodvāhacintayā
eṣā kanakarekhā me hṛdayaṃ devi bādhate
sthānaprāptivihīnā hi gītivat kulakanyakā
udvejinī parasyāpi śrūyamāṇaiva karṇayoḥ
vidyeva kanyakā mohād apātre pratipāditā
yaśase na na dharmāya jāyetānuśayāya tu
tat kasmai dīyate hyeṣā mayā nṛpataye sutā
ko 'syāḥ samaḥ syād iti me devi cintā garīyasī
tacchrutvā sā vihasyaivaṃ babhāṣe kanakaprabhā
tvam evam āttha kanyā tu necchatyudvāham eva sā
adyaiva narmaṇā sā hi kṛtakṛtrimaputrakā
vatse kadā vivāhaṃ te drakṣyāmītyuditā mayā
sā tacchrutvaiva sākṣepam evaṃ māṃ pratyavocata
mā maivam amba dātavyā naiva kasmaicid apyaham
madviyogo na cādiṣṭaḥ kanyaivāsmi suśobhanā
anyathā māṃ mṛtāṃ viddhi kiṃcid astyatra kāraṇam
evaṃ tayoktā tvatpārśvaṃ rājan vignāham āgatā
tanniṣiddhavivāhāyāḥ kā varasya vicāraṇā
iti rājñīmukhācchrutvā samudbhrāntaḥ sa bhūpatiḥ
kanyakāntaḥpuraṃ gatvā tām avādīt tadā sutām
prārthayante 'pi tapasā yaṃ surāsurakanyakāḥ
bhartṛlābhaḥ kathaṃ vatse sa niṣiddhaḥ kila tvayā
etat pitur vacaḥ śrutvā bhūtalanyastalocanā
tadā kanakarekhā sā nijagāda nṛpātmajā
tāta naivepsitastāvad vivāho mama sāṃpratam
tat tātasyāpi kiṃ tena kāryaṃ kaścātra vo grahaḥ
ityuktaḥ sa tayā rājā duhitrā dhīmatāṃ varaḥ
paropakārī sa punarevam etām abhāṣata
kanyādānād ṛte putri kiṃ syāt kilbiṣaśāntaye
na ca bandhuparādhīnā kanyā svātantryam arhati
jātaiva hi parasyārthe kanyakā nāma rakṣyate
bālyād ṛte vinā bhartuḥ kīdṛk tasyāḥ pitur gṛham
ṛtumatyāṃ hi kanyāyāṃ bāndhavā yāntyadhogatim
vṛṣalī sā varaścāsyā vṛṣalīpatirucyate
iti tenoditā pitrā rājaputrī manogatām
vācaṃ kanakarekhā sā tatkṣaṇaṃ samudairayat
yadyevaṃ tāta tad yena vipreṇa kṣatriyeṇa vā
dṛṣṭā kanakapuryākhyā nagarī kṛtinā kila
tasmai tvayāhaṃ dātavyā sa me bhartā bhaviṣyati
nānyathā tāta mithyaiva kartavyā me kadarthanā
evaṃ tayokte sutayā sa rājā samacintayat
diṣṭyodvāhasya tat tāvat prasaṅgo 'ṅgīkṛto 'nayā
nūnaṃ ca kāraṇotpannā devīyaṃ kāpi madgṛhe
iyat kathaṃ vijānāti bālā bhūtvānyathā hyasau
iti saṃcintya tatkālaṃ tathetyuktvā ca tāṃ sutām
utthāya dinakartavyaṃ sa cakāra mahīpatiḥ
anyedyurāsthānagato jagāda sa ca pārśvagān
dṛṣṭā kanakapuryākhyā purī yuṣmāsu kenacit
yena dṛṣṭā ca sā tasmai viprāya kṣatriyāya vā
mayā kanakarekhā ca yauvarājyaṃ ca dīyate
śrutāpi naiva sāsmābhir darśane deva kā kathā
iti te cāvadan sarve anyonyānanadarśinaḥ
tato rājā pratīhāram ānīyādiśati sma saḥ
gaccha bhramaya kṛtsne 'tra pure paṭahaghoṣaṇām
jānīhi yadi kenāpi dṛṣṭā sā nagarī na vā
ityādiṣṭaḥ pratīhāraḥ sa tatheti viniryayau
nirgatya ca samādiśya tatkṣaṇaṃ rājapūruṣān
bhrāmayāmāsa paṭahaṃ kṛtaśravaṇakautukam
vipraḥ kṣatrayuvā vā kanakapurīṃ yo 'tra dṛṣṭavān nagarīm
vadatu sa tasmai rājā dadāti tanayāṃ ca yauvarājyaṃ ca
iti cetastatastatra nagare dattavismayam
tad aghoṣyata sarvatra paṭahānantaraṃ vacaḥ
keyaṃ pure 'smin kanakapurīnāmādya ghoṣyate
yā vṛddhairapi nāsmābhir dṛṣṭā jātu na ca śrutā
ityevaṃ cāvadan paurāḥ śrutvā tāṃ tatra ghoṣaṇām
na punaḥ kaścid eko 'pi mayā dṛṣṭetyabhāṣata
tāvacca tannivāsyekaḥ śaktideva iti dvijaḥ
baladevatanūjastām aśṛṇot tatra ghoṣaṇām
sa yuvā vyasanī sadyo dyūtena vidhanīkṛtaḥ
acintayad rājasutāpradānākarṇanonmanāḥ
dyūtahāritaniḥśeṣavittasya mama nādhunā
praveśo 'sti pitur gehe nāpi paṇyāṅganāgṛhe
tasmādagatikastāvad varaṃ mithyā bravīmyaham
mayā sā nagarī dṛṣṭetyevaṃ paṭahaghoṣakān
ko māṃ pratyetyavijñānaṃ kena dṛṣṭā kadā hi sā
syād evaṃ ca kadācinme rājaputryā samāgamaḥ
iti saṃcintya gatvā tān sa rājapuruṣāṃstadā
śaktidevo mayā dṛṣṭā sā purītyavadanmṛṣā
diṣṭyā tarhi pratīhārapārśvam ehīti tatkṣaṇam
uktavadbhiśca taiḥ sākaṃ sa pratīhāram abhyagāt
tasmai tathaiva cāśaṃsat tatpurīdarśanaṃ mṛṣā
tenāpi satkṛtya tato rājāntikam anīyata
rājāgre 'pyavikalpaḥ saṃstathaiva ca tad abravīt
dyūtatāntasya kiṃ nāma kitavasya hi duṣkaram
rājāpi niścayaṃ jñātuṃ brāhmaṇaṃ taṃ visṛṣṭavān
tasyāḥ kanakarekhāyā duhitur nikaṭaṃ tadā
tayā ca sa pratīhāramukhājjñātvāntikāgataḥ
kaccit tvayā sā kanakapurī dṛṣṭetyapṛcchyata
bāḍhaṃ mayā sā nagarī dṛṣṭā vidyārthinā satā
bhramatā bhuvam ityevaṃ so 'pi tāṃ pratyabhāṣata
kena mārgeṇa tatra tvaṃ gatavān kīdṛśī ca sā
iti bhūyastayā pṛṣṭaḥ sa vipro 'pyevam abravīt
ito harapuraṃ nāma nagaraṃ gatavān aham
tato 'pi prāptavān asmi purīṃ vārāṇasīṃ kramāt
vārāṇasyāśca divasair nagaraṃ pauṇḍravardhanam
tasmāt kanakapuryākhyāṃ nagarīṃ tāṃ gato 'bhavam
dṛṣṭā mayā ca sā bhogabhūmiḥ sukṛtakarmaṇām
animeṣekṣaṇāsvādyaśobhā śakrapurī yathā
tatrādhigatavidyaśca kālenāham ihāgamam
iti tenāsmi gatavān pathā sāpi purīdṛśī
evaṃ viracitoktau ca dhūrte tasmin dvijanmani
śaktideve sahāsaṃ sā vyājahāra nṛpātmajā
aho satyaṃ mahābrahman dṛṣṭā sā nagarī tvayā
brūhi brūhi punastāvat kenāsi gatavān pathā
tacchrutvā sa yadā dhārṣṭyaṃ śaktidevo 'karot punaḥ
tadā taṃ rājaputrī sā ceṭībhir niravāsayat
nirvāsite yayau cāsmin pituḥ pārśvaṃ tadaiva sā
kiṃ satyam āha vipro 'sāviti pitrāpyapṛcchyata
tataśca sā rājasutā janakaṃ nijagāda tam
tāta rājāpi bhūtvā tvam avicāryaiva ceṣṭase
kiṃ na jānāsi dhūrtā yad vañcayante janān ṛjūn
sa hi mithyaiva vipro māṃ pratārayitum īhate
na punar nagarī tena dṛṣṭā sālīkavādinā
dhūrtairanekākārāśca kriyante bhuvi vañcanāḥ
śivamādhavavṛttāntaṃ tathā hi śṛṇu vacmi te
ityuktvā rājakanyā sā vyājahāra kathām imām
asti ratnapuraṃ nāma yathārthaṃ nagarottamam
śivamādhavasaṃjñau ca dhūrtau tatra babhūvatuḥ
parivārīkṛtānekadhūrtau tau cakratuściram
māyāprayoganiḥśeṣamuṣitāḍhyajanaṃ puram
ekadā dvau ca tāvevaṃ mantraṃ vidadhatur mithaḥ
idaṃ nagaram āvābhyāṃ kṛtsnaṃ tāvad viluṇṭhitam
ataḥ saṃprati gacchāmo vastum ujjayinīṃ purīm
tatra tu śrūyate rājñaḥ purodhāḥ sumahādhanaḥ
śaṃkarasvāmināmā ca tasmād yuktyā hṛtair dhanaiḥ
mālavastrīvilāsānāṃ yāsyāmo 'tra rasajñatām
āskandī dakṣiṇārdhasya sa tatra bhrukuṭīmukhaḥ
saptakumbhīnidhāno hi kīnāśo gīyate dvijaiḥ
kanyāratnaṃ ca tasyāsti viprasyaikam iti śrutam
tad apyetatprasaṅgena dhruvaṃ tasmād avāpsyate
iti niścitya kṛtvā ca mithaḥ kartavyasaṃvidam
śivamādhavadhūrtau tu purāt prayayatustataḥ
śanaiścojjayinīṃ prāpya mādhavaḥ saparicchadaḥ
rājaputrasya veṣeṇa tasthau grāme kvacid bahiḥ
śivastvavikalaṃ kṛtvā varṇiveṣaṃ viveśa tām
nagarīm eka evāgre bahumāyāvicakṣaṇaḥ
tatrādhyuvāsa siprāyā maṭhikāṃ tīrasīmani
dṛśyasthāpitamṛddarbhabhikṣābhāṇḍamṛgājinām
sa ca prabhātakāleṣu ghanayāṅgaṃ mṛdālipat
avīcikardamālepasūtrapātam ivācaran
sarittoye ca sa ciraṃ nimajjyāsīd avāṅmukhaḥ
kukarmajām ivābhyasyan bhaviṣyantīm adhogatim
snānotthito 'rkābhimukhastasthāvūrdhvaṃ ciraṃ ca saḥ
śūlādhiropaṇaucityam ātmano darśayann iva
tato devāgrato gatvā kuśakūrcakaro japan
āsta padmāsanāsīnaḥ sadambhacaturānanaḥ
antarā hṛdayānīva sādhūnāṃ kaitavena saḥ
svacchāny āhṛtya puṣpāṇi purāriṃ paryapūjayat
kṛtapūjaśca bhūyo 'pi mithyā japaparo 'bhavat
dattāvadhānaḥ kusṛtiṣviva dhyānaṃ tatāna saḥ
aparāhṇe ca bhikṣārthī kṛṣṇasārājināmbaraḥ
puri tadvañcanāmāyākaṭākṣa iva so 'bhramat
ādāya dvijagehebhyo maunī bhikṣātrayaṃ tataḥ
sadaṇḍājinakaścakre triḥ satyam iva khaṇḍaśaḥ
bhāgaṃ dadau ca kākebhyo bhāgam abhyāgatāya ca
bhāgena dambhabījena kukṣibhastrām apūrayat
punaḥ sa sarvapāpāni nijāni gaṇayann iva
japann āvartayāmāsa ciraṃ mithyākṣamālikām
rajanyām advitīyaśca sa tasthau maṭhikāntare
api sūkṣmāṇi lokasya marmasthānāni cintayan
evaṃ pratidinaṃ kurvan kaṣṭaṃ vyājamayaṃ tapaḥ
sa tatrāvarjayāmāsa nagarīvāsināṃ manaḥ
aho tapasvī śānto 'yam iti khyātiśca sarvataḥ
udapadyata tatrāsya bhaktinamre 'khile jane
tāvacca sa dvitīyo 'sya sakhā cāramukhena tam
vijñāya mādhavo 'pyetannagarīṃ praviveśa tām
gṛhītvā vasatiṃ cātra dūre devakulāntare
sa rājaputracchadmā san snātuṃ siprātaṭaṃ yayau
snātvā sānucaro dṛṣṭvā devāgre japatatparam
taṃ śivaṃ paramaprahvo nipapātāsya pādayoḥ
jagāda ca janasyāgre nāstīdṛk tāpaso 'paraḥ
asakṛddhi mayā dṛṣṭastīrthānyeṣa bhramann iti
śivastu taṃ vilokyāpi dambhastambhitakaṃdharaḥ
tathaivāsīt tataḥ so 'pi mādhavo vasatiṃ yayau
rātrau militvā caikatra bhuktvā pītvā ca tāvubhau
mantrayāmāsatuḥ śeṣaṃ kartavyaṃ yad ataḥ param
yāme ca paścime svairam āgāt svamaṭhikāṃ śivaḥ
mādhavo 'pi prabhāte svaṃ dhūrtam ekaṃ samādiśat
etad gṛhītvā gaccha tvaṃ vastrayugmam upāyanam
śaṃkarasvāminaḥ pārśvam iha rājapurodhasaḥ
rājaputraḥ parābhūto mādhavo nāma gotrajaiḥ
pitryaṃ bahu gṛhītvārtham āgato dakṣiṇāpathāt
samaiḥ katipayairanyai rājaputrairanudrutaḥ
sa ceha yuṣmadīyasya rājñaḥ sevāṃ kariṣyati
tena tvaddarśanāyāhaṃ preṣito yaśasāṃ nidhe
iti tvayā savinayaṃ sa ca vācyaḥ purohitaḥ
evaṃ sa mādhavenoktvā dhūrtaḥ saṃpreṣitastadā
jagāmopāyanakaro gṛhaṃ tasya purodhasaḥ
upetyāvasare dattvā prābhūtaṃ vijane ca tat
tasmai mādhavasaṃdeśaṃ śaṃsati sma yathocitam
so 'pyupāyanalobhāt tacchraddadhe kalpitāyatiḥ
upapradānaṃ lipsūnām ekaṃ hyākarṣaṇauṣadham
tataḥ pratyāgate tasmin dhūrte 'nyedyuḥ sa mādhavaḥ
labdhāvakāśastam agāt svayaṃ draṣṭuṃ purohitam
dhṛtakārpaṭikākārai rājaputrāpadeśibhiḥ
vṛtaḥ pārśvacarairāttakāṣṭhakhaṇḍakalāñchanaiḥ
purogāveditaścainam abhyagāt sa purohitam
tenāpyabhyudgamānandasvāgatair abhyanandyata
tatastena saha sthitvā kathālāpaiḥ kṣaṇaṃ ca saḥ
āyayau tadanujñāto mādhavo vasatiṃ nijām
dvitīye 'hni punaḥ preṣya prābhṛtaṃ vastrayor yugam
bhūyo 'pi tam upāgacchat purohitam uvāca ca
parivārānurodhena kila sevārthino vayam
tena tvam āśrito 'smābhirarthamātrāsti naḥ punaḥ
tacchrutvā prāptim āśaṅkya tasmāt so 'tha purohitaḥ
pratiśuśrāva tat tasmai mādhavāya samīhitam
kṣaṇācca gatvā rājānam etadarthaṃ vyajijñapat
tadgauraveṇa rājāpi tat tathā pratyapadyata
apare 'hni ca nītvā taṃ mādhavaṃ saparicchadam
nṛpāyādarśayat tasmai sa purodhāḥ sagauravam
nṛpo 'pi mādhavaṃ dṛṣṭvā rājaputropamākṛtim
ādareṇānujagrāha vṛttiṃ cāsya pradiṣṭavān
tato 'tra sevamānastaṃ nṛpaṃ tasthau sa mādhavaḥ
rātrau rātrau ca mantrāya śivena samagacchata
ihaiva vasa madgehe iti tena purodhasā
so 'rthitaścābhavallobhād upacāropajīvinā
tataḥ sahacaraiḥ sākaṃ tasyaivāśiśriyad gṛham
vināśahetur vāsāya madguḥ skandhaṃ taroriva
kṛtvā kṛtrimamāṇikyamayairābharaṇair bhṛtam
bhāṇḍaṃ ca sthāpayāmāsa tadīye koṣaveśmani
antarā ca tad udghāṭya taistair vyājārdhadarśitaiḥ
jahārābharaṇaistasya śaṣpairiva paśor manaḥ
viśvaste ca tatastasmin purodhasi cakāra saḥ
māndyam alpatarāhārakṛśīkṛtatanur mṛṣā
yāte katipayāhne ca taṃ śayyopāntavartinam
purohitaṃ sa vakti sma dhūrtarājo 'lpayā girā
mama tāvaccharīre 'smin vartate viṣamā daśā
tad vipravara kaṃcit tvaṃ brāhmaṇottamam ānaya
yasmai dāsyāmi sarvasvam ihāmutra ca śarmaṇe
asthire jīvite hyāsthā kā dhaneṣu manasvinaḥ
ityuktaḥ sa purodhāśca tena dānopajīvakaḥ
evaṃ karomīty āha sma so 'pataccāsya pādayoḥ
tataḥ sa brāhmaṇaṃ yaṃ yam ānināya purohitaḥ
viśeṣecchānibhāttaṃ taṃ śraddadhe na sa mādhavaḥ
tad dṛṣṭvā tasya pārśvastho dhūrta eko 'bravīd idam
na tāvad asmai sāmānyo vipraḥ prāyeṇa rocate
tad ya eṣa śivo nāma śiprātīre mahātapāḥ
sthitaḥ saṃprati bhātyasya na vetyetan nirūpyatām
tacchrutvā mādhavo 'vādīt kṛtārtistaṃ purohitam
hanta prasīdānaya taṃ vipro nānyo hi tādṛśaḥ
ityuktastena ca yayau sa śivasyāntikaṃ tataḥ
purodhāstam apaśyacca racitadhyānaniścalam
upāviśacca tasyāgre tataḥ kṛtvā pradakṣiṇam
tatkṣaṇaṃ so 'pi dhūrto 'bhūcchanairunmīlitekṣaṇaḥ
tataḥ praṇamya taṃ prahvaḥ sa uvāca purohitaḥ
na cet kupyasi tat kiṃcit prabho vijñāpayāmyaham
tan niśamya ca tenoṣṭhapuṭonnamanasaṃjñayā
anujñātaḥ śivenaivaṃ tam avādīt purohitaḥ
iha sthito dākṣiṇātyo rājaputro mahādhanaḥ
mādhavākhyaḥ sa cāsvasthaḥ sarvasvaṃ dātum udyataḥ
manyase yadi tat tubhyaṃ sa sarvaṃ tat prayacchati
nānānarghamahāratnamayālaṃkaraṇojjvalam
tacchrutvā sa śanair muktamaunaḥ kila śivo 'bravīt
brahman bhikṣāśanasyārthaiḥ ko 'rtho me brahmacāriṇaḥ
tataḥ purohito 'pyevaṃ sa taṃ punarabhāṣata
maivaṃ vādīr mahābrahman kiṃ na vetsy āśramakramam
kṛtadāro gṛhe kurvan devapitratithikriyāḥ
dhanaistrivargaṃ prāpnoti gṛhī hy āśramiṇāṃ varaḥ
tataḥ so 'pi śivo 'vādīt kuto me dārasaṃgrahaḥ
na hyahaṃ pariṇeṣyāmi kulād yādṛśatādṛśāt
tacchrutvā sukhabhogyaṃ ca matvā tasya tathā dhanam
sa prāptāvasaro lubdhaḥ purodhāstam abhāṣata
asti tarhi sutā kanyā vinayasvāminīti me
atirūpavatī sā ca tāṃ ca tubhyaṃ dadāmyaham
yacca pratigrahadhanaṃ tasmāt prāpnoṣi mādhavāt
tad ahaṃ tava rakṣāmi tad bhajasva gṛhāśramam
ityākarṇya sa sampannayatheṣṭārthaḥ śivo 'bravīt
brahman grahastavāyaṃ cet tat karomi vacastava
hemaratnasvarūpe tu mugdha evāsmi tāpasaḥ
tvadvācaiva pravarte 'haṃ yathā vetsi tathā kuru
etacchivavacaḥ śrutvā parituṣṭastatheti tam
mūḍho nināya gehaṃ svaṃ tathaiva sa purohitaḥ
saṃniveśya ca tatrainaṃ śivākhyam aśivaṃ tataḥ
yathākṛtaṃ śaśaṃsaitanmādhavāyābhinandate
tadaiva ca dadau tasmai sutāṃ kleśavivardhitām
nijāṃ śivāya saṃpattim iva mūḍhatvahāritām
kṛtodvāhaṃ tṛtīye 'hni pratigrahakṛte ca tam
nināya vyājamandasya mādhavasya tato 'ntikam
atarkyatapasaṃ vande tvām ityavitathaṃ vadan
mādhavo 'pyapatat tasya śivasyotthāya pādayoḥ
dadau ca tasmai vidhivat koṣāgārāt tadāhṛtam
bhūrikṛtrimamāṇikyamayābharaṇabhāṇḍakam
śivo 'pi pratigṛhyaitat tasya haste purodhasaḥ
nāhaṃ vedmi tvam evaitad vetsītyuktvā samarpayat
aṅgīkṛtam idaṃ pūrvaṃ mayā cintā tavātra kā
ityuktvā tacca jagrāha tatkṣaṇaṃ sa purohitaḥ
kṛtāśiṣi tato yāte svavadhūvāsakaṃ śive
nītvā sa sthāpayāmāsa tannije koṣaveśmani
mādhavo 'pi tad anyedyur māndyavyājaṃ śanaistyajan
rogopaśāntiṃ vakti sma mahādānaprabhāvataḥ
tvayā dharmasahāyena samuttīrṇo 'ham āpadaḥ
iti cāntikam āyāntaṃ praśaśaṃsa purohitam
etatprabhāvād etanme śarīram iti kīrtayan
prakāśam eva cakre ca śivena saha mitratām
śivo 'pi yāteṣu dineṣvavādīt taṃ purohitam
evam eva bhavadgehe bhokṣyate ca kiyanmayā
tat kiṃ tvam eva mūlyena gṛhṇāsyābharaṇaṃ na tat
mahārgham iti cenmūlyaṃ yathāsaṃbhavi dehi me
tacchrutvā tad anarghaṃ ca matvā tanniṣkrayaṃ dadau
tatheti tasmai sarvasvaṃ śivāya sa purohitaḥ
tadarthaṃ ca svahastena jīvaṃ lekhyam akārayat
svayaṃ cāpyakarod buddhvā tad dhanaṃ svadhanādhikam
anyonyalikhitaṃ haste gṛhītvā sa purohitaḥ
pṛthag āsīt pṛthak so 'pi śivo bheje gṛhasthitim
tataśca sa śivaḥ so 'pi mādhavaḥ saṃgatāvubhau
purohitārthān bhuñjānau yathecchaṃ tatra tasthatuḥ
gate kāle ca mūlyārthī sa purodhāḥ kilāpaṇe
tato 'laṃkāraṇād ekaṃ vikretuṃ kaṭakaṃ yayau
tatraitad ratnatattvajñāḥ parīkṣya vaṇijo 'bruvan
aho kasyāsti vijñānaṃ yenaitat kṛtrimaṃ kṛtam
kācasphaṭikakhaṇḍā hi nānārāgoparañjitāḥ
rītibaddhā ime naite maṇayo na ca kāñcanam
tacchrutvā vihvalo gatvā sa purodhāstadaiva tat
ānīyābharaṇaṃ gehāt kṛtsnaṃ teṣām adarśayat
te dṛṣṭvā tadvad evāsya sarvaṃ kṛtrimam eva tat
ūcire ca sa tacchrutvā vajrāhata ivābhavat
tataśca gatvā tatkālaṃ sa mūḍhaḥ śivam abhyadhāt
gṛhṇīṣva svān alaṃkārāṃstanme dehi nijaṃ dhanam
kuto mamādyāpi dhanaṃ taddhyaśeṣaṃ gṛhe mayā
kālena bhuktam iti taṃ śivo 'pi pratyabhāṣata
tato vivadamānau tau pārśvāvasthitamādhavam
purodhāśca śivaścobhau rājānam upajagmatuḥ
kācasphaṭikayoḥ khaṇḍai rītibaddhaiḥ surañjitaiḥ
racitaṃ deva dattvaiva vyājālaṃkaraṇaṃ mahat
śivena mama sarvasvam ajānānasya bhakṣitam
iti vijñāpayāmāsa nṛpatiṃ sa purohitaḥ
tataḥ śivo 'bravīd rājann ā bālyāt tāpaso 'bhavam
anenaiva tad abhyarthya grāhito 'haṃ pratigraham
tadaiva bhāṣitaṃ cāsya mugdhenāpi satā mayā
ratnādiṣvanabhijñasya pramāṇaṃ me bhavān iti
ahaṃ sthitastavātreti pratyapadyata caiṣa tat
pratigṛhya ca tat sarvaṃ haste 'syaiva mayārpitam
tato 'nena gṛhītaṃ tat svecchaṃ mūlyena me prabho
vidyate cāvayoratra svahastalikhitaṃ mithaḥ
idānīṃ caiva sāhāyyaṃ paraṃ jānātyataḥ prabhuḥ
evaṃ śive samāptoktāvuvāca sa ca mādhavaḥ
maivam ādiśa mānyastvam aparādho mamātra kaḥ
na gṛhītaṃ mayā kiṃcid bhavato vā śivasya vā
paitṛkaṃ dhanam anyatra ciraṃ nyāsīkṛtaṃ sthitam
tadā tad eva cānītaṃ mayā dattaṃ dvijanmane
satyaṃ yadi na tat svarṇaṃ na ca ratnāni tāni tat
rītisphaṭikakācānāṃ pradānād astu me phalam
nirvyājahṛdayatvena dāne ca pratyayo mama
dṛṣṭa evāvatīrṇo 'smi yad rogam atidustaram
ityabhinnamukhacchāyam uktavatyatra mādhave
jahāsa mantrisahito rājā tasmai tutoṣa ca
naivam anyāyataḥ kiṃcinmādhavasya śivasya vā
iti tatra sabhāsadbhiḥ sāntarhāsam udīrite
purohitaḥ so 'tha yayau hāritārtho vilajjitaḥ
kāsāṃ hi nāpadāṃ heturatilobhāndhabuddhitā
tau ca dhūrtau tatastatra tasthatuḥ śivamādhavau
parituṣṭanṛpāvāptaprasādasukhitau ciram
evaṃ sūtraśataistaistair jihvājālāni tanvate
jālopajīvino dhūrtā dhārāyāṃ dhīvarā iva
tat tāta mithyā kanakapurīṃ dṛṣṭām iva bruvan
eṣo 'pi vañcayitvā tvāṃ vipro matprāptim icchati
ataḥ saṃprati mā bhūt te madvivāhakṛte tvarā
sthitāsmi tāvat kanyaiva paśyāmo bhavitātra kim
ityuktaḥ sutayā rājā tayā kanakarekhayā
paropakārī sa tadā tām evaṃ pratyabhāṣata
yauvane kanyakābhāvaściraṃ putri na yujyate
mithyā vadanti doṣaṃ hi durjanā guṇamatsarāḥ
uttamasya viśeṣeṇa kalaṅkotpādako janaḥ
harasvāmikathām atra śṛṇvetāṃ kathayāmi te
gaṅgopakaṇṭhe kusumapuraṃ nāmāsti yat puram
harasvāmīti ko 'pyāsīt tīrthārthī tatra tāpasaḥ
sa bhaikṣavṛttir vipro 'tra gaṅgātīrakṛtoṭajaḥ
tapaḥprakarṣāllokasya gauravāspadatāṃ yayau
kadāciccātra taṃ dṛṣṭvā dūrād bhikṣāvinirgatam
janamadhye jagādaikastadguṇāsahanaḥ khalaḥ
api jānītha jāto 'yaṃ kīdṛk kapaṭatāpasaḥ
anenaivārbhakāḥ sarve nagare 'mutra bhakṣitāḥ
tacchrutvā ca dvitīyo 'tra tatrāvocata tādṛśaḥ
satyaṃ śrutaṃ mayāpyetad ucyamānaṃ janairiti
evam etad iti smāha tṛtīyo 'pi samarthayan
badhnāty āryaparīvādaṃ khalasaṃvādaśṛṅkhalā
tenaiva ca krameṇaiva gataḥ karṇaparaṃparām
pravādo bahulībhāvaṃ sarvatrātra pure yayau
paurāśca sarve gehebhyo balād bālān na tatyajuḥ
harasvāmī śiśūn nītvā bhakṣayatyakhilān iti
tataśca brāhmaṇāstatra saṃtatikṣayabhīravaḥ
sambhūya mantrayāmāsuḥ purāt tasya pravāsanam
graseta kupitaḥ so 'smān iti sākṣād bhayānna te
yadā tasyāśakan vaktuṃ dūtān visasṛjustadā
te ca gatvā tadā dūtā dūrād eva tam abruvan
nagarād gamyatām asmād ityāhustvāṃ dvijātayaḥ
kiṃ nimittam iti proktā vismitenātha tena te
punar ūcustvam aśnāsi bāladarśam iheti tam
tacchrutvā sa harasvāmī svayaṃ pratyāyanecchayā
viprāṇāṃ nikaṭaṃ teṣāṃ bhītinaśyajjano yayau
viprāścāruruhustrāsāt taṃ dṛṣṭvaiva maṭhopari
pravādamohitaḥ prāyo na vicārakṣamo janaḥ
atha dvijān harasvāmī tān ekaikam adhaḥ sthitaḥ
nāmagrāhaṃ samāhūya sa jagādopari sthitān
ko 'yaṃ moho 'dya vo viprā nāvekṣadhvaṃ parasparam
kiyanto bālakāḥ kasya mayā kutra ca bhakṣitāḥ
tacchrutvā yāvad anyonyaṃ viprāḥ parimṛśanti te
tāvat sarve 'pi sarveṣāṃ jīvanto bālakāḥ sthitāḥ
kramānniyuktāścānye 'pi paurāstatra tathaiva tat
pratyapadyanta sarve 'pi savipravaṇijo 'bruvan
aho vimūḍhairasmābhiḥ sādhur mithyaiva dūṣitaḥ
jīvanti bālāḥ sarveṣāṃ tat kasyānena bhakṣitāḥ
ityuktavatsu sarveṣu harasvāmī tadaiva saḥ
sampannaśuddhir nagarād gantuṃ pravavṛte tataḥ
durjanotpāditāvadyaviraktīkṛtacetasi
avivekini durdeśe ratiḥ kā hi manasvinaḥ
tato vaṇigbhir vipraiśca prārthitaścaraṇānataiḥ
kathaṃcit sa harasvāmī tatra vastum amanyata
itthaṃ saccaritāvalokanalasadvidveṣavācālitā mithyādūṣaṇam evam eva dadati prāyaḥ satāṃ durjanāḥ
kiṃcit kiṃ punarāpnuvanti yadi te tatrāvakāśaṃ manāg draṣṭuṃ tajjvalite 'nale nipatitaḥ prājyājyadhārotkaraḥ
tasmād viśalyayitum icchasi māṃ yadi tvaṃ vatse tad unmiṣati nūtanayauvane 'smin
na sveccham arhasi ciraṃ khalu kanyakātvam āsevituṃ sulabhadurjanaduṣpravādam
ityuktā narapatinā pitrā prāyeṇa kanakarekhā sā
nijagāda rājatanayā tam avasthitaniścayā bhūyaḥ
dṛṣṭā kanakapurī sā vipreṇa kṣatriyeṇa vā yena
tarhi tam āsu gaveṣaya tasmai māṃ dehi bhāṣitaṃ hi mayā
tacchrutvā dṛḍhaniścayāṃ vigaṇayañjātismarāṃ tāṃ sutāṃ nāsyāścānyam abhīṣṭabhartṛghaṭane paśyann upāyakramam
deśe tatra tataḥ prabhṛtyanudinaṃ praṣṭuṃ navāgantukān bhūyo bhūmipatiḥ sa nityapaṭahaprodghoṣaṇām ādiśat
yo vipraḥ kṣatriyo vā nanu kanakapurīṃ dṛṣṭavān so 'bhidhattām tasmai rājā kila svāṃ vitarati tanayāṃ yauvarājyena sākam
sarvatrāghoṣyataivaṃ punarapi paṭahānantaraṃ cātra śaśvan na tvekaḥ ko'pi tāvat kṛtakanakapurīdarśano labhyate sma
atrāntare dvijayuvā śaktidevaḥ sa durmanāḥ
acintayad abhipretarājakanyāvamānitaḥ
mayeha mithyākanakapurīdarśanavādinā
vimānanā paraṃ prāptā na tvasau rājakanyakā
tad etatprāptaye tāvad bhramaṇīyā mahī mayā
yāvat sā nagarī dṛṣṭā prāṇair vāpi gataṃ mama
tāṃ hi dṛṣṭvā purīm etya tatpaṇopārjitaṃ na cet
labheya rājatanayām enāṃ kiṃ jīvitena tat
evaṃ kṛtapratijñaḥ san vardhamānapurāt tataḥ
dakṣiṇāṃ diśam ālambya sa pratasthe tadā dvijaḥ
krameṇa gacchaṃśca prāpa so 'tha vindhyamahāṭavīm
viveśa ca nijāṃ vāñchām iva tāṃ gahanāyatām
tasyāṃ ca mārutādhūtamṛdupādapapallavaiḥ
vījayantyām ivātmānaṃ taptam arkakarotkaraiḥ
bhūricauraparābhūtiduḥkhād iva divāniśam
krośantyāṃ tīvrasiṃhādihanyamānamṛgāravaiḥ
svacchandīchaladuddāmamahāmarumarīcibhiḥ
jigīṣantyām ivātyugrāṇyapi tejāṃsi bhāsvataḥ
jalasaṃhatihīnāyām apyaho sulabhāpadi
satatollaṅghyamānāyām api dūrībhavadbhuvi
divasair dūram adhvānam atikramya dadarśa saḥ
ekānte śītalasvacchasalilaṃ sumahat saraḥ
puṇḍarīkocchritacchattraṃ prollasaddhaṃsacāmaram
kurvāṇam iva sarveṣāṃ sarasām adhirājatām
tasmin snānādi kṛtvā ca tatpārśve punaruttare
apaśyad āśramapadaṃ saphalasnigdhapādapam
tatrāśvatthataror mūle niṣaṇṇaṃ tāpasair vṛtam
sa sūryatapasaṃ nāma sthaviraṃ munim aikṣata
svavayo'bdaśatagranthisaṃkhyayevākṣamālayā
jarādhavalakarṇāgrasaṃśrayiṇyā virājitam
praṇāmapūrvakaṃ taṃ ca munim abhyājagāma saḥ
tenāpyatithisatkārair muninā so 'bhyanandyata
apṛcchyata ca tenaiva saṃvibhajya phalādibhiḥ
kutaḥ prāpto 'si gantāsi kva ca bhadrocyatām iti
vardhamānapurāt tāvad bhagavann aham āgataḥ
gantuṃ pravṛttaḥ kanakapurīm asmi pratijñayā
na jāne kva bhavet sā tu bhagavān vaktu vetti cet
iti taṃ śaktidevo 'pi sa prahvo munim abhyadhāt
vatsa varṣaśatānyaṣṭau mamāśramapade tviha
atikrāntāni na ca sā śrutāpi nagarī mayā
iti tenāpi muninā gaditaḥ sa viṣādavān
punarevābravīt tarhi mṛto 'smi kṣmāṃ bhramann iha
tataḥ krameṇa jñātārthaḥ sa munistam abhāṣata
yadi te niścayastarhi yad ahaṃ vacmi tat kuru
asti kāmpilyaviṣayo yojanānāṃ śateṣvitaḥ
triṣu tatrottarākhyaśca giristatrāpi cāśramaḥ
tatrāryo 'sti mama bhrātā jyeṣṭho dīrghatapā iti
tatpārśvaṃ vraja jānīyāt sa vṛddho jātu tāṃ purīm
etacchrutvā tathetyuktvā jātāsthastatra tāṃ niśām
nītvā pratasthe sa prātaḥ śaktidevo drutaṃ tataḥ
kleśātikrāntakāntāraśataścāsādya taṃ cirāt
kāmpilyaviṣayaṃ tasminn ārurohottare girau
tatra taṃ dīrghatapasaṃ munim āśramavartinam
dṛṣṭvā praṇamya ca prītaḥ kṛtātithyam upāyayau
vyajijñapacca kanakapurīṃ rājasutoditām
prasthito 'haṃ na jānāmi bhagavan kvāsti sā purī
sā ca me 'vaśyagantavyā tatastadupalabdhaye
ṛṣiṇā sūryatapasā preṣito 'smi tavāntikam
ityuktavantaṃ taṃ śaktidevaṃ so 'pyabravīnmuniḥ
iyatā vayasā putra purī sādya śrutā mayā
deśāntarāgataiḥ kaiḥ kair jātaḥ paricayo na me
na ca tāṃ śrutavān asmi dūre taddarśanaṃ punaḥ
jānāmyahaṃ ca niyataṃ davīyasi tayā kvacit
bhāvyaṃ dvīpāntare vatsa tatropāyaṃ ca vacmi te
asti vārinidher madhye dvīpam utsthalasaṃjñakam
tatra satyavratākhyo 'sti niṣādādhipatir dhanī
tasya dvīpāntareṣvasti sarveṣvapi gatāgatam
tena sā nagarī jātu bhaved dṛṣṭā śrutāpi vā
tasmāt prayāhi jaladherupakaṇṭhapratiṣṭhitam
nagaraṃ prathamaṃ tāvad viṭaṅkapurasaṃjñakam
tataḥ kenāpi vaṇijā samaṃ pravahaṇena tat
niṣādasyāspadaṃ gaccha dvīpaṃ tasyeṣṭasiddhaye
ityuktastena muninā śaktidevaḥ sa tatkṣaṇam
tathetyuktvā tam āmantrya prayāti sma tadāśramāt
kālena prāpya collaṅghya deśān krośān vahaṃśca saḥ
vāridhestīratilakaṃ tad viṭaṅkapuraṃ param
tasmin samudradattākhyam utsthaladvīpayāyinam
anviṣya vaṇijaṃ tena saha sakhyaṃ cakāra saḥ
tadīyaṃ yānapātraṃ ca samaṃ tenādhiruhya saḥ
tatprītipūrṇapātheyaḥ pratasthe 'mbudhivartmanā
tato 'lpadeśe gantavye samuttasthāvaśaṅkitam
kālo vidyullatājihvo garjan parjanyarākṣasaḥ
laghūn unnamayan bhāvān gurūn apyavapātayan
vavau vidherivārambhaḥ pracaṇḍaśca prabhañjanaḥ
vātāhatāśca jaladherudatiṣṭhanmahormayaḥ
āśrayābhibhavakrodhād iva śailāḥ sapakṣakāḥ
yayau ca tat pravahaṇaṃ kṣaṇam ūrdhvam adhaḥ kṣaṇam
ucchrāyapātaparyāyaṃ darśayad dhaninām iva
kṣaṇāntare ca vaṇijām ākrandaistīvrapūritam
bharād iva tad utpatya vahanaṃ samabhajyata
bhagne ca tasmiṃstatsvāmī sa vaṇik patito 'mbudhau
tīrṇaśca phalakārūḍhaḥ prāpyānyad vahanaṃ cirāt
śaktidevaṃ patantaṃ tu taṃ vyāttamukhakandaraḥ
aparikṣatasarvāṅgaṃ mahāmatsyo nigīrṇavān
sa ca matsyo 'bdhimadhyena tatkālaṃ svecchayā caran
utsthaladvīpanikaṭaṃ jagāma vidhiyogataḥ
tatra tasyaiva kaivartapateḥ satyavratasya saḥ
śapharagrāhibhir bhṛtyaiḥ prāpya daivād agṛhyata
te ca taṃ sumahākāyaṃ ninyurākṛṣya kautukāt
tadaiva dhīvarāstasya nijasya svāmino 'ntikam
so 'pi taṃ tādṛśaṃ dṛṣṭvā taireva sakutūhalaḥ
pāṭhīnaṃ pāṭayāmāsa bhṛtyaiḥ satyavrato nijaiḥ
pāṭitasyodarājjīvañśaktidevo 'tha tasya saḥ
anubhūtāparāścaryagarbhavāso viniryayau
niryātaṃ ca kṛtasvastikāraṃ taṃ ca savismayaḥ
yuvānaṃ vīkṣya papraccha dāśaḥ satyavratastataḥ
kastvaṃ kathaṃ kutaścaiṣā śapharodaraśāyitā
brahmaṃstvayāptā ko 'yaṃ te vṛttānto 'tyantam adbhutaḥ
tacchrutvā śaktidevastaṃ dāśendraṃ pratyabhāṣata
brāhmaṇaḥ śaktidevākhyo vardhamānapurād aham
avaśyagamyā kanakapurī ca nagarī mayā
ajānānaśca tāṃ dūrād bhrānto 'smi suciraṃ bhuvam
tato dīrghatapovākyāt saṃbhāvya dvīpagāṃ ca tām
tajjñaptaye dāśapaterutsthaladvīpavāsinaḥ
pārśvaṃ satyavratasyāhaṃ gacchan vahanabhaṅgataḥ
magno 'mbudhau nigīrṇo 'haṃ matsyena prāpito 'dhunā
ityuktavantaṃ taṃ śaktidevaṃ satyavrato 'bravīt
satyavrato 'ham evaitad dvīpaṃ taccedam eva te
kiṃtu dṛṣṭā bahudvīpadṛśvanāpi na sā mayā
nagarī tvadabhipretā dvīpānteṣu śrutā punaḥ
ityuktvā śaktidevaṃ ca viṣaṇṇaṃ vīkṣya tatkṣaṇam
punarabhyāgataprītyā taṃ sa satyavrato 'bhyadhāt
brahmanmā gā viṣādaṃ tvam ihaivādya niśāṃ vasa
prātaḥ kaṃcid upāyaṃ te vidhāsyāmīṣṭasiddhaye
ityāśvāsya sa tenaiva dāśena prahitastataḥ
sulabhātithisatkāraṃ dvijo vipramaṭhaṃ yayau
tatra tadvāsinaikena kṛtāhāro dvijanmanā
viṣṇudattābhidhānena saha cakre kathākramam
tatprasaṅgācca tenaiva pṛṣṭastasmai samāsataḥ
nijaṃ deśaṃ kulaṃ kṛtsnaṃ vṛttāntaṃ ca śaśaṃsa saḥ
tad buddhvā parirabhyainaṃ viṣṇudattaḥ sa tatkṣaṇam
babhāṣe harṣabāṣpāmbughargharākṣarajarjaram
diṣṭyā mātulaputrastvam ekadeśabhavaśca me
ahaṃ ca bālya eva prāk tasmād deśād ihāgataḥ
tad ihaivāsva nacirāt sādhayiṣyati cātra te
iṣṭaṃ dvīpāntarāgacchadvaṇikkarṇaparamparā
ityuktvānvayam āvedya viṣṇudatto yathocitaiḥ
taṃ śaktidevaṃ tatkālam upacārairupācarat
śaktidevo 'pi samprāpa vismṛtādhvaklamo mudam
videśe bandhulābho hi marāvamṛtanirjharaḥ
amaṃsta ca nijābhīṣṭasiddhim abhyarṇavartinīm
antarāpāti hi śreyaḥ kāryasaṃpattisūcakam
tato rātrāvanidrasya śayanīye niṣeduṣaḥ
abhivāñchitasaṃprāptigatacittasya tasya saḥ
śaktidevasya pārśvastho viṣṇudattaḥ samarthanam
vinodapūrvakaṃ kurvan kathāṃ kathitavān imām
purābhūt sumahāvipro govindasvāmisaṃjñakaḥ
mahāgrahāre kālindyā upakaṇṭhaniveśini
jāyete sma ca tasya dvau sadṛśau guṇaśālinaḥ
aśokadatto vijayadattaśceti sutau kramāt
kālena tatra vasatāṃ teṣām ajani dāruṇam
durbhikṣaṃ tena govindasvāmī bhāryām uvāca saḥ
ayaṃ durbhikṣadoṣeṇa deśastāvad vināśitaḥ
tanna śaknomyahaṃ draṣṭuṃ suhṛdbāndhavadurgatim
dīyate ca kiyat kasya tasmād annaṃ yad asti naḥ
tad dattvā mittrabandhubhyo vrajāmo viṣayād itaḥ
vārāṇasīṃ ca vāsāya sakuṭumbāḥ śrayāmahe
ityuktayā so 'numato bhāryayānnam adānnijam
sadārasutabhṛtyaśca sa deśāt prayayau tataḥ
utsahante na hi draṣṭum uttamāḥ svajanāpadam
gacchaṃśca mārge jaṭilaṃ bhasmapāṇḍuṃ kapālinam
sārdhacandram iveśānaṃ mahāvratinam aikṣata
upetya jñāninaṃ taṃ ca natvā snehena putrayoḥ
śubhāśubhaṃ sa papraccha so 'tha yogī jagāda tam
putrau te bhāvikalyāṇau kiṃ tvetena kanīyasā
brahman vijayadattena viyogaste bhaviṣyati
tato 'syāśokadattasya dvitīyasya prabhāvataḥ
etena saha yuṣmākaṃ bhūyo bhāvī samāgamaḥ
ityuktastena govindasvāmī sa jñāninā tadā
sukhaduḥkhādbhutākrāntastam āmantrya tato yayau
prāpya vārāṇasīṃ tāṃ ca tadbāhye caṇḍikāgṛhe
dinaṃ tatrāticakrāma devīpūjādikarmaṇā
sāyaṃ ca tatraiva bahiḥ sakuṭumbastarostale
samāvasat kārpaṭikaiḥ so 'nyadeśāgataiḥ saha
rātrau ca tatra supteṣu sarveṣvadhigatādhvasu
śrānteṣvāstīrṇaparṇādipānthaśayyāniṣādiṣu
tadīyasya vibuddhasya tasyākasmāt kanīyasaḥ
sūnor vijayadattasya mahāñśītajvaro 'jani
sa tena sahasā bhāvibandhuviśleṣahetunā
bhayeneva jvareṇābhūd ūrdhvaromā savepathuḥ
śītārtaśca prabodhyaiva pitaraṃ svam uvāca tam
bādhate tāta tīvro mām iha śītajvaro 'dhunā
tanme samidham ānīya śītaghnaṃ jvalayānalam
nānyathā mama śāntiḥ syānnayeyaṃ na ca yāminīm
tacchrutvā taṃ sa govindasvāmī tadvedanākulaḥ
tāvat kuto 'dhunā vahnir vatseti ca samabhyadhāt
nanvayaṃ nikaṭe tāta dṛśyate 'gnir jvalann itaḥ
bhūyiṣṭhe 'traiva tad gatvā kiṃ nāṅgaṃ tāpayāmyaham
tasmāt sakampaṃ haste māṃ gṛhītvā prāpaya drutam
ityuktastena putreṇa punar vipro 'pi so 'bravīt
śmaśānam etad eṣā ca citā jvalati tat katham
gamyate 'tra piśācādibhīṣaṇe tvaṃ hi bālakaḥ
etacchrutvā pitur vākyaṃ vatsalasya vihasya saḥ
vīro vijayadattastaṃ sāvaṣṭambham abhāṣata
kiṃ piśācādibhistāta varākaiḥ kriyate mama
kim alpasattvaḥ ko 'pyasmi tad aśaṅkaṃ nayātra mām
ityāgrahād vadantaṃ taṃ sa pitā tatra nītavān
so 'pyaṅgaṃ tāpayan bālaścitām upasasarpa tām
jvalantīm analajvālādhūmavyākulamūrdhajām
nṛmāṃsagrāhiṇīṃ sākṣād iva rakṣo'dhidevatām
kṣaṇāt tatra samāśvasya so 'rbhakaḥ pitaraṃ ca tam
citāntardṛśyate vṛttaṃ kim etad iti pṛṣṭavān
kapālaṃ mānuṣasyaitaccitāyāṃ putra dahyate
iti taṃ pratyavādīcca so 'pi pārśvasthitaḥ pitā
tataḥ svasāhaseneva dīptāgreṇa nihatya tam
kapālaṃ sphoṭayāmāsa kāṣṭhenaikena so 'rbhakaḥ
tenoccaiḥ prasṛtā tasmānmukhe tasyāpatad vasā
śmaśānavahninā naktaṃcarīsiddhirivārpitā
tadāsvādena bālaśca sampanno 'bhūt sa rākṣasaḥ
ūrdhvakeśaḥ śikhotkhātakhaḍgo daṃṣṭrāviśaṅkaṭaḥ
ākṛṣya ca kapālaṃ tad vasāṃ pītvā lileha saḥ
asthilagnānalajvālālolayā nijajihvayā
tatastyaktakapālaḥ san pitaraṃ nijam eva tam
govindasvāminaṃ hantum udyatāsiriyeṣa saḥ
kapālasphoṭa bho deva na hantavyaḥ pitā tava
iti ehīti tatkālaṃ śmaśānād udabhūd vacaḥ
tacchrutvā nāma labdhvā ca kapālasphoṭa ityadaḥ
sa baṭuḥ pitaraṃ muktvā rakṣobhūtastirodadhe
tatpitā so 'pi govindasvāmī hā putra hā guṇin
hā hā vijayadatteti muktākrandastato yayau
etya caṇḍīgṛhaṃ tacca prātaḥ patnyai sutāya ca
jyāyase 'śokadattāya yathāvṛttaṃ śaśaṃsa saḥ
tatastābhyāṃ sahānabhravidyudāpātadāruṇam
yathā śokānalāveśam ājagāma sa tāpasaḥ
tathā vārāṇasīsaṃstho devīsaṃdarśanāgataḥ
tatropetya jano 'pyanyo yayau tatsamaduḥkhatām
tāvacca devīpūjārtham āgatyaiko mahāvaṇik
apaśyad atra govindasvāminaṃ taṃ tathāvidham
samudradattanāmāsāvupetyāśvāsya taṃ dvijam
tadaiva svagṛhaṃ sādhur nināya saparicchadam
snānādinopacāreṇa tatra cainam upācarat
nisargo hyeṣa mahatāṃ yadāpannānukampanam
so 'pi jagrāha govindasvāmī patnyā samaṃ dhṛtim
mahāvrativacaḥ śrutvā jātāsthaḥ sutasaṃgame
tataḥ prabhṛti caitasyāṃ vārāṇasyām uvāsa saḥ
abhyarthito mahāḍhyasya tasyaiva vaṇijo gṛhe
tatraivādhītavidyo 'sya sa sutaḥ prāptayauvanaḥ
dvitīyo 'śokadattākhyo bāhuyuddham aśikṣata
krameṇa ca yayau tatra prakarṣaṃ sa tathā yathā
ajīyata na kenāpi pratimallena bhūtale
ekadā devayātrāyāṃ tatra mallasamāgame
āgād eko mahāmallaḥ khyātimān dakṣiṇāpathāt
tenātra nikhilā mallā rājño vārāṇasīpateḥ
pratāpamukuṭākhyasya purato 'nye parājitāḥ
tataḥ sa rājā mallasya yuddhe tasya samādiśat
ānāyyāśokadattaṃ taṃ śrutaṃ tasmād vaṇigvarāt
so 'pi mallo bhujaṃ hatvā hastenārabhatāhavam
mallaṃ cāśokadattastu bhujaṃ hatvā nyapātayat
tatastatra mahāmallanipātotthitaśabdayā
yuddhabhūmyāpi saṃtuṣya sādhuvāda ivodite
sa rājāśokadattaṃ taṃ tuṣṭo ratnairapūrayat
cakāra cātmanaḥ pārśvavartinaṃ dṛṣṭavikramam
so 'pi rājñaḥ priyo bhūtvā dinaiḥ prāpa parāṃ śriyam
śevadhiḥ śūravidyasya viśeṣajño viśāṃ patiḥ
so 'tha jātu yayau rājā caturdaśyāṃ bahiḥ pure
supratiṣṭhāpitaṃ dūre devam arcayituṃ śivam
kṛtārcanastato naktaṃ śmaśānasyāntikena saḥ
āgacchann aśṛṇod etāṃ tanmadhyād udgatāṃ giram
ahaṃ daṇḍādhipeneha mithyā vadhyānukīrtanāt
dveṣeṇa viddhaḥ śūlāyāṃ tṛtīyaṃ divasaṃ prabho
adyāpi na ca niryānti prāṇā me 'pāpakarmaṇaḥ
tad deva tṛṣito 'tyartham ahaṃ dāpaya me jalam
tacchrutvā kṛpayā rājā sa pārśvastham uvāca tam
aśokadattam asyāmbhaḥ prahiṇotu bhavān iti
ko 'tra rātrau vrajed deva tad gacchāmyaham ātmanā
ityuktvāśokadattaḥ sa gṛhītvāmbhastato yayau
yāte ca svapurīṃ rājñi sa vīro gahanāntaram
mahattareṇa tamasā sarvato 'ntaradhiṣṭhitam
śivāvakīrṇapiśitaprattasaṃdhyāmahābali
kvacitkvaciccitājyotirdīpradīpaprakāśitam
lasaduttālavetālatālavādyaṃ viveśa tat
śmaśānaṃ kṛṣṇarajanīnivāsabhavanopamam
kenāmbho yācitaṃ bhūpād ityuccaistatra sa bruvan
mayā yācitam ityevam aśṛṇod vācam ekataḥ
gatvā tadanusāreṇa nikaṭasthaṃ citānalam
dadarśa tatra śūlāgre viddhaṃ kaṃcit sa pūruṣam
adhaśca tasya rudatīṃ sadalaṃkārabhūṣitām
adṛṣṭapūrvāṃ sarvāṅgasundarīṃ striyam aikṣata
kṛṣṇapakṣaparikṣīṇe gate 'staṃ rajanīpatau
citārohāya tadraśmiramyāṃ rātrim ivāgatām
kā tvam amba kathaṃ ceha rudatyevam avasthitā
iti pṛṣṭā ca sā tena yoṣid evaṃ tam abravīt
asyāhaṃ śūlaviddhasya bhāryā vigatalakṣaṇā
niścitāśā sthitāsmīha citārohe sahāmunā
kaṃcit kālaṃ pratīkṣe ca prāṇānām asya niṣkramam
tṛtīye 'hni gate 'pyadya yāntyetasya hi nāsavaḥ
yācate ca muhustoyam ānītaṃ ca mayeha tat
kiṃtvahaṃ nonnate śūle prāpnomyasya mukhaṃ sakhe
iti tasyā vacaḥ śrutvā sa pravīro 'pyuvāca tām
idaṃ tvasya nṛpeṇāpi haste me preṣitaṃ jalam
tanme pṛṣṭhe padaṃ dattvā dehyetasyaitadānane
na parasparśamātraṃ hi strīṇām āpadi dūṣaṇam
etacchrutvā tathetyāttajalā dattvā padadvayam
śūlamūlāvanamrasya pṛṣṭhaṃ tasyāruroha sā
kṣaṇād bhuvi svapṛṣṭhe ca raktabinduṣvaśaṅkitam
patatsu mukham unnamya sa vīro yāvad īkṣate
tāvat striyam apaśyat tāṃ chittvā churikayā muhuḥ
khādantīṃ tasya māṃsāni puṃsaḥ śūlāgravartinaḥ
tatastāṃ vikṛtiṃ matvā krodhād ākṛṣya sa kṣitau
āsphoṭayiṣyañjagrāha pāde raṇitanūpure
sāpi taṃ tarasā pādam ākṣipyaiva svamāyayā
kṣipraṃ gaganam utpatya jagāma kvāpyadarśanam
tasya cāśokadattasya tatpādānmaṇinūpuram
tasmād ākarṣaṇasrastam avatasthe karāntare
tatastāṃ peśalām ādāvadhaḥkartrīṃ ca madhyataḥ
ante vikāraghorāṃ ca durjanairiva saṃgatim
naṣṭāṃ vicintayan paśyan haste divyaṃ ca nūpuram
savismayaḥ sābhitāpaḥ saharṣaśca babhūva saḥ
tataḥ śmaśānatastasmāt sa jagāmāttanūpuraḥ
nijagehaṃ prabhāte ca snāto rājakulaṃ yayau
kiṃ tasya śūlaviddhasya dattaṃ vārīti pṛcchate
rājñe sa ca tathetyuktvā taṃ nūpuram upānayat
etat kuta iti svairaṃ pṛṣṭastena sa bhūbhṛtā
tasmai svarātrivṛttāntaṃ śaśaṃsādbhutabhīṣaṇam
tataścānanyasāmānyaṃ sattvaṃ tasyāvadhārya saḥ
tuṣṭo 'pyanyaguṇotkarṣāt tutoṣa sutarāṃ nṛpaḥ
gṛhītvā nūpuraṃ taṃ ca gatvā devyai dadau svayam
hṛṣṭastatprāptivṛttāntaṃ tasyai ca samavarṇayat
sā tad buddhvā ca dṛṣṭvā ca taṃ divyaṃ maṇinūpuram
aśokadattaślāghaikatatparā mumude rahaḥ
tato jagāda tāṃ rājā devi jātyeva vidyayā
satyeneva ca rūpeṇa mahatām apyayaṃ mahān
aśokadatto bhavyāyā bhartā ca duhitur yadi
bhavenmadanalekhāyāstad bhadram iti me matiḥ
varasyāmī guṇāḥ prekṣyā na lakṣmīḥ kṣaṇabhaṅginī
tad etasmai pravīrāya dadāmyetāṃ sutām aham
iti bhartur vacaḥ śrutvā devī sā sādarāvadat
yuktam etad asau hyasyā yuvā bhartānurūpakaḥ
sā ca tena madhūdyānadṛṣṭena hṛtamānasā
śūnyāśayā dineṣveṣu na śṛṇoti na paśyati
tatsakhītaśca tad buddhvā sacintāhaṃ niśākṣaye
suptā jāne striyā svapne kayāpyuktāsmi divyayā
vatse madanalekheyaṃ deyānyasmai na kanyakā
eṣā hyaśokadattasya bhāryā janmāntarārjitā
tacca śrutvā prabudhyaiva gatvā pratyūṣa eva ca
svayaṃ tatpratyayād vatsāṃ samāśvāsitavatyaham
idānīṃ cāryaputreṇa svayam eva mamoditam
tasmāt sametu tenāsau vṛkṣeṇevārtavī latā
ityuktaḥ priyayā prītaḥ sa rājā racitotsavaḥ
āhūyāśokadattāya tasmai tāṃ tanayāṃ dadau
tayośca so 'bhūd rājendraputrīviprendraputrayoḥ
saṃgamo 'nyonyaśobhāyai lakṣmīvinayayoriva
tataḥ kadācid rājānaṃ taṃ devī vadati sma sā
aśokadattānītaṃ tad uddiśya maṇinūpuram
āryaputrāyam ekākī nūpuro na virājate
anurūpastad etasya dvitīyaḥ parikalpyatām
tacchrutvā hemakārādīn ādideśa sa bhūpatiḥ
nūpurasyāsya sadṛśo dvitīyaḥ kriyatām iti
te tannirūpya jagadur nedṛśo deva śakyate
aparaḥ kartum etaddhi divyaṃ śilpaṃ na mānuṣam
ratnānīdṛṃśi bhūyāṃsi na bhavantyeva bhūtale
tasmād eṣa yataḥ prāptastatraivānyo gaveṣyatām
etacchrutvā sadevīke viṣaṇṇe rājñi tatkṣaṇam
aśokadattastatrasthastad dṛṣṭvā sahasābravīt
aham evānayāmyasya dvitīyaṃ nūpurasya te
evaṃ kṛtapratijñaśca rājñā sāhasaśaṅkinā
snehānnivāryamāṇo 'pi niścayānna cacāla saḥ
gṛhītvā nūpuraṃ tacca śmaśānaṃ sa punar yayau
niśi kṛṣṇacaturdaśyāṃ yatraiva tam avāptavān
praviśya tatra ca prājyacitādhūmamalīmasaiḥ
pāśopaveṣṭitagalaskandhollambitamānuṣaiḥ
pādapairiva rakṣobhirākīrṇe pitṛkānane
apaśyan pūrvadṛṣṭāṃ tāṃ striyaṃ tannūpurāptaye
upāyam ekaṃ bubudhe sa mahāmāṃsavikrayam
tarupāśād gṛhītvātha śavaṃ babhrāma tatra saḥ
vikrīṇāno mahāmāṃsaṃ gṛhyatām iti ghoṣayan
mahāsattva gṛhītvaitad ehi tāvanmayā saha
iti kṣaṇācca jagade sa dūrād ekayā striyā
tacchrutvā sa tathaivaitām upetyānusaran striyam
ārāt tarutale divyarūpāṃ yoṣitam aikṣata
strībhir vṛtām āsanasthāṃ ratnābharaṇabhāsurām
asaṃbhāvyasthitiṃ tatra marāvambhojinīm iva
striyā tayopanītaśca tām upetya tathāsthitām
nṛmāṃsam asmi vikrīṇe gṛhyatām ityuvāca saḥ
bho mahāsattva mūlyena kenaitad dīyate tvayā
iti sāpi tadāha sma divyarūpā kilāṅganā
tataḥ sa vīro hastasthaṃ tam ekaṃ maṇinūpuram
saṃdarśya skandhapṛṣṭhasthapretakāyo jagāda tām
yo dadātyasya sadṛśaṃ dvitīyaṃ nūpurasya me
māṃsaṃ tasya dadāmyetad astyasau yadi gṛhyatām
tacchrutvā sāpyavādīt tam astyanyo nūpuro mama
asau madīya evaiko nūpuro hi hṛtastvayā
saivāhaṃ yā tvayā dṛṣṭā śūlaviddhasya pārśvataḥ
kṛtānyarūpā bhavatā parijñātāsmi nādhunā
tat kiṃ māṃsena yad ahaṃ vacmi te tat karoṣi cet
taddvitīyaṃ dadāmyasya tulyaṃ tubhyaṃ svanūpuram
ityuktaḥ sa tadā vīraḥ pratipadya tad abravīt
yat tvaṃ vadasi tat sarvaṃ karomyeva kṣaṇād iti
tatastasmai jagādaivam ā mūlāt sā manīṣitam
asti bhadra trighaṇṭākhyaṃ himavacchikhare puram
tatrāsīllambajihvākhyaḥ pravīro rākṣasādhipaḥ
tasya vidyucchikhā nāma bhāryāhaṃ kāmarūpiṇī
sa caikasyāṃ sutāyāṃ me jātāyāṃ daivataḥ patiḥ
prabhoḥ kapālasphoṭasya purato nihato raṇe
tato nijapuraṃ tanme prabhuṇā tena tuṣyatā
pradattaṃ tena ca sukhaṃ sthitāsmi sasutādhunā
sā ca madduhitedānīm ārūḍhā navayauvanam
tatpravīravaraprāpticintā ca mama mānasam
atastadā samaṃ rājñā yāntaṃ tvām amunā pathā
dṛṣṭvā naktaṃ caturdaśyām ihasthāham acintayam
ayaṃ bhavyo yuvā vīro yogyo me duhituḥ patiḥ
tadetatprāptaye kaṃcid upāyaṃ kiṃ na kalpaye
iti saṃkalpya yācitvā śūlaviddhavacomiṣāt
jalaṃ madhye śmaśānaṃ tvam ānīto 'bhūr mayā mṛṣā
māyādarśitarūpādiprapañcālīkavādinī
vipralabdhavatī cāsmi tatra tvāṃ kṣaṇamātrakam
ākarṣaṇāya bhūyaste yuktyā caikaṃ svanūpuram
saṃtyajya śṛṅkhalāpāśam iva yātā tato 'pyaham
adya cetthaṃ mayā prāpto bhavāṃstadgṛham etya naḥ
bhajasva me sutāṃ kiṃca gṛhāṇāparanūpuram
ityuktaḥ sa niśācaryā tathetyuktvā tayā saha
vīro gaganamārgeṇa tatsiddhyā tatpuraṃ yayau
sauvarṇaṃ tad apaśyacca śṛṅge himavataḥ puram
nabho'dhvakhedaviśrāntam arkabimbam ivācalam
rakṣo'dhipasutāṃ tatra nāmnā vidyutprabhāṃ sa tām
svasāhasamahāsiddhim iva mūrtām avāptavān
tayā ca saha tatraiva kaṃcit kālam uvāsa saḥ
aśokadattaḥ priyayā śvaśrūvibhavanirvṛtaḥ
tato jagāda tāṃ śvaśrūṃ mahyaṃ tad dehi nūpuram
yataḥ saṃprati gantavyā purī vārāṇasī mayā
tatra hyetat pratijñātaṃ svayaṃ narapateḥ puraḥ
ekatvannūpuraspardhidvitīyānayanaṃ mayā
ityuktā tena sā śvaśrūr dvitīyaṃ taṃ svanūpuram
tasmai dattvā punaścaikaṃ suvarṇakamalaṃ dadau
prāptābjanūpurastasmāt sa purānniryayau tataḥ
aśokadatto vacasā niyamyāgamanaṃ punaḥ
tayā śvaśrvaiva cākāśapathena punareva tam
śmaśānaṃ prāpitaḥ so 'bhūnnijasiddhiprabhāvataḥ
tarumūle ca tatraiva sthitvā sā taṃ tato 'bravīt
sadā kṛṣṇacaturdaśyām iha rātrāvupaimyaham
tasyāṃ niśi ca bhūyo 'pi tvam eṣyasi yadā yadā
tadā tadā vaṭataror mūlāt prāpsyasi mām itaḥ
etacchrutvā tathetyuktvā tām āmantrya niśācarīm
aśokadattaḥ sa tato yayau tāvat pitur gṛham
kanīyaḥsutaviśleṣaduḥkhadvaiguṇyadāyinā
tādṛśā tatpravāsena pitarau tatra duḥkhitau
atarkitāgato yāvad ānandayati tatkṣaṇāt
tāvat sa buddhvā śvaśurastatraivāsyāyayau nṛpaḥ
sa taṃ sāhasikasparśabhītairiva sakaṇṭakaiḥ
aṅgaiḥ praṇatam āliṅgya mumude bhūpatiściram
tatastena samaṃ rājñā viveśa nṛpamandiram
aśokadattaḥ sa tadā pramodo mūrtimān iva
dadau rājñe sa saṃyuktaṃ tad divyaṃ nūpuradvayam
kurvāṇam iva tadvīryastutiṃ jhaṇajhaṇāravaiḥ
arpayāmāsa taccāsmai kāntaṃ kanakapaṅkajam
rakṣaḥkoṣaśriyo hastāllīlāmbujam ivāhṛtam
pṛṣṭo 'tha kautukāt tena rājñā devīyutena saḥ
avarṇayad yathāvṛttaṃ svaṃ karṇānandadāyi tat
vicitracaritollekhacamatkāritacetanam
prāpyate kiṃ yaśaḥ śubhram anaṅgīkṛtya sāhasam
evaṃ vadaṃstatastena jāmātrā kṛtakṛtyatām
mene sa rājā devī ca prāptanūpurayugmakā
utsavātodyanirhrādi tadā rājagṛhaṃ ca tat
aśokadattasya guṇānudgāyad iva nirbabhau
anyedyuśca sa rājā tat svakṛte surasadmani
hemābjaṃ sthāpayāmāsa sadraupyakalaśopari
ubhau kalaśapadmau ca śuśubhāte sitāruṇau
yaśaḥpratāpāviva tau bhūpālāśokadattayoḥ
tādṛśau ca vilokyaitau sa harṣotphullalocanaḥ
rājā māheśvaro bhaktirasāveśād abhāṣata
aho vibhāti padmena tuṅgo 'yaṃ kalaśo 'munā
bhūtiśubhraḥ kapardīva jaṭājūṭena babhruṇā
abhaviṣyad dvitīyaṃ ced īdṛśaṃ kanakāmbujam
asthāpayiṣyatāmuṣmin dvitīye kalaśe 'pi tat
iti rājavacaḥ śrutvāśokadattastato 'bravīt
āneṣyāmyaham ambhojaṃ dvitīyam api deva te
tacchrutvā na mamānyena paṅkajena prayojanam
alaṃ te sāhaseneti rājāpi pratyuvāca tam
divaseṣvatha yāteṣu hemābjaharaṇaiṣiṇi
aśokadatte sā bhūyo 'pyagāt kṛṣṇacaturdaśī
tasyāṃ cāsya suvarṇābjavāñchāṃ buddhvā bhayād iva
dyusaraḥsvarṇakamale yāte 'staśikharaṃ ravau
saṃdhyāruṇābhrapiśitagrāsagarvād iva kṣaṇāt
tamorakṣaḥsu dhāvatsu dhūmadhūmreṣu sarvataḥ
sphuraddīpāvalīdantamālābhāsvarabhīṣaṇe
jṛmbhamāṇe mahāraudre niśānaktaṃcarīmukhe
prasuptarājaputrīkāt svairaṃ nirgatya mandirāt
aśokadattaḥ sa yayau śmaśānaṃ punareva tat
tatra tasmin vaṭataror mūle tāṃ punarāgatām
dadarśa rākṣasīṃ śvaśrūṃ vihitasvāgatādarām
tayā ca saha bhūyastad agamat tanniketanam
sa yuvā himavacchṛṅgaṃ mārgonmukhavadhūjanam
kaṃcit kālaṃ samaṃ vadhvā tatra sthitvābravīcca tām
śvaśrūṃ dehi dvitīyaṃ me kutaścit kanakāmbujam
tacchrutvā sāpyavādīt taṃ kuto 'nyat paṅkajaṃ mama
etat kapālasphoṭasya vidyate 'smatprabhoḥ saraḥ
atredṛśāni jāyante hemābjāni samantataḥ
tasmāt tad ekaṃ madbhartre prītyā padmaṃ sa dattavān
evaṃ tayokte so 'vādīt tarhi tanmāṃ sarovaram
naya yāvat svayaṃ tasmād ādāsye kanakāmbujam
na śakyam etad rakṣobhir dāruṇaistaddhi rakṣyate
evaṃ niṣiddho 'pi tayā nirbandhaṃ na sa taṃ jahau
tataḥ kathaṃcinnītaśca tayā śvaśrvā dadarśa tat
dūrāt sarovaraṃ divyaṃ tuṅgādrikaṭakāśritam
channaṃ nirantaroddaṇḍadīptahemasaroruhaiḥ
satatonmukhatāpītasaṃkrāntārkaprabhairiva
gatvaiva tatra yāvacca padmānyavacinoti saḥ
tāvat tadrakṣiṇo ghorā rurudhustaṃ niśācarāḥ
saśastraḥ so 'vadhīccainān anyān anye palāyya ca
gatvā kapālasphoṭāya svāmine tannyavedayan
sa tad buddhvaiva kupitastatra rakṣaḥpatiḥ svayam
āgatyāśokadattaṃ tam apaśyalluṇṭhitāmbujam
kathaṃ bhrātā mamāśokadattaḥ so 'yam ihāgataḥ
iti pratyabhyajānācca tatkṣaṇaṃ taṃ savismayaḥ
tataḥ śastraṃ samutsṛjya harṣabāṣpāplutekṣaṇaḥ
dhāvitvā pādayoḥ sadyaḥ patitvā ca jagāda tam
ahaṃ vijayadattākhyaḥ sodaryaḥ sa tavānujaḥ
āvāṃ dvijavarasyobhau govindasvāminaḥ sutau
iyacciraṃ ca jāto 'haṃ daivād īdṛṅniśācaraḥ
citākapāladalanāt kapālasphoṭanāmakaḥ
tvaddarśanād idānīṃ ca brāhmaṇyaṃ tat smṛtaṃ mayā
gataṃ ca rākṣasatvaṃ me mohācchāditacetanam
evaṃ vijayadattasya vadataḥ parirabhya saḥ
yāvat kṣālayatīvāṅgaṃ rākṣasībhāvadūṣitam
aśokadatto bāṣpāmbupūraistāvad avātarat
prajñaptikauśiko nāma vidyādharagurur divaḥ
sa tau dvāvapyupetyaiva bhrātarau gururabravīt
yūyaṃ vidyādharāḥ sarve śāpād etāṃ daśāṃ gatāḥ
adhunā ca sa śāpo vaḥ sarveṣāṃ śāntim āgataḥ
tad gṛhṇīta nijā vidyā bandhusādhāraṇīrimāḥ
vrajataṃ ca nijaṃ dhāma svīkṛtasvajanau yuvām
ityuktvā dattavidyo 'sau tayor dyām udyayau guruḥ
tau ca vidyādharībhūtau prabuddhau jagmatustataḥ
vyomnā taddhimavacchṛṅgaṃ gṛhītakanakāmbujau
tatra cāśokadattastāṃ rakṣaḥpatisutāṃ priyām
upāgāt sāpyabhūt kṣīṇaśāpā vidyādharī tadā
tayā ca sākaṃ sudṛśā bhrātarau tāvubhāvapi
vārāṇasīṃ prayayatuḥ kṣaṇād gaganagāminau
tatra copetya pitarau viprayogāgnitāpitau
niravāpayatāṃ sadyo darśanāmṛtavarṣiṇau
adehabhede 'pyākrāntacitrajanmāntarau ca tau
na pitroreva lokasyāpyutsavāya babhūvatuḥ
cirād vijayadattaśca gāḍham āśliṣyataḥ pituḥ
bhujamadhyam ivātyarthaṃ manoratham apūrayat
tatastatraiva tad buddhvā pratāpamukuṭo 'pi saḥ
aśokadattaśvaśuro rājā harṣād upāyayau
tatsatkṛtaśca tadrājadhānīṃ sotkasthitapriyām
aśokadattaḥ svajanaiḥ sārdhaṃ baddhotsavām agāt
dadau ca kanakābjāni rājñe tasmai bahūni saḥ
abhyarthitādhikaprāptihṛṣṭaḥ so 'pyabhavannṛpaḥ
tato vijayadattaṃ taṃ sarveṣvatra sthiteṣu saḥ
pitā papraccha govindasvāmī sāścaryakautukaḥ
tadā śmaśāne yāminyāṃ rākṣasatvaṃ gatasya te
abhavat kīdṛśo vatsa vṛttānto varṇyatām iti
tato vijayadattastaṃ babhāṣe tāta cāpalāt
prasphoṭitacitādīptakapālo 'haṃ vidher vaśāt
mukhapraviṣṭayā sadyastadvasāchaṭayā tadā
rakṣobhūtastvayā tāvad dṛṣṭo māyāvimohitaḥ
kapālasphoṭa ityevaṃ nāma kṛtvā hi rākṣasaiḥ
tato 'nyairaham āhūtastanmadhye milito 'bhavam
taiśca nīto nijasyāsmi pārśvaṃ rakṣaḥpateḥ kramāt
so 'pi dṛṣṭvaiva māṃ prītaḥ senāpatye nyayojayat
tataḥ kadācid gandharvān abhiyoktuṃ madena saḥ
gato rakṣaḥpatistatra saṅgrāme nihato 'ribhiḥ
tadaiva pratipannaṃ ca tadbhṛtyair mama śāsanam
tato 'haṃ rakṣasāṃ rājyam akārṣaṃ tatpure sthitaḥ
tatrākasmācca hemābjahetoḥ prāptasya darśanāt
āryasyāśokadattasya praśāntā sā daśā mama
anantaraṃ yathāsmābhiḥ śāpamokṣavaśānnijāḥ
vidyāḥ prāptāstathāryo vaḥ kṛtsnam āvedayiṣyati
evaṃ vijayadattena tena tatra nivedite
aśokadattaḥ sa tadā tad ā mūlād avarṇayat
purā vidyādharau santau gaganād gālavāśrame
āvāṃ snāntīrapaśyāva gaṅgāyāṃ munikanyakāḥ
tulyābhilāṣāstāścātra vāñchantau sahasā rahaḥ
buddhvā tadbandhubhiḥ krodhācchaptau svo divyadṛṣṭibhiḥ
pāpācārau prajāyethāṃ martyayonau yuvām ubhau
tatrāpi viprayogaśca vicitro vāṃ bhaviṣyati
mānuṣāgocare deśe viprakṛṣṭe 'pyupāgatam
ekaṃ dṛṣṭvā dvitīyo vāṃ yadā prajñānam āpsyati
tadā vidyādharaguror vidyāṃ prāpya bhaviṣyathaḥ
punar vidyādharau yuktau śāpamuktau svabandhubhiḥ
evaṃ tair munibhiḥ śaptau jātāvāvām ubhāviha
viyogo 'tra yathā bhūtastat sarvaṃ viditaṃ ca vaḥ
idānīṃ padmahetośca śvaśrūsiddhiprabhāvataḥ
rakṣaḥpateḥ puraṃ gatvā prāpto 'yaṃ cānujo mayā
tatraiva ca guroḥ prāpya vidyāḥ prajñaptikauśikāt
sadyo vidyādharībhūya vayaṃ kṣipram ihāgatāḥ
ityuktvā pitarau ca tau priyatamāṃ tāṃ cātmajāṃ bhūpateḥ sadyaḥ śāpatamovimokṣamudito vidyāviśeṣair nijaiḥ
taistaiḥ saṃvyabhajad vicitracaritaḥ so 'śokadattastadā yenaite sapadi prabuddhamanaso 'jāyanta vidyādharāḥ
tatastam āmantrya nṛpaṃ sa sākaṃ mātāpitṛbhyāṃ dayitādvayena
utpatya dhanyo nijacakravartidhāma dyumārgeṇa javī jagāma
tatrālokya tamājñāṃ prāpya ca tasmād aśokavega iti
nāma sa bibhrat so 'pi ca tadbhrātā vijayavega iti
vidyādharavarataruṇau svajanānugatāvubhau nijanivāsam
govindakūṭasaṃjñakam acalavaraṃ bhrātarau yayatuḥ
so 'pyāścaryavaśaḥ pratāpamukuṭo vārāṇasībhūpatiḥ svasmin devakule dvitīyakalaśanyastaikahemāmbujaḥ
taddattairaparaiḥ suvarṇakamalair abhyarcitatryambakastatsaṃbandhamahattayā pramudito mene kṛtārthaṃ kulam
evaṃ divyāḥ kāraṇenāvatīrṇā jāyante 'smiñjantavo jīvaloke
sattvotsāhau svocitau te dadhānā duṣprāpām apyarthasiddhiṃ labhante
tat sattvasāgara bhavān api ko'pi jāne devāṃśa eva bhavitā ca yatheṣṭasiddhiḥ
prāyaḥ kriyāsu mahatām api duṣkarāsu sotsāhatā kathayati prakṛter viśeṣam
sāpi tvadīpsitā nanu divyā rājātmajā kanakarekhā
bālānyathā hi vāñchati kanakapurīdarśinaṃ kathaṃ hi patim
iti rahasi niśamya viṣṇudattāt sarasakathāprakaraṃ sa śaktidevaḥ
hṛdi kanakapurīvilokanaiṣī dhṛtim avalambya nināya ca triyāmām
tatastatrotsthaladvīpe prabhāte taṃ maṭhasthitam
śaktidevaṃ sa dāśendraḥ satyavrata upāyayau
sa ca prākpratipannaḥ sann upetyainam abhāṣata
brahmaṃstvadiṣṭasiddhyartham upāyaścintito mayā
asti dvīpavaraṃ madhye ratnakūṭākhyam ambudheḥ
kṛtapratiṣṭhastatrāste bhagavān harirabdhinā
āṣāḍhaśukladvādaśyāṃ tatra yātrotsave sadā
āyānti sarvadvīpebhyaḥ pūjāyai yatnato janāḥ
tatra jñāyeta kanakapurī sā jātucit purī
tad ehi tatra gacchāvaḥ pratyāsannā hi sā tithiḥ
iti satyavratenoktaḥ śaktidevastatheti saḥ
jagrāha hṛṣṭaḥ pātheyaṃ viṣṇudattopakalpitam
tato vahanam āruhya sa satyavrataḍhaukitam
tenaiva sākaṃ tvaritaḥ prāyād vāridhivartmanā
gacchaṃśca tatra sa dvīpanibhanakre 'dbhutālaye
satyavrataṃ taṃ papraccha karṇadhāratayā sthitam
ito dūraṃ mahābhogaṃ kim etad dṛśyate 'mbudhau
yadṛcchāprodgatodagrasapakṣagirivibhramam
tataḥ satyavrato 'vādīd asau devo vaṭadrumaḥ
asyāhuḥ sumahāvartam adhastād vaḍavāmukham
etaṃ ca parihṛtyaiva pradeśam iha gamyate
atrāvarte gatānāṃ hi na bhavatyāgamaḥ punaḥ
iti satyavrate tasmin vadatyevāmbuvegataḥ
tasyām eva pravavṛte gantuṃ tadvahanaṃ diśi
tad dṛṣṭvā śaktidevaṃ sa punaḥ satyavrato 'bravīt
brahman vināśakālo 'yaṃ dhruvam asmākam āgataḥ
yad akasmāt pravahaṇaṃ paśyātraiva prayātyadaḥ
śakyate naiva roddhuṃ ca kathamapyadhunā mayā
tadāvarte gabhīre 'tra vayaṃ mṛtyorivānane
kṣiptā evāmbunākṛṣya karmaṇeva balīyasā
etacca naiva me duḥkhaṃ śarīraṃ kasya hi sthiram
duḥkhaṃ tu yanna siddhaste kṛcchreṇāpi manorathaḥ
tad yāvad vārayāmyetad ahaṃ pravahaṇaṃ manāk
tāvad asyāvalambethāḥ śākhāṃ vaṭataror drutam
kadācijjīvitopāyo bhaved bhavyākṛtestava
vidher vilāsān abdheśca taraṅgān ko hi tarkayet
iti satyavratasyāsya dhīrasattvasya jalpataḥ
babhūva nikaṭe tasya taroḥ pravahaṇaṃ tataḥ
tatkṣaṇaṃ sa kṛtotphālaḥ śaktidevo visādhvasaḥ
pṛthulām agrahīcchākhāṃ tasyābdhivaṭaśākhinaḥ
satyavratastu vahatā dehena vahanena ca
parārthakalpitenātra viveśa vaḍavāmukham
śaktidevaśca śākhābhiḥ pūritāśasya tasya saḥ
āśrityāpi taroḥ śākhāṃ nirāśaḥ samacintayat
na tāvat sā ca kanakapurī dṛṣṭā mayā purī
apade naśyatā tāvad dāśendro 'pyeṣa nāśitaḥ
yadi vā satatanyastapadā sarvasya mūrdhani
kāmaṃ bhagavatī kena bhajyate bhavitavyatā
ityavasthocitaṃ tasya tataścintayatastadā
viprayūnastaruskandhe dinaṃ tat paryahīyata
sāyaṃ ca sarvatastasmin sa mahāvihagān bahūn
vaṭavṛkṣe praviśataḥ śabdāpūritadiktaṭān
apaśyat pṛthutatpakṣavātadhūtārṇavormibhiḥ
gṛdhrān paricayaprītyā kṛtapratyudgamān iva
tataḥ śākhāvilīnānāṃ sa teṣāṃ pakṣiṇāṃ mithaḥ
manuṣyavācā saṃlāpaṃ pattraughaiśchādito 'śṛṇot
kaścid dvīpāntaraṃ kaścid giriṃ kaścid digantaram
tadahaścaraṇasthānam ekaikaḥ samavarṇayat
ekaśca vṛddhavihagasteṣāṃ madhyād abhāṣata
ahaṃ vihartuṃ kanakapurīm adya gato 'bhavam
prātaḥ punaśca tatraiva gantāsmi carituṃ sukham
śramāvahena ko 'rtho me vidūragamanena hi
ityakāṇḍasudhāsārasadṛśenāsya pakṣiṇaḥ
vacasā śāntatāpaḥ sañ śaktidevo vyacintayat
diṣṭyā sāstyeva nagarī tatprāptyai cāyam eva me
upāyaḥ sumahākāyo vihago vāhanīkṛtaḥ
ityālocya śanairetya tasya suptasya pakṣiṇaḥ
pṛṣṭhapakṣāntare so 'tha śaktidevo vyalīyata
prātaścetas tatasteṣu gateṣvanyeṣu pakṣiṣu
sa pakṣī darśitāścarya pakṣapāto vidhir yathā
dattāskando vahan pṛṣṭhe śaktidevam alakṣitam
kṣaṇād agacchat kanakapurīṃ tāṃ carituṃ punaḥ
tatrodyānāntare tasminnupaviṣṭe vihaṃgame
sa śaktidevo nibhṛtaṃ tasya pṛṣṭhād avātarat
apasṛtya sa tatpārśvād yāvad bhrāmyati tatra saḥ
dve puṣpāvacayavyagre tāvad aikṣata yoṣitau
upagamya śanaiste ca tadvilokanavismite
so 'pṛcchat kaḥ pradeśo 'yaṃ ke ca bhadre yuvām iti
iyaṃ kanakapuryākhyā purī vidyādharāspadam
candraprabheti caitasyām āste vidyādharī sakhe
tasyāścāvām ihodyāne jānīhyudyānapālike
puṣpoccayastadartho 'yam iti te ca tam ūcatuḥ
tataḥ so 'pyavadad vipro yuvāṃ me kurutaṃ tathā
yathāham api paśyāmi tāṃ yuṣmatsvāminīm iha
etacchrutvā tathetyuktvā nītavatyāvubhe ca te
striyāvantarnagaryāstaṃ yuvānaṃ rājamandiram
so 'pi prāptastad adrākṣīnmāṇikyastambhabhāsvaram
sauvarṇabhitti saṃketaketanaṃ saṃpadām iva
tatrāgataṃ ca dṛṣṭvā taṃ sarvaḥ parijano 'bravīt
gatvā candraprabhāyās tanmānuṣāgamanādbhutam
sāpyādiśya pratīhāram avilambitam eva tam
abhyantaraṃ svanikaṭaṃ vipraṃ prāveśayat tataḥ
praviṣṭaḥ so 'pyapaśyat tāṃ tatra netrotsavapradām
dhāturadbhutanirmāṇaparyāptim iva rūpiṇīm
sā ca sadratnaparyaṅkād dūrād utthāya taṃ svayam
svāgatenādṛtavatī taddarśanavaśīkṛtā
upaviṣṭam apṛcchacca kalyāṇin kastvam īdṛśaḥ
kathaṃ ca mānuṣāgamyām imāṃ prāpto bhavān bhuvam
ityuktaḥ sa tayā candraprabhayā sakutūhalam
śaktidevo nijaṃ deśaṃ jātiṃ cāvedya nāma ca
tatpurīdarśanapaṇāt prāptuṃ tāṃ rājakanyakām
yathā kanakarekhākhyām āgatastad avarṇayat
tad buddhvā kim api dhyātvā dīrghaṃ niḥśvasya sā tataḥ
candraprabhā taṃ vijane śaktidevam abhāṣata
śrūyatāṃ vacmi te kiṃcid idaṃ subhaga saṃprati
astyasyāṃ śaśikhaṇḍākhyo vidyādharapatir bhuvi
vayaṃ tasya catasraśca jātā duhitaraḥ kramāt
jyeṣṭhā candraprabhetyasmi candrarekheti cāparā
śaśirekhā tṛtīyā ca caturthī ca śaśiprabhā
tā vayaṃ kramaśaḥ prāptā vṛddhim atra pitur gṛhe
ekadā ca bhaginyo me snātuṃ tisro 'pi tāḥ samam
mayi kanyāvratasthāyāṃ jagmur mandākinītaṭam
tatrāgryatapasaṃ nāma muniṃ yauvanadarpataḥ
toyair jalastham asicann ārabdhajalakelayaḥ
atinirbandhinīstāśca muniḥ kruddhaḥ śaśāpa saḥ
kukanyakāḥ prajāyadhvaṃ martyaloke 'khilā iti
tad buddhvā so 'smadīyena pitrā gatvā prasāditaḥ
pṛthak pṛthak sa śāpāntam uktvā tāsāṃ yathāyatham
jātismaratvaṃ divyena vijñānenopabṛṃhitam
martyabhāvena sarvāsām ādideśa mahāmuniḥ
tatastāsu tanūstyaktvā martyalokaṃ gatāsu saḥ
dattvā me nagarīm etāṃ pitā khedād gato vanam
atheha nivasantīṃ māṃ devī svapne kilāmbikā
mānuṣaḥ putri bhartā te bhaviteti samādiśat
tena vidyādharāṃstāṃstān varān uddiśato bahūn
pitur vidhāraṇaṃ kṛtvā kanyaivādyāpyahaṃ sthitā
idānīṃ cāmunāścaryamayenāgamanena te
vapuṣā ca vaśīkṛtya tubhyam evāham arpitā
tad vrajāmi caturdaśyām āgāminyāṃ bhavatkṛte
kartuṃ tātasya vijñaptim ṛṣabhākhyaṃ mahāgirim
tatra tasyāṃ tithau sarve milanti prativatsaram
devaṃ haraṃ pūjayituṃ digbhyo vidyādharottamāḥ
tātastatraiva cāyāti tadanujñām avāpya ca
ihāgacchāmyahaṃ tūrṇaṃ tataḥ pariṇayasva mām
tat tiṣṭha tāvad ityuktvā sā taṃ vidyādharocitaiḥ
candraprabhā śaktidevaṃ taistair bhogairupācarat
tasya cābhūt tathetyatra tiṣṭhatastat tadā sukham
yaddāvānalataptasya sudhāhradanimajjane
prāptāyāṃ ca caturdaśyāṃ sā taṃ candraprabhābravīt
adya gacchāmi vijñaptyai tātasyāhaṃ bhavatkṛte
sarvaḥ parijanaścāyaṃ mayaiva saha yāsyati
tvayā caikākinā duḥkhaṃ na bhāvyaṃ divasadvayam
ekena punaretasminmandire 'pyavatiṣṭhatā
madhyamā bhavatā bhūmir nāroḍhavyā kathaṃcana
ityuktvā sā yuvānaṃ taṃ nyastacittā tadantike
tadīyacittānugatā yayau candraprabhā tataḥ
so 'pyekākī tatastatra sthitaśceto vinodayan
sthānasthāneṣu babhrāma śaktidevo maharddhiṣu
kiṃ svid atra niṣiddhaṃ me tayā pṛṣṭhe 'dhirohaṇam
vidyādharaduhitreti jātakautūhalo 'tha saḥ
tasyaiva madhyamāṃ bhūmiṃ mandirasyāruroha tām
prāyo vāritavāmā hi pravṛttir manaso nṛṇām
ārūḍhastatra cāpaśyad guptāṃstrīn ratnamaṇḍapān
ekaṃ codghāṭitadvāraṃ tanmadhyāt praviveśa saḥ
praviśya cāntaḥ sadratnaparyaṅke nyastatūlike
paṭāvaguṇṭhitatanuṃ śayānaṃ kaṃcid aikṣata
vīkṣate yāvad utkṣipya paṭaṃ tāvanmṛtāṃ tathā
paropakārinṛpatestanayāṃ varakanyakām
dṛṣṭvā cācintayat so 'tha kim idaṃ mahad adbhutam
kim aprabodhasupteyaṃ kiṃ vā bhrāntirabādhakā
yasyāḥ kṛte pravāso 'yaṃ mama saiveha tiṣṭhati
asāvapagataprāṇā tatra deśe ca jīvati
amlānakāntirasyāśca tad vidhātrā mama dhruvam
kenāpi kāraṇenedam indrajālaṃ vitanyate
iti saṃcintya nirgatya tāvanyau maṇḍapau kramāt
praviśyāntaḥ sa dadṛśe tadvad anye ca kanyake
tato 'pi nirgatastasya sāścaryo mandirasya saḥ
upaviṣṭaḥ sthito 'paśyad vāpīm atyuttamām adhaḥ
tattīre ratnaparyāṇaṃ dadarśaikaṃ ca vājinam
tenāvatīryaiva tatastatpārśvaṃ kautukād yayau
iyeṣa ca tam āroḍhuṃ śūnyaṃ dṛṣṭvā sa tena ca
aśvenāhatya pādena tasyāṃ vāpyāṃ nicikṣipe
tannimagnaḥ sa ca kṣipraṃ vardhamānapurānnijāt
udyānadīrghikāmadhyād unmamajja sasaṃbhramaḥ
dadarśa janmabhūmau ca sadyo vāpījale sthitam
ātmānaṃ kumudaistulyaṃ dīnaṃ candraprabhāṃ vinā
vardhamānapuraṃ kvedaṃ kva sā vaidyādharī purī
aho kim etad āścaryamāyāḍambarajṛmbhitam
kaṣṭaṃ kim api kenāpi mandabhāgyo 'smi vañcitaḥ
yadi vā ko 'tra jānāti kīdṛśī bhavitavyatā
ityādi cintayan so 'tha vāpīmadhyāt samutthitaḥ
savismayaḥ śaktidevo yayau pitṛgṛhaṃ nijam
tatrāpadiṣṭapaṭahabhramaṇaḥ kṛtakaitavaḥ
pitrābhinanditastasthau sotsavaiḥ svajanaiḥ saha
dvitīye 'hni bahir gehānnirgataścāśṛṇot punaḥ
ghoṣyamāṇaṃ sapaṭahaṃ pure tasminn idaṃ vacaḥ
viprakṣatriyamadhyāt kanakapurī yena tattvato dṛṣṭā
vaktu sa tasmai tanayāṃ sayauvarājyāṃ dadāti nṛpaḥ
tacchrutvaiva sa gatvā tān paṭahodghoṣakān kṛtī
mayā dṛṣṭā purī seti śaktidevo 'bravīt punaḥ
taistūrṇaṃ nṛpateragraṃ sa nīto 'bhūnnṛpo 'pi tam
prāgvanmene parijñāya punar vitathavādinam
mithyā ced vacmi na mayā dṛṣṭā sā nagarī yadi
tad idānīṃ śarīrasya nigraheṇa paṇo mama
adya sā rājaputrī māṃ pṛcchatvityudite tataḥ
gatvā cānucarai rājā tatraivānāyayat sutām
sā dṛṣṭā dṛṣṭapūrvaṃ taṃ vipraṃ rājānam abhyadhāt
tāta mithyaiva bhūyo 'pi kiṃcid vakṣyatyasāviti
śaktidevastato 'vādīd ahaṃ satyaṃ mṛṣaiva vā
vacmi rājasute tvaṃ tu vadaivaṃ mama kautukam
mayā kanakapuryāṃ tvaṃ paryaṅke gatajīvitā
dṛṣṭā ceha ca paśyāmi jīvantīṃ bhavatīṃ katham
ityuktā śaktidevena sābhijñānaṃ nṛpātmajā
sadyaḥ kanakarekhā sā jagādaivaṃ pituḥ puraḥ
tāta dṛṣṭāmunā satyaṃ nagarī sā mahātmanā
acirāccaiṣa bhartā me tatrasthāyā bhaviṣyati
tatra madbhaginīścānyāstisro 'yaṃ pariṇeṣyati
vidyādharādhirājyaṃ ca tasyāṃ puri kariṣyati
mayā tvadya praveṣṭavyā svā tanuśca purī ca sā
muneḥ śāpād ahaṃ hyatra jātābhūvaṃ bhavadgṛhe
yadā kanakapuryāṃ te deham ālokya mānuṣaḥ
martyabhāvabhṛtastattvapratibhedaṃ kariṣyati
tadā te śāpamuktiśca sa ca syānmānuṣaḥ patiḥ
iti me ca sa śāpāntaṃ punarevādiśanmuniḥ
jātismarā ca mānuṣye 'pyahaṃ jñānavatī tathā
tad vrajāmyadhunā siddhyai nijaṃ vaidyādharaṃ padam
ityuktvā rājaputrī sā tanuṃ tyaktvā tirodadhe
tumulaścodabhūt tasminn ākrando rājamandire
śaktidevo 'pyubhayato bhraṣṭastaistair duruttaraiḥ
kleśaiḥ prāpyāpi na prāpte dhyāyaṃste dve api priye
nindan khinno 'pi cātmānam asaṃpūrṇamanorathaḥ
nirgatya rājabhavanāt kṣaṇād evam acintayat
abhīṣṭaṃ bhāvi me tāvad uktaṃ kanakarekhayā
tat kimarthaṃ viṣīdāmi sattvādhīnā hi siddhayaḥ
pathā tenaiva kanakapurīṃ gacchāmi tāṃ punaḥ
bhūyo 'pyavaśyaṃ daivaṃ me tatropāyaṃ kariṣyati
ityālocyaiva sa prāyācchaktidevaḥ purāt tataḥ
asiddhārthā nivartante na hi dhīrāḥ kṛtodyamāḥ
gacchaṃścirācca samprāpa jaladheḥ pulinasthitam
tad viṭaṅkapuraṃ nāma nagaraṃ punareva saḥ
tatrāpaśyacca vaṇijaṃ taṃ saṃmukham upāgatam
yena sākaṃ gatasyābdhiṃ potam ādāvabhajyata
so 'yaṃ samudradattaḥ syāt kathaṃ ca patito 'mbudhau
uttīrṇo 'yaṃ na vā citram aham eva nidarśanam
ityālocya sa yāvat tam abhyeti vaṇijaṃ dvijaḥ
tāvat sa taṃ parijñāya hṛṣṭaḥ kaṇṭhe 'grahīd vaṇik
anaiṣīcca nijaṃ gehaṃ kṛtātithyaśca pṛṣṭavān
potabhaṅge tvam ambhodheḥ katham uttīrṇavān iti
śaktidevo 'pi vṛttāntaṃ tathā taṃ kṛtsnam abravīt
yathā matsyanigīrṇaḥ prāg utsthaladvīpam āpa saḥ
anantaraṃ ca tam api pratyapṛcchad vaṇigvaram
kathaṃ tadā tvam apyabdhim uttīrṇo varṇyatām iti
athābravīt so 'pi vaṇik tadāhaṃ patito 'mbudhau
dinatrayaṃ bhramann āsam ekaṃ phalahakaṃ śritaḥ
tatastena pathākasmād ekaṃ vahanam āgatam
tatrasthaiścāham ākrandan dṛṣṭvā cātrādhiropitaḥ
ārūḍhaścātra pitaraṃ svam apaśyam ahaṃ tadā
gatvā dvīpāntaraṃ pūrvaṃ cirāt tatkālam āgatam
sa māṃ dṛṣṭvā parijñāya kṛtakaṇṭhagrahaḥ pitā
rudann apṛcchad vṛttāntam ahaṃ caivaṃ tam abruvam
cirakālaprayāte 'pi tāta tvayyanupāgate
svadharma iti vāṇijye svayam asmi pravṛttavān
tato dvīpāntaraṃ gacchann ahaṃ vahanabhaṅgataḥ
adyāmbudhau nimagnaḥ san prāpya yuṣmābhiruddhṛtaḥ
evaṃ mayoktastāto māṃ sopālambham abhāṣata
ārohasi kimarthaṃ tvam īdṛśān prāṇasaṃśayān
dhanam asti hi me putra sthitaścāhaṃ tadarjane
paśyānītaṃ mayedaṃ te vahanaṃ hemapūritam
ityuktvāśvāsya tenaiva vahanena nijaṃ gṛham
viṭaṅkapuram ānītastenaivedam ahaṃ tataḥ
ityetad vaṇijastasmācchaktidevo niśamya saḥ
viśramya sa triyāmāṃ tām anyedyustam abhāṣata
gantavyam utsthaladvīpaṃ sārthavāha punar mayā
tat kathaṃ tatra gacchāmi sāṃprataṃ kathyatām iti
gantuṃ pravṛttāstatrādya madīyā vyavahāriṇaḥ
tadyānapātram āruhya prayātu saha tair bhavān
ityuktastena vaṇijā sa taistadvyavahāribhiḥ
sākaṃ tad utsthaladvīpaṃ śaktidevo yayau tataḥ
yaḥ sa bandhur mahātmā me viṣṇudatto 'tra tiṣṭhati
prāgvat tasyaiva nikaṭaṃ vastum icchāmi tanmaṭham
iti samprāpya ca dvīpaṃ tatkālaṃ ca vicintya saḥ
vipaṇīmadhyamārgeṇa gantuṃ prāvartata dvijaḥ
tāvacca tatra daivāt taṃ dṛṣṭvā dāśapateḥ sutāḥ
satyavratasya tasyārāt parijñāyaivam abruvan
tātena sākaṃ kanakapurīṃ cinvann itastadā
brahmann agāstvam ekaśca katham adyāgato bhavān
śaktidevastato 'vādīd amburāśau sa vaḥ pitā
patito 'mbubhirākṛṣṭavahano vaḍavāmukhe
tacchrutvā dāśaputrāste kruddhā bhṛtyān babhāṣire
badhnītainaṃ durātmānaṃ hato 'nena sa naḥ pitā
anyathā katham ekasmin sati pravahaṇe dvayoḥ
vaḍavāgnau pated eko dvitīyaścottaret tataḥ
tad eṣa caṇḍikādevyāḥ purastāt pitṛghātakaḥ
asmābhirupahantavyaḥ śvaḥ prabhāte paśūkṛtaḥ
ityuktvā dāśaputrāste bhṛtyān baddhvaiva taṃ tadā
śaktidevaṃ tato ninyur bhayakṛccaṇḍikāgṛham
śaśvatkavalitānekajīvaṃ pravitatodaram
khacadghaṇṭāvalīdantamālaṃ mṛtyorivānanam
tatra baddhaḥ sthito rātrau saṃśayānaḥ svajīvite
sa śaktidevo devīṃ tāṃ caṇḍīm evaṃ vyajijñapat
bālārkabimbanibhayā bhagavati mūrtyā tvayā paritrātam
nirbharapītapravisṛtarurudānavakaṇṭharudhirayeva jagat
tanmāṃ satatapraṇataṃ niṣkāraṇavidhuravargahastagatam
rakṣasva sudūrāgatam iṣṭajanaprāptitṛṣṇayā varade
iti devīṃ sa vijñapya prāpya nidrāṃ kathaṃcana
apaśyad yoṣitaṃ svapne tadgarbhagṛhanirgatām
sā divyākṛtirabhyetya sadayeva jagāda tam
bhoḥ śaktideva mā bhaiṣīr na te 'niṣṭaṃ bhaviṣyati
astyeṣāṃ dāśaputrāṇāṃ nāmnā bindumatī svasā
sā prātar vīkṣya kanyā tvāṃ bhartṛtve 'bhyarthayiṣyati
tacca tvaṃ pratipadyethāḥ saiva tvāṃ mocayiṣyati
na ca sā dhīvarī sā hi divyā strī śāpataścyutā
etacchrutvā prabuddhasya tasya netrāmṛtacchaṭā
prabhāte dāśakanyā sā taddevīgṛham āyayau
babhāṣe cainam abhyetya nivedyātmānam utsukā
ito 'haṃ mocayāmi tvāṃ tat kuruṣvepsitaṃ mama
bhrātṝṇāṃ saṃmatā hyete pratyākhyātā varā mayā
tvayi dṛṣṭe tu me prītiḥ saṃjātā tad bhajasva mām
ityuktaḥ sa tayā bindumatyā dāśendrakanyayā
śaktidevaḥ smarasvapnaṃ hṛṣṭastat pratyapadyata
tayaiva mocitastāṃ ca sumukhīṃ pariṇītavān
svapnalabdhāmbikādeśair bhrātṛbhir vihitepsitām
tasthau ca sukhasiddhyeva tatra puṇyaikalabdhayā
rūpāntaropāgatayā sa tayā saha divyayā
ekadā harmyapṛṣṭhastho dhṛtagomāṃsabhārakam
mārgāgataṃ sa caṇḍālaṃ dṛṣṭvā tām abravīt priyām
vandyāstrijagato 'pyetā yāḥ kṛśodari dhenavaḥ
tāsāṃ piśitam aśnāti paśyāyaṃ pāpakṛt katham
tacchrutvā sāpyavādīt taṃ patiṃ bindumatī tadā
acintyam āryaputraitat pāpam atra kim ucyate
ahaṃ gavāṃ prabhāveṇa svalpād apyaparādhataḥ
jātā dāśakule 'muṣmin kā tvetasyātra niṣkṛtiḥ
evam uktavatīm eva śaktidevo jagāda tām
citraṃ brūhi priye kā tvaṃ dāśajanma kathaṃ ca te
atinirbandhataścaivaṃ pṛcchantaṃ tam uvāca sā
vadāmi gopyam apyetadvacanaṃ me karoṣi cet
bāḍhaṃ priye karomīti tenokte śapathottaram
sā tadainaṃ jagādaivam ādau tāvat samīhitam
asmin dvīpe dvitīyāpi bhāryā te bhavitādhunā
sā cāryaputra nacirād dhṛtagarbhā bhaviṣyati
aṣṭame garbhamāse ca pāṭayitvodaraṃ tvayā
tasyāḥ sa garbhaḥ kraṣṭavyo naiva kāryā ghṛṇātra ca
evam uktavatī tasmin kim etad iti vismite
lasadghṛṇe ca bhūyaḥ sā dāśendratanayābravīt
ityetat tava kartavyaṃ hetoḥ kasyāpi madvacaḥ
athedaṃ śṛṇu yā cāhaṃ dāśajanma yathā ca me
ahaṃ janmāntare 'bhūvaṃ kāpi vidyādharī purā
martyaloke ca śāpena paribhraṣṭāsmi sāṃpratam
vidyādharatve ca yadā chittvā dantairayojayam
vīṇāsu tantrīsteneha jātāhaṃ dāśaveśmani
tad evaṃ vadane spṛṣṭe śuṣkeṇa snāyunā gavām
īdṛśyadhogatiḥ kā tu vārtā tanmāṃsabhakṣaṇe
ityevaṃ kathayantyāṃ ca tatra tasyāṃ sasaṃbhramam
eko 'bhyupetya tadbhrātā śaktidevam abhāṣata
uttiṣṭha sumahān eṣa kuto 'pyutthāya sūkaraḥ
hatānekajano darpād ito 'bhimukham āgataḥ
tacchrutvā so 'vatīryaiva śaktidevaḥ svaharmyataḥ
āruhya śaktihasto 'śvam adhāvat sūkaraṃ prati
prajahāra ca dṛṣṭvaiva tasmin vīre 'bhidhāvati
palāyya vraṇitaḥ so 'pi varāhaḥ prāviśad bilam
śaktidevo 'pi tatraiva tadanveṣī praviśya ca
kṣaṇād apaśyat sāvāsam udyānagahanaṃ mahat
tatrasthaśca dadarśaikāṃ kanyām atyadbhutākṛtim
sasaṃbhramam upāyātāṃ prītyeva vanadevatām
tām apṛcchacca kalyāṇi kā tvaṃ kiṃ saṃbhramaśca te
tacchrutvā sāpi sumukhī tam evaṃ pratyabhāṣata
asti dakṣiṇadiṅnātho nṛpatiścaṇḍavikramaḥ
tasyāhaṃ bindurekhākhyā sutā subhaga kanyakā
ihākasmācca pāpo māṃ daityo jvalitalocanaḥ
apahṛtya chalenādya piturānītavān gṛhāt
sa cāmiṣārthī vārāhaṃ rūpaṃ kṛtvā bahir gataḥ
viddho 'dyaiva kṣudhārtaḥ sañ śaktyā vīreṇa kenacit
viddhamātraḥ praviśyeha pañcatām āgataśca saḥ
tadadūṣitakaumārā palāyyāhaṃ ca nirgatā
tacchrutvā śaktidevastām ūce kastarhi saṃbhramaḥ
mayaiva sa varāho hi hataḥ śaktyā nṛpātmaje
tataḥ sāpyavadat tarhi brūhi me ko bhavān iti
vipro 'haṃ śaktidevākhya iti pratyabravīcca saḥ
tarhi tvam eva me bhartetyuditaḥ sa tayā tataḥ
tathetyādāya tāṃ vīro biladvāreṇa niryayau
gṛhaṃ gatvā ca bhāryāyai bindumatyai nivedya tat
tacchraddhitaḥ kumārīṃ tāṃ bindurekhām udūḍhavān
tatastasya dvibhāryasya śaktidevasya tiṣṭhataḥ
tatraikā bindurekhā sā bhāryā garbham adhārayat
aṣṭame garbhamāse ca tasyāḥ svairam upetya tam
ādyā bindumatī bhāryā śaktidevam uvāca sā
vīra tat smara yanmahyaṃ pratiśrutam abhūt tvayā
so 'yaṃ dvitīyabhāryāyā garbhamāso 'ṣṭamastava
tad gatvā garbham etasyā vipāṭyodaram āhara
anatikramaṇīyaṃ hi nijaṃ satyavacastava
evam uktastayā śaktidevaḥ snehakṛpākulaḥ
pratijñāparatantraśca kṣaṇam āsīd anuttaraḥ
jātodvegaśca nirgatya bindurekhāntikaṃ yayau
sāpi khinnam upāyāntaṃ taṃ vilokyaivam abravīt
āryaputra viṣaṇṇo 'si kim adya nanu vedmyaham
bindumatyā niyuktastvaṃ garbhasyotpāṭane mama
tacca te 'vaśyakartavyaṃ kāryaṃ kiṃciddhi vidyate
nṛśaṃsatā ca nāstyatra kācit tanmā ghṛṇāṃ kṛthāḥ
tathā hi śṛṇu nāthātra devadattakathām imām
purābhūddharidattākhyaḥ kambukākhye pure dvijaḥ
tasya ca śrīmataḥ putraḥ kṛtavidyo 'pi śaiśave
devadattābhidhāno 'bhūd dyūtaikavyasanī yuvā
dyūtahāritavastrādir gantuṃ nālaṃ pitur gṛham
ekadā ca viveśaikaṃ sa śūnyaṃ devatāgṛham
tatra cāpaśyad ekākī sādhitānekakārmaṇam
japantaṃ jālapādākhyaṃ mahāvratinam ekakam
cakāra ca śanaistasya praṇāmam upagamya saḥ
tenāpyapāstamaunena svāgatenābhyanandyata
sthitaḥ kṣaṇācca tenaiva pṛṣṭo vaidhuryakāraṇam
śaśaṃsāsmai svavipadaṃ vyasanakṣīṇavittajām
tatastaṃ sa jagādaivaṃ devadattaṃ mahāvratī
nāsti vyasanināṃ vatsa bhuvi paryāptaye dhanam
icchā ca vipadaṃ hātuṃ yadi te kuru madvacaḥ
vidyādharatvaṃ prāptuṃ yatkṛtaḥ parikaro mayā
tat sādhaya tvam apyetanmayā saha sulakṣaṇa
macchāsanaṃ tu pālyaṃ te naśyantu vipadastava
ityukto vratinā tena pratiśrutya tatheti tat
sa devadattastatpārśve tadaiva sthitim agrahīt
anyedyuśca śmaśānānte gatvā vaṭataroradhaḥ
vidhāya rajanau pūjāṃ paramānnaṃ nivedya ca
balīn dikṣu ca vikṣipya sampāditatadarcanaḥ
taṃ pārśvavartinaṃ vipram uvāca sa mahāvratī
evam eva tvayā kāryam iha pratyaham arcanam
vidyutprabhe gṛhāṇemāṃ pūjām ityabhidhāyinā
ataḥ paraṃ ca jāne 'haṃ siddhiścaivaṃ dhruvāvayoḥ
ityuktvā sa yayau tena samaṃ svanilayaṃ vratī
so 'pi nityaṃ tarostasya mūle gatvā tathaiva tat
devadatto 'rcanaṃ cakre tathaiva vidhinā tataḥ
ekadā ca saparyānte dvidhābhūtāt tarostataḥ
akasmāt paśyatastasya divyā nārī viniryayau
ehyasmatsvāminī bhadra vakti tvām iti vādinī
sā taṃ praveśayāmāsa tasyaivābhyantaraṃ taroḥ
sa praviśya dadarśātra divyaṃ maṇimayaṃ gṛham
paryaṅkavartinīm ekāṃ tatra cāntar varastriyam
rūpiṇī siddhirasmākam iyaṃ syād iti sa kṣaṇāt
yāvad dhyāyati tāvat sā kṛtātithyā varāṅganā
raṇitābharaṇairaṅgair vihitasvāgatairiva
utthāya nijaparyaṅke tam upāveśayat svayam
jagāda ca mahābhāga sutā yakṣapateraham
kanyā hi ratnavarṣasya khyātā vidyutprabhākhyayā
ārādhayacca mām eṣa jālapādo mahāvratī
tasyārthasiddhidaivāsmi tvaṃ prāṇeṣvapi me prabhuḥ
tasmād dṛṣṭānurāgiṇyāḥ kuru pāṇigrahaṃ mama
ityuktaḥ sa tayā cakre devadattastatheti tat
sthitvā ca kaṃcit kālaṃ sa garbhabhāre tayā dhṛte
jagāma punarāgantuṃ taṃ mahāvratinaṃ prati
śaśaṃsa ca yathāvṛttaṃ taṃ tasmai sabhayaṃ tataḥ
so 'pyevam ātmasiddhyarthī jagādainaṃ mahāvratī
bhadra sādhu kṛtaṃ kiṃtu gatvāsyā yakṣayoṣitaḥ
vipāṭyodaram ākṛṣya śīghraṃ garbhaṃ tam ānaya
ityuktvā smārayitvā ca vratinā pūrvasaṃgaram
preṣitastena bhūyastāṃ devadatto 'pyagāt priyām
tatra tiṣṭhati yāvacca tadvibhāvanadurmanāḥ
tāvad vidyutprabhā sā taṃ yakṣī svayam abhāṣata
āryaputra viṣaṇṇo 'si kimarthaṃ viditaṃ mayā
ādiṣṭaṃ jālapādena tava madgarbhapāṭanam
tad garbham etam ākarṣa pāṭayitvā mamodaram
na cet svayaṃ karomyetat kāryaṃ hyastyatra kiṃcana
evaṃ tayoktaḥ sa yadā kartuṃ tannāśakad dvijaḥ
tad ākṛṣṭavatī garbhaṃ sā svayaṃ pāṭitodarā
taṃ ca kṛṣṭaṃ purastyaktvā devadattaṃ tam abhyadhāt
bhoktur vidyādharatvasya kāraṇaṃ gṛhyatām ayam
ahaṃ ca śāpād yakṣītve jātā vidyādharī satī
ayam īdṛk ca śāpānto mama jātismarā hyaham
idānīṃ yāmi dhāma svaṃ saṃgamaścāvayoḥ punaḥ
tatraivetyabhidhāyaiṣā kvāpi vidyutprabhā yayau
devadatto 'pi taṃ garbhaṃ gṛhītvā khinnamānasaḥ
jagāma jālapādasya tasya sa vratino 'ntikam
upānayacca taṃ garbhaṃ tasmai siddhipradāyinam
bhajantyātmaṃbharitvaṃ hi durlabhe 'pi na sādhavaḥ
so 'pi tat pācayitvaiva garbhamāṃsaṃ mahāvratī
vyasṛjad devadattaṃ taṃ bhairavārcākṛte 'ṭavīm
tato dattabalir yāvad etya paśyati sa dvijaḥ
tāvanmāṃsam aśeṣaṃ tad vratinā tena bhakṣitam
kathaṃ sarvaṃ tvayā bhuktam iti cātrāsya jalpataḥ
jihmo vidyādharo bhūtvā jālapādaḥ kham udyayau
vyomaśyāmalanistriṃśe hārakeyūrarājite
tasminn utpatite so 'tha devadatto vyacintayat
kaṣṭaṃ kīdṛg anenāhaṃ vañcitaḥ pāpabuddhinā
yadi vātyantam ṛjutā na kasya paribhūtaye
tad etasyāpakārasya katham adya pratikriyām
kuryāṃ vidyādharībhūtam apyenaṃ prāpnuyāṃ katham
tannāstyupāyo vetālasādhanād aparo 'tra me
iti niścitya sa yayau rātrau pitṛvanaṃ tataḥ
tatrāhūya taror mūle vetālaṃ nṛkalevare
pūjayitvākarot tasya nṛmāṃsabalitarpaṇam
atṛpyantaṃ ca vetālaṃ tam anyānayanāsaham
tarpayiṣyan svamāṃsāni cchettum ārabhate sma saḥ
tatkṣaṇaṃ taṃ sa vetālo mahāsattvam abhāṣata
sattvenānena tuṣṭo 'smi tava mā sāhasaṃ kṛthāḥ
tad bhadra kim abhipretaṃ tava yat sādhayāmi te
ityuktavantaṃ vetālaṃ sa vīraḥ pratyuvāca tam
viśvastavañcako yatra jālapādo vratī sthitaḥ
vidyādharanivāsaṃ taṃ naya tannigrahāya mām
tathetyuktavatā tena vetālena sa tatkṣaṇāt
skandhe 'dhiropya nabhasā ninye vaidyādharaṃ padam
tatrāpaśyacca taṃ jālapādaṃ prāsādavartinam
sa vidyādhararājatvadṛptaṃ ratnāsanasthitam
pratārayantaṃ tām eva labdhavidyādharīpadām
vidyutprabhām anicchantīṃ bhāryātve tattaduktibhiḥ
dṛṣṭvaiva ca savetālo 'pyabhyadhāvat sa taṃ yuvā
hṛṣyadvidyutprabhānetracakorāmṛtacandramāḥ
jālapādo 'pi so 'kasmāt taṃ dṛṣṭvaivāgataṃ tathā
vitrāsād bhraṣṭanistriṃśo nipapātāsanād bhuvi
devadatto 'pi tat khaḍgaṃ sa labdhvāpyavadhīnna tam
ripuṣvapi hi bhīteṣu sānukampā mahāśayāḥ
jighāṃsantaṃ ca vetālaṃ taṃ jagāda sa vārayan
pākhaṇḍinā kim etena kṛpaṇena hatena naḥ
sthāpyatāṃ bhuvi nītvāyaṃ tasmāt svanilaye tvayā
āstāṃ tatraiva bhūyo 'pi pāpaḥ kāpālikā varam
ityevaṃ vadatastasya devadattasya tatkṣaṇam
divo 'vatīrya śarvāṇī devī pratyakṣatāṃ yayau
sā jagāda ca taṃ prahvaṃ putra tuṣṭāsmi te 'dhunā
ananyasadṛśeneha sattvotkarṣeṇa saṃprati
tad vidyādhararājatvaṃ mayā dattam ihaiva te
ityuktvārpitavidyā sā devī sadyastiro 'bhavat
jālapādaśca nītvaiva vetālena sa bhūtale
vibhraṣṭasiddhir nidadhe nādharmaściram ṛddhaye
devadatto 'pi sahitaḥ sa vidyutprabhayā tayā
vidyādharādhirājyaṃ tat prāpya tatra vyajṛmbhata
ityākhyāya kathāṃ patye śaktidevāya satvarā
sā bindurekhā bhūyastaṃ babhāṣe mṛdubhāṣiṇī
itīdṛṃśi bhavantyeva kāryāṇi tad idaṃ mama
bindumatyuditaṃ garbhaṃ muktaśokaṃ vipāṭaya
ityevaṃ bindurekhāyāṃ vadantyāṃ pāpaśaṅkite
śaktideve ca gaganād udabhūt tatra bhāratī
bhoḥ śaktideva niḥśaṅkaṃ garbho 'syāḥ kṛṣyatāṃ tvayā
kaṇṭhe muṣṭyā gṛhīto hi khaḍgo 'sau te bhaviṣyati
iti divyāṃ giraṃ śrutvā pāṭitodaram āśu saḥ
garbhaṃ tasyāḥ samākṛṣya pāṇinā kaṇṭhato 'grahīt
gṛhītamātro jajñe ca sa khaḍgastasya hastagaḥ
ākṛṣṭaḥ sattvataḥ siddheḥ keśapāśa ivāyataḥ
tato vidyādharaḥ kṣiprāt sa vipraḥ samajāyata
bindurekhā ca tatkālam adarśanam iyāya sā
tad dṛṣṭvā ca sa gatvaiva dāśaputryai nyavedayat
bindumatyai dvitīyasyai patnyai sarvaṃ tathāvidhaḥ
sā tam āha vayaṃ nātha vidyādharapateḥ sutāḥ
tisro bhaginyaḥ kanakapurītaḥ śāpataścyutāḥ
ekā kanakarekhā sā vardhamānapure tvayā
yasyā dṛṣṭaḥ sa śāpāntaḥ sā ca tāṃ svāṃ purīṃ gatā
śāpānto hīdṛśastasyā vicitro vidhiyogataḥ
aham eva tṛtīyā ca śāpāntaścādhunaiva me
mayā cādyaiva gantavyā nagarī sā nijā priya
vidyādharaśarīrāṇi tatraivāsmākam āsate
candraprabhā ca bhaginī jyāyasī hi sthitātra naḥ
tad āyāhi tvam apyāśu khaḍgasiddhiprabhāvataḥ
tatra hyasmāṃścatasro 'pi bhāryāḥ samprāpya cādhikāḥ
vanasthenārpitāḥ pitrā puri rājyaṃ kariṣyasi
iti nijaparamārtham uktavatyā samam anayā punareva bindumatyā
atha kanakapurīṃ sa śaktidevo gaganapathena tatheti tāṃ jagāma
tasyāṃ ca yāni yoṣidvapūṃṣi paryaṅkatalpavartīni
nirjīvitānyapaśyat pūrvaṃ triṣu maṇḍapeṣu divyāni
tāni yathāvat svātmabhiranupraviṣṭāḥ sa kanakarekhādyāḥ
prāpto bhūyaḥ praṇatā adrākṣīt tā nijapriyāstisraḥ
tāṃ ca caturthīm aikṣata tajjyeṣṭhāṃ racitamaṅgalāṃ tatra
candraprabhāṃ pibantīṃ ciradarśanasotkayā dṛṣṭyā
svasvaniyogavyāpṛtaparijanavanitābhinanditāgamanaḥ
vāsagṛhāntaḥ prāptaścandraprabhayā tayā jagade
yā tatra kanakarekhā rājasutā subhaga vardhamānapure
dṛṣṭā bhavatā seyaṃ bhaginī me candrarekhākhyā
yā dāśādhipaputrī bindumatī prathamam utsthaladvīpe
pariṇītābhūd bhavatā śaśirekhā matsvasā seyam
yā tadanu bindurekhā rājasutā tatra dānavānītā
bhāryā ca te tad ābhūcchaśiprabhā seyam anujā me
tad idānīm ehi kṛtinn asmatpiturantikaṃ sahāsmābhiḥ
tena prattāścaitā drutam akhilāḥ pariṇayasvāsmān
iti kusumaśarājñāsapragalbhaṃ ca tasyāṃ tvaritam uditavatyām atra candraprabhāyām
api catasṛbhirābhiḥ sākam etatpitustannikaṭam anuvanāntaṃ śaktidevo jagāma
sa ca caraṇanatābhistābhirāveditārtho duhitṛbhirakhilābhir divyavākpreritaśca
yugapad atha dadau tāḥ śaktidevāya tasmai muditamatiraśeṣāstatra vidyādharendraḥ
tadanu kanakapuryām ṛddham asyāṃ svarājyaṃ sapadi sa vitatāra svāśca vidyāḥ samastāḥ
api ca kṛtinam enaṃ śaktivegaṃ svanāmnā vyadhita samucitena sveṣu vidyādhareṣu
anyo na jeṣyati bhavantam atiprabhāvād vatseśvarāt punarudeṣyati cakravartī
yuṣmāsu yo 'tra naravāhanadattanāmā bhāvī vibhuḥ sa tava tasya natiṃ vidadhyāḥ
ity ūcivāṃśca visasarja mahāprabhāvo vidyādharādhipatirātmatapovanāt tam
satkṛtya sapriyatamaṃ nijarājadhānīṃ jāmātaraṃ sa śaśikhaṇḍapadābhidhānaḥ
atha so 'pi śaktivego rājā bhūtvā viveśa kanakapurīm
svavadhūbhiḥ saha gatvā vidyādharalokavaijayantīṃ tām
tasyāṃ tiṣṭhan kanakaracanāvisphuranmandirāyām atyaunnatyād iva paṭupatatpiṇḍitārkaprabhāyām
vāmākṣībhiścatasṛbhirasau ratnasopānavāpīhṛdyodyāneṣv alabhatatarāṃ nirvṛtiṃ preyasībhiḥ
iti kathayitvā caritaṃ nijam eva vicitram eṣa tatkālam
nijagāda śaktivego vāgmī vatseśvaraṃ bhūyaḥ
taṃ māṃ śaśāṅkakulabhūṣaṇa śaktivegaṃ jānīhyupāgatam imaṃ khalu vatsarāja
utpannabhāvinijanūtanacakravartiyuṣmatsutāṅghriyugadarśanasābhilāṣam
itthaṃ mayeha manujena satāpi labdhā vidyādharādhipatitā purajitprasādāt
gacchāmi cāham adhunā nṛpate svadhāma dṛṣṭaprabhur bhavatu bhadram abhaṅguraṃ vaḥ
ityuktvā racitāñjalau ca vadati prāptābhyanujñe tatastasminn utpatite mṛgāṅkamahasi dyāṃ śaktivege kṣaṇāt
devībhyāṃ sahitaḥ sabālatanayo vatseśvaro mantribhiḥ sākaṃ kām api tatra saṃmadamayīṃ bheje tadānīṃ daśām
tarjayann iva vighnaughānnamitonnamitena yaḥ
muhur vibhāti śirasā sa pāyād vo gajānanaḥ
namaḥ kāmāya yadbāṇapātairiva nirantaram
bhāti kaṇṭakitaṃ śaṃbhorapyumāliṅgitaṃ vapuḥ
ityādidivyacaritaṃ kṛtvātmānaṃ kilānyavat
prāptavidyādharaiśvaryo yad ā mūlāt svayaṃ jagau
naravāhanadatto 'tra sapatnīkair maharṣibhiḥ
pṛṣṭaḥ prasaṅge kutrāpi tad idaṃ śṛṇutādhunā
atha saṃvardhyamāno 'tra pitrā vatseśvareṇa saḥ
naravāhanadatto 'bhūd vyutkrāntāṣṭamavatsaraḥ
vinīyamāno vidyāsu krīḍann upavaneṣu ca
saha mantrisutairāsīd rājaputrastadā ca saḥ
devī vāsavadattā ca rājñī padmāvatī tathā
āstām ekatamasnehāt tadekāgre divāniśam
ārohadguṇanamreṇa reje sadvaṃśajanmanā
śanairāpūryamāṇena vapuṣā dhanuṣā ca saḥ
pitā vatseśvaraścāsya vivāhādimanorathaiḥ
āsannaphalasaṃpattikāntaiḥ kālaṃ nināya tam
atrāntare kathāsaṃdhau yad abhūt tanniśamyatām
āsīt takṣaśilā nāma vitastāpuline purī
tadambhasi babhau yasyāḥ pratimā saudhasaṃtateḥ
pātālanagarīvādhastacchobhālokanāgatā
tasyāṃ kaliṅgadattākhyo rājā paramasaugataḥ
abhūt tārāvarasphītajinabhaktākhilaprajaḥ
rarāja sā purī yasya caityaratnair nirantaraiḥ
mattulyā nāma nāstīti madaśṛṅgairivoditaḥ
prajānāṃ na paraṃ cakre yaḥ pitevānupālanam
yāvad gururiva jñānam api svayam upādiśat
tathā ca tasyāṃ ko 'pyāsīnnagaryāṃ saugato vaṇik
dhanī vitastādattākhyo bhikṣupūjaikatatparaḥ
ratnadattābhidhānaśca tasyābhūt tanayo yuvā
sa ca taṃ pitaraṃ śaśvat pāpa ityājugupsata
putra nindasi kasmānmām iti pitrā ca tena saḥ
pṛcchyamāno vaṇikputraḥ sābhyasūyam abhāṣata
tāta tyaktatrayīdharmastvam adharmaṃ niṣevase
yad brāhmaṇān parityajya śramaṇāñ śaśvad arcasi
snānādiyantraṇāhīnāḥ svakālāśanalolupāḥ
apāstasaśikhāśeṣakeśakaupīnasusthitāḥ
vihārāspadalābhāya sarve 'pyadhamajātayaḥ
yam āśrayanti kiṃ tena saugatena nayena te
tacchrutvā sa vaṇik prāha na dharmasyaikarūpatā
anyo lokottaraḥ putra dharmo 'nyaḥ sārvalaukikaḥ
brāhmaṇyam api tat prāhur yad rāgādivivarjanam
satyaṃ dayā ca bhūteṣu na mṛṣā jātivigrahaḥ
kiṃca darśanam etat tvaṃ sarvasattvābhayapradam
prāyaḥ puruṣadoṣeṇa na dūṣayitum arhasi
upakārasya dharmatve vivādo nāsti kasyacit
bhūteṣvabhayadānena nānyā copakṛtir mama
tad ahiṃsāpradhāne 'smin vatsa mokṣapradāyini
darśane 'tiratiścenme tad adharmo mamātra kaḥ
iti tenoditaḥ pitrā vaṇikputraḥ prasahya saḥ
na tathā pratipede tanninindābhyadhikaṃ punaḥ
tataḥ sa tatpitā khedād gatvā dharmānuśāsituḥ
rājñaḥ kaliṅgadattasya purataḥ sarvam abravīt
so 'pi rājā tam āsthāne yuktyānāyya vaṇiksutam
mṛṣāracitakopaḥ sann evaṃ kṣattāram ādiśat
śrutaṃ mayā vaṇikputraḥ pāpo 'yam atiduṣkṛtī
nirvicāraṃ tad eṣo 'dya hanyatāṃ deśadūṣakaḥ
ity ūcivāṃstataḥ pitrā kṛtavijñāpanaḥ kila
nṛpatir dharmacaryārthaṃ dvau māsau vadhanigraham
saṃvidhārya tadante ca punarānayanāya saḥ
tasyaiva tatpitur haste nyastavāṃstaṃ vaṇiksutam
so 'pi pitrā gṛhaṃ nīto vaṇikputro bhayākulaḥ
kiṃ mayāpakṛtaṃ rājño bhaved iti vicintayan
akāraṇaṃ dvimāsānte maraṇaṃ bhāvi bhāvayan
anidro 'pacitāhāraklāntastasthau divāniśam
tato māsadvaye yāte rājāgre kṛśapāṇḍuraḥ
punaḥ svapitrā tenāsau vaṇiksūnuranīyata
rājā taṃ ca tathābhūtaṃ vīkṣyāpannam abhāṣata
kim īdṛk tvaṃ kṛśībhūtaḥ kiṃ ruddhaṃ te mayāśanam
tacchrutvā sa vaṇikputro rājānaṃ tam abhāṣata
ātmāpi vismṛto bhītyā mama kā tvaśane kathā
yuṣmadādiṣṭanidhanaśravaṇāt prabhṛti prabho
mṛtyum āyāntam āyāntam anvahaṃ cintayāmyaham
ityuktavantaṃ taṃ rājā sa vaṇikputram abravīt
bodhito 'si mayā vatsa yuktyā prāṇabhayaṃ svataḥ
īdṛg eva hi sarvasya jantor mṛtyubhayaṃ bhavet
tadrakṣaṇopakārācca dharmaḥ ko 'bhyadhiko vada
tad etat tava dharmāya mumukṣāyai ca darśitam
mṛtyubhīto hi yatate naro mokṣāya buddhimān
ato na garhaṇīyo 'yam etaddharmā pitā tvayā
iti rājavacaḥ śrutvā prahvo 'vādīd vaṇiksutaḥ
dharmopadeśād devena kṛtī tāvad ahaṃ kṛtaḥ
mokṣāyecchā prajātā me tam apyupadiśa prabho
tacchrutvā taṃ vaṇikputraṃ prāpte tatra purotsave
tailapūrṇaṃ kare pātraṃ dattvā rājā jagāda saḥ
idaṃ pātraṃ gṛhītvā tvam ehi bhrāntvā purīm imām
tailabindunipātaśca rakṣaṇīyastvayā suta
nipatiṣyati yadyekastailabinduritastava
sadyo nipātayiṣyanti tvām ete puruṣāstataḥ
evaṃ kiloktvā vyasṛjat taṃ bhrāmāya vaṇiksutam
utkhātakhaḍgān puruṣān dattvā paścāt sa bhūpatiḥ
vaṇikputro 'pi sa bhayād rakṣaṃstailalavacyutim
purīṃ tām abhito bhrāntvā kṛcchrād āgānnṛpāntikam
nṛpo 'pyagalitānītatailaṃ dṛṣṭvā tam abhyadhāt
kaścit purabhrame 'pyadya dṛṣṭo 'tra bhramatā tvayā
tacchrutvā sa vaṇikputraḥ provāca racitāñjaliḥ
yat satyaṃ na mayā deva dṛṣṭaṃ kiṃcinna ca śrutam
ahaṃ hyekāvadhānena tailaleśaparicyutam
khaḍgapātabhayād rakṣaṃstadānīm abhramaṃ purīm
evaṃ vaṇiksutenokte sa rājā nijagāda tam
dṛśyatailaikacittena na tvayā kiṃcid īkṣitam
tat tenaivāvadhānena parānudhyānam ācara
ekāgro hi bahirvṛttinivṛttastattvam īkṣate
dṛṣṭatattvaśca na punaḥ karmajālena badhyate
eṣa mokṣopadeśaste saṃkṣepāt kathito mayā
ityuktvā prahito rājñā patitvā tasya pādayoḥ
kṛtārthaḥ sa vaṇikputro hṛṣṭaḥ pitṛgṛhaṃ yayau
evaṃ kaliṅgadattasya prajāstasyānuśāsataḥ
tārādattābhidhānābhūd rājñī rājñaḥ kulocitā
yayā sa rājā śuśubhe rītimatyā suvṛttayā
nānādṛṣṭāntarasiko bhāratyā sukavir yathā
yā prakāśaguṇaślāghyā jyotsneva śaśalakṣmaṇaḥ
tasyāmṛtamayasyābhūd avibhinnaiva bhūpateḥ
tayā devyā samaṃ tatra sukhinastasya tiṣṭhataḥ
nṛpasya jagmur divasāḥ śacyeva divi vajriṇaḥ
atrāntare kilaitasmin kathāsaṃdhau śatakratoḥ
kuto 'pi hetostridive vartate sma mahotsavaḥ
tatrāpsaraḥsu sarvāsu nartituṃ militāsvapi
ekā surabhidattākhyā nādṛśyata varāpsarāḥ
praṇidhānāt tataḥ śakrastāṃ dadarśa rahaḥsthitām
vidyādhareṇa kenāpi sahitāṃ nandanāntare
tad dṛṣṭvā jātakopo 'ntaḥ sa vṛtrāriracintayat
aho etau durācārau madanāndhāvubhāvapi
ekā yad ācaratyeva vismṛtyāsmān svatantravat
karotyavinayaṃ cānyo devabhūmau praviśya yat
athavāsya varākasya doṣo vidyādharasya kaḥ
ākṛṣṭo hi vaśīkṛtya rūpeṇāyam ihānayā
kāntayāntaḥ kilāpūrṇatuṅgastanataṭāntayā
lāvaṇyāmbutaraṅgiṇyā hṛtaḥ syād ātmanaḥ prabhuḥ
cukṣubhe kiṃ na śarvo 'pi purā dṛṣṭvā tilottamām
dhātrā gṛhītvā racitām uttamebhyastilaṃ tilam
tapaśca menakāṃ dṛṣṭvā viśvāmitro na kiṃ jahau
śarmiṣṭhārūpalobhācca yayātir nāptavāñjarām
ato vidyādharayuvā naivāyam aparādhyati
trijagatkṣobhaśaktena rūpeṇāpsarasā hṛtaḥ
iyaṃ tu svarvadhūḥ pāpā hīnāsaktāparādhinī
praveśitaḥ surān hitvā yayāyam iha nandane
ityālocya vimucyainaṃ vidyādharakumārakam
ahalyākāmukaḥ so 'syai śāpam apsarase dadau
pāpe prayāhi mānuṣyaṃ prāpya cāyonijāṃ sutām
divyaṃ kṛtvā ca kartavyam eṣyasi dyām imām iti
atrāntare ca sā tasya rājñastakṣaśilāpuri
rājñī kaliṅgadattasya tārādattā yayāvṛtum
tasyāḥ surabhidattā sā śakraśāpacyutāpsarāḥ
saṃbabhūvodare devyā dehasaundaryadāyinī
tadā ca nabhaso bhraṣṭāṃ jvālāṃ devī dadarśa sā
tārādattā kila svapne praviśantīṃ nijodare
prātaścāvarṇayat svapnaṃ bhartre taṃ sā savismayā
rājñe kaliṅgadattāya so 'pi prīto jagāda tām
devi divyāḥ patantyeva śāpānmānuṣyayoniṣu
tajjāne devajātīyaḥ ko'pi garbhe tavārpitaḥ
vicitrasadasatkarmanibaddhāḥ saṃcaranti hi
jantavastrijagatyasmiñ śubhāśubhaphalāptaye
ityuktā bhūbhṛtā rājñī sā prasaṅgād uvāca tam
satyaṃ karmaiva balavad bhogadāyi śubhāśubham
tathā cedam upodghātaṃ śrutaṃ vacmyatra te śṛṇu
abhavad dharmadattākhyaḥ kośalādhipatir nṛpaḥ
nāgaśrīriti tasyāsīd rājñī yā patidevatā
bhūmāvarundhatī khyātā rundhantyapi satīdhuram
kāle gacchati tasyāṃ ca devyāṃ tasya ca bhūpateḥ
aham eṣā samutpannā duhitāhitasūdana
tato mayyatibālāyāṃ deva sā jananī mama
akasmāt pūrvajātiṃ svāṃ smṛtvā svapatim abravīt
rājann akāṇḍa evādya pūrvajanma smṛtaṃ mayā
aprītyai tad anākhyātam ākhyātaṃ mṛtaye ca me
aśaṅkitaṃ smṛtā jātiḥ syād ākhyātaiva mṛtyave
iti hyāhurato deva mayyatīva viṣāditā
ityuktaḥ sa tayā patnyā rājā tāṃ pratyabhāṣata
priye mayāpi prāg janma tvayeva sahasā smṛtam
tanmamācakṣva tāvat tvaṃ kathayiṣyāmyahaṃ ca te
yad astu ko 'nyathā kartuṃ śakto hi bhavitavyatām
iti sā preritā tena bhartrā rājñī jagāda tam
nirbandho yadi te rājañśṛṇu tarhi vadāmyaham
ihaiva deśe viprasya mādhavākhyasya kasyacit
gṛhe 'ham abhavaṃ dāsī suvṛttā pūrvajanmani
devadāsābhidhānaśca patiratra mamābhavat
kasyāpyekasya vaṇijaḥ sādhuḥ karmakaro gṛhe
tāvāvām avasāvātra kṛtvā gehaṃ nijocitam
svasvasvāmigṛhānītapakvānnakṛtavartanau
vāridhānī ca kumbhaśca mārjanī mañcakastathā
ahaṃ ca matpatiśceti yugmatritayam eva nau
akaliprasare gehe saṃtoṣaḥ sukhinorabhūt
devapitratithiprattaśeṣaṃ pramitam aśnatoḥ
ekaikato 'dhikaṃ kiṃcid yad ācchādanam apyabhūt
sudurgatāya kasmaicit tad āvābhyām adīyata
athātrodabhavat tīvro durbhikṣastena cāvayoḥ
bhṛtyannam anvahaṃ prāpyam alpam alpam upānamat
tataḥ kṣutkṣāmavapuṣoḥ śanair nāvavasīdatoḥ
kadācid āgād āhārakāle klānto 'tithir dvijaḥ
tasmai niḥśeṣam āvābhyāṃ dvābhyām api nijāśanam
prāṇasaṃśayakāle 'pi dattaṃ yāvacca yacca tat
bhuktvā tasmin gate prāṇā bhartāraṃ me tam atyajan
arthinyasyādaro nāsmāsviti manyuvaśād iva
tataścāhaṃ samādhāya patye samucitāṃ citām
ārūḍhā cāvarūḍhaśca vipadbhāro mamātmanaḥ
atha rājagṛhe jātā jātāhaṃ mahiṣī tava
acintyaṃ hi phalaṃ sūte sadyaḥ sukṛtapādapaḥ
ityuktaḥ sa tayā rājñā dharmadatto nṛpo 'bravīt
ehi priye sa evāhaṃ pūrvajanmapatistava
vaṇikkarmakaro 'bhūvaṃ devadāso 'ham eva saḥ
etad eva mayāpyadya prāktanaṃ janma hi smṛtam
ityuktvā svānyabhijñānānyudīrya sa tayā saha
devyā viṣaṇṇo hṛṣṭaśca rājā sadyo divaṃ gataḥ
evaṃ tayośca matpitror lokāntaram upeyuṣoḥ
mātuḥ svasā vardhayituṃ mām anaiṣīnnijaṃ gṛham
kanyāyāṃ mayi cābhyāgād ekastatrātithir muniḥ
mātṛsvasā ca māṃ tasya śuśrūṣāyai samādiśat
sa ca kuntyeva durvāsā yatnenārādhito mayā
tadvarācca mayā prāpto dhārmikastvaṃ patiḥ prabho
evaṃ bhavanti bhadrāṇi dharmād eva yadādarāt
pitṛbhyāṃ saha samprāpya rājyaṃ jātirapi smṛtā
etat sa tārādattāyā devyāḥ śrutvā vaco nṛpaḥ
kaliṅgadatto dharmaikasādaro nijagāda tām
satyaṃ samyakkṛto 'lpo 'pi dharmo bhūriphalo bhavet
tathā ca prāktanīṃ devi saptadvijakathāṃ śṛṇu
kuṇḍinākhye pure pūrvam upādhyāyasya kasyacit
brāhmaṇasyābhavañśiṣyāḥ sapta brāhmaṇaputrakāḥ
sa tāñśiṣyān upādhyāyo dhenuṃ durbhikṣadoṣataḥ
gomataḥ śvaśurād ekāṃ yācituṃ prāhiṇot tataḥ
te ca gatvānyadeśasthaṃ durbhikṣakṣāmakukṣayaḥ
taṃ tadgirā tacchvaśuraṃ tacchiṣyā gāṃ yayācire
so 'pi vṛttikarīm ekāṃ dhenuṃ tebhyaḥ samarpayat
kṛpaṇaḥ kṣudhitebhyo 'pi na tu tebhyo 'śanaṃ dadau
tataste tāṃ gṛhītvā gām āyānto 'rdhapathe kṣudhā
udgāḍhapīḍitāḥ klāntā nipetur dharaṇītale
upādhyāyagṛhaṃ dūraṃ dūre cāpadgatā vayam
durlabhaṃ sarvataścānnaṃ tat prāṇair gatam eva naḥ
evaṃ ca dhenurapyeṣā nistoyavanamānuṣe
araṇye 'smin vipannaiva gurvartho 'lpo 'pi kastataḥ
tad asyāḥ piśitaiḥ prāṇān saṃdhāryāśu gurūn api
saṃbhāvayāmastaccheṣair āpatkālo hi vartate
iti saṃmantrya saptāpi jaghnuḥ sabrahmacāriṇaḥ
śāstroktavidhinā dhenuṃ tāṃ paśūkṛtya tatra te
iṣṭvā devān pitṝn bhuktvā tanmāṃsaṃ vidhivacca tat
jagmurādāya taccheṣam upādhyāyasya cāntikam
tasmai praṇamya sarvaṃ te śaśaṃsustad yathā kṛtam
sa tebhyaḥ sāparādhebhyo 'pyatuṣyat satyabhāṣaṇāt
dinaiḥ saptāpi durbhikṣadoṣāt te ca vipedire
jātismarāśca bhūyo 'pi tena satyena jajñire
itthaṃ phalati śuddhena siktaṃ saṃkalpavāriṇā
puṇyabījam api svalpaṃ puṃsāṃ kṛṣikṛtām iva
tad eva dūṣitaṃ devi duṣṭasaṃkalpapāthasā
phalatyaniṣṭam atredaṃ vacmyanyad api tacchṛṇu
gaṅgāyāṃ tulyakālau dvau tapasyanaśane janau
eko vipro dvitīyaśca caṇḍālastasthatuḥ purā
tayor vipraḥ kṣudhākrānto niṣādān vīkṣya tatragān
matsyān ādāya bhuñjānān evaṃ mūḍho vyacintayat
aho dāsyāḥ sutā ete dhanyā jagati dhīvarāḥ
ye yathākāmam aśnanti pratyahaṃ śapharāmiṣam
dvitīyastu sa cāṇḍālo dṛṣṭvā tān eva dhīvarān
acintayad dhigastvetān kravyādān prāṇighātinaḥ
tat kim evaṃ sthitasyeha dṛṣṭaireṣāṃ mukhair mama
iti saṃmīlya netre sa tatrāsīt svātmani sthitaḥ
kramāccānaśanenobhau vipannau tau dvijāntyajau
dvijastatra śvabhir bhuktaḥ śīrṇo gaṅgājale 'ntyajaḥ
tato 'kṛtātmā kaivartakula evātra sa dvijaḥ
abhyajāyata tīrthasya guṇājjātismarastvabhūt
caṇḍālo 'pi sa tatraiva gaṅgātīre mahībhujaḥ
gṛhe jātismaro jajñe dhīro 'nupahatātmakaḥ
jātayośca tayorevaṃ prāgjanmasmarator dvayoḥ
eko 'nutepe dāsaḥ san rājā sanmumude 'paraḥ
iti dharmataror mūlam aśuddhaṃ yasya mānasam
śuddhaṃ yasya ca tadrūpaṃ phalaṃ tasya na saṃśayaḥ
ityetad uktvā devīṃ tāṃ tārādattāṃ sa bhūpatiḥ
kaliṅgadattaḥ punarapyuvācaināṃ prasaṅgataḥ
kiṃca sattvādhikaṃ karma devī yannāma yādṛśam
phalāya tad yataḥ sattvam anudhāvanti saṃpadaḥ
tathā ca kathayāmyatra śṛṇu citrām imāṃ kathām
astīha bhuvanakhyātāvantīṣūjjayinī purī
rājate sitaharmyair yā mahākālanivāsabhūḥ
tatsevārasasamprāptakailāsaśikharairiva
saccakravartipānīyaḥ praviśadvāhinīśataḥ
yadābhogo 'bdhigambhīraḥ sapakṣakṣmābhṛdāśritaḥ
tasyāṃ vikramasiṃhākhyo babhūvānvarthayākhyayā
rājā vairimṛgā yasya naivāsansaṃmukhāḥ kvacit
sa ca niṣpratipakṣatvād alabdhasamarotsavaḥ
astreṣu bāhuvīrye ca sāvajño 'ntaratapyata
atha so 'maraguptena tadabhiprāyavedinā
kathāntare prasaṅgena mantriṇā jagade nṛpaḥ
deva dordaṇḍadarpeṇa śastravidyāmadena ca
āśaṃsatām api ripūn rājñāṃ doṣo na durlabhaḥ
tathā ca pūrvaṃ bāṇena yuddhayogyam ariṃ haraḥ
darpād bhujasahasrasya tāvad ārādhya yācitaḥ
yāvatprāptatathābhūtatadvaraḥ sa murāriṇā
devena vairiṇā saṃkhye lūnabāhuvanaḥ kṛtaḥ
tasmāt tvayāpi kartavyo nāsaṃtoṣo yudhaṃ vinā
kāṅkṣaṇīyo na cāniṣṭo vipakṣo 'pi kadācana
śastraśikṣā svavīryaṃ ca darśanīyaṃ taveha cet
yogyabhūmāvaṭavyāṃ tanmṛgayāyāṃ ca darśaya
rājñāṃ cākheṭakam api vyāyāmādikṛte matam
yuddhādhvani na śasyante rājāno hyakṛtaśramāḥ
āraṇyāśca mṛgā duṣṭāḥ śūnyām icchanti medinīm
tena te nṛpater vadhyā ityapyākheṭam iṣyate
na cāti te niṣevyante tatsevāvyasanena hi
gatā nṛpatayaḥ pūrvam api pāṇḍvādayaḥ kṣayam
ityukto 'maraguptena mantriṇā sa sumedhasā
rājā vikramasiṃho 'tra tatheti tad amanyata
anyedyuścāśvapādātasārameyamayīṃ bhuvam
vicitravāgurocchrāyamayīśca sakalā diśaḥ
saharṣamṛgayugrāmaninādamayam ambaram
kurvan sa mṛgayāhetor nagaryā niryayau nṛpaḥ
nirgacchan gajapṛṣṭhastho bāhye śūnye surālaye
puruṣau dvāvapaśyacca vijane sahitasthitau
svairaṃ mantrayamāṇau ca mithaḥ kim api tāvubhau
dūrāt sa tarkayan rājā jagāma mṛgayāvanam
tatra protkhātakhaḍgeṣu vṛddhavyāghreṣu ca vyadhāt
toṣaṃ sa siṃhanādeṣu bhūbhāgeṣu nageṣu ca
tāṃ sa vikramabījābhair mahīṃ tastāra mauktikaiḥ
siṃhānāṃ hastihantṝṇāṃ nihatānāṃ nakhacyutaiḥ
tiryañcastiryag evāsya petur vakraplutā mṛgāḥ
laghu nirbhidya tān pūrvaṃ harṣaṃ prāpad avakragaḥ
kṛtākheṭaśca suciraṃ rājāsau śrāntasevakaḥ
āgācchithilitajyena cāpenojjayinīṃ punaḥ
tasyāṃ devakule tasmiṃstāvat kālaṃ tathaiva tau
sthitau dadarśa puruṣau nirgacchanyau sa dṛṣṭavān
kāvetau mantrayete ca kiṃ svid evam iyacciram
nūnaṃ cārāvimau dīrgharahasyālāpasevinau
ityālocya pratīhāraṃ visṛjyānāyayat sa tau
puruṣau dvāvavaṣṭabhya rājā baddhau cakāra ca
dvitīye 'hani cāsthānaṃ tāvānāyya sa pṛṣṭavān
kau yuvāṃ suciraṃ kaśca mantrastāvān sa vāmiti
tatastayoḥ svayaṃ rājñā tatra paryanuyuktayoḥ
yācitābhayayoreko yuvā vaktuṃ pracakrame
śrūyatāṃ varṇayāmyetad yathāvad adhunā prabho
abhūt karabhako nāma vipro 'syām eva vaḥ puri
tasya pravīraputrecchākṛtāgnyārādhanodbhavaḥ
aham eṣa mahārāja vedavidyāvidaḥ sutaḥ
tasmiṃśca bhāryānugate pitari svargate śiśuḥ
adhītavidyo 'pyānāthyāt svamārgaṃ tyaktavān aham
pravṛttaścābhavaṃ dyūtaṃ śastravidyāśca sevitum
kasya nocchṛṅkhalaṃ bālyaṃ guruśāsanavarjitam
tena krameṇa cottīrṇe śaiśave jātadormadaḥ
aṭavīm ekadā bāṇān ahaṃ kṣeptuṃ gato 'bhavam
tāvat tena pathā caikā nagaryā nirgatā vadhūḥ
āgāt karṇīrathārūḍhā janyair bahubhiranvitā
akasmācca tadaivātra karī troṭitaśṛṅkhalaḥ
kuto 'pyāgatya tām eva vadhūm abhyāpatanmadāt
tadbhayena ca sarve 'pi tyaktvā tām anuyāyinaḥ
tadbhartrāpi saha klībāḥ palāyyetastato gatāḥ
tad dṛṣṭvā sahasaivāhaṃ sasaṃbhramam acintayam
hā kathaṃ kātarairebhistyaktaikeyaṃ tapasvinī
tad ahaṃ vāraṇād asmād rakṣyāmyaśaraṇām imām
āpannatrāṇavikalaiḥ kiṃ prāṇaiḥ pauruṣeṇa vā
ityahaṃ muktanādastaṃ gajendraṃ prati dhāvitaḥ
gajo 'pi tāṃ striyaṃ hitvā sa mām evābhyadudruvat
tato 'haṃ bhītayā nāryā vīkṣyamāṇastayā nadan
palāyamānaśca gajaṃ taṃ dūram apakṛṣṭavān
kramāt patraghanāṃ bhagnāṃ prāpya śākhāṃ mahātaroḥ
ātmānaṃ ca tayācchādya tarumadhyamagām aham
tatrāgre sthāpayitvā tāṃ śākhāṃ tiryak sulāghavāt
palāyito 'haṃ hastī ca sa tāṃ śākhām acūrṇayat
tato 'haṃ yoṣitastasyāḥ samīpam agamaṃ drutam
śarīrakuśalaṃ caitām apṛccham iha bhīṣitām
sāpi māṃ vīkṣya duḥkhārtā saharṣā cāvadattadā
kiṃ me kuśalametasmai dattā kāpuruṣāya yā
īdṛśe saṃkaṭe yo māṃ tyaktvā kvāpi gataḥ prabho
etat tu kuśalaṃ yat tvam akṣataḥ punarīkṣitaḥ
tanme sa katamo bhartā tvam idānīṃ patir mama
yenātmanirapekṣeṇa hṛtā mṛtyumukhād aham
sa caiṣa dṛśyate bhṛtyaiḥ sahāgacchan patir mama
ataḥ svairaṃ tvam asmākaṃ paścād āgaccha sāṃpratam
labdhe 'ntare hi militā yāsyāmo yatrakutracit
evaṃ tayoktastad ahaṃ tatheti pratipannavān
surūpāpyarpitātmāpi parastrīyaṃ kim etayā
iti dhairyasya mārgo 'yaṃ na tāruṇyasya saṅginaḥ
kṣaṇād etya ca sā bhartrā bālā saṃbhāvitā satī
tena sākaṃ sabhṛtyena gantuṃ prāvartata kramāt
ahaṃ ca guptataddattapātheyaḥ paravartmanā
paścād alakṣitastasya dūram adhvānam abhyagām
sā ca hastibhayabhraṣṭabhaṅgāṅgajanitāṃ rujam
pathi mithyā vadantī taṃ patiṃ sparśe 'pyavarjayat
kasya raktonmukhī gāḍharūḍhāntarviṣaduḥsahā
tiṣṭhed anapakṛtya strī bhujagīva vikāritā
kramācca lohanagaraṃ prāptāḥ smaste puraṃ vayam
vaṇijyājīvino yatra bhartustasya gṛhaṃ striyāḥ
sthitāḥ smastad ahaścātra sarve bāhye surālaye
tatra saṃmilitaścaiṣa dvitīyo brāhmaṇaḥ sakhā
nave 'pi darśane 'nyonyam āśvāsaḥ samabhūcca nau
cittaṃ jānāti jantūnāṃ prema janmāntarārjitam
tato rahasyam ātmīyaṃ sarvam asmai mayoditam
tad buddhvaiva tadā svairaṃ mām evam ayam abravīt
tūṣṇīṃ bhavāstyupāyo 'tra yatkṛte tvam ihāgataḥ
etasyā bhartṛbhaginī vidyate 'tra vaṇikstriyāḥ
gṛhītārthā mayā sākam itaḥ sā gantum udyatā
tat kariṣye tadīyena sāhāyyena tavepsitam
ityuktvā mām ayaṃ vipro gatvā tasyāstadā rahaḥ
vaṇigvadhūnanāndus tadyathāvastu nyavedayat
anyedyuḥ kṛtasaṃvicca sā nanāndā sametya tām
prāveśayad bhrātṛjāyāṃ tatra devagṛhāntare
tatrāntaḥ sthitayor nau ca madhyād etaṃ tadaiva sā
mittraṃ me bhrātṛjāyāyāstasyā veṣam akārayat
kṛtatadveṣam enaṃ ca gṛhītvā nagarāntaram
bhrātrā sahāviśad gehaṃ kṛtvā naḥ kāryasaṃvidam
ahaṃ ca nirgatya tatastayā puruṣaveṣayā
vaṇigvadhvā samaṃ prāptaḥ krameṇojjayinīm imām
tannanāndā ca sā rātrau tad ahaḥ sotsavāt tataḥ
mattasuptajanād gehād anena saha nirgatā
tataścāyaṃ gṛhītvā tāṃ vipracchannaiḥ prayāṇakaiḥ
āgato nagarīm etām athāvāṃ militāviha
ityāvābhyām ubhe bhārye prāpte pratyagrayauvane
nanāndṛbhrātṛjāye te svānurāgasamarpite
ato nivāse sarvatra deva śaṅkāmahe vayam
kasyāśvasiti ceto hi vihitasvairasāhasam
tadavasthānahetośca vittārthaṃ ca rahaściram
āvāṃ mantrayamāṇau hyo dṛṣṭau devena dūrataḥ
dṛṣṭvānāyya ca saṃyamya sthāpitau cāraśaṅkayā
adya pṛṣṭau ca vṛttāntaṃ sa caiṣa kathito mayā
devaḥ prabhavatīdānīm ityanenodite tadā
rājā vikramasiṃhastau viprau dvāvapyabhāṣata
tuṣṭo 'smi vāṃ bhayaṃ mā bhūd ihaiva puri tiṣṭhatam
aham eva ca dāsyāmi paryāptaṃ yuvayor dhanam
ityuktvā sa dadau rājā yatheṣṭaṃ jīvanaṃ tayoḥ
tau ca bhāryānvitau tasya nikaṭe tasthatuḥ sukham
itthaṃ kriyāsu nivasantyapi yāsu tāsu puṃsāṃ śriyaḥ prabalasattvabahiṣkṛtāsu
evaṃ ca sāhasadhaneṣvatha buddhimatsu saṃtuṣya dānaniratāḥ kṣitipā bhavanti
ityaihikena ca purāvihitena cāpi svenaiva karmavibhavena śubhāśubhena
śaśvad bhavet tadanurūpavicitrabhogaḥ sarvo hi nāma sasurāsura eṣa sargaḥ
tatsvapnavṛttanibhato nabhasaścyutā yā jvālā tvayāntarudaraṃ viśatīha dṛṣṭā
sā kāpi devi surajātirasaṃśayaṃ te garbhaṃ kuto 'pi khalu karmavaśāt prapannā
iti nijabhartur vadanācchrutvā nṛpateḥ kaliṅgadattasya
devī tārādattā prāpa sagarbhā paraṃ pramadam
tataḥ kaliṅgadattasya rājño garbhabharālasā
rājñī takṣaśilāyāṃ sā tārādattā śanairabhūt
udeṣyaccandralekhāṃ ca prācīm anucakāra sā
āsannaprasavā pāṇḍumukhī taralatārakā
jajñe ca tasyā nacirād ananyasadṛśī sutā
vedhasaḥ sarvasaundaryasargavarṇakasaṃnibhā
īdṛk putro na kiṃ jāta itīva snehaśālinaḥ
rakṣāpradīpāstatkrāntijitā vicchāyatāṃ yayuḥ
pitā kaliṅgadattaśca jātāṃ tāṃ tādṛśīm api
dṛṣṭvā tadrūpaputrāśāvaiphalyavimanā abhūt
divyāṃ tām api saṃbhāvya sa putrecchuradūyata
śokakandaḥ kva kanyā hi kvānandaḥ kāyavān sutaḥ
tataścetovinodāya khinno nirgatya mandirāt
yayau nānājinākāraṃ vihāraṃ sa mahīpatiḥ
tatraikadeśe śuśrāva dharmapāṭhakabhikṣuṇā
janamadhyopaviṣṭena kathyamānam idaṃ vacaḥ
arthapradānam evāhuḥ saṃsāre sumahattapaḥ
arthadaḥ prāṇadaḥ proktaḥ prāṇā hyartheṣu kīlitāḥ
buddhena ca parasyārthe karuṇākulacetasā
ātmāpi tṛṇavaddattaḥ kā varāke dhane kathā
tādṛśena ca dhīreṇa tapasā sa gataspṛhaḥ
samprāptadivyavijñāno buddho buddhatvam āgataḥ
ā śarīram ataḥ sarveṣviṣṭeṣvāśānivartanāt
prājñaḥ sattvahitaṃ kuryāt samyaksaṃbodhalabdhaye
tathā ca pūrvaṃ kasyāpi kṛtanāmno mahīpateḥ
ajāyantātisubhagāḥ kramāt sapta kumārikāḥ
bālā eva ca tāstyaktvā vairāgyeṇa pitur gṛham
śmaśānaṃ śiśriyuḥ pṛṣṭā jagaduśca paricchadam
asāraṃ viśvam evaitat tatrāpīdaṃ śarīrakam
tatrāpyabhīṣṭasaṃyogasukhādi svapnavibhramaḥ
ekaṃ parihitaṃ tvatra saṃsāre sāram ucyate
tadenenāpi dehena kurmaḥ sattvahitaṃ vayam
kṣipāmo jīvadevaitaccharīraṃ pitṛkānane
kravyādgaṇopayogāya kāntenāpi hyanena kim
tathā ca rājaputro 'tra viraktaḥ ko 'pyabhūt purā
sa yuvāpi sukānto 'pi parivrajyām aśiśriyat
sa jātu bhikṣuḥ kasyāpi praviṣṭo vaṇijo gṛham
dṛṣṭastaruṇyā tatpatnyā padmapatrāyatekṣaṇaḥ
sā tallocanalāvaṇyahṛtacittā tam abravīt
katham āttam idaṃ kaṣṭam īdṛśena tvayā vratam
sā dhanyā strī tavānena cakṣuṣā yā nirīkṣyate
pratyuktaḥ sa tayā bhikṣuścakṣurekam apāṭayat
ūce ca haste kṛtvā tanmātaḥ paśyedamīdṛśam
jugupsitam asṛṅmāṃsaṃ gṛhyatāṃ yadi rocate
īdṛg eva dvitīyaṃ ca vada ramyaṃ kim etayoḥ
ityuktā tena tad dṛṣṭvā vyaṣīdat sā vaṇigvadhūḥ
uvāca ca hahā pāpaṃ mayā kṛtam abhavyayā
yad ahaṃ hetutāṃ prāptā locanotpāṭane tava
tacchrutvā bhikṣuravadanmā bhūd amba tava vyathā
mama tvayā hyupakṛtaṃ yataḥ śṛṇu nidarśanam
āsīt ko'pi purā kānte kutrāpyupavane yatiḥ
anujāhnavi vairāgyaniḥśeṣanikaṣecchayā
tapasyataśca ko 'pyasya rājā tatraiva daivataḥ
vihartum āgataḥ sākam avarodhavadhūjanaiḥ
vihṛtya pānasuptasya pārśvād utthāya tasya ca
nṛpasya cāpalād rājñyastadudyāne kilābhraman
dṛṣṭvā tatraikadeśe ca taṃ samādhisthitaṃ munim
atiṣṭhan parivāryainaṃ kim etad iti kautukāt
cirasthitāsu tāsvatra prabuddhaḥ so 'tha bhūpatiḥ
apaśyan dayitāḥ pārśve tatra babhrāma sarvataḥ
dadarśa cātra rājñīstāḥ parivārya muniṃ sthitāḥ
kupitaścerṣyayā tasmin khaḍgena prāharanmunau
aiśvaryam īrṣyā nairghṛṇyaṃ kṣībatvaṃ nirvivekitā
ekaikaṃ kiṃ na yat kuryāt pañcāṅgitve tu kā kathā
tato gate nṛpe tasmin kṛttāṅgam api taṃ munim
akruddhaṃ prakaṭībhūya kāpyuvācātra devatā
mahātman yena pāpena krodhenaitat kṛtaṃ tvayi
svaśaktyā tam ahaṃ hanmi manyate yadi tad bhavān
tacchrutvā sa jagādarṣirdevi mā smaivam ādiśaḥ
sa hi dharmasahāyo me na vipriyakaraḥ punaḥ
tatprasādāt kṣamādharmaṃ bhagavatyāptavāhanam
kasya kṣameya kiṃ devi naivaṃ cet sa samācaret
kaḥ kopo naśvarasyāsya dehasyārthe manasvinaḥ
priyāpriyeṣu sāmyena kṣamā hi brahmaṇaḥ padam
ityuktā muninā sātha tapasā tasya toṣitā
aṅgāni devatā kṛtvā nirvraṇāni tirodadhe
tad yathā so 'pi tasyarṣerupakārī mato nṛpaḥ
netrotkhananahetostvaṃ tapovṛddhyā tathāmba me
ityuktvā sa vaśī bhikṣur vinamrāṃ tāṃ vaṇigvadhūm
kānte 'pi vapuṣi svasminn anāsthaḥ siddhaye yayau
tasmād bāle 'pi ramye 'pi kaḥ kāye gatvare grahaḥ
sattvopakārastvetasmād ekaḥ prājñasya śasyate
tad imā vayam etasminnisargasukhasadmani
śmaśāne prāṇinām arthe vinyasyāmaḥ śarīrakam
ityuktvā parivāraṃ tāḥ sapta rājakumārikāḥ
tathaiva cakruḥ prāpuśca saṃsiddhiṃ paramāṃ tataḥ
evaṃ nije śarīre 'pi mamatvaṃ nāsti dhīmatām
kiṃ punaḥ sutadārādiparigrahatṛṇotkare
ityādi sa nṛpaḥ śrutvā vihāre dharmapāṭhakāt
kaliṅgadatto nītvā ca dinaṃ prāyāt svamandiram
tatrānubādhyamānaśca kanyājanmaśucā punaḥ
sa rājā gṛhavṛddhena kenāpyūce dvijanmanā
rājan kiṃ kanyakāratnajanmanā paritapyase
putrebhyo 'pyuttamāḥ kanyāḥ śivāśceha paratra ca
rājyalubdheṣu kā teṣu putreṣvāsthā mahībhujām
ye bhakṣayanti janakaṃ bata markaṭakā iva
nṛpāstu kuntibhojādyaḥ kuntyāditanayāguṇaiḥ
tīrṇā duḥsahadurvāsaḥprabhṛtibhyaḥ parābhavam
phalaṃ yacca sutādānāt kutaḥ putrāt paratra tat
sulocanākathām atra kiṃca vacmi niśamyatām
āsīd rājā suṣeṇākhyaścitrakūṭācale yuvā
kāmo 'nya iva yo dhātrā nirmitastryambakerṣyayā
sa cakre divyam ārāmaṃ mūle tasya mahāgireḥ
surāṇāṃ nandanodyānavāsavairasyadāyinam
tanmadhye ca cakāraikāṃ vāpīm utphullapaṅkajām
lakṣmīlīlāravindānāṃ navākaramahīm iva
tasyāstasthau ca sadratnasopānāyāstaṭe sadā
patnīnāṃ svānurūpāṇāmabhāvād avadhūsakhaḥ
ekadā tena mārgeṇa nabhasā surasundarī
rambhā jambhāribhavanād ājagāma yadṛcchayā
sā taṃ dadarśa rājānaṃ tatrodyāne vihāriṇam
sākṣānmadhum ivotphullapuṣpakānanamadhyagam
vāpikāpadmapatitāṃ divo 'nu patitaḥ śriyam
candraḥ kim eṣa naitad vā śrīrasya hyanapāyinī
nūnaṃ puṣpeṣurudyānaṃ puṣpecchuḥ so 'yam āgataḥ
kiṃtu sā ratiretasya kva gatā sahacāriṇī
ityautsukyakṛtollekhā sāvatīrya nabho'ntarāt
rambhā mānuṣarūpeṇa rājānaṃ tam upāgamat
upetāṃ tāṃ ca sahasā dṛṣṭvā rājā savismayaḥ
acintayad aho keyam asaṃbhāvyavapur bhavet
na tāvanmānuṣī yena pādau nāsya rajaḥspṛśau
na cakṣuḥ sanimeṣaṃ vā tasmād divyaiva kāpyasau
praṣṭavyā tu mayā neyaṃ palāyeta hi jātucit
ratibhedāsahāḥ prāyo divyāḥ kāraṇasaṃgatāḥ
iti dhyāyan sa nṛpatiḥ kṛtasaṃbhāṣaṇastayā
tatkrameṇaiva tatkālaṃ tatkaṇṭhāśleṣam āptavān
cikrīḍa ca ciraṃ so 'tra sākam apsarasā tayā
divaṃ sāpi na sasmāra ramyaṃ prema na janmabhūḥ
tatsakhīyakṣiṇīvṛṣṭairapūri svarṇarāśibhiḥ
sāsya bhūmir narendrasya dyaur meruśikharairiva
kālena cāsya rājñaḥ sā suṣeṇasya varāpsarāḥ
asūtānanyasadṛśīṃ dhṛtagarbhā satī sutām
prasūtamātraiva ca sā jagādainaṃ mahīpatim
rājan śāpo 'yam īdṛṅ me kṣīṇo jātaḥ sa cādhunā
ahaṃ hi rambhā nākastrī tvayi dṛṣṭe 'nurāgiṇī
jāte ca garbhe muktvā taṃ gacchāmastatkṣaṇaṃ vayam
samayo hīdṛśo 'smākaṃ tadrakṣeḥ kanyakām imām
etadvivāhānnāke nau bhūyo bhāvī samāgamaḥ
evam uktvāpsarā rambhā vivaśā sā tirodadhe
tadduḥkhācca sa rājābhūt tadā prāṇavyayodyataḥ
