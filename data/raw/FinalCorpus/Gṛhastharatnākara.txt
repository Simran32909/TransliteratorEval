tatra manuśātātapau
asapiṇḍā tu yā māturasagotrā ca yā
pituḥ sā praśastā dvijātīnāṃ dārakarmaṇi maithune
māturasapiṇḍā mātuladuhitrādibhyo 'nyā asapiṇḍeti samāna ekaḥ piṇḍo deho yasyāḥ sā sapiṇḍā na tathā asapiṇḍā sapiṇḍatā ca ekadehāvayavānvayena bhavati
tathāhi
putrasya pitṛśarīrāvayavānvayena pitrā saha
evaṃ pitāmahādibhirapi pitṛdvāreṇa śarīrāvayavānvayataḥ
evaṃ mātṛśarīrāvayavānvayena mātrā tathā mātāmahādibhirapi mātṛdvāreṇa
tathā mātṛsvasṛmātulādibhir apyekaśarīrāvayavānvayāt tathā pitṛsvasrādibhirapi
tathā patyā saha patnyā ekaśarīrārambhakatayā
evaṃ bhrātṛbhāryyāṇāmapi ekaśarīrārambhakaiḥ svasvapatibhiḥ sahaikaśarīrārambhakatvena
evaṃ yatra yatra sapiṇḍaśabdastatra sākṣāt paramparayā ekaśarīrāvayavānvayena jñeya iti mitākṣarākāraḥ
dārakarmmaṇi dāratvajanake vivāhe maithune mithunasādhyadharmmaputrotpattyādau
maithune mithunaśabdavācyastrīpuṃsasādhye svāśramādikarmmaṇi na kevalaṃ strīsādhyapākādikarmmaṇi api tūbhayasādhye 'pīti kalpataruḥ
tatra manuḥ
caturṇāmapi varṇānāṃ pratyekaṃ ca hitāhitān
aṣṭāvimān samāsena strīvivāhān nibodhata
strīpadaṃ strītvena prasaktā saṃskāryatvanivāraṇārthaṃ saṃskāryatvārtham iti kalpatarukāraḥ
nāradaḥ
aṣṭau vivāhā varṇānāṃ saṃskārārthaṃ prakīrtitāḥ
brāhmastu prathamasteṣāṃ prājāpatyastathaiva ca
ārṣastathaiva daivaśca gāndharvaś cāsurastathā
rākṣaso'nantarastasmāt paiśācaścāṣṭamo'dhamaḥ
eṣāṃ tu dharmyāścatvāro brāhmādyāḥ samudāhṛtāḥ
sādhāraṇaḥ syād gāndharvas trayo'dharmyās tathāpare
sādhāraṇo na dharmo nādharma ityarthaḥ
nāradakrameṇa vivāhānantaraṃ gotamaḥ
catvāro dharmmyāḥ prathamāḥ ṣaḍityeke
hārītaḥ
athāṣṭau vivāhāḥ sambhavanti brāhmo daivo gāndharvva āsuro rākṣasaḥ paiśāco mānuṣaḥ kṣātraśceti
teṣāṃ pūrve saptobhayatasteṣāṃ vindetālābhe mānuṣam
teṣāṃ pūrve iti teṣāṃ vivāhānāṃ madhye pūrve ādyāstrayo vivāhā ubhayato mātṛpitṛvaṃśajān sapta sapta tārayanti iti śeṣaḥ
teṣāṃ vivāhānāmalābhe mānuṣaṃ vindeta labheta
atra nāradoktārṣaprājāpatyapadayor mānuṣakṣātraśabdenopādānam ityavirodhaḥ
atra manvanusārāt yathāsambhavaṃ śastatvamalābhe kṣatriyādīnāṃ mānuṣo vivāhaḥ
punarhārītaḥ
eteṣāmekatamenoḍhāṃ dharmmapatnīṃ prāhuḥ
atra yadyapyekatameneti sarvaṃ pratyaviśiṣṭaṃ tathāpi yo yasya vivāha uktastena tasya dharmmapatnī bhavatīti vākyārtho neyaḥ
vasiṣṭhaḥ
ṣaḍvivāhā brāhmo daivaścārṣo gāndharvvaḥ kṣātro mānuṣaśceti
iyaṃ gaṇanā netaravyavacchedāya
yadvā paiśācāsuravivāhād utkṛṣṭavibhāgo'yaṃ ṣaṭpratipādakapadena eva kenacillakṣaṇayā sākṣād anuktayor api pratipādanamiti vā evamanye'pi vibhāgā manvādyuktāṣṭadhānurodhena neyāḥ
brāhmadaivārṣagāndharvāsurarākṣasān uktvā āpastambaḥ
teṣāṃ traya ādyāḥ praśastāḥ pūrvaḥ pūrvaḥ śreyān
manuryamaśca
brāhmo daivastathā cārṣaḥ prājāpatyas tathāsuraḥ
gāndharvvo rākṣasaścaiva paiśācaścāṣṭamo'dhamaḥ
yo yasya dharmo varṇasya guṇadoṣau tu yasya yau
tadvaḥ sarvaṃ pravakṣyāmi prasave ca guṇāguṇān
ṣaḍ ānupūrvvyā viprasya kṣatrasya caturo 'varān
viṭśūdrayośca tāneva vidyāddharmmānna rākṣasān
caturo brāhmaṇasyādyān praśastān kavayo viduḥ
rākṣasaṃ kṣatriyasyaikaṃ mānuṣaṃ vaiśyaśūdrayoḥ
pañcānāṃ tu trayo dharmmyā dvāvadharmmyau smṛtāviha
paiśācaścāsuraścaiva na kartavyau kadācana
pṛthak pṛthak vā miśrau vā vivāhau pūrvadeśitau
gāndharvvo rākṣasaścaiva dharmmau kṣatrasya tau smṛtau
prasave apatyotpattau aguṇān doṣān ānupūrvvyā yathoktakrameṇa avarān adhastanān āsurarākṣasagāndharvvapaiśācān adṛṣṭajanakān
paiśācaścāsuraścaiva na kartavyau kadācana iti brāhmaṇe niṣedho boddhavyaḥ anyatra tadvidhānāt
pṛthak pṛthak ekaikaśaḥ miśra ubhayalakṣaṇasaṃkīrṇo yathā kanyāvarayoḥ parasparānurāge satyeva kanyāyā adīyamānāyā jhaṭiti haraṇena vivāhe gāndharvvarākṣasau
paiṭhīnasiḥ
brāhmaprājāpatyārṣadaivāḥ brāhmaṇasya gāndharvva āsuro rāja tatra manuḥ
ācchādya cārcayitvā ca śrutaśīlavate svayam
āhūya dānaṃ kanyāyā brāhmo dharmmaḥ prakīrtitaḥ
ācchādya vastrayugaṃ paridhāpya arcayitvā arccanāṃ kṛtvā
devalaḥ
tato vinītāṃ kalyāṇīṃ kularūpavayo'nvitām
alaṃkṛtyārhate dadyād vivāho brāhma ucyate
kalyāṇīṃ pūrvoktadoṣaśūnyām
arhate pūrvoktaguṇayuktāya
vyāsaḥ
ācchādyālaṃkṛtāṃ kṛtvā triḥ parikramya pāvakam
nāmagotre samuddiśya dadyādbrāhmo vidhistvayam
atra triḥ pāvakaparikramaṇaṃ nāmagotroccāraṇayoḥ pāṭhakramo nādriyate
saṃvartaḥ
alaṃkṛtya tvalaṅkārairvarāya sadṛśāya vai
brāhmeṇa tu vivāhena dadyāt kanyāṃ supūjitām
supūjitāṃ vastrapuṣpacandanādinā
yamaḥ
adbhiryā dīyate kanyā brahmadeyeti tāṃ viduḥ
brahmadeyeti saṃjñā tatra vivāhe jātasya śrāddhapaṅktipāvanatvavyavahārāt
hārītaḥ
anindannanyair avitarkayan vidhivadvastrayugaṃ dattvā saha dharmmaṃ caryatām iti brāhmaḥ
anindan adūṣayann anyairavitarkayan itaraiḥ saha dūṣaṇamaśaṅkamānaḥ
vidhivat madhuparkādipuraḥsaraṃ saha dharmmaṃ caryatām ityuktvā yatra vivāhe kanyāṃ dadyāt sa brāhma ityarthaḥ
āpastambaḥ
brāhme vivāhe bandhuśīlaśrutārogyāṇi buddhvā prajāṃ sahatvakarmmabhyaḥ pratipādayed bhuktiviṣayenālaṃkṛtya
prajāṃ kanyāṃ
sahatvakarmmabhya iti yeṣu karmmasvādhānādiṣu patnīsahabhāvaḥ śrutaḥ tadarthatayā pratipādayet dadyāt
baudhāyanaḥ
śrutaśīle vijñāya brahmacāriṇe arthine dīyata iti sa brāhmaḥ
brahmacāriṇe asaṃjātastrīsaṅgamāya iti lakṣmīdharaḥ
samāvartanānantarameva dātavyeti halāyudhaḥ
brahmacāriṇe vedavate iti bhāvaḥ
jātapariṇītastrīsaṅgamasya dvitīyavivāhe vivāhāṣṭakabahirbhāvāpatteḥ
arthine vivāham īhate
śaṅkhalikhitau
tatra savarṇaḥ savarṇāya vidito viditāya yo nagnikāṃ dadyāt
sa brāhmaḥ
viditaḥ kulādibhiḥ
tatra manuḥ
jñātibhyo draviṇaṃ dattvā kanyāyāścaiva śaktitaḥ
kanyāpradānaṃ svācchandyādāsuro dharmma ucyate
jñātibhyaḥ kanyāyāśca dhanaṃ dattvā dhanagrahaṇalubdhāddātuḥ svācchandyād varāya
yat kanyāyā ā pradānaṃ grahaṇaṃ kriyate
tena vivāha āsuro bhavatītyarthaḥ
devalaḥ
śulkaṃ pradāya kanyāyāḥ pratyādānaṃ vidhānataḥ
vittaheturvivāho'yamāsuraḥ ṣaṣṭha ucyate
pratyādānamiha grahaṇameva vittaṃ heturyasya sa vittahetuḥ
paiṭhīnasiḥ
śulkena pariṇītvā dadato rākṣasaḥ
pariṇītvā vikrīya rākṣasaśabdaḥ
hārītaḥ
dambhachadmabhyāṃ paraistarkitāya dīyate pratipadya vā sa āsuraḥ
parair anyair dambhachadmabhyāṃ dāmbhikatayā chādmikatayā ca tarkitāya pratipadya jñātāya yad dānaṃ ayamāsuro vivāhaḥ
punarhārītaḥ
śulke śu [... au3 Zeichenjh] ryyeṇa mānuṣaḥ
mānuṣaśabda āsuraparaḥ
vasiṣṭhaḥ
paṭhitvā dhanakrītī sa mānuṣas tasmād duhitṛmate śatamadhiratham iti ha kraye vijñāyate
paṭhitvā paṭhanānukūlavyāpāraṃ kṛtvā sthitasya yatra vivāhyā kanyā dhanakrītī bhavati sa vivāho mānuṣaḥ
āsura ityarthaḥ
adhirathaṃ rathādhikaṃ śatamiti gośataṃ iti ha śabdena krayabodhikā śrutirdyotyate sā ca yā patyuḥ krītā satyanyathā anyaiś caratītyāha cāturmāsye
kṣityadhikārakrayadarśanārthaṃ śrutyupanyāsaḥ
kaśyapaḥ
krītā dravyeṇa yā nārī na sā patnī vidhīyate
na sā daive na vā paitre dāsīṃ tāṃ kaśyapo 'bravīt
āpastambaḥ
dānavikrayadharmmaśca apatyasya na vidyate
manuḥ
na kanyāyāḥ pitā vidvān gṛhṇīyācchulkam aṇvapi
gṛhṇan śulkaṃ ca lobhena syānnaro'patyavikrayī
ādadīta na śūdro'pi śulkaṃ duhitaraṃ dadat
śulkaṃ gṛhṇan ca kurute channaṃ duhitṛvikrayam
nānuśuśruma jātvetat pūrveṣvapi ca janmasu
śulkasaṃjñena mūlyena pāpaṃ duhitṛvikrayam
ārṣe gomithunaṃ śulkaṃ kecidāhurmṛṣaiva tat
svalpo 'pyayaṃ mahān vāpi tāvāneva sa vikrayaḥ
strīdhanāni tu ye mohād upajīvanti bāndhavāḥ
nārīyānāni vastraṃ vā te pāpā yāntyadhogatim
ārṣāsurayorvivāhayordhanagrahaṇamuktaṃ na ca tadvinā tadasaṃbhavaḥ
kaśyapādibhiśca tatra nindā kṛteti virodhaḥ
iyaṃ vyavasthā yat kanyārthaṃ mūlagrahaṇena vikraye doṣa iti
strīdhanānīti prasaṅgād atroktaṃ upajīvanti upabhuñjate etena kanyāyā arhaṇārthadattadhanopayogān kurvāṇānāṃ na niṣedha ityuktam
tasmādgṛhītamapi svayaṃ nopayojyam
kaśyapaḥ
śulkena ye prayacchanti svasutāṃ lobhamohitāḥ
svātmavikrayiṇaḥ pāpā mahākilbiṣakārakāḥ
patanti niraye ghore ghnanti ca ā saptamaṃ kulam
gamanāgamane caiva sarvaṃ śulko vidhīyate
gamanāgamane bahuśandeśādikam ādāya kanyāprārthanārthaṃ kanyā pitṛveśmani yātāyāte
manuḥ
yāsāṃ nādadate śulkaṃ jñātayo na sa vikrayaḥ
arhaṇaṃ tu kumārīṇām ānṛśaṃsyaṃ ca kevalam
ānṛśaṃsyamanukanyādānaṃ vikrayadharmmaścāpatyasya na vidyate ityabhihitaṃ tat kathamārṣe vivāhe kanyāpitre gomithunadānādikam āśaṅkyāha
āpastambaḥ
vivāhe duhitṛmate dānaṃ kāmyaṃ dharmmārthaṃ śrūyate tasmādduhitṛmate adhirathaṃ śataṃ deyaṃ tasmin mithunāyā kuryād iti
tasyāṃ krayaśabdaḥ saṃstutimātraṃ dharmmāddhi sambandhaḥ
vivāhe yat kanyāpitre dānaṃ tat kāmyaṃ na mūlyārpaṇaṃ karmmaṇā cātra ṛṣisambandhas tatpativiṣayo yathāyukto vivāhastathāyuktāḥ prajā bhavantītyabhidhānāt tanmithunāyālaṃkuryād iti taddattaṃ rathādikaṃ śataṃ
mithunaṃ kuryāt patipatnībhāvaṃ janayet mithunaśabdāt mithunāt parasya vibhakteś chāndasatvād āyādeśaḥ
yastvṛṣivivāhoḍhānāṃ smṛtyantare krayaśabdaḥ sa na mukhyārthaḥ atra heturdharmmāddhi sambandhaḥ dharmmārtho'yaṃ vivāho na śulkapradāne iti
tatra manuḥ
icchayānyonyasaṃyogaḥ kanyāyāśca varasya ca
gāndharvaḥ sa tu vijñeyo maithunyaḥ kāmasambhavaḥ
icchayānyonyasaṃyogaḥ kanyāvarayoḥ samayapūrvaka upagamo gāndharvavivāhaḥ
maithunyaḥ mithunasya karmma maithunaṃ tasmai hitam
atraivāśvalāyanaḥ
mithaḥ samayaṃ kṛtvopagacchet sa gāndharvvaḥ
devalaḥ
vivikte svayamanyonyaṃ strīpuṃsayoryaḥ samāgamaḥ
prītihetuḥ sa gāndharvo vivāhaḥ pañcamo mataḥ
gotamaḥ
alaṃkṛtyecchayā svayaṃ saṃyogo gāndharvaḥ
alaṃkṛtya alaṅkāraṃ kṛtvā yā icchantī tayā saha saṃyogo varasya gāndharvvo vivāha ityarthaḥ
viṣṇuḥ
dvayoḥ sakāmayor mātṛpitṛdānarahito yogo gāndharvvaḥ
atra kanyāvarayor mātṛpitṛdānarahita iti svayaṃvaragāndharvvābhiprāyaḥ
atraiva hārītaḥ
svayaṃ kanyā varayate sa gāndharvvaḥ
vasiṣṭhaḥ
sakāmāṃ kāmayamānaḥ sadṛśīṃ yo nirundhyāt sa gāndharvaḥ
atra kanyāvarayoḥ paraspararāgaprayuktasamayabandhakṛta upagamo gāndharvavivāha iti tātparyam
tatra manuḥ
hatvā chittvā ca bhittvā ca krośantīṃ rudatīṃ gṛhāt
prasahya kanyāṃ harato rākṣaso vidhirucyate
hatvā chittvā bhittvā kanyāsambandhinamiti śeṣaḥ
chedādanyahiṃsāparo hatveti śabdaḥ tā uṣitveti lakṣmīdharaḥ
krośantīṃ bhayāt svajanamāhvayantīṃ prasahya haraṇe tātparyyam
devalaḥ
vikrameṇa prasahya syāt kumārīharaṇaṃ punaḥ
vīryyahetur vivāhaḥ saḥ rākṣasaḥ saptamo mataḥ
prasahya abhibhūya
āśvalāyanaḥ
hatvā chittvā ca śīrṣāṇi rudantīṃ rudadbhyo haret
sa rākṣasaḥ
rudadbhyaḥ kanyābandhubhyaḥ
hārītaḥ
rājāśrayeṇa vadhadaṇḍābhighātabhayaviśeṣādrākṣasaḥ
rājānamālambya vadhādibhayam utpādya kanyāharaṇaṃ rākṣasaḥ
vasiṣṭhaḥ
yasmin balena pramathya haret sa kṣātraḥ
pramathya kanyāsambandhinam
kṣātraśabdo'tra rākṣasaparaḥ prakaraṇāt
