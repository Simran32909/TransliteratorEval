praṇamya śirasā devau pitāmahamaheśvarau
nāṭyaśāstraṃ pravakṣyāmi brahmaṇā yadudāhṛtam
samāptajapyaṃ vratinaṃ svasutaiḥ parivāritam
anadhyāye kadācittu bharataṃ nāṭyakovidam
munayaḥ paryupāsyainam ātreyapramukhāḥ purā
papracchuste mahātmāno niyatendriyabuddhayaḥ
yo 'yaṃ bhagavatā samyaggrathito vedasaṃmitaḥ
nāṭyavedaṃ kathaṃ brahmannutpannaḥ kasya vā kṛte
katyaṅgaḥ kiṃpramāṇaśca prayogaścāsya kīdṛśaḥ
sarvametadyathātattvaṃ bhagavanvaktumarhasi
teṣāṃ tu vacanaṃ śrutvā munīnāṃ bharato muniḥ
pratyuvāca tato vākyaṃ nāṭyavedakathāṃ prati
bhavadbhiḥ śucibhirbhūtvā tathāvahitamānasaiḥ
śrūyatāṃ nāṭyavedasya sambhavo brahmanirmitaḥ
pūrvaṃ kṛtayuge viprā vṛtte svāyaṃbhuve 'ntare
tretāyuge 'tha samprāpte manorvaivasvatasya tu
grāmyadharmapravṛtte tu kāmalobhavaśaṃ gate
īrṣyākrodhādisaṃmūḍhe loke sukhitaduḥkhite
devadānavagandharvayakṣarakṣomahoragaiḥ
jambudvīpe samākrānte lokapālapratiṣṭhite
mahendrapramukhairdevairuktaḥ kila pitāmahaḥ
krīḍanīyakamicchāmo dṛśyaṃ śravyaṃ ca yadbhavet
na vedavyavahāro 'yaṃ saṃśrāvyaḥ śūdrajātiṣu
tasmātsṛjāparaṃ vedaṃ pañcamaṃ sārvavarṇikam
evamastviti tānuktvā devarājaṃ visṛjya ca
sasmāra caturo vedānyogamāsthāya tattvavit
neme vedā yataḥ śrāvyāḥ strīśūdrādyāsu jātiṣu
vedamanyattataḥ srakṣye sarvaśrāvyaṃ tu pañcamam
dharmyamarthyaṃ yaśasyaṃ ca sopadeśyaṃ sasaṅgraham
bhaviṣyataśca lokasya sarvakarmānudarśakam
sarvaśāstrārthasampannaṃ sarvaśilpapravartakam
nāṭyākhyaṃ pañcamaṃ vedaṃ setihāsaṃ karomyaham
evaṃ saṃkalpya bhagavān sarvavedānanusmaran
nāṭyavedaṃ tataścakre caturvedāṅgasambhavam
jagrāha pāṭhyamṛgvedātsāmabhyo gītameva ca
yajurvedādabhinayān rasānātharvaṇādapi
vedopavedaiḥ sambaddho nāṭyavedo mahātmanā
evaṃ bhagavatā sṛṣṭo brahmaṇā sarvavedinā
utpādya nāṭyavedaṃ tu brahmovāca sureśvaram
itihāso mayā sṛṣṭaḥ sa sureṣu niyujyatām
kuśalā ye vidagdhāśca pragalbhāśca jitaśramāḥ
teṣvayaṃ nāṭyasaṃjño hi vedaḥ saṃkrāmyatāṃ tvayā
tacchrutvā vacanaṃ śakro brahmaṇā yadudāhṛtam
prāñjaliḥ praṇato bhūtvā pratyuvāca pitāmaham
grahaṇe dhāraṇe jñāne prayoge cāsya sattama
aśaktā bhagavan devā ayogyā nāṭyakarmaṇi
ya ime vedaguhyajñā ṛṣayaḥ saṃśitavratāḥ
ete 'sya grahaṇe śaktāḥ prayoge dhāraṇe tathā
śrutvā tu śakravacanaṃ mām āhāmbujasaṃbhavaḥ
tvaṃ putraśatasaṃyuktaḥ prayoktāsya bhavānagha
ājñāpito viditvāhaṃ nāṭyavedaṃ pitāmahāt
putrānadhyāpayāmāsa prayogaṃ cāpi tattvataḥ
śāṇḍilyaṃ caiva vātsyaṃ ca kohalaṃ dattilaṃ tathā
jaṭilāmbaṣṭakau caiva taṇḍum agniśikhaṃ tathā
saindhavaṃ sapulomānaṃ śāḍvaliṃ vipulaṃ tathā
kapiñjaliṃ vādiraṃ ca yamadhūmrāyaṇau tathā
jambudhvajaṃ kākajaṅghaṃ svarṇakaṃ tāpasaṃ tathā
kaidāriṃ śālikarṇaṃ ca dīrghagātraṃ ca śālikam
kautsaṃ tāṇḍāyaniṃ caiva piṅgalaṃ citrakaṃ tathā
bandhulaṃ bhallakaṃ caiva muṣṭhikaṃ saindhavāyanam
taitilaṃ bhārgavaṃ caiva śuciṃ bahulameva ca
abudhaṃ budhasenaṃ ca pāṇḍukarṇaṃ sukeralam
vidyutaṃ śātajaṅghaṃ ca raudraṃ vīramathāpi ca
pitāmahājñayāsmābhirlokasya ca guṇepsayā
prayojitaṃ putraśataṃ yathābhūmivibhāgaśaḥ
yo yasminkarmaṇi yathā yogyastasmin sa yojitaḥ
bhāratīṃ sātvatīṃ caiva vṛttim ārabhaṭīṃ tathā
samāśritaḥ prayogastu prayukto vai mayā dvijāḥ
parigṛhya praṇamyātha brahmā vijñāpito mayā
athāha māṃ suraguruḥ kaiśikīmapi yojaya
yacca tasyāḥ kṣamaṃ dravyaṃ tad brūhi dvijasattama
evaṃ tenāsmyabhihitaḥ pratyuktaśca mayā prabhuḥ
dīyatāṃ bhagavandravyaṃ kaiśikyāḥ saṃprayojakam
nṛttāṅgahārasampannā rasabhāvakriyātmikā
dṛṣṭā mayā bhagavato nīlakaṇṭhasya nṛtyataḥ
kaiśikī ślakṣṇanaipathyā śṛṅgārarasasambhavā
aśakyā puruṣaiḥ sā tu prayoktuṃ strījanādṛte
tato 'sṛjanmahātejā manasāpsaraso vibhuḥ
nāṭyālaṅkāracaturāḥ prādānmahyaṃ prayogataḥ
mañjukeśīṃ sukeśīṃ ca miśrakeśīṃ sulocanām
saudāminīṃ devadattāṃ devasenāṃ manoramām
sudatīṃ sundarīṃ caiva vidagdhāṃ vipulāṃ tathā
sumālāṃ saṃtatiṃ caiva sunandāṃ sumukhīṃ tathā
māgadhīmarjunīṃ caiva saralāṃ keralāṃ dhṛtim
nandāṃ sapuṣkalāṃ caiva kalamāṃ caiva me dadau
svātirbhāṇḍaniyuktastu saha śiṣyaiḥ svayambhuvā
nāradādyāśca gandharvā gānayoge niyojitāḥ
evaṃ nāṭyamidaṃ samyagbuddhvā sarvaiḥ sutaiḥ saha
svātināradasaṃyukto vedavedāṅgakāraṇam
upasthito 'haṃ brahmāṇaṃ prayogārthaṃ kṛtāñjaliḥ
nāṭyasya grahaṇaṃ prāptaṃ brūhi kiṃ karavāṇyaham
etattu vacanaṃ śrutvā pratyuvāca pitāmahaḥ
mahānayaṃ prayogasya samayaḥ pratyupasthitaḥ
ayaṃ dhvajamahaḥ śrīmān mahendrasya pravartate
atredānīmayaṃ vedo nāṭyasaṃjñaḥ prayujyatām
tatastasmindhvajamahe nihatāsuradānave
prahṛṣṭāmarasaṃkīrṇe mahendravijayotsave
pūrvaṃ kṛtā mayā nāndī hyāśīrvacanasaṃyutā
aṣṭāṅgapadasaṃyuktā vicitrā vedanirmitā
tadante 'nukṛtirbaddhā yathā daityāḥ surairjitāḥ
sampheṭavidravakṛtā chedyabhedyāhavātmikā
tato brahmādayo devāḥ prayogaparitoṣitāḥ
pradadurmatsutebhyastu sarvopakaraṇāni vai
prītastu prathamaṃ śakro dattavānsvaṃ dhvajaṃ śubham
brahmā kuṭilakaṃ caiva bhṛṅgāraṃ varuṇaḥ śubham
sūryaśchatraṃ śivaḥ siddhiṃ vāyurvyajanameva ca
viṣṇuḥ siṃhāsanaṃ caiva kubero mukuṭaṃ tathā
śrāvyatvaṃ prekṣaṇīyasya dadau devī sarasvatī
śeṣā ye devagandharvā yakṣarākṣasapannagāḥ
tasmin sadasyabhipretān nānājātiguṇāśrayān
aṃśāṃśair bhāṣitaṃ bhāvān rasān rūpaṃ balaṃ tathā
dattavantaḥ prahṛṣṭāste matsutebhyo divaukasaḥ
evaṃ prayoge prārabdhe daityadānavanāśane
abhavankṣubhitāḥ sarve daityā ye tatra saṃgatāḥ
virūpākṣapurogāṃśca vighnānprotsāhya te 'bruvan
na kṣamiṣyāmahe nāṭyametadāgamyatāmiti
tatastairasuraiḥ sārdhaṃ vighnā māyāmupāśritāḥ
vācaśceṣṭāṃ smṛtiṃ caiva stambhayanti sma nṛtyatām
tathā vidhvaṃsanaṃ dṛṣṭvā sūtradhārasya devarāṭ
kasmātprayogavaiṣamyamityuktvā dhyānamāviśat
athāpaśyatsado vighnaiḥ samantāt parivāritam
sahetaraiḥ sūtradhāraṃ naṣṭasaṃjñaṃ jaḍīkṛtam
utthāya tvaritaṃ śakraḥ gṛhītvā dhvajamuttamam
sarvaratnojjvalatanuḥ kiṃcidudvṛttalocanaḥ
raṅgapīṭhagatān vighnān asurāṃścaiva devarāṭ
jarjarīkṛtadehāṃstānakarojjarjareṇa saḥ
nihateṣu ca sarveṣu vighneṣu saha dānavaiḥ
samprahṛṣya tato vākyamāhuḥ sarve divaukasaḥ
aho praharaṇaṃ divyamidamāsāditaṃ tvayā
jarjarīkṛtasarvāṅgā yenaite dānavāḥ kṛtāḥ
yasmādanena te vighnāḥ sāsurā jarjarīkṛtāḥ
tasmājjarjara eveti nāmato 'yaṃ bhaviṣyati
śeṣā ye caiva hiṃsārthamupayāsyanti hiṃsakāḥ
dṛṣṭvaiva jarjaraṃ te 'pi gamiṣyantyevameva tu
evamevāstviti tataḥ śakraḥ provāca tānsurān
rakṣābhūtaśca sarveṣāṃ bhaviṣyatyeṣa jarjaraḥ
prayoge prastute hyevaṃ sphīte śakramahe punaḥ
trāsaṃ saṃjanayanti sma vighnāḥ śeṣāstu nṛtyatām
dṛṣṭvā teṣāṃ vyavasitaṃ daityānāṃ viprakārajam
upasthito 'haṃ brahmāṇaṃ sutaiḥ sarvaiḥ samanvitaḥ
niścitā bhagavanvighnā nāṭyasyāsya vināśane
asya rakṣāvidhiṃ samyagājñāpaya sureśvara
tataśca viśvakarmāṇaṃ brahmovāca prayatnataḥ
kuru lakṣaṇasampannaṃ nāṭyaveśma mahāmate
tato 'cireṇa kālena viśvakarmā mahacchubham
sarvalakṣaṇasampannaṃ kṛtvā nāṭyagṛhaṃ tu saḥ
proktavāndruhiṇaṃ gatvā sabhāyāṃ tu kṛtāñjaliḥ
sajjaṃ nāṭyagṛhaṃ deva tadevekṣitumarhasi
tataḥ saha mahendreṇa suraiḥ sarvaiśca setaraiḥ
āgatastvarito draṣṭuṃ druhiṇo nāṭyamaṇḍapam
dṛṣṭvā nāṭyagṛhaṃ brahmā prāha sarvānsurāṃstataḥ
aṃśabhāgairbhavadbhistu rakṣyo 'yaṃ nāṭyamaṇḍapaḥ
rakṣaṇe maṇḍapasyātha viniyuktastu candramāḥ
lokapālāstathā dikṣu vidikṣvapi ca mārutāḥ
nepathyabhūmau mitrastu nikṣipto varuṇo 'mbare
vedikārakṣaṇe vahnirbhāṇḍe sarvadivaukasaḥ
varṇāścatvāra evātha stambheṣu viniyojitāḥ
ādityāścaiva rudrāśca sthitāḥ stambhāntareṣvatha
dhāraṇīṣvatha bhūtāni śālāsvapsarasastathā
sarvaveśmasu yakṣiṇyo mahīpṛṣṭhe mahodadhiḥ
dvāraśālāniyuktau tu kṛtāntaḥ kāla eva ca
sthāpitau dvārapatreṣu nāgamukhyau mahābalau
dehalyāṃ yamadaṇḍastu śūlaṃ tasyopari sthitam
dvārapālau sthitau cobhau niyatirmṛtyureva ca
pārśve ca raṅgapīṭhasya mahendraḥ sthitavānsvayam
sthāpitā mattavāraṇyāṃ vidyuddaityaniṣūdanī
stambheṣu mattavāraṇyāḥ sthāpitāḥ paripālane
bhūtayakṣapiśācāśca guhyakāśca mahābalāḥ
jarjare tu vinikṣiptaṃ vajraṃ daityanibarhaṇam
tatparvasu vinikṣiptāḥ surendrā hyamitaujasaḥ
śiraḥparvasthito brahmā dvitīye śaṅkarastathā
tṛtīye ca sthito viṣṇuścaturthe skanda eva ca
pañcame ca mahānāgāḥ śeṣavāsukitakṣakāḥ
evaṃ vighnavināśāya sthāpitā jarjare surāḥ
raṅgapīṭhasya madhye tu svayaṃ brahmā pratiṣṭhitaḥ
iṣṭyarthaṃ raṅgamadhye tu kriyate puṣpamokṣaṇam
pātālavāsino ye ca yakṣaguhyakapannagāḥ
adhastādraṅgapīṭhasya rakṣaṇe te niyojitāḥ
nāyakaṃ rakṣatīndrastu nāyikāṃ ca sarasvatī
vidūṣakam athauṃkāraḥ śeṣāstu prakṛtīr haraḥ
yānyetāni niyuktāni daivatānīha rakṣaṇe
etānyevādhidaivāni bhaviṣyantītyuvāca saḥ
etasminnantare devaiḥ sarvairuktaḥ pitāmahaḥ
sāmnā tāvadime vighnāḥ sthāpyantāṃ vacasā tvayā
pūrvaṃ sāma prayoktavyaṃ dvitīyaṃ dānameva ca
tayorupari bhedastu tato daṇḍaḥ prayujyate
devānāṃ vacanaṃ śrutvā brahmā vighnānuvāca ha
kasmādbhavanto nāṭyasya vināśāya samutthitāḥ
brahmaṇo vacanaṃ śrutvā virūpākṣo 'bravīdvacaḥ
daityairvighnagaṇaiḥ sārdhaṃ sāmapūrvamidaṃ tataḥ
yo 'yaṃ bhagavatā sṛṣṭo nāṭyavedaḥ surecchayā
pratyādeśo 'yamasmākaṃ surārthaṃ bhavatā kṛtaḥ
tannaitadevaṃ kartavyaṃ tvayā lokapitāmaha
yathā devāstathā daityāstvattaḥ sarve vinirgatāḥ
vighnānāṃ vacanaṃ śrutvā brahmā vacanamabravīt
alaṃ vo manyunā daityā viṣādaṃ tyajatānaghāḥ
bhavatāṃ devatānāṃ ca śubhāśubhavikalpakaḥ
karmabhāvānvayāpekṣī nāṭyavedo mayā kṛtaḥ
naikāntato 'tra bhavatāṃ devānāṃ cānubhāvanam
trailokyasyāsya sarvasya nāṭyaṃ bhāvānukīrtanam
kvaciddharmaḥ kvacitkrīḍā kvacidarthaḥ kvacicchamaḥ
kvaciddhāsyaṃ kvacidyuddhaṃ kvacitkāmaḥ kvacidvadhaḥ
dharmo dharmapravṛttānāṃ kāmaḥ kāmopasevinām
nigraho durvinītānāṃ vinītānāṃ damakriyā
klībānāṃ dhārṣṭyajananamutsāhaḥ śūramāninām
abudhānāṃ vibodhaśca vaiduṣyaṃ viduṣāmapi
īśvarāṇāṃ vilāsaśca sthairyaṃ duḥkhārditasya ca
arthopajīvināmartho dhṛtirudvegacetasām
nānābhāvopasaṃpannaṃ nānāvasthāntarātmakam
lokavṛttānukaraṇaṃ nāṭyametanmayā kṛtam
uttamādhamamadhyānāṃ narāṇāṃ karmasaṃśrayam
hitopadeśajananaṃ dhṛtikrīḍāsukhādikṛt
etadraseṣu bhāveṣu sarvakarmakriyāsvatha
sarvopadeśajananaṃ nāṭyaṃ loke bhaviṣyati
duḥkhārtānāṃ śramārtānāṃ śokārtānāṃ tapasvinām
viśrāntijananaṃ kāle nāṭyametadbhaviṣyati
dharmyaṃ yaśasyamāyuṣyaṃ hitaṃ buddhivivardhanam
lokopadeśajananaṃ nāṭyametadbhaviṣyati
na tajjñānaṃ na tacchilpaṃ na sā vidyā na sā kalā
nāsau yogo na tatkarma nāṭye 'smin yanna dṛśyate
tannātra manyuḥ kartavyo bhavadbhiramarānprati
saptadvīpānukaraṇaṃ nāṭyametadbhaviṣyati
yenānukaraṇaṃ nāṭyametattadyanmayā kṛtam
devānāmasurāṇāṃ ca rājñāmatha kuṭumbinām
brahmarṣīṇāṃ ca vijñeyaṃ nāṭyaṃ vṛttāntadarśakam
yo 'yaṃ svabhāvo lokasya sukhaduḥkhasamanvitaḥ
so 'ṅgādyabhinayopeto nāṭyamityabhidhīyate
vedavidyetihāsānām ākhyānaparikalpanam
vinodakaraṇaṃ loke nāṭyametadbhaviṣyati
śrutismṛtisadācārapariśeṣārthakalpanam
vinodajananaṃ loke nāṭyametadbhaviṣyati
etasminnantare devān sarvānāha pitāmahaḥ
kriyatāmadya vidhivadyajanaṃ nāṭyamaṇḍape
balipradānairhomaiśca mantrauṣadhisamanvitaiḥ
bhojyairbhakṣaiśca pānaiśca baliḥ samupakalpyatām
martyalokagatāḥ sarve śubhāṃ pūjāmavāpsyatha
apūjayitvā raṅgaṃ tu naiva prekṣāṃ pravartayet
apūjayitvā raṅgaṃ tu yaḥ prekṣāṃ kalpayiṣyati
niṣphalaṃ tasya tat jñānaṃ tiryagyoniṃ ca yāsyati
yajñena saṃmitaṃ hyetad raṅgadaivatapūjanam
tasmātsarvaprayatnena kartavyaṃ nāṭyayoktṛbhiḥ
nartako 'rthapatirvāpi yaḥ pūjāṃ na kariṣyati
na kārayiṣyantyanyairvā prāpnotyapacayaṃ tu saḥ
yathāvidhi yathādṛṣṭaṃ yastu pūjāṃ kariṣyati
sa lapsyate śubhānarthān svargalokaṃ ca yāsyati
evamuktvā tu bhagavāndruhiṇaḥ saha daivataiḥ
raṅgapūjāṃ kuruṣveti māmevaṃ samacodayat
iti bhāratīye nāṭyaśāstre nāṭyotpattirnāma prathamo 'dhyāyaḥ
bharatasya vacaḥ śrutvā papracchurmunayastataḥ
bhagavan śrotumicchāmo yajanaṃ raṅgasaṃśrayam
athavā yāḥ kriyāstatra lakṣaṇaṃ yacca pūjanam
bhaviṣyadbhirnaraiḥ kāryaṃ kathaṃ tannāṭyaveśmani
ihādirnāṭyayogasya nāṭyamaṇḍapa eva hi
tasmāttasyaiva tāvattvaṃ lakṣaṇaṃ vaktumarhasi
teṣāṃ tu vacanaṃ śrutvā munīnāṃ bharato 'bravīt
lakṣaṇaṃ pūjanaṃ caiva śrūyatāṃ nāṭyaveśmanaḥ
divyānāṃ mānasī sṛṣṭirgṛheṣūpavaneṣu ca
yathā bhāvābhinirvartyāḥ sarve bhāvāstu mānuṣāḥ
narāṇāṃ yatnataḥ kāryā lakṣaṇābhihitā kriyā
śrūyatāṃ tadyathā yatra kartavyo nāṭyamaṇḍapaḥ
tasya vāstu ca pūjā ca yathā yojyā prayatnataḥ
iha prekṣāgṛhaṃ dṛṣṭvā dhīmatā viśvakarmaṇā
trividhaḥ saṃniveśaśca śāstrataḥ parikalpitaḥ
vikṛṣṭaścaturaśraśca tryaśraścaiva tu maṇḍapaḥ
teṣāṃ trīṇi pramāṇāni jyeṣṭhaṃ madhyaṃ tathāvaram
pramāṇameṣāṃ nirdiṣṭaṃ hastadaṇḍasamāśrayam
śataṃ cāṣṭau catuḥṣaṣṭirhastā dvātriṃśadeva ca
aṣṭādhikaṃ śataṃ jyeṣṭhaṃ catuḥṣaṣṭistu madhyamam
kanīyastu tathā veśma hastā dvātriṃśadiṣyate
devānāṃ tu bhavejjyeṣṭhaṃ nṛpāṇāṃ madhyamaṃ bhavet
śeṣāṇāṃ prakṛtīnāṃ tu kanīyaḥ saṃvidhīyate
prekṣāgṛhāṇāṃ sarveṣāṃ praśastaṃ madhyamaṃ smṛtam
tatra pāṭhyaṃ ca geyaṃ ca sukhaśrāvyataraṃ bhavet
prekṣāgṛhāṇāṃ sarveṣāṃ triprakāro vidhiḥ smṛtaḥ
vikṛṣṭaścaturasraśca tryasraścaiva prayoktṛbhiḥ
kanīyastu smṛtaṃ tryasraṃ caturasraṃ tu madhyamam
jyeṣṭhaṃ vikṛṣṭaṃ vijñeyaṃ nāṭyavedaprayoktṛbhiḥ
pramāṇaṃ yacca nirdiṣṭaṃ lakṣaṇaṃ viśvakarmaṇā
prekṣāgṛhāṇāṃ sarveṣāṃ taccaiva hi nibodhata
aṇū rajaśca vālaśca likṣā yūkā yavastathā
aṅgulaṃ ca tathā hasto daṇḍaścaiva prakīrtitaḥ
aṇavo 'ṣṭau rajaḥ proktaṃ tānyaṣṭau vāla ucyate
vālāstvaṣṭau bhavellikṣā yūkā likṣāṣṭakaṃ bhavet
yūkāstvaṣṭau yavo jñeyo yavāstvaṣṭau tathāṅgulam
aṅgulāni tathā hastaścaturviṃśatirucyate
caturhasto bhaveddaṇḍo nirdiṣṭastu pramāṇataḥ
anenaiva pramāṇena vakṣyāmyeṣāṃ vinirṇayam
catuḥṣaṣṭikarānkuryāddīrghatvena tu maṇḍapam
dvātriṃśataṃ ca vistārānmartyānāṃ yo bhavediha
ata ūrdhvaṃ na kartavyaḥ kartṛbhirnāṭyamaṇḍapaḥ
yasmādavyaktabhāvaṃ hi tatra nāṭyaṃ vrajediti
maṇḍape viprakṛṣṭe tu pāṭhyamuccāritasvaram
aniḥsaraṇadharmatvādvisvaratvaṃ bhṛśaṃ vrajet
yaścāpyāsyagato bhāvo nānādṛṣṭisamanvitaḥ
sa veśmanaḥ prakṛṣṭatvād vrajedavyaktatāṃ parām
prekṣāgṛhāṇāṃ sarveṣāṃ tasmānmadhyamamiṣyate
yāvatpāṭhyaṃ ca geyaṃ ca tatra śravyataraṃ bhavet
prekṣāgṛhāṇāṃ sarveṣāṃ triprakāro vidhiḥ smṛtaḥ
vikṛṣṭaścaturasraśca tryasraścaiva prayoktṛbhiḥ
kanīyastu smṛtaṃ tryasraṃ caturasraṃ tu madhyamam
jyeṣṭhaṃ vikṛṣṭaṃ vijñeyaṃ nāṭyavedaprayoktṛbhiḥ
devānāṃ mānasī sṛṣṭirgṛheṣūpavaneṣu ca
yatnabhāvābhiniṣpannāḥ sarve bhāvā hi mānuṣāḥ
tasmāddevakṛtairbhāvairna vispardheta mānuṣaḥ
mānuṣasya tu gehasya sampravakṣyāmi lakṣaṇam
bhūmervibhāgaṃ pūrvaṃ tu parīkṣeta prayojakaḥ
tato vāstu pramāṇena prārabheta śubhecchayā
samā sthirā tu kaṭhinā kṛṣṇā gaurī ca yā bhavet
bhūmistatraiva kartavyaḥ kartṛbhirnāṭyamaṇḍapaḥ
prathamaṃ śodhanaṃ kṛtvā lāṅgalena samutkṛṣet
asthikīlakapālāni tṛṇagulmāṃśca śodhayet
śodhayitvā vasumatīṃ pramāṇaṃ nirdiśettataḥ
trīṇyuttarāṇi saumyaṃ ca viśākhāpi ca revatī
hastitiṣyānurādhāśca praśastā nāṭyakarmaṇi
puṣyanakṣatrayogena śuklaṃ sūtraṃ prasārayet
kārpāsaṃ bālbajaṃ vāpi mauñjaṃ vālkalameva ca
sūtraṃ budhaistu kartavyaṃ yasya chedo na vidyate
ardhacchinne bhavetsūtre svāmino maraṇaṃ dhruvam
tribhāgacchinnayā rajjvā rāṣṭrakopo vidhīyate
chinnāyāṃ tu caturbhāge prayokturnāśa ucyate
hastātprabhraṣṭayā vāpi kaścittvapacayo bhavet
tasmānnityaṃ prayatnena rajjugrahaṇamiṣyate
kāryaṃ caiva prayatnena mānaṃ nāṭyagṛhasya tu
muhūrtenānukūlena tithyā sukaraṇena ca
brāhmaṇāṃstarpayitvā tu puṇyāhaṃ vācayettataḥ
śāntitoyaṃ tato dattvā tataḥ sūtraṃ prasārayet
catuṣṣaṣṭikarānkṛtvā dvidhā kuryātpunaśca tān
pṛṣṭhato yo bhavedbhāgo dvidhābhūtasya tasya tu
samamardhavibhāgena raṅgaśīrṣaṃ prakalpayet
paścime ca vibhāge 'tha nepathyagṛhamādiśet
vibhajya bhāgānvidhivadyathāvadanupūrvaśaḥ
śubhe nakṣatrayoge ca maṇḍapasya niveśanam
śaṅkhadundubhinirghoṣairmṛdaṅgapaṇavādibhiḥ
sarvātodyaiḥ praṇuditaiḥ sthāpanaṃ kāryameva tu
utsāryāṇi tvaniṣṭāni pāṣaṇḍyāśramiṇastathā
kāṣāyavasanāścaiva vikalāścaiva ye narāḥ
niśāyāṃ ca baliḥ kāryo nānābhojanasaṃyutaḥ
gandhapuṣpaphalopetā diśo daśa samāśritaḥ
pūrveṇa śuklānnayuto nīlānno dakṣiṇena ca
paścimena baliḥ pīto raktaścaivottareṇa tu
yādṛśaṃ diśi yasyāṃ tu daivataṃ parikalpitam
tādṛśastatra dātavyo balirmantrapuraskṛtaḥ
sthāpane brāhmaṇebhyaśca dātavyaṃ ghṛtapāyasam
madhuparkastathā rājñe kartṛbhyaśca guḍaudanam
nakṣatreṇa tu kartavyaṃ mūlena sthāpanaṃ budhaiḥ
muhūrtenānukūlena tithyā sukaraṇena ca
evaṃ tu sthāpanaṃ kṛtvā bhittikarma prayojayet
bhittikarmaṇi nirvṛtte stambhānāṃ sthāpanaṃ tataḥ
tithinakṣatrayogena śubhena karaṇena ca
stambhānāṃ sthāpanaṃ kāryaṃ rohiṇyā śravaṇena vā
ācāryeṇa suyuktena trirātropoṣitena ca
stambhānāṃ sthāpanaṃ kāryaṃ prāpte sūryodaye śubhe
prathame brāhmaṇastambhe sarpiḥsarṣapasaṃskṛtaḥ
sarvaśuklo vidhiḥ kāryo dadyātpāyasameva ca
tataśca kṣatriyastambhe vastramālyānulepanam
sarvaṃ raktaṃ pradātavyaṃ dvijebhyaśca guḍaudanam
vaiśyastambhe vidhiḥ kāryo digbhāge paścimottare
sarvaṃ prītaṃ pradātavyaṃ dvijebhyaśca ghṛtaudanam
śūdrastambhe vidhiḥ kāryaḥ samyakpūrvottarāśraye
nīlaprāyaṃ prayatnena kṛsaraṃ ca dvijāśanam
pūrvoktabrāhmaṇastambhe śuklamālyānulepane
nikṣipetkanakaṃ mūle karṇābharaṇasaṃśrayam
tāmraṃ cādhaḥ pradātavyaṃ stambhe kṣatriyasaṃjñake
vaiśyastambhasya mūle tu rajataṃ saṃpradāpayet
śūdrastambhasya mūle tu dadyādāyasameva ca
sarveṣveva tu nikṣepyaṃ stambhamūleṣu kāñcanam
svastipuṇyāhaghoṣeṇa jayaśabdena caiva hi
stambhānāṃ sthāpanaṃ kāryaṃ puṣpamālāpuraskṛtam
ratnadānaiḥ sagodānair vastradānairanalpakaiḥ
brāhmaṇāṃstarpayitvā tu stambhānutthāpayettataḥ
acalaṃ cāpyakampyaṃ ca tathaivāvalitaṃ punaḥ
stambhasyotthāpane samyagdoṣā hyete prakīrtitāḥ
avṛṣṭiruktā calane valane mṛtyuto bhayam
kampane paracakrāttu bhayaṃ bhavati dāruṇam
doṣairetairvihīnaṃ tu stambhamutthāpayecchivam
pavitre brāhmaṇastambhe dātavyā dakṣiṇā ca gauḥ
śeṣāṇāṃ bhojanaṃ kāryaṃ sthāpane kartṛsaṃśrayam
mantrapūtaṃ ca taddeyaṃ nāṭyācāryeṇa dhīmatā
purohitaṃ nṛpaṃ caiva bhojayenmadhupāyasaiḥ
kartṝnapi tathā sarvānkṛsarāṃ lavaṇottarām
sarvamevaṃ vidhiṃ kṛtvā sarvātodyaiḥ pravāditaiḥ
abhimantrya yathānyāyaṃ stambhānutthāpayecchuciḥ
yathācalo girirmerurhimavāṃśca mahābalaḥ
jayāvaho narendrasya tathā tvamacalo bhava
stambhadvāraṃ ca bhittiṃ ca nepathyagṛhameva ca
evamutthāpayettajjño vidhidṛṣṭena karmaṇā
raṅgapīṭhasya pārśve tu kartavyā mattavāraṇī
catuḥstambhasamāyuktā raṅgapīṭhapramāṇataḥ
adhyardhahastotsedhena kartavyā mattavāraṇī
utsedhena tayostulyaṃ kartavyaṃ raṅgamaṇḍapam
tasyāṃ mālyaṃ ca dhūpaṃ ca gandhaṃ vastraṃ tathaiva ca
nānāvarṇāni deyāni tathā bhūtapriyo baliḥ
pāyasaṃ tatra dātavyaṃ stambhānāṃ kuśalairadhaḥ
bhojane kṛsarāścaiva dātavyaṃ brāhmaṇāśanam
evaṃ vidhipuraskāraiḥ kartavyā mattavāraṇī
raṅgapīṭhaṃ tataḥ kāryaṃ vidhidṛṣṭeṇa karmaṇā
raṅgaśīrṣaṃ tu kartavyaṃ ṣaḍdārukasamanvitam
kāryaṃ dvāradvayaṃ cātra nepathyagṛhakasya tu
pūraṇe mṛttikā cātra kṛṣṇā deyā prayatnataḥ
lāṅgalena samutkṛṣya nirloṣṭatṛṇaśarkaram
lāṅgale śuddhavarṇau tu dhuryau yojyau prayatnataḥ
kartāraḥ puruṣaścātra ye 'ṅgadoṣavivarjitāḥ
ahīnāṅgaiśca voḍhavyā mṛttikā piṭakairnavaiḥ
evaṃvidhaiḥ prakartavyaṃ raṅgaśīrṣaṃ prayatnataḥ
kūrmapṛṣṭhaṃ na kartavyaṃ matsyapṛṣṭhaṃ tathaiva ca
śuddhādarśatalākāraṃ raṅgaśīrṣaṃ praśasyate
ratnāni cātra deyāni pūrve vajraṃ vicakṣaṇaiḥ
vaiḍūryaṃ dakṣiṇe pārśve sphaṭikaṃ paścime tathā
pravālamuttare caiva madhye tu kanakaṃ bhavet
evaṃ raṅgaśiraḥ kṛtvā dārukarma prayojayet
ūhapratyūhasaṃyuktaḥ nānāśilpaprayojitam
nānāsaṃjavanopetaṃ bahuvyālopaśobhitam
sasālabhañjikābhiśca samantātsamalaṃkṛtam
nirvyūhakuharopetaṃ nānāgrathitavedikam
nānāvinyāsasaṃyuktaṃ citrajālagavākṣakam
supīṭhadhāriṇīyuktaṃ kapotālīsamākulam
nānākuṭṭimavinyastaiḥ stambhaiścāpyupaśobhitam
evaṃ kāṣṭhavidhiṃ kṛtvā bhittikarma prayojayet
stambhaṃ vā nāgadantaṃ vā vātāyanamathāpi vā
koṇaṃ vā sapratidvāraṃ dvāraviddhaṃ na kārayet
kāryaḥ śailaguhākāro dvibhūmirnāṭyamaṇḍapaḥ
mandavātāyanopeto nirvāto dhīraśabdavān
tasmānnivātaḥ kartavyaḥ kartṛbhirnāṭyamaṇḍapaḥ
gambhīrasvaratā yena kutapasya bhaviṣyati
bhittikarmavidhiṃ kṛtvā bhittilepaṃ pradāpayet
sudhākarma bahistasya vidhātavyaṃ prayatnataḥ
bhittiṣvatha viliptāsu parimṛṣṭāsu sarvataḥ
samāsu jātaśobhāsu citrakarma prayojayet
citrakarmaṇi cālekhyāḥ puruṣāḥ strījanāstathā
latābandhāśca kartavyāścaritaṃ cātmabhogajam
evaṃ vikṛṣṭaṃ kartavyaṃ nāṭyaveśma prayoktṛbhiḥ
punareva hi vakṣyāmi caturaśrasya lakṣaṇam
samantataśca kartavyā hastā dvātriṃśadeva tu
śubhabhūmivibhāgastho nāṭyajñairnāṭyamaṇḍapaḥ
yo vidhiḥ pūrvamuktastu lakṣaṇaṃ maṅgalāni ca
vikṛṣṭe tānyaśeṣāṇi caturaśre 'pi kārayet
caturaśraṃ samaṃ kṛtvā sūtreṇa pravibhajya ca
bāhyataḥ sarvataḥ kāryā bhittiḥ śliṣṭeṣṭakā dṛḍhā
tatrābhyantarataḥ kāryā raṅgapīṭhopari sthitāḥ
daśa prayoktṛbhiḥ stambhāḥ śaktā maṇḍapadhāraṇe
stambhānāṃ bāhyataścāpi sopānākṛti pīṭhakam
iṣṭakādārubhiḥ kāryaṃ prekṣakāṇāṃ niveśanam
hastapramāṇairutsedhairbhūmibhāgasamutthitaiḥ
raṅgapīṭhāvalokyaṃ tu kuryādāsanajaṃ vidhim
ṣaḍanyānantare caiva punaḥ stambhānyathādiśam
vidhinā sthāpayettajjño dṛḍhānmaṇḍapadhāraṇe
aṣṭau stambhānpunaścaiva teṣāmupari kalpayet
sthāpyaṃ caiva tataḥ pīṭhamaṣṭahastapramāṇataḥ
viddhāsyamaṣṭahastaṃ ca pīṭhaṃ teṣu tato nyaset
tatra stambhāḥ pradātavyāstajjñairmaṇḍapadhāraṇe
dhāraṇīdhāraṇāste ca śālastrībhiralaṃkṛtāḥ
nepathyagṛhakaṃ caiva tataḥ kāryaṃ prayatnataḥ
dvāraṃ caikaṃ bhavettatra raṅgapīṭhapraveśanam
janapraveśanaṃ cānyadābhimukhyena kārayet
raṅgasyābhimukhaṃ kāryaṃ dvitīyaṃ dvārameva tu
aṣṭahastaṃ tu kartavyaṃ raṅgapīṭhaṃ pramāṇataḥ
caturaśraṃ samatalaṃ vedikāsamalaṃkṛtam
pūrvapramāṇanirdiṣṭā kartavyā mattavāraṇī
catuḥstambhasamāyuktā vedikāyāstu pārśvataḥ
samunnataṃ samaṃ caiva raṅgaśīrṣaṃ tu kārayet
vikṛṣṭe tūnnataṃ kāryaṃ caturaśre samaṃ tathā
evametena vidhinā caturaśraṃ gṛhaṃ bhavet
ataḥ paraṃ pravakṣyāmi tryaśragehasya lakṣaṇam
tryaśraṃ trikoṇaṃ kartavyaṃ nāṭyaveśma prayoktṛbhiḥ
madhye trikoṇamevāsya raṅgapīṭhaṃ tu kārayet
dvāraṃ tenaiva koṇena kartavyaṃ tasya veśmanaḥ
dvitīyaṃ caiva kartavyaṃ raṅgapīṭhasya pṛṣṭhataḥ
vidhiryaścaturaśrasya bhittistambhasamāśrayaḥ
sa tu sarvaḥ prayoktavyastryaśrasyāpi prayoktṛbhiḥ
evametena vidhinā kāryā nāṭyagṛhā budhaiḥ
punareṣāṃ pravakṣyāmi pūjāmevaṃ yathāvidhi
sarvalakṣaṇasampanne kṛte nāṭyagṛhe śubhe
gāvo vaseyuḥ saptāhaṃ saha japyaparairdvijaiḥ
tato 'dhivāsayedveśma raṅgapīṭhaṃ tathaiva ca
mantrapūtena toyena prokṣitāṅgo niśāgame
yathāsthānāntaragato dīkṣitaḥ prayataḥ śuciḥ
trirātropoṣito bhūtvā nāṭyācāryo 'hatāmbaraḥ
namaskṛtya mahādevaṃ sarvalokodbhavaṃ bhavam
jagatpitāmahaṃ caiva viṣṇumindraṃ guhaṃ tathā
sarasvatīṃ ca lakṣmīṃ ca siddhiṃ medhāṃ dhṛtiṃ smṛtim
somaṃ sūryaṃ ca maruto lokapālāṃstathāśvinau
mitramagniṃ surānvarṇān rudrānkālaṃ kaliṃ tathā
mṛtyuṃ ca niyatiṃ caiva kāladaṇḍaṃ tathaiva ca
viṣṇupraharaṇaṃ caiva nāgarājaṃ ca vāsukim
vajraṃ vidyutsamudrāṃśca gandharvāpsaraso munīn
bhūtān piśācān yakṣāṃśca guhyakāṃśca maheśvarān
asurānnāṭyavighnāṃśca tathānyān daityarākṣasān
tathā nāṭyakumārīśca mahāgrāmaṇyameva ca
yakṣāṃśca guhyakāṃścaiva bhūtasaṅghāṃstathaiva ca
etāṃścānyāṃśca devarṣīnpraṇamya racitāñjaliḥ
yathāsthānāntaragatān samāvāhya tato vadet
bhavadbhirno niśāyāṃ tu kartavyaḥ samparigrahaḥ
sāhāyyaṃ caiva dātavyamasminnāṭye sahānugaiḥ
sampūjya sarvānekatra kutapaṃ samprayujya ca
jarjarāya prayuñjīta pūjāṃ nāṭyaprasiddhaye
tvaṃ mahendrapraharaṇaṃ sarvadānavasūdanam
nirmitaḥ sarvadevaiśca sarvavighnanibarhaṇaḥ
nṛpasya vijayaṃ śaṃsa ripūṇāṃ ca parājayam
gobrāhmaṇaśivaṃ caiva nāṭyasya ca vivardhanam
evaṃ kṛtvā yathānyāyamupāsyaṃ nāṭyamaṇḍape
niśāyāṃ tu prabhātāyāṃ pūjanaṃ prakramediha
ārdrāyāṃ vā maghāyāṃ vā yāmye pūrveṣu vā triṣu
āśleṣāmūlayorvāpi kartavyaṃ raṅgapūjanam
ācāryeṇa tu yuktena śucinā dīkṣitena ca
raṅgasyoddyotanaṃ kāryaṃ devatānāṃ ca pūjanam
dinānte dāruṇe ghore muhūrte yamadaivate
ācamya tu yathānyāyaṃ devatā vai niveśayet
raktāḥ pratisarāḥ sūtraṃ raktagandhāśca pūjitāḥ
raktāḥ sumanasaścaiva yacca raktaṃ phalaṃ bhavet
yavaiḥ siddhārthakairlājairakṣataiḥ śālitaṇḍulaiḥ
nāgapuṣpasya cūrṇena vituṣābhiḥ priyaṅgubhiḥ
etairdravyairyutaṃ kuryāddevatānāṃ niveśanam
ālikhenmaṇḍalaṃ pūrvaṃ yathāsthānaṃ yathāvidhi
samantataśca kartavyaṃ hastāḥ ṣoḍaśa maṇḍalam
dvārāṇi cātra kurvīta vidhānena caturdiśam
madhye caivātra kartavye dve rekhe tiryagūrdhvage
tayoḥ kakṣyāvibhāgena daivatāni niveśayet
padmopaviṣṭaṃ brahmāṇaṃ tasya madhye niveśayet
ādau niveśyo bhagavānsārdhaṃ bhūtagaṇaiḥ śivaḥ
nārāyaṇo mahendraśca skandaḥ sūryo 'śvinau śaśī
sarasvatī ca lakṣmīśca śraddhā medhā ca pūrvataḥ
pūrvadakṣiṇato vahnirniveśyaḥ svāhayā saha
viśvedevāḥ sagandharvā rudrāḥ sarpagaṇāstathā
dakṣiṇena niveśyastu yamo mitraśca sānugaḥ
pitṝnpiśācānuragān guhyakāṃśca niveśayet
nairṛtyāṃ rākṣasāṃścaiva bhūtāni ca niveśayet
paścimāyāṃ samudrāṃśca varuṇaṃ yādasāṃ patim
vāyavyāyāṃ diśi tathā sapta vāyūnniveśayet
tatraiva viniveśyastu garuḍaḥ pakṣibhiḥ saha
uttarasyāṃ diśi tathā dhanadaṃ saṃniveśayet
nāṭyasya mātṝśca tathā yakṣānatha saguhyakān
tathaivottarapūrvāyāṃ nandyādyāṃśca gaṇeśvarān
brahmarṣibhūtasaṃghāṃśca yathābhāgaṃ niveśayet
stambhe sanatkumāraṃ tu dakṣiṇe dakṣameva ca
grāmaṇyamuttare stambhe pūjārthaṃ saṃniveśayet
anenaiva vidhānena yathāsthānaṃ yathāvidhi
suprasādāni sarvāṇi daivatāni niveśayet
sthāne sthāne yathānyāyaṃ viniveśya tu devatāḥ
tāsāṃ prakurvīta tataḥ pūjanaṃ tu yathārhataḥ
devatābhyastu dātavyaṃ sitamālyānulepanam
gandharvavahnisūryebhyo raktamālyānulepanam
gandhaṃ mālyaṃ ca dhūpaṃ ca yathāvadanupūrvaśaḥ
dattvā tataḥ prakurvīta baliṃ pūjāṃ yathāvidhi
brahmāṇaṃ madhuparkeṇa pāyasena sarasvatīm
śivaviṣṇumahendrādyāḥ saṃpūjyā modakairatha
ghṛtaudanena hutabhuksomārkau tu guḍaudanaiḥ
viśvedevāḥ sagandharvā munayo madhupāyasaiḥ
yamamitrau ca saṃpūjyāvapūpairmodakaistathā
pitṝnpiśācānuragān sarpiḥkṣīreṇa tarpayet
pakvānnena tu māṃsena surāsīdhuphalāsavaiḥ
arcayedbhūtasaṃghāṃśca caṇakaiḥ palalāplutaiḥ
anenaiva vidhānena saṃpūjyā mattavāraṇī
pakvānnena tu māṃsena saṃpūjyā rakṣasāṃ gaṇāḥ
surāmāṃsapradānena dānavānpratipūjayet
śeṣāndevagaṇāṃstajjñaḥ sāpūpotkārikaudanaiḥ
matsyaiśca piṣṭabhakṣyaiśca sāgarānsaritastathā
sampūjya varuṇaṃ cāpi dātavyaṃ ghṛtapāyasam
nānāmūlaphalaiś cāpi munīnsampratipūjayet
vāyūṃśca pakṣiṇaścaiva vicitrairbhakṣyabhojanaiḥ
mātṝr nāṭyasya sarvāstā dhanadaṃ ca sahānugaiḥ
apūpair lopikāmiśrair bhakṣyabhojyaiśca pūjayet
evameṣāṃ baliḥ kāryo nānābhojanasaṃśrayaḥ
punarmantravidhānena balikarma ca vakṣyate
devadeva mahābhāga sarvalokapitāmaha
mantrapūtamimaṃ sarvaṃ pratigṛhṇīṣva me balim
devadeva mahābhāga gaṇeśa tripurāntaka
pragṛhyatāṃ balirdeva mantrapūto mayodyataḥ
nārāyaṇāmitagate padmanābha surottama
pragṛhyatāṃ balirdeva mantrapūto mayārpitaḥ
purandarāmarapate vajrapāṇe śatakrato
pragṛhyatāṃ balirdeva vidhimantrapuraskṛtaḥ
devasenāpate skanda bhagavan śaṅkarapriya
baliḥ prītena manasā ṣaṇmukha pratigṛhyatām
mahādeva mahāyogindevadeva surottama
sampragṛhya baliṃ deva rakṣa vighnātsadotthitāt
devi devamahābhāge sarasvati haripriye
pragṛhyatāṃ balirmātarmayā bhaktyā samarpitaḥ
nānānimittasambhūtāḥ paulastyāḥ sarva eva tu
rākṣasendrā mahāsattvāḥ pratigṛhṇīta me balim
lakṣmīḥ siddhirmatirmedhā sarvalokanamaskṛtāḥ
mantrapūtamimaṃ devyaḥ pratigṛhṇantu me balim
sarvabhūtānubhāvajña lokajīvana māruta
pragṛhyatāṃ balirdeva mantrapūto mayodyataḥ
devavaktra suraśreṣṭha dhūmaketo hutāśana
bhaktyā samudyato deva baliḥ samprati gṛhyatām
sarvagrahāṇāṃ pravara tejorāśe divākara
bhaktyā mayodyato deva baliḥ samprati gṛhyatām
sarvagrahapate soma dvijarāja jagatpriya
pragṛhyatāmeṣa balirmantrapūto mayodyataḥ
mahāgaṇeśvarāḥ sarve nandīśvarapurogamāḥ
pragṛhyatāṃ balirbhaktyā mayā samprati coditaḥ
namaḥ pitṛbhyaḥ sarvebhyaḥ pratigṛhṇantvimaṃ balim
bhūtebhyaśca namo nityaṃ yeṣāmeṣa baliḥ priyaḥ
kāmapāla namo nityaṃ yasyāyaṃ te vidhiḥ kṛtaḥ
nāradastumbaruścaiva viśvāvasupurogamāḥ
parigṛhṇantu me sarve gandharvā balimudyatam
yamo mitraśca bhagavānīśvarau lokapūjitau
imaṃ me pratigṛhṇītāṃ baliṃ mantrapuraskṛtam
rasātalagatebhyaśca pannagebhyo namo namaḥ
diśantu siddhiṃ nāṭyasya pūjitāḥ pāpanāśanāḥ
sarvāmbhasāṃ patirdevo varuṇo haṃsavāhanaḥ
pūjitaḥ prītamānastu sasamudranadīnadaḥ
vainateya mahāsatva sarvapakṣipate vibho
pragṛhyatāṃ balirdeva mantrapūto mayodyataḥ
dhanādhyakṣo yakṣapatirlokapālo dhaneśvaraḥ
saguhyakaḥ sayakṣaśca pratigṛhṇātu me balim
namo 'stu nāṭyamātṛbhyo brāhmyādyābhyo namonamaḥ
sumukhībhiḥ prasannābhirbaliradya pragṛhyatām
rudrapraharaṇaṃ sarvaṃ pratigṛhṇātu me balim
viṣṇupraharaṇaṃ caiva viṣṇubhaktyā mayodyatam
tathā kṛtāntaḥ kālaśca sarvaprāṇivadheśvarau
mṛtyuśca niyatiścaiva pratigṛhṇātu me balim
yāścāsyāṃ mattavāraṇyāṃ saṃśritā vastudevatāḥ
mantrapūtamimaṃ samyakpratigṛhṇantu me balim
anye ye devagandharvā diśo daśa samāśritāḥ
divyāntarikṣabhaumāśca tebhyaścāyaṃ baliḥ kṛtaḥ
kumbhaṃ salilasampūrṇaṃ puṣpamālāpuraskṛtam
sthāpayedraṅgamadhye tu suvarṇaṃ cātra dāpayet
ātodyāni tu sarvāṇi kṛtvā vastrottarāṇi tu
gandhairmālyaiśca dhūpaiśca bhakṣyairbhojyaiśca pūjayet
pūjayitvā tu sarvāṇi daivatāni yathākramam
jarjarastvabhisaṃpūjyaḥ syāttato vighnajarjaraḥ
śvetaṃ śirasi vastraṃ syānnīlaṃ raudre ca parvaṇi
viṣṇuparvaṇi vai pītaṃ raktaṃ skandasya parvaṇi
mṛḍaparvaṇi citraṃ tu deyaṃ vastraṃ hitārthinā
sadṛśaṃ ca pradātavyaṃ dhūpamālyānulepanam
ātodyāni tu sarvāṇi vāsobhiravaguṇṭhayet
gandhairmālyaiśca dhūpaiśca bhakṣyabhojyaiśca pūjayet
sarvamevaṃ vidhiṃ kṛtvā gandhamālyānulepanaiḥ
vighnajarjaraṇārthaṃ tu jarjaraṃ tvabhimantrayet
atra vighnavināśārthaṃ pitāmahamukhaiḥ suraiḥ
nirmitastvaṃ mahāvīryo vajrasāro mahātanuḥ
śiraste rakṣatu brahmā sarvairdevagaṇaiḥ saha
dvitīyaṃ ca haraḥ parva tṛtīyaṃ ca janārdanaḥ
caturthaṃ ca kumāraste pañcamaṃ pannagottamaḥ
nityaṃ sarve 'pi pāntu tvāṃ surārthe ca śivo bhava
nakṣatre 'bhijiti tvaṃ hi prasūto 'hitasūdana
jayaṃ cābhyudayaṃ caiva pārthivasya samāvaha
jarjaraṃ pūjayitvaivaṃ baliṃ sarvaṃ nivedya ca
agnau homaṃ tataḥ kuryānmantrāhūtipuraskṛtam
hutāśa eva dīptābhirulkābhiḥ parimārjanam
nṛpaternartakīnāṃ ca kuryāddīptyabhivardhanam
abhidyotya sahātodyairnṛpatiṃ nartakīstathā
mantrapūtena toyena punarabhyukṣya tānvadet
mahākule prasūtāḥ stha guṇaughaiścāpyalaṃkṛtāḥ
yadvo janma guṇopetaṃ tadvo bhavatu nityaśaḥ
evamuktvā tato vākyaṃ nṛpatairbhūtaye budhaḥ
nāṭyayogaprasiddhyartham āśiṣaḥ saṃprayojayet
sarasvatī dhṛtirmedhā hrīḥ śrīrlakṣmīḥ smṛtirmatiḥ
pāntu vo mātaraḥ saumyāḥ siddhidāśca bhavantu vaḥ
homaṃ kṛtvā yathānyāyaṃ havirmantrapuraskṛtam
bhindyātkumbhaṃ tataścaiva nāṭyācāryaḥ prayatnataḥ
abhinne tu bhavetkumbhe svāminaḥ śatruto bhayam
bhinne caiva tu vijñeyaḥ svāminaḥ śatrusaṃkṣayaḥ
bhinne kumbhe tataścaiva nāṭyācāryaḥ prayatnataḥ
pragṛhya dīpikāṃ dīptāṃ sarvaṃ raṅgaṃ pradīpayet
kṣveḍitaiḥ sphoṭitaiścaiva valgitaiśca pradhāvitaiḥ
raṅgamadhye tu tāṃ dīptāṃ saśabdāṃ saṃprayojayet
śaṅkhadundubhinirghoṣairmṛdaṅgapaṇavaistathā
sarvātodyaiḥ praṇaditai raṅge yuddhāni kārayet
tatra chinnaṃ ca bhinnaṃ ca dāritaṃ ca saśoṇitam
kṣataṃ pradīptamāyastaṃ nimittaṃ siddhilakṣaṇam
samyagiṣṭastu raṅgo vai svāminaḥ śubhamāvahet
purasyābālavṛddhasya tathā jānapadasya ca
duriṣṭastu tathā raṅgo daivatairduradhiṣṭhitaḥ
nāṭyavidhvaṃsanaṃ kuryānnṛpasya ca tathāśubham
ya evaṃ vidhimutsṛjya yatheṣṭaṃ saṃprayojayet
prāpnotyapacayaṃ śīghraṃ tiryagyoniṃ ca gacchati
yajñena saṃmitaṃ hyetadraṅgadaivatapūjanam
apūjayitvā raṅgaṃ tu naiva prekṣāṃ prayojayet
pūjitāḥ pūjayantyete mānitā mānayanti ca
tasmātsarvaprayatnena kartavyaṃ raṅgapūjanam
na tathā pradahatyagniḥ prabhañjanasamīritaḥ
yathā hyapaprayogastu prayukto dahati kṣaṇāt
śāstrajñena vinītena śucinā dīkṣitena ca
nāṭyācāryeṇa śāntena kartavyaṃ raṅgapūjanam
sthānabhraṣṭaṃ tu yo dadyādbalimudvignamānasaḥ
mantrahīno yathā hotā prāyaścittī bhavettu saḥ
ityayaṃ yo vidhirdṛṣṭo raṅgadaivatapūjane
nave nāṭyagṛhe kāryaḥ prekṣāyāṃ ca prayoktṛbhiḥ
evaṃ tu pūjanaṃ kṛtvā mayā proktaḥ pitāmahaḥ
ājñāpaya prabho kṣipraṃ kaḥ prayogaḥ prayujyatām
tato 'smyukto bhagavatā yojayāmṛtamanthanam
etadutsāhajananaṃ suraprītikaraṃ tathā
yo 'yaṃ samavakārastu dharmakāmārthasādhakaḥ
mayā prāggrathito vidvansa prayogaḥ prayujyatām
tasminsamavakāre tu prayukte devadānavāḥ
hṛṣṭāḥ samabhavansarve karmabhāvānudarśanāt
kasyacittvatha kālasya māmāhāmbujasambhavaḥ
nāṭyaṃ saṃdarśayāmo 'dya trinetrāya mahātmane
tataḥ sārdhaṃ surairgatvā vṛṣabhāṅkaniveśanam
samabhyarcya śivaṃ paścāduvācedaṃ pitāmahaḥ
mayā samavakārastu yo 'yaṃ sṛṣṭaḥ surottama
śravaṇe darśane cāsya prasādaṃ kartumarhasi
paśyāma iti deveśo druhiṇaṃ vākyamabravīt
tato māmāha bhagavān sajjo bhava mahāmate
tato himavataḥ pṛṣṭhe nānānāgasamākule
bahubhūtagaṇākīrṇe ramyakandaranirjhare
pūrvaraṅgaḥ kṛtaḥ pūrvaṃ tatrāyaṃ dvijasattamāḥ
tathā tripuradāhaśca ḍimasaṃjñaḥ prayojitaḥ
tato bhūtagaṇā hṛṣṭāḥ karmabhāvānukīrtanāt
mahādevaśca suprītaḥ pitāmahamathābravīt
aho nāṭyamidaṃ samyak tvayā sṛṣṭaṃ mahāmate
yaśasyaṃ ca śubhārthaṃ ca puṇyaṃ buddhivivardhanam
mayāpīdaṃ smṛtaṃ nṛtyaṃ sandhyākāleṣu nṛtyatā
nānākaraṇasaṃyuktair aṅgahārairvibhūṣitam
pūrvaraṅgavidhāvasmiṃstvayā samyakprayojyatām
vardhamānakayogeṣu gīteṣvāsāriteṣu ca
mahāgīteṣu caivārthānsamyagevābhineṣyasi
yaścāyaṃ pūrvaraṅgastu tvayā śuddhaḥ prayojitaḥ
ebhirvimiśritaścāyaṃ citro nāma bhaviṣyati
śrutvā maheśvaravacaḥ pratyuktastu svayaṃbhuvā
prayogamaṅgahārāṇāmācakṣva surasattama
tatastaṇḍuṃ samāhūya proktavān bhuvaneśvaraḥ
prayogamaṅgahārāṇāmācakṣva bharatāya vai
tato ye taṇḍunā proktāstvaṅgahārā mahātmanā
tānvaḥ karaṇasaṃyuktānvyākhyāsyāmi sarecakān
sthirahasto 'ṅgahārastu tathā paryastakaḥ smṛtaḥ
sūcividdhastathā caiva hyapaviddhastathaiva ca
ākṣiptako 'tha vijñeyastathā codghaṭṭitaḥ smṛtaḥ
viṣkambhaścaiva samproktastathā caivāparājitaḥ
viṣkambhāpasṛtaścaiva mattākrīḍastathaiva ca
svastiko recitaścaiva pārśvasvastika eva ca
vṛścikāpasṛtaḥ prokto bhramaraśca tathāparaḥ
mattaskhalitakaścaiva madādvilasitastathā
gatimaṇḍalako jñeyaḥ paricchinnastathaiva ca
parivṛttacito 'tha syāttathā vaiśākharecitaḥ
parāvṛtto 'tha vijñeyastathā caivāpyalātakaḥ
pārśvacchedo 'tha samprokto vidyudbhrāntastathaiva ca
ūrūdvṛttastathā caiva syādālīḍhastathaiva ca
recitaścāpi vijñeyastathaivācchuritaḥ smṛtaḥ
ākṣiptarecitaścaiva saṃbhrāntaśca tathāparaḥ
apasarpastu vijñeyastathā cārdhanikuṭṭakaḥ
dvātriṃśadete samproktā aṅgahārāstu nāmataḥ
eteṣāṃ tu pravakṣyāmi prayogaṃ karaṇāśrayam
hastapādapracāraśca yathā yojyaḥ prayoktṛbhiḥ
aṅgahāreṣu vakṣyāmi karaṇeṣu ca vai dvijāḥ
sarveṣāmaṅgahārāṇāṃ niṣpattiḥ karaṇairyataḥ
tānyataḥ sampravakṣyāmi nāmataḥ karmatastathā
hastapādasamāyogo nṛtyasya karaṇaṃ bhavet
dve nṛttakaraṇe caiva bhavato nṛttamātṛkā
dvābhyāṃ tribhiścaturbhirvāpyaṅgahārastu mātṛbhiḥ
tribhiḥ kalāpakaṃ caiva caturbhiḥ ṣaṇḍakaṃ bhavet
pañcaiva karaṇāni syuḥ saṅghātaka iti smṛtaḥ
ṣaḍbhirvā saptabhirvāpi aṣṭabhirnavabhistathā
karaṇairiha saṃyuktā aṅgahārāḥ prakīrtitāḥ
eteṣāmeva vakṣyāmi hastapādavikalpanam
talapuṣpapuṭaṃ pūrvaṃ vartitaṃ valitoru ca
apaviddhaṃ samanakhaṃ līnaṃ svastikarecitam
maṇḍalasvastikaṃ caiva nikuṭṭakamathāpi ca
tathaivārdhanikuṭṭaṃ ca kaṭicchinnaṃ tathaiva ca
ardharecitakaṃ caiva vakṣaḥsvastikameva ca
unmattaṃ svastikaṃ caiva pṛṣṭhasvastikameva ca
dikṣvastikamalātaṃ ca tathaiva ca kaṭīsamam
ākṣiptarecitaṃ caiva vikṣiptākṣiptakaṃ tathā
ardhasvastikam uddiṣṭamañcitaṃ ca tathāparam
bhujaṅgatrāsitaṃ proktamūrdhvajānu tathaiva ca
nikuñcitaṃ ca mattalli tvardhamattalli caiva hi
syād recakanikkuṭṭaṃ ca tathā pādāpaviddhakam
valitaṃ ghūrṇitaṃ caiva lalitaṃ ca tathāparam
gaṅgāvataraṇaṃ caivetyuktamaṣṭādhikaṃ śatam
aṣṭottaraśataṃ hyetatkaraṇānāṃ mayoditam
nṛtye yuddhe niyuddhe ca tathā gatiparikrame
gatipracāre vakṣyāmi yuddhacārīvikalpanam
yatra tatrāpi saṃyojyamācāryairnāṭyaśaktitaḥ
prāyeṇa karaṇe kāryo vāmo vakṣaḥsthitaḥ karaḥ
caraṇasyānugaścāpi dakṣiṇastu bhavetkaraḥ
hastapādapracāraṃ tu kaṭipārśvorusaṃyutam
uraḥpṛṣṭhodaropetaṃ vakṣyamāṇaṃ nibodhata
yāni sthānāni yāścāryo nṛtyahastāstathaiva ca
sā mātṛketi vijñeyā tadyogātkaraṇaṃ bhavet
kaṭī karṇasamā yatra korparāṃsaśirastathā
samunnatamuraścaiva sauṣṭhavaṃ nāma tadbhavet
vāme puṣpapuṭaḥ pārśve pādo 'gratalasaṃcaraḥ
tathā ca saṃnataṃ pārśvaṃ talapuṣpapuṭaṃ bhavet
kuñcitau maṇibandhe tu vyāvṛttaparivartitau
hastau nipatitau corvorvartitaṃ karaṇaṃ tu tat
śukatuṇḍau yadā hastau vyāvṛttaparivartitau
ūrū ca valitau yasmin valitorukamucyate
āvartya śukatuṇḍākhyamūrupṛṣṭhe nipātayet
vāmahastaśca vakṣaḥstho 'pyapaviddhaṃ tu tadbhavet
śliṣṭau samanakhau padau karau cāpi pralambitau
dehaḥ svābhāviko yatra bhavetsamanakhaṃ tu tat
patākāñjali vakṣaḥsthaṃ prasāritaśirodharam
nihañcitāṃsakūṭaṃ ca tallīnaṃ karaṇaṃ smṛtam
svastikau recitāviddhau viśliṣṭau kaṭisaṃśritau
yatra tatkaraṇaṃ jñeyaṃ budhaiḥ svastikarecitam
svastikau tu karau kṛtvā prāṅmukhordhvatalau samau
tathā ca maṇḍalaṃ sthānaṃ maṇḍalasvastikaṃ tu tat
nikuṭṭitau yadā hastau svabāhuśiraso 'ntare
pādau nikuṭṭitau caiva jñeyaṃ tattu nikuṭṭakam
añcitau bāhuśirasi hastastvabhimukhāṅguliḥ
nikuñcitārdhayogena bhavedardhanikuṭṭakam
paryāyaśaḥ kaṭiśchinnā bāhvoḥ śirasi pallavau
punaḥpunaśca karaṇaṃ kaṭicchinnaṃ tu tadbhavet
apaviddhakaraḥ sūcyā pādaścaiva nikuṭṭitaḥ
saṃnataṃ yatra pārśvaṃ ca tadbhaved ardharecitam
svastikau caraṇau yatra karau vakṣasi recitau
nikuñcitaṃ tathā vakṣo vakṣassvastikameva tat
añcitena tu pādena recitau tu karau yadā
unmattaṃ karaṇaṃ tattu vijñeyaṃ nṛtyakovidaiḥ
hastābhyāmatha pādābhyāṃ bhavataḥ svastikau yadā
tatsvastikamiti proktaṃ karaṇaṃ karaṇārthibhiḥ
vikṣiptākṣiptabāhubhyāṃ svastikau caraṇau yadā
apakrāntārdhasūcibhyāṃ tatpṛṣṭhasvastikaṃ bhavet
pārśvayoragrataścaiva yatra śliṣṭaḥ karo bhavet
svastikau hastapādābhyāṃ taddikṣvastikamucyate
alātaṃ caraṇaṃ kṛtvā vyaṃsayeddakṣiṇaṃ karam
ūrdhvajānukramaṃ kuryād alātakamiti smṛtam
svastikāpasṛtaḥ pādaḥ karau nābhikaṭisthitau
pārśvamudvāhitaṃ caiva karaṇaṃ tatkaṭīsamam
hasto hṛdi bhavedvāmaḥ savyaścākṣiptarecitaḥ
recitaścāpaviddhaśca tatsyādākṣiptarecitam
vikṣiptaṃ hastapādaṃ ca tasyaivākṣepaṇaṃ punaḥ
yatra tatkaraṇaṃ jñeyaṃ vikṣiptākṣiptakaṃ dvijāḥ
svastikau caraṇau kṛtvā karihastaṃ ca dakṣiṇam
vakṣaḥsthāne tathā vāmamardhasvastikamādiśet
vyāvṛttaparivṛttastu sa eva tu karo yadā
añcito nāsikāgre tu tadañcitamudāhṛtam
kuñcitaṃ pādamutkṣipya tryaśramūruṃ vivartayet
kaṭijānuvivartācca bhujaṅgatrāsitaṃ bhavet
kuñcitaṃ pādamutkṣipya jānustanasamaṃ nyaset
prayogavaśagau hastāvūrdhvajānu prakīrtitam
vṛścikaṃ caraṇaṃ kṛtvā karaṃ pārśve nikuñcayet
nāsāgre dakṣiṇaṃ caiva jñeyaṃ tattu nikuñcitam
vāmadakṣiṇapādābhyāṃ ghūrṇamānopasarpaṇaiḥ
udveṣṭitāpaviddhaiśca hastairmattallyudāhṛtam
skhalitāpasṛtau pādau vāmahastaśca recitaḥ
savyahastaḥ kaṭisthaḥ syādardhamattalli tatsmṛtam
recito dakṣiṇo hastaḥ pādaḥ savyo nikuṭṭitaḥ
dolā caiva bhavedvāmas tadrecitanikuṭṭitam
kāryau nābhitaṭe hastau prāṅmukhau khaṭakāmukhau
sūcīviddhāvapakrāntau pādau pādāpaviddhake
apaviddho bhaveddhastaḥ sūcīpādastathaiva ca
tathā trikaṃ vivṛttaṃ ca valitaṃ nāma tadbhavet
vartitāghūrṇitaḥ savyo hasto vāmaśca dolitaḥ
svastikāpasṛtaḥ pādaḥ karaṇaṃ ghūrṇitaṃ tu tat
karihasto bhavedvāmo dakṣiṇaśca vivartitaḥ
bahuśaḥ kuṭṭitaḥ pādo jñeyaṃ tallalitaṃ budhaiḥ
ūrdhvajānuṃ vidhāyātha tasyopari latāṃ nyaset
daṇḍapakṣaṃ tatproktaṃ karaṇaṃ nṛtyavedibhiḥ
bhujaṅgatrāsitaṃ kṛtvā yatrobhāvapi recitau
vāmapārśvasthitau hastau bhujaṅgatrastarecitam
trikaṃ suvalitaṃ kṛtvā latārecitakau karau
nūpuraśca tathā pādaḥ karaṇe nūpure nyaset
recitau hastapādau ca kaṭī grīvā ca recitā
vaiśākhasthānakenaitad bhaved vaiśākharecitam
ākṣiptaḥ svastikaḥ pādaḥ karau codveṣṭitau tathā
trikasya valanāccaiva jñeyaṃ bhramarakaṃ tu tat
añcitaḥ syātkaro vāmaḥ savyaścatura eva tu
dakṣiṇaḥ kuṭṭitaḥ pādaścaturaṃ tatprakīrtitam
bhujaṅgatrāsitaḥ pādo dakṣiṇo recitaḥ karaḥ
latākhyaśca karo vāmo bhujaṅgāñcitakaṃ bhavet
vikṣiptaṃ hastapādaṃ tu samantādyatra daṇḍavat
recyate taddhi karaṇaṃ jñeyaṃ daṇḍakarecitam
vṛścikaṃ caraṇaṃ kṛtvā dvāvapyatha nikuṭṭitau
vidhātavyau karau tattu jñeyaṃ vṛścikakuṭṭitam
sūciṃ kṛtvāpaviddhaṃ ca dakṣiṇaṃ caraṇaṃ nyaset
recitā ca kaṭiryatra kaṭibhrāntaṃ taducyate
añcitaḥ pṛṣṭhataḥ pādaḥ kuñcitordhvatalāṅguliḥ
latākhyaśca karo vāmas tal latāvṛścikaṃ bhavet
alapadmaḥ kaṭīdeśe chinnā paryāyaśaḥ kaṭī
vaiśākhasthānakeneha tacchinnaṃ karaṇaṃ bhavet
vṛścikaṃ caraṇaṃ kṛtvā svastikau ca karāvubhau
recitau viprakīrṇau ca karau vṛścikarecitam
bāhuśīrṣāñcitau hastau pādaḥ pṛṣṭhāñcitastathā
dūrasaṃnatapṛṣṭhaṃ ca vṛścikaṃ tatprakīrtitam
ālīḍhaṃ sthānakaṃ yatra karau vakṣasi recitau
ūrdhvādho viprakīrṇau ca vyaṃsitaṃ karaṇaṃ tu tat
hastau tu svastikau pārśve tathā pādo nikuṭṭitaḥ
yatra tatkaraṇaṃ jñeyaṃ budhaiḥ pārśvanikuṭṭitam
vṛścikaṃ caraṇaṃ kṛtvā pādasyāṅguṣṭhakena tu
lalāṭe tilakaṃ kuryāllalāṭatilakaṃ tu tat
pṛṣṭhataḥ kuñcitaṃ kṛtvā vyatikrāntakramaṃ tataḥ
ākṣiptau ca karau kāryau krāntake karaṇe dvijāḥ
ādyaḥ pādo nataḥ kāryaḥ savyahastaśca kuñcitaḥ
uttāno vāmapārśvasthastatkuñcitamudāhṛtam
pralambitābhyāṃ bāhubhyāṃ yadgātreṇānatena ca
abhyantarāpaviddhaḥ syāttajjñeyaṃ cakramaṇḍalam
svastikāpasṛtau pādāvapaviddhakramau yadā
uromaṇḍalakau hastāvuromaṇḍalikastu tat
ākṣiptaṃ hastapādaṃ ca kriyate yatra vegataḥ
ākṣiptaṃ nāma karaṇaṃ vijñeyaṃ tatdvijottamāḥ
ūrdhvāṅgulitalaḥ pādaḥ pārśvenordhvaṃ prasāritaḥ
prakuryādañcitatalau hastau talavilāsite
pṛṣṭhataḥ prasṛtaḥ pādo dvau tālāvardhameva ca
tasyaiva cānugo hastaḥ puratastvargalaṃ tu tat
vikṣiptaṃ hastapādaṃ ca pṛṣṭhataḥ pārśvato 'pi vā
ekamārgagataṃ yatra tadvikṣiptamudāhṛtam
prasārya kuñcitaṃ pādaṃ punarāvartayet drutam
prayogavaśagau hastau tadāvartamudāhṛtam
kuñcitaṃ pādamutkṣipya pārśvātpārśvaṃ tu ḍolayet
prayogavaśagau hastau ḍolāpādaṃ taducyate
ākṣiptaṃ hastapādaṃ ca trikaṃ caiva vivartayet
recitau ca tathā hastau vivṛtte karaṇe dvijāḥ
sūcīviddhaṃ vidhāyātha trikaṃ tu vinivartayet
karau ca recitau kāryau vinivṛtte dvijottamāḥ
pārśvakrāntakramaṃ kṛtvā purastādatha pātayet
prayogavaśagau hastau pārśvakrāntaṃ taducyate
pṛṣṭhataḥ kuñcitaḥ pādo vakṣaścaiva samunnatam
tilake ca karaḥ sthāpyas tannistambhitamucyate
pṛṣṭhato valitaṃ pādaṃ śiroghṛṣṭaṃ prasārayet
sarvato maṇḍalāviddhaṃ vidyudbhrāntaṃ taducyate
atikrāntakramaṃ kṛtvā purastāt samprasārayet
prayogavaśagau hastāvatikrānte prakīrtitau
ākṣiptaṃ hastapādaṃ ca trikaṃ caiva vivartitam
dvitīyo recito hasto vivartitakameva tat
karṇe 'ñcitaḥ karo vāmo latāhastaśca dakṣiṇaḥ
dolāpādastathā caiva gajakrīḍitakaṃ bhavet
drutamutkṣipya caraṇaṃ purastādatha pātayet
talasaṃsphoṭitau hastau talasaṃsphoṭite matau
pṛṣṭhaprasāritaḥ pādaḥ latārecitakau karau
samunnataṃ śiraścaiva garuḍaplutakaṃ bhavet
sūcīpādo nataṃ pārśvameko vakṣaḥsthitaḥ karaḥ
dvitīyaścāñcito gaṇḍe gaṇḍasūcī taducyate
ūrdhvāpaveṣṭitau hastau sūcīpādo vivartitaḥ
parivṛttatrikaṃ caiva parivṛttaṃ taducyate
ekaḥ samasthitaḥ pāda ūrupṛṣṭhe sthito 'paraḥ
muṣṭihastaśca vakṣaḥsthaḥ pārśvajānu taducyate
pṛṣṭhaprasāritaḥ pādaḥ kiṃcidañcito jānukaḥ
yatra prasāritau bāhū tatsyāt gṛdhrāvalīnakam
utplutya caraṇau kāryāvagrataḥ svastikasthitau
saṃnatau ca tathā hastau saṃnataṃ tadudāhṛtam
kuñcitaṃ pādamutkṣipya kuryādagrasthitaṃ bhuvi
prayogavaśagau hastau sā sūcī parikīrtitā
alapadmaḥ śirohastaḥ sūcīpādaśca dakṣiṇaḥ
yatra tatkaraṇaṃ jñeyam ardhasūcīti nāmataḥ
pādasūcyā yadā pādo dvitīyastu pravidhyate
kaṭivakṣaḥsthitau hastau sūcīviddhaṃ taducyate
kṛtvoruvalitaṃ pādamapakrāntakramaṃ nyaset
prayogavaśagau hastāvapakrāntaṃ taducyate
vṛścikaṃ caraṇaṃ kṛtvā recitau ca tathā karau
tathā trikaṃ vivṛttaṃ ca mayūralalitaṃ bhavet
añcitāpasṛtau pādau śiraśca parivāhitam
recitau ca tathā hastau tatsarpitamudāhṛtam
nūpuraṃ caraṇaṃ kṛtvā daṇḍapādaṃ prasārayet
kṣiprāviddhakaraṃ caiva daṇḍapādaṃ taducyate
atikrāntakramaṃ kṛtvā samutplutya nipātayet
jaṅghāñcitopari kṣiptā tadvidyāddhariṇaplutam
ḍolāpādakramaṃ kṛtvā samutplutya nipātayet
parivṛttatrikaṃ caiva tatpreṅkholitamucyate
bhujāvūrdhvaviniṣkrāntau hastau cābhimukhāṅgulī
baddhā cārī tathā caiva nitambe karaṇe bhavet
dolāpādakramaṃ kṛtvā hastau tadanugāvubhau
recitau ghūrṇitau vāpi skhalitaṃ karaṇaṃ bhavet
eko vakṣaḥsthito hastaḥ prodveṣṭitatalo 'paraḥ
añcitaścaraṇaścaiva prayojyaḥ karihastake
ekastu recito hasto latākhyastu tathā paraḥ
prasarpitatalau pādau prasarpitakameva tat
alātaṃ ca puraḥkṛtvā dvitīyaṃ ca drutakramam
hastau pādānugau cāpi siṃhavikrīḍite smṛtau
pṛṣṭhaprasarpitaḥ pādastathā hastau nikuñcitau
punastathaiva kartavyau siṃhākarṣitake dvijāḥ
ākṣiptahastamākṣiptadehamākṣiptapādakam
udvṛttagātram ityetadudvṛttaṃ karaṇaṃ smṛtam
ākṣiptacaraṇaścaiko hastau tasyaiva cānugau
ānataṃ ca tathā gātraṃ tathopasṛtakaṃ bhavet
dolāpādakramaṃ kṛtvā talasaṃghaṭṭitau karau
recayecca karaṃ vāmaṃ talasaṃghaṭṭite sadā
eko vakṣaḥsthito hasto dvitīyaśca pralambitaḥ
talāgrasaṃsthitaḥ pādo janite karaṇe bhavet
janitaṃ karaṇaṃ kṛtvā hastau cābhimukhāṅgulī
śanairnipatitau caiva jñeyaṃ tad avahitthakam
karau vakṣaḥsthitau kāryāvuro nirbhugnameva ca
maṇḍalasthānakaṃ caiva niveśaṃ karaṇaṃ tu tat
talasañcarapādābhyāmutplutya patanaṃ bhavet
saṃnataṃ valitaṃ gātram elakākrīḍitaṃ tu tat
karamāvṛttakaraṇamūrupṛṣṭhe 'ñcitaṃ nyaset
jaṅghāñcitā tathodvṛttā hyūrūdvṛttaṃ tu tadbhavet
karau pralambitau kāryau śiraśca parivāhitam
pādau ca valitāviddhau madaskhalitake dvijāḥ
puraḥ prasāritaḥ pādaḥ kuñcito gaganonmukhaḥ
karau ca recitau yatra viṣṇukrāntaṃ taducyate
karamāvartitaṃ kṛtvā hyūrupṛṣṭhe nikuñcayet
ūruścaiva tathāviddhaḥ saṃbhrāntaṃ karaṇaṃ tu tat
apaviddhaḥ karaḥ sūcyā pādaścaiva nikuṭṭitaḥ
vakṣaḥsthaśca karo vāmo viṣkambhe karaṇe bhavet
pādāvudghaṭṭitau kāryau talasaṃghaṭṭitau karau
nataṃ ca pārśvaṃ kartavyaṃ budhairudghaṭṭite sadā
prayujyālātakaṃ pūrvaṃ hastau cāpi hi recayet
kuñcitāvañcitau caiva vṛṣabhakrīḍite sadā
recitāvañcitau hastau lolitaṃ vartitaṃ śiraḥ
ubhayoḥ pārśvayoryatra tallolitamudāhṛtam
svastikāpasṛtau pādau śiraśca parivāhitam
recitau ca tathā hastau syātāṃ nāgāpasarpite
niṣaṇṇāṅgastu caraṇaṃ prasārya talasaṃcaram
udvāhitamuraḥ kṛtvā śakaṭāsyaṃ prayojayet
ūrdhvāṅgulitalau pādau tripatākāvadhomukhau
hastau śiraḥ saṃnataṃ ca gaṅgāvataraṇaṃ tviti
yāni sthānāni yāścāryo vyāyāme kathitāni tu
pādapracārastveṣāṃ tu karaṇānāmayaṃ bhavet
ye cāpi nṛttahastāstu gaditā nṛttakarmaṇi
teṣāṃ samāsato yogaḥ karaṇeṣu vibhāvyate
prāyeṇa karaṇe kāryo vāmo vakṣaḥsthitaḥ karaḥ
caraṇaścānugaścāpi dakṣiṇastu bhavetkaraḥ
cāryaścaiva tu yāḥ proktā nṛttahastāstathaiva ca
sā mātṛketi vijñeyā tadbhedātkaraṇāni tu
aṣṭottaraśataṃ hyetatkaraṇānāṃ mayoditam
ataḥ paraṃ pravakṣyāmi hyaṅgahāravikalpanam
prasāryotkṣipya ca karau samapādaṃ prayojayet
vyaṃsitāpasṛtaṃ savyaṃ hastamūrdhvaṃ prasārayet
pratyālīḍhaṃ tataḥ kuryāt tathaiva ca nikuṭṭakam
ūrūdvṛttaṃ tataḥ kuryādākṣiptaṃ svastikaṃ tataḥ
nitambaṃ kari hastaṃ ca kaṭicchinnaṃ ca yogataḥ
sthirahasto bhavedeṣa tvaṅgahāro harapriyaḥ
talapuṣpāpaviddhe dve vartitaṃ sanikuṭṭikam
ūrūdvṛttaṃ tathākṣiptamuromaṇḍalameva ca
nitambaṃ karihastaṃ ca kaṭicchinnaṃ tathaiva ca
eṣa paryastako nāma hyaṅgahāro harodbhavaḥ
alapallavasūcīṃ ca kṛtvā vikṣiptameva ca
āvartitaṃ tataḥ kuryāttathaiva ca nikuṭṭakam
ūrūdvṛttaṃ tathākṣiptamuromaṇḍalameva ca
pūrvaraṅgavidhiṃ śrutvāpunarāhurmahattamāḥ
bharataṃ munayaḥ sarve praśnānpañcābhidhatsva naḥ
ye rasā iti paṭhyante nāṭye nāṭyavicakṣaṇaiḥ
rasatvaṃ kena vai teṣāmetadākhyātumarhasi
bhāvāścaiva kathaṃ proktāḥ kiṃ vā te bhāvayantyapi
saṃgrahaṃ kārikāṃ caiva niruktaṃ caiva tattvataḥ
teṣāṃ tu vacanaṃ śrutvā munīnāṃ bharato muniḥ
pratyuvāca punarvākyaṃ rasabhāvavikalpanam
ahaṃ vaḥ kathayiṣyāmi nikhilena tapodhanāḥ
saṃgrahaṃ kārikāṃ caiva niruktaṃ ca yathākramam
na śakyamasya nāṭyasya gantumantaṃ kathañcana
kasmād bahutvājjñānānāṃ śilpānāṃ vāpyanantataḥ
ekasyāpi na vai śakyastvanto jñānārṇavasya hi
gantuṃ kiṃ punaranyeṣāṃ jñānānām arthatattvataḥ
kiṃtvalpasūtragranthārtham anumānaprasādhakam
nāṭyasyāsya pravakṣyāmi rasabhāvādisaṅgraham
vistareṇopadiṣṭānāmarthānāṃ sūtrabhāṣyayoḥ
nibandho yaḥ samāsena saṅgrahaṃ taṃ vidurbudhāḥ
rasā bhāvā hyabhinayāḥ dharmī vṛttipravṛttayaḥ
siddhiḥ svarāstathātodyaṃ gānaṃ raṅgaśca saṅgrahaḥ
alpābhidhānenārtho yaḥ samāsenocyate budhaiḥ
sūtrataḥ sānumantavyā kārikārthapradarśinī
nānānāmāśrayotpannaṃ nighaṇṭunigamānvitam
dhātvarthahetusaṃyuktaṃ nānāsiddhāntasādhitam
sthāpito 'rtho bhavedyatra samāsenārthasūcakaḥ
dhātvarthavacaneneha niruktaṃ tatpracakṣate
saṅgraho yo mayā proktaḥ samāsena dvijottamāḥ
vistaraṃ tasya vakṣyāmi saniruktaṃ sakārikam
śṛṅgārahāsyakaruṇā raudravīrabhayānakāḥ
bībhatsādbhutasaṃjñau cetyaṣṭau nāṭye rasāḥ smṛtāḥ
ete hyaṣṭau rasāḥ proktā druhiṇena mahātmanā
punaśca bhāvānvakṣyāmi sthāyisaṃcārisattvajān
ratihāsaśca śokaśca krodhotsāhau bhayaṃ tathā
jugupsā vismayaśceti sthāyibhāvāḥ prakīrtitāḥ
nirvedaglāniśaṅkākhyāstathāsūyā madaḥ śramaḥ
ālasyaṃ caiva dainyaṃ ca cintāmohaḥ smṛtirdhṛtiḥ
vrīḍā capalatā harṣa āvego jaḍatā tathā
garvo viṣāda autsukyaṃ nidrāpasmāra eva ca
suptaṃ vibodho 'marṣaścāpyavahitthamathogratā
matirvyādhistathonmādastathā maraṇameva ca
trāsaścaiva vitarkaśca vijñeyā vyabhicāriṇaḥ
trayastriṃśadamī bhāvāḥ samākhyātāstu nāmataḥ
stambhaḥ svedo 'tha romāñcaḥ svarabhedo 'tha vepathuḥ
vaivarṇyamaśru pralaya ityaṣṭau sāttvikāḥ smṛtāḥ
āṅgiko vācikaścaiva hyāhāryaḥ sāttvikastathā
catvāro 'bhinayā hyete vijñeyā nāṭyasaṃśrayāḥ
lokadharmī nāṭyadharmī dharmīti dvividhaḥ smṛtaḥ
bhāratī sātvatī caiva kaiśikyārabhaṭī tathā
catasro vṛttayo hyetā yāsu nāṭyaṃ pratiṣṭhitam
āvantī dākṣiṇātyā ca tathā caivauḍhramāgadhī
pāñcālamadhyamā ceti vijñeyāstu pravṛttayaḥ
daivikī mānuṣī caiva siddhiḥ syāddvividhaiva tu
śārīrāścaiva vaiṇāśca sapta ṣaḍjādayaḥ svarāḥ
niṣādarṣabhagāndhāramadhyapañcamadhaivatāḥ
tataṃ caivāvanaddhaṃ ca ghanaṃ suṣirameva ca
caturvidhaṃ ca vijñeyam ātodyaṃ lakṣaṇānvitam
tataṃ tantrīgataṃ jñeyam avanaddhaṃ tu pauṣkaram
ghanastu tālo vijñeyaḥ suṣiro vaṃśa eva ca
praveśākṣepaniṣkrāmaprāsādikamathāntaram
gānaṃ pañcavidhaṃ jñeyaṃ dhruvāyogasamanvitam
caturasro vikṛṣṭaśca raṅgastryaśraśca kīrtitaḥ
tatra rasāneva tāvad ādāvabhivyākhyāsyāmaḥ . na hi rasādṛte kaścidarthaḥ pravartate
tatra vibhāvānubhāvavyabhicārisaṃyogādrasaniṣpattiḥ
ko dṛṣṭāntaḥ
yathā hi
nānāvyañjanauṣadhidravyasaṃyogādrasaniṣpattiḥ tathā nānābhāvopagamādrasaniṣpattiḥ
yathā hi
guḍādibhirdravyairvyañjanairauṣadhibhiśca ṣāḍavādayo rasā nirvartyante tathā nānābhāvopagatā api sthāyino bhāvā rasatvamāpnuvantīti
atrāha
rasa iti kaḥ padārthaḥ
ucyate
kathamāsvādyate rasaḥ
yathā hi nānāvyañjanasaṃskṛtamannaṃ bhuñjānā rasānāsvādayanti sumanasaḥ puruṣā harṣādīṃścādhigacchanti tathā nānābhāvābhinayavyañjitān vāgaṅgasattopetān sthāyibhāvānāsvādayanti sumanasaḥ prekṣakāḥ harṣādīṃścādhigacchanti
tasmānnāṭyarasā ityabhivyākhyātāḥ
atrānuvaṃśyau ślokau bhavataḥ
yathā bahudravyayutairvyañjanairbahubhiryutam
āsvādayanti bhuñjānā bhaktaṃ bhaktavido janāḥ
atha raudro nāma krodhasthāyibhāvātmako rakṣodānavoddhatamanuṣyaprakṛtiḥ saṃgrāmahetukaḥ
sa ca krodhāgharṣaṇādhikṣepānṛtavacanopaghātavākpāruṣyābhidrohamātsaryādibhir vibhāvair utpadyate
tasya ca tāḍanapāṭanapīḍāchedanapraharaṇāharaṇaśastrasaṃpātasaṃprahārarudhirākarṣaṇādyāni karmāṇi
punaśca raktanayanabhrukuṭikaraṇadantauṣṭhapīḍanagaṇḍasphuraṇahastāgraniṣpeṣādibhir anubhāvair abhinayaḥ prayoktavyaḥ
bhāvāś cāsyāsaṃmohotsāhāvegāmarṣacapalataugryagarvasvedavepathuromāñcagadgadādayaḥ
atrāha
yadabhihitaṃ rakṣodānavādīnāṃ raudro rasaḥ
kimanyeṣāṃ nāsti
ucyate
astyanyeṣāmapi raudro rasaḥ
kiṃtvadhikāro 'tra gṛhyate
te hi svabhāvata eva raudrāḥ
kasmāt
bahubāhavo bahumukhāḥ proddhūtavikīrṇapiṅgalaśirojāḥ
raktodvṛttavilocanā bhīmāsitarūpiṇaścaiva
yacca kiṃcit samārambhante svabhāvaceṣṭitaṃ vāgaṅgādikaṃ tatsarvaṃ raudramevaiṣām
śṛṅgāraśca taiḥ prāyaśaḥ prasabhaṃ sevyate
teṣāṃ cānukāriṇo ye puruṣās teṣāmapi saṅgrāmasamprahārakṛto raudro raso 'numantavyaḥ
atrānuvaṃśye ārye bhavataḥ
yuddhaprahāraghātanavikṛtacchedanavidāraṇaiścaiva
saṃgrāmasaṃbhramādyair ebhiḥ saṃjāyate raudraḥ
nānāpraharaṇamokṣaiḥ śiraḥkabandhabhujakartanaiścaiva
ebhiścārthaviśeṣairasyābhinayaḥ prayoktavyaḥ
iti raudraraso dṛṣṭo raudravāgaṅgaceṣṭitaḥ
śastraprahārabhūyiṣṭha ugrakarmakriyātmakaḥ
atha vīro nāmottamaprakṛtirutsāhātmakaḥ
sa cāsaṃmohādhyavasāyanavinayabalaparākramaśaktipratāpaprabhāvādibhir vibhāvair utpadyate
tasya sthairyadhairyaśauryatyāgavaiśāradyādibhir anubhāvair abhinayaḥ prayoktavyaḥ
bhāvāścāsya dhṛtimatigarvāvegaugryāmarṣasmṛtiromāñcādayaḥ
atrārye rasavicāramukhe
utsāhādhyavasāyād aviṣāditvād avismayāmohāt
vividhādarthaviśeṣādvīraraso nāma sambhavati
sthitidhairyavīryagarvair utsāhaparākramaprabhāvaiśca
vākyaiścākṣepakṛtairvīrarasaḥ samyagabhineyaḥ
atha bhayānako nāma bhayasthāyibhāvātmakaḥ
sa ca vikṛtaravasattvadarśanaśivolūkatrāsodvegaśūnyāgārāraṇyagamanasvajanavadhabandhadarśanaśrutikathādibhir vibhāvair utpadyate
tasya pravepitakaracaraṇanayanacapalapulakamukhavaivarṇyasvarabhedādibhir anubhāvair abhinayaḥ prayoktavyaḥ
bhāvāścāsya stambhasvedagadgadaromāñcavepathusvarabhedavaivarṇyaśaṅkāmohadainyāvegacāpalajaḍatātrāsāpasmāramaraṇādayaḥ
atrāryāḥ
vikṛtaravasattvadarśanasaṃgrāmāraṇyaśūnyagṛhagamanāt
gurunṛpayoraparādhātkṛtakaśca bhayānako jñeyaḥ
gātramukhadṛṣṭibhedair ūrustambhābhivīkṣaṇodvegaiḥ
sannamukhaśoṣahṛdayaspandanaromodgamaiśca bhayam
etatsvabhāvajaṃ syātsattvasamutthaṃ tathaiva kartavyam
punarebhireva bhāvaiḥ kṛtakaṃ mṛduceṣṭitaiḥ kāryam
karacaraṇavepathustambhagātrahṛdayaprakampena
śuṣkoṣṭhatālukaṇṭhairbhayānako nityamabhineyaḥ
