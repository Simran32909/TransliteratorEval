praṇamya sārvaṃ sarvajñaṃ manovākkāyakarmabhiḥ
kāvyālaṃkāra ityeṣa yathābuddhi vidhāsyate
dharmārthakāmamokṣeṣu vaicakṣaṇyaṃ kalāsu ca
prītiṃ karoti kīrtiṃ ca sādhukāvyanibandhanam
adhanasyeva dātṛtvaṃ klībasyevāstrakauśalam
ajñasyeva pragalbhatvam akaveḥ śāstravedanam
vinayena vinā kā śrīḥ kā niśā śaśinā vinā
rahitā satkavitvena kīdṛśī vāgvidagdhatā
gurūpadeśādadhyetuṃ śāstraṃ jaḍadhiyo 'pyalam
kāvyaṃ tu jāyate jātu kasyacit pratibhāvataḥ
upeyuṣāmapi divaṃ saṃnibandhavidhāyinām
āsta eva nirātaṅkaṃ kāntaṃ kāvyamayaṃ vapuḥ
ruṇaddhi rodasī cāsya yāvat kīrtir anaśvarī
tāvat kilāyam adhyāste sukṛtī vaibudhaṃ padam
ato 'bhivāñchatā kīrtiṃ stheyasīm ā bhuvaḥ sthiteḥ
yatno viditavedyena vidheyaḥ kāvyalakṣaṇaḥ
śabdaśchando'bhidhānārthā itihāsāśrayāḥ kathāḥ
loko yuktiḥ kalāśceti mantavyāḥ kāvyayairvaśī
śabdābhidheye vijñāya kṛtvā tadvidupāsanām
vilokyānyanibandhāṃśca kāryaḥ kāvyakriyādaraḥ
sarvathā padamapyekaṃ na nigādyam avadyavat
vilakṣmaṇā hi kāvyena duḥsuteneva nindyate
akavitvamadharmāya vyādhaye daṇḍanāya vā
kukavitvaṃ punaḥ sākṣānmṛtimāhurmanīṣiṇaḥ
rūpakādiralaṃkāras tasyānyair bahudhoditaḥ
na kāntamapi nirbhūṣaṃ vibhāti vanitāmukham
rūpakādim alaṃkāraṃ bāhyamācakṣate pare
supāṃ tiṅāṃ ca vyutpattiṃ vācāṃ vāñchantyalaṃkṛtim
tadetadāhuḥ sauśabdyaṃ nārthavyutpattirīdṛśī
śabdābhidheyālaṃkārabhedād iṣṭaṃ dvayaṃ tu naḥ
śabdārthau sahitau kāvyaṃ gadyaṃ padyaṃ ca taddvidhā
saṃskṛtaṃ prākṛtaṃ cānyadapabhraṃśa iti tridhā
vṛttadevādicaritaśaṃsi cotpādyavastu ca
kalāśāstrāśrayaṃ ceti caturdhā bhidyate punaḥ
sargabandho 'bhineyārthaṃ tathaivākhyāyikākathe
anibaddhaṃ ca kāvyādi tatpunaḥ pañcadhocyate
sargabandho mahākāvyaṃ mahatāṃ ca mahacca yat
agrāmyaśabdamarthyaṃ ca sālaṃkāraṃ sadāśrayam
mantradūtaprayāṇājināyakābhyudayaiśca yat
pañcabhiḥ saṃdhibhiryuktaṃ nātivyākhyeyam ṛddhimat
caturvargābhidhāne'pi bhūyasārthopadeśakṛt
yuktaṃ lokasvabhāvena rasaiśca sakalaiḥ pṛthak
nāyakaṃ prāgupanyasya vaṃśavīryaśrutādibhiḥ
na tasyaiva vadhaṃ brūyād anyotkarṣābhidhitsayā
yadi kāvyaśarīrasya na sa vyāpitayeṣyate
na cābhyudayabhāktasya mudhādau grahaṇastavau
nāṭakaṃ dvipadīśamyārāsakaskandhakādi yat
uktaṃ tadabhineyārthamukto 'nyaistasya vistaraḥ
prakṛtānākulaśravyaśabdārthapadavṛttinā
gadyena yuktodāttārthā socchvāsākhyāyikā matā
vṛttam ākhyāyate tasyāṃ nāyakena svaceṣṭitam
vaktraṃ cāparavaktraṃ ca kāle bhāvyārthaśaṃsi ca
kaverabhiprāyakṛtaiḥ kathānaiḥ kaiścidaṅkitā
kanyāharaṇasaṃgrāmavipralambhodayānvitā
na vaktrāparavaktrābhyāṃ yuktā nocchvāsavatyapi
saṃskṛtaṃ saṃskṛtā ceṣṭā kathāpabhraṃśabhāktathā
anyaiḥ svacaritaṃ tasyāṃ nāyakena tu nocyate
svaguṇāviṣkṛtiṃ kuryādabhijātaḥ kathaṃ janaḥ
anibaddhaṃ punargāthāślokamātrādi tat punaḥ
yuktaṃ vakrasvabhāvoktyā sarvamevaitadiṣyate
vaidarbhamanyad astīti manyante sudhiyo 'pare
tadeva ca kila jyāyaḥ sadarthamapi nāparam
gauḍīyamidametattu vaidarbhamiti kiṃ pṛthak
gatānugatikanyāyānnānākhyeyam amedhasām
nanu cāśmakavaṃśādi vaidarbhamiti kathyate
kāmaṃ tathāstu prāyeṇa saṃjñecchāto vidhīyate
apuṣṭārtham avakrokti prasannamṛju komalam
bhinnaṃ geyamivedaṃ tu kevalaṃ śrutipeśalam
alaṃkāravad agrāmyamarthyaṃ nyāyyam anākulam
gauḍīyamapi sādhīyo vaidarbhamiti nānyathā
na nitāntādimātreṇa jāyate cārutā girām
vakrābhidheyaśabdoktir iṣṭā vācām alaṃkṛtiḥ
neyārthaṃ kliṣṭam anyārtham avācakam ayuktimat
gūḍhaśabdābhidhānaṃ ca kavayo na prayuñjate
neyārthaṃ nīyate yukto yasyārthaḥ kṛtibhirbalāt
śabdanyāyānupārūḍhaḥ kathaṃcit svābhisaṃdhinā
māyeva bhadreti yathā sā cāsādhvī prakalpanā
veṇukāderiti ca tānniyanti vacanādvinā
kliṣṭaṃ vyavahitaṃ vidyādanyārthavigame yathā
vijahrustasya tāḥ śokaṃ krīḍāyāṃ vikṛtaṃ ca tat
himāpahāmitradharair vyāptaṃ vyometyavācakam
sākṣād arūḍhaṃ vācye 'rthe nābhidhānaṃ pratīyate
ayuktimadyathā dūtā jalabhṛnmārutendavaḥ
tathā bhramarahārītacakravākaśukādayaḥ
avāco vyaktavācaśca dūradeśavicāriṇaḥ
kathaṃ dūtyaṃ prapadyeranniti yuktyā na yujyate
yadi cotkaṇṭhayā yattadunmatta iva bhāṣate
tathā bhavatu bhūmnedaṃ sumedhobhiḥ prayujyate
gūḍhaśabdābhidhānaṃ ca na prayojyaṃ kathaṃcana
sudhiyāmapi naivedamupakārāya kalpate
asitartitugadricchit svaḥkṣitāṃ patir advidṛk
amidbhiḥ śubhradṛgdṛṣṭairdviṣo jeghnīyiṣīṣṭa vaḥ
śrutiduṣṭārthaduṣṭe ca kalpanāduṣṭam ityapi
śrutikaṣṭaṃ tathaivāhurvācāṃ doṣaṃ caturvidham
viḍvarcoviṣṭhitaklinnachinnavāntapravṛttayaḥ
pracāradharṣitodgāravisargahadayantritāḥ
hiraṇyaretāḥ sambādhaḥ pelavopasthitāṇḍajāḥ
vākkāṭavādayaśceti śrutiduṣṭā matā giraḥ
arthaduṣṭaṃ punarjñeyaṃ yatrokte jāyate matiḥ
asabhyavastuviṣayā śabdaistadvācibhiryathā
hantumeva pravṛttasya stabdhasya vivaraiṣiṇaḥ
patanaṃ jāyate'vaśyaṃ kṛcchreṇa punarunnatiḥ
padadvayasya saṃdhāne yadaniṣṭaṃ prakalpate
tadāhuḥ kalpanāduṣṭaṃ saśauryābharaṇo yathā
yathājihladadityādi śrutikaṣṭaṃ ca tadviduḥ
na tadicchanti kṛtino gaṇḍamapyapare kila
saṃniveśaviśeṣāttu duruktamapi śobhate
nīlaṃ palāśamābaddhamantarāle srajāmiva
kiṃcidāśrayasaundaryād dhatte śobhāmasādhvapi
kāntāvilocananyastaṃ malīmasamivāñjanam
āpāṇḍugaṇḍametatte vadanaṃ vanajekṣaṇe
saṅgamātpāṇḍuśabdasya gaṇḍaḥ sādhu yathoditam
anayānyadapi jñeyaṃ diśā yuktam asādhvapi
yathā viklinnagaṇḍānāṃ kariṇāṃ madavāribhiḥ
madaklinnakapolānāṃ dviradānāṃ catuḥśatī
yathā tadvad asādhīyaḥ sādhīyaśca prayojayet
etad grāhyaṃ surabhi kusumaṃ grāmyametannidheyaṃ dhatte śobhāṃ viracitamidaṃ sthānamasyaitadasya
mālākāro racayati yathā sādhu vijñāya mālāṃ yojyaṃ kāvyeṣvavahitadhiyā tadvad evābhidhānam
mādhuryamabhivāñchantaḥ prasādaṃ ca sumedhasaḥ
samāsavanti bhūyāṃsi na padāni prayuñjate
kecid ojo'bhidhitsantaḥ samasyanti bahūnyapi
yathā mandārakusumareṇupiñjaritālakā
śravyaṃ nātisamastārthaṃ kāvyaṃ madhuramiṣyate
ā vidvadaṅganābālapratītārthaṃ prasādavat
anuprāsaḥ sayamako rūpakaṃ dīpakopame
iti vācāmalaṃkārāḥ pañcaivānyair udāhṛtāḥ
sarūpavarṇavinyāsam anuprāsaṃ pracakṣate
kiṃtayā cintayā kānte nitānteti yathoditam
grāmyānuprāsam anyattu manyante sudhiyo 'pare
sa lolamālānīlālikulākulagalo balaḥ
nānārthavanto 'nuprāsā na cāpyasadṛśākṣarāḥ
yuktyānayā madhyamayā jāyante cāravo giraḥ
lāṭīyam apyanuprāsam ihecchantyapare yathā
dṛṣṭiṃ dṛṣṭisukhāṃ dhehi candraścandramukhoditaḥ
ādimadhyāntayamakaṃ pādābhyāsaṃ tathāvalī
samastapādayamakamityetat pañcadhocyate
saṃdaṣṭakasamudgāder atraivāntargatir matā
ādau madhyāntayorvā syāditi pañcaiva tadyathā
sādhunā sādhunā tena rājatā rājatā bhṛtā
sahitaṃ sahitaṃ kartuṃ saṃgataṃ saṃgataṃ janam
sādhuḥ saṃsārādbibhyadasmādasārāt kṛtvā kleśāntaṃ yāti vartma praśāntam
jātiṃ vyādhīnāṃ durnayānāmadhīnāṃ vāñchan tyāyastvaṃ chinddhi muktānayastvam
na te dhīr dhīra bhogeṣu ramaṇīyeṣu saṃgatā
munīnapi harantyete ramaṇī yeṣu saṅgatā
sitāsitākṣīṃ supayodharādharāṃ susaṃmadāṃ vyaktamadāṃ lalāmadām
ghanā ghanā nīlaghanāghanālakāṃ priyāmimāmutsukayanti yanti ca
amī nṛpā dattasamagraśāsanāḥ kadācidapyapratibaddhaśāsanāḥ
kṛtāgasāṃ mārgabhidāṃ ca śāsanāḥ pitṛkramādhyāsitatādṛśāsanāḥ
anantaraikāntarayorevaṃ pādāntayorapi
kṛtsnaṃ ca sarvapādeṣu duṣkṛtaṃ sādhu tādṛśam
tulyaśrutīnāṃ bhinnānāmabhidheyaiḥ parasparam
varṇānāṃ yaḥ punarvādo yamakaṃ tannigadyate
pratītaśabdamojasvi suśliṣṭapadasaṃdhi ca
prasādi svabhidhānaṃ ca yamakaṃ kṛtināṃ matam
nānādhātvarthagambhīrā yamakavyapadeśinī
prahelikā sā hy uditā rāmaśarmācyutottare
kāvyānyapi yadīmāni vyākhyāgamyāni śāstravat
utsavaḥ sudhiyāmeva hanta durmedhaso hatāḥ vā
upamānena yattattvamupameyasya rūpyate
guṇānāṃ samatāṃ dṛṣṭvā rūpakaṃ nāma tadviduḥ
samastavastuviṣayamekadeśavivarti ca
dvidhā rūpakam uddiṣṭam etattaccocyate yathā
śīkarāmbhomadasṛjas tuṅgā jaladadantinaḥ
niryānto maṇḍayantīme śakrakārmukakānanam
taḍidvalayakakṣyāṇāṃ balākāmālabhāriṇām
payomucāṃ dhvanirdhīro dunoti mama tāṃ priyām
ādimadhyāntaviṣayaṃ tridhā dīpakamiṣyate
ekasyaiva tryavasthatvāditi tadbhidyate tridhā
amūni kurvate 'nvarthām asyākhyām arthadīpanāt
tribhirnidarśanaiścedaṃ tridhā nirdiśyate yathā
mado janayati prītiṃ sānaṅgaṃ mānabhaṅguram
sa priyāsaṃgamotkaṇṭhāṃ sāsahyāṃ manasaḥ śucam
mālinīraṃśukabhṛtaḥ striyo 'laṃkurute madhuḥ
hārītaśukavācaśca bhūdharāṇāmupatyakāḥ
cīrīmatīraraṇyānīḥ saritaḥ śuṣyadambhasaḥ
pravāsināṃ ca cetāṃsi śucirantaṃ ninīṣati
viruddhenopamānena deśakālakriyādibhiḥ
upameyasya yatsāmyaṃ guṇaleśena sopamā
yathevaśabdau sādṛśyamāhaturvyatirekiṇoḥ
dūrvākāṇḍamiva śyāmaṃ tanvī śyāmālatā yathā
vinā yathevaśabdābhyāṃ samāsābhihitā parā
yathā kamalapattrākṣī śaśāṅkavadaneti ca
vatināpi kriyāsāmyaṃ tadvadevābhidhīyate
dvijātivadadhīte 'sau guruvaccānuśāsti naḥ
samānavastunyāsena prativastūpamocyate
yathevānabhidhāne'pi guṇasāmyapratītitaḥ
sādhusādhāraṇatvādirguṇo'tra vyatiricyate
sa sāmyamāpādayati virodhe'pi tayoryathā
kiyantaḥ santi guṇinaḥ sādhusādhāraṇaśriyaḥ
svādupākaphalānamrāḥ kiyanto vādhvaśākhinaḥ
yaduktaṃ triprakāratvaṃ tasyāḥ kaiścinmahātmabhiḥ
nindāpraśaṃsācikhyāsābhedādatrābhidhīyate
sāmānyaguṇanirdeśāt trayamapyuditaṃ nanu
mālopamādiḥ sarvo 'pi na jyāyānvistaro mudhā
hīnatāsambhavo liṅgavacobhedo viparyayaḥ
upamānādhikatvaṃ ca tenāsadṛśatāpi ca
ta eta upamādoṣāḥ sapta medhāvinoditāḥ
sodāharaṇalakṣmāṇo varṇyante 'tra ca te pṛthak
sa mārutākampitapītavāsā bibhrat salīlaṃ śaśibhāsamabjam
yadupravīraḥ pragṛhītaśārṅgaḥ sendrāyudho megha ivābabhāse
śakracāpagrahādatra darśitaṃ kila kārmukam
vāsaḥśaṅkhānupādānāddhīnam ityabhidhīyate
sarvaṃ sarveṇa sārūpyaṃ nāsti bhāvasya kasyacit
yathopapatti kṛtibhirupamāsu prayujyate
akhaṇḍamaṇḍalaḥ kvenduḥ kva kāntānanam adyuti
yat kiṃcit kāntisāmānyācchaśinaivopamīyate
kiṃcit kāvyāni neyāni lakṣaṇena mahātmanām
dṛṣṭaṃ vā sarvasārūpyaṃ rājamitre yathoditam
sūryāṃśusaṃmīlitalocaneṣu dīneṣu padmānilanirmadeṣu
sādhvyaḥ svageheṣviva bhartṛhīnāḥ kekā vineśuḥ śikhināṃ mukheṣu
niṣpeturāsyādiva tasya dīptāḥ śarā dhanurmaṇḍalamadhyabhājaḥ
jājvalyamānā iva vāridhārā dinārdhabhājaḥ pariveṣiṇo 'rkāt
kathaṃ pāto'mbudhārāṇāṃ jvalantīnāṃ vivasvataḥ
asaṃbhavādayaṃ yuktyā tenāsaṃbhava ucyate
tatrāsambhavinārthena kaḥ kuryād upamāṃ kṛtī
ko nāma vahninaupamyaṃ kurvīta śaśalakṣmaṇaḥ
yasyātiśayavānarthaḥ kathaṃ so 'saṃbhavo mataḥ
iṣṭaṃ cātiśayārthatvamupamotprekṣayoryathā
puñjībhūtamiva dhvāntameṣa bhāti mataṃgajaḥ
saraḥ śaratprasannāmbho nabhaḥkhaṇḍamivojjhitam
atha liṅgavacobhedāv ucyete saviparyayau
hīnādhikatvāt sa dvedhā trayamapyucyate yathā
avigāhyo'si nārīṇāmananyamanasāmapi
viṣamopalabhinnormir āpagevottitīrṣataḥ
kvacidagre prasaratā kvacid āpatya nighnatā
śuneva sāraṅgakulaṃ tvayā bhinnaṃ dviṣāṃ balam
ayaṃ padmāsanāsīnaścakravāko virājate
yugādau bhagavān brahmā vinirmitsuriva prajāḥ
nanūpamīyate pāṇiḥ kamalena vikāsinā
adharo vidrumacchedabhāsā bimbaphalena ca
ucyate kāmamastīdaṃ kiṃtu strīpuṃsayor ayam
vidhirnābhimato 'nyaistu trayāṇāmapi neṣyate
sa pītavāsāḥ pragṛhītaśārṅgo manojñabhīmaṃ vapurāpa kṛṣṇaḥ
śatahradendrāyudhavānniśāyāṃ saṃsṛjyamānaḥ śaśineva meghaḥ
śaśino grahaṇād etadādhikyaṃ kila na hy ayam
nirdiṣṭa upameye'rthe vācyo vā jalado'tra tu
na sarvasārūpyamiti vistareṇodito vidhiḥ
abhiprāyātkavernātra vidheyā jalaje matiḥ
ādhikyamupamānānāṃ nyāyyaṃ nādhikatā bhavet
gokṣīrakundahalināṃ viśuddhyā sadṛśaṃ yaśaḥ
ekenaivopamānena nanu sādṛśyamucyate
uktārthasya prayogo hi gurumarthaṃ na puṣyati
vane'tha tasminvanitānuyāyinaḥ pravṛttadānārdrakaṭā mataṃgajāḥ
vicitrabarhābharaṇāśca barhiṇo babhur divīvāmalavigrahā grahāḥ
grahairapi gajādīnāṃ yadi sādṛśyamucyate
tathāpi teṣāṃ tair asti kāntir vāpyugratāpi vā
ityukta upamābhedo vakṣyate cāparaḥ punaḥ
upamāder alaṃkārād viśeṣo 'nyo 'bhidhīyate
ākṣepo 'rthāntaranyāso vyatireko vibhāvanā
samāsātiśayoktī ca ṣaḍalaṃkṛtayo 'parāḥ
vakṣyamāṇoktaviṣayas tatrākṣepo dvidhā mataḥ
ekarūpatayā śeṣā nirdekṣyante yathākramam
pratiṣedha iveṣṭasya yo viśeṣābhidhitsayā
ākṣepa iti taṃ santaḥ śaṃsanti dvividhaṃ yathā
ahaṃ tvāṃ yadi nekṣeya kṣaṇamapyutsukā tataḥ
iyadevāstvato 'nyena kimuktenāpriyeṇa tu
svavikramāntabhuvaścitraṃ yanna tavoddhatiḥ
ko vā seturalaṃ sindhorvikārakaraṇaṃ prati
upanyasanam anyasya yadarthasyoditādṛte
jñeyaḥ so 'rthāntaranyāsaḥ pūrvārthānugato yathā
parānīkāni bhīmāni vivikṣorna tava vyathā
sādhu vāsādhu vāgāmi puṃsām ātmaiva śaṃsati
hiśabdenāpi hetvarthaprathanāduktasiddhaye
ayamarthāntaranyāsaḥ sutarāṃ vyajyate yathā
vahanti girayo meghānabhyupetān gurūnapi
garīyāneva hi gurūn bibharti praṇayāgatān
upamānavato 'rthasya yadviśeṣanidarśanam
vyatirekaṃ tamicchanti viśeṣāpādanādyathā
sitāsite pakṣmavatī netre te tāmrarājinī
ekāntaśubhraśyāme tu puṇḍarīkāsitotpale
kriyāyāḥ pratiṣedhe yā tatphalasya vibhāvanā
jñeyā vibhāvanaivāsau samādhau sulabhe sati
apītamattāḥ śikhino diśo 'nutkaṇṭhitākulāḥ
nīpo 'viliptasurabhir abhraṣṭakaluṣaṃ jalam
yatrokte gamyate'nyo'rthastatsamānaviśeṣaṇaḥ
sā samāsoktiruddiṣṭā saṃkṣiptārthatayā yathā
skandhavānṛjur avyālaḥ sthiro'nekamahāphalaḥ
jātastarurayaṃ coccaiḥ pātitaśca nabhasvatā
nimittato vaco yattu lokātikrāntagocaram
manyante 'tiśayoktiṃ tāmalaṃkāratayā yathā
svapuṣpacchavihāriṇyā candrabhāsā tirohitāḥ
anvamīyanta bhṛṅgālivācā saptacchadadrumāḥ
apāṃ yadi tvakcyutā syāt phaṇināmiva
tadā śuklāṃśukāni syur aṅgeṣvambhasi yoṣitām
ityevamādir uditā guṇātiśayayogataḥ
sarvaivātiśayoktistu tarkayet tāṃ yathāgamam
saiṣā sarvaiva vakroktiranayārtho vibhāvyate
yatno'syāṃ kavinā kāryaḥ ko 'laṃkāro'nayā vinā
hetuśca sūkṣmo leśo'tha nālaṃkāratayā mataḥ
samudāyābhidhānasya vakroktyanabhidhānataḥ
gato'stamarko bhātīnduryānti vāsāya pakṣiṇaḥ
ityevamādi kiṃ kāvyaṃ vārttāmenāṃ pracakṣate
yathāsaṃkhyam athotprekṣām alaṃkāradvayaṃ viduḥ
saṃkhyānamiti medhāvinotprekṣābhihitā kvacit
bhūyasām upadiṣṭānāmarthānāmasadharmaṇām
kramaśo yo 'nunirdeśo yathāsaṃkhyaṃ taducyate
padmendubhṛṅgamātaṃgapuṃskokilakalāpinaḥ
vaktrakāntīkṣaṇagativāṇībālaistvayā jitāḥ
avivakṣitasāmānyā kiṃcic copamayā saha
atadguṇakriyāyogādutprekṣātiśayānvitā
kiṃśukavyapadeśena tarumāruhya sarvataḥ
dagdhādagdham araṇyānyāḥ paśyatīva vibhāvasuḥ
svabhāvoktir alaṃkāra iti kecit pracakṣate
arthasya tadavasthatvaṃ svabhāvo'bhihito yathā
ākrośannāhvayann anyān ādhāvanmaṇḍalair nudan
gā vārayati daṇḍena ḍimbhaḥ śasyāvatāraṇīḥ
samāsenoditamidaṃ dhīkhedāyaiva vistaraḥ
asaṃgṛhītam apyanyad abhyūhyam anayā diśā
svayaṃ kṛtair eva nidarśanairiyaṃ mayā prakﾱptā khalu vāgalaṃkṛtiḥ
ataḥ paracāruranekadhāparo girām alaṃkāravidhir vidhāsyate
preyo rasavad ūrjasvi paryāyoktaṃ samāhitam
dviprakāramudāttaṃ ca bhedaiḥ śliṣṭamapi tribhiḥ
apahnutiṃ viśeṣoktiṃ viśeṣaṃ tulyayogitām
aprastutapraśaṃsāṃ ca vyājastutinidarśane
upamārūpakaṃ cānyadupameyopamāmapi
sahoktiparivṛttī ca sasaṃdeham ananvayam
utprekṣāvayavaṃ cānye saṃsṛṣṭamapi cāpare
bhāvikatvaṃ ca nijaguralaṃkāraṃ sumedhasaḥ
preyo gṛhāgataṃ kṛṣṇamavādīdviduro yathā
adya yā mama govinda jātā tvayi gṛhāgate
kālenaiṣā bhavet prītistavaivāgamanāt punaḥ
rasavad darśitaspaṣṭaśṛṅgārādirasaṃ yathā
devī samāgamad dharmamaskariṇyatirohitā
ūrjasvi karṇena yathā pārthāya punarāgataḥ
dviḥ saṃdadhāti kiṃ karṇaḥ śalyetyahirapākṛtaḥ
paryāyoktaṃ yadanyena prakāreṇābhidhīyate
uvāca ratnāharaṇe caidyaṃ śārṅgadhanuryathā
gṛheṣvadhvasu vā nānnaṃ bhuñjmahe yadadhītinaḥ
na bhuñjate dvijāstacca rasadānanivṛttaye
samāhitaṃ rājamitre yathā kṣatriyayoṣitām
rāmaprasaktyai yāntīnāṃ puro'dṛśyata nāradaḥ
udāttaśaktimān rāmo guruvākyānurodhakaḥ
vihāyopanataṃ rājyaṃ yathā vanamupāgamat
etadevāpare'nyena vyākhyānenānyathā viduḥ
nānāratnādiyuktaṃ yattat kilodāttamucyate
cāṇakyo naktam upayān nandakrīḍāgṛhaṃ yathā
śaśikāntopalacchannaṃ viveda payasāṃ gaṇaiḥ
upamānena yattattvamupameyasya sādhyate
guṇakriyābhyāṃ nāmnā ca śliṣṭaṃ tadabhidhīyate
lakṣaṇaṃ rūpake'pīdaṃ lakṣyate kāmamatra tu
iṣṭaḥ prayogo yugapadupamānopameyayoḥ
śīkarāmbhomadasṛjastuṅgā jaladadantinaḥ
ityatra meghakariṇāṃ nirdeśaḥ kriyate samam
śleṣādevārthavacasorasya ca kriyate bhidā
tatsahoktyupamāhetunirdeśāt kramaśo yathā
chāyāvanto gatavyālāḥ svārohāḥ phaladāyinaḥ
mārgadrumā mahāntaśca pareṣāmeva bhūtaye
unnatā lokadayitā mahāntaḥ prājyavarṣiṇaḥ
śamayanti kṣitestāpaṃ surājāno ghanā iva
ratnavattvādagādhatvāt svamaryādāvilaṅghanāt
bahusātvāśrayatvācca sadṛśatvam udanvatā
apahnutirabhīṣṭā ca kiṃcidantargatopamā
bhūtārthāpahnavādasyāḥ kriyate cābhidhā yathā
neyaṃ virauti bhṛṅgālī madena mukharā muhuḥ
ayamākṛṣyamāṇasya kandarpadhanuṣo dhvaniḥ
ekadeśasya vigame yā guṇāntarasaṃsthitiḥ
viśeṣaprathanāyāsau viśeṣoktirmatā yathā
sa ekas trīṇi jayati jaganti kusumāyudhaḥ
haratāpi tanuṃ yasya śambhunā na hṛtaṃ balam
guṇasya vā kriyāyā vā viruddhānyakriyābhidhā
yā viśeṣābhidhānāya virodhaṃ taṃ vidurbudhāḥ
upāntarūḍhopavanacchāyāśītāpi dhūr asau
vidūradeśānapi vaḥ saṃtāpayati vidviṣaḥ
nyūnasyāpi viśiṣṭena guṇasāmyavivakṣayā
tulyakāryakriyāyogād ityuktā tulyayogitā
śeṣo himagiristvaṃ ca mahānto guravaḥ sthirāḥ
yad alaṅghitamaryādāś calantīṃ bibhṛtha kṣitim
adhikārādapetasya vastuno'nyasya yā stutiḥ
aprastutapraśaṃseti sā caivaṃ kathyate yathā
prīṇitapraṇayi svādu kāle pariṇataṃ bahu
vinā puruṣakāreṇa phalaṃ paśyata śākhinām
dūrādhikaguṇastotravyapadeśena tulyatām
kiṃcid vidhitsoryā nindā vyājastutir asau yathā
rāmaḥ saptābhinat sālān giriṃ krauñcaṃ bhṛgūttamaḥ
śatāṃśenāpi bhavatā kiṃ tayoḥ sadṛśaṃ kṛtam
kriyayaiva viśiṣṭasya tadarthasyopadarśanāt
jñeyā nidarśanā nāma yathevavatibhir vinā
ayaṃ mandadyutirbhāsvānastaṃ prati yiyāsati
udayaḥ patanāyeti śrīmato bodhayannarān
upamānena tadbhāvamupameyasya sādhayat
yāṃ vadatyupamāmetadupamārūpakaṃ yathā
samagragaganāyāmamānadaṇḍo rathāṅginaḥ
pādo jayati siddhasrīmukhendunavadarpaṇaḥ
upamānopameyatvaṃ yatra paryāyato bhavet
upameyopamāṃ nāma bruvate tāṃ yathoditām
sugandhi nayanānandi madirāmadapāṭalam
ambhojamiva vaktraṃ te tvadāsyamiva paṅkajam
tulyakāle kriye yatra vastudvayasamāśraye
padenaikena kathyete sahoktiḥ sā matā yathā
himapātāviladiśo gāḍhāliṅganahetavaḥ
vṛddhimāyānti yāminyaḥ kāmināṃ prītibhiḥ saha
viśiṣṭasya yad ādānam anyāpohena vastunaḥ
arthāntaranyāsavatī parivṛttirasau yathā
pradāya vittamarthibhyaḥ sa yaśodhanamāditaḥ
satāṃ viśvajanīnānāmidamaskhalitaṃ vratam
upamānena tattvaṃ ca bhedaṃ ca vadataḥ punaḥ
sasaṃdehaṃ vacaḥ stutyai sasaṃdehaṃ viduryathā
kimayaṃ śaśī na sa divā virājate kusumāyudho na dhanurasya kausumam
iti vismayādvimṛśato'pi me matistvayi vīkṣate na labhate'rthaniścayam
yatra tenaiva tasya syād upamānopameyatā
asādṛśyavivakṣātas tam ityāhur ananvayam
tāmbūlarāgavalayaṃ sphuraddaśanadīdhiti
indīvarābhanayanaṃ taveva vadanaṃ tava
śliṣṭasyārthena saṃyuktaḥ kiṃcidutprekṣayānvitaḥ
rūpakārthena ca punarutprekṣāvayavo yathā
tulyodayāvasānatvād gate'staṃ prati bhāsvati
vāsāya vāsaraḥ klānto viśatīva tamogṛham
varā vibhūṣā saṃsṛṣṭirbahvalaṃkārayogataḥ
racitā ratnamāleva sā caivamuditā yathā
gāmbhīryalāghavavator yuvayoḥ prājyaratnayoḥ
sukhasevyo janānāṃ tvaṃ duṣṭagrāho'mbhasāṃ patiḥ
analaṃkṛtakāntaṃ te vadanaṃ vanajadyuti
niśākṛtaḥ prakṛtyaiva cāroḥ kā vāstyalaṃkṛtiḥ
anyeṣāmapi kartavyā saṃsṛṣṭiranayā diśā
kiyadudghaṭṭitajñebhyaḥ śakyaṃ kathayituṃ mayā
bhāvikatvamiti prāhuḥ prabandhaviṣayaṃ guṇam
pratyakṣā iva dṛśyante yatrārthā bhūtabhāvinaḥ
citrodāttādbhutārthatvaṃ kathāyāḥ svabhinītatā
śabdānākulatā ceti tasya hetuṃ pracakṣate
āśīr api ca keṣāṃcidalaṃkāratayā matā
sauhṛdayyāvirodhoktau prayogo 'syāśca tadyathā
asmin jahīhi suhṛdi praṇayābhyasūyām āśliṣya gāḍham amumānatamādareṇa
vindhyaṃ mahāniva ghanaḥ samaye'bhivarṣann ānandajair nayanavāribhirukṣatu tvām
madāndhamātaṃgavibhinnasālā hatapravīrā drutabhītapaurāḥ
tvattejasā dagdhasamastaśobhā dviṣāṃ puraḥ paśyatu rājalokaḥ
girāmalaṃkāravidhiḥ savistaraḥ svayaṃ viniścitya dhiyā mayoditaḥ
anena vāgarthavidāmalaṃkṛtā vibhāti nārīva vidagdhamaṇḍanā
apārthaṃ vyarthamekārthaṃ sasaṃśayam apakramam
śabdahīnaṃ yatibhraṣṭaṃ bhinnavṛttaṃ visaṃdhi ca
deśakālakalālokanyāyāgamavirodhi ca
pratijñāhetudṛṣṭāntahīnaṃ duṣṭaṃ ca neṣyate
apārthamityapetārthaṃ sa cārthaḥ padavākyayoḥ
arthavān varṇasaṃghātaḥ suptiṅantaṃ padaṃ punaḥ
padānāmeva saṃghātaḥ sāpekṣāṇāṃ parasparam
nirākākṣaṃ ca tadvākyamekavastunibandhanam
kramavṛttiṣu varṇeṣu saṃghātādi na yujyate
buddhau tu sambhavatyetadanyatve'pi pratikṣaṇam
dhīr antyaśabdaviṣayā vṛttavarṇāhitasmṛtiḥ
vākyamityāhurapare na śabdāḥ kṣaṇanaśvarāḥ
atrāpi bahu vaktavyaṃ jāyate tattu noditam
gurubhiḥ kiṃ vivādena yathāprakṛtamucyate
samudāyārthaśūnyaṃ yattadapārthakamiṣyate
dāḍimāni daśāpūpāḥ ṣaḍityādi yathoditam
niruddhārthaṃ mataṃ vyarthaṃ viruddhaṃ tūpadiśyate
pūrvāparārthavyāghātādviparyayakaraṃ yathā
sakhi mānaṃ priye dhehi laghutāmasya mā gamaḥ
bhartuśchandānuvartinyaḥ prema ghnanti na hi striyaḥ
upāsitagurutvāttvaṃ vijitendriyaśatruṣu
śreyaso vinayādhānamadhunā tiṣṭha kevalam
yadabhinnārthamanyonyaṃ tadekārthaṃ pracakṣate
punaruktamidaṃ prāhuranye śabdārthabhedataḥ
na śabdapunaruktaṃ tu sthaulyādatropavarṇyate
kathamākṣiptacittaḥ sann uktam evābhidhāsyate
bhayaśokābhyasūyāsu harṣavismayayorapi
yathāha gaccha gaccheti punaruktaṃ ca tadviduḥ
atrārthapunaruktaṃ yattadevaikārthamiṣyate
uktasya punarākhyāne kāryāsaṃbhavato yathā
tāmutkamanasaṃ nūnaṃ karoti dhvanirambhasām
saudheṣu ghanamuktānāṃ praṇālīmukhapātinām
śruteḥ sāmānyadharmāṇāṃ viśeṣasyānudāhṛteḥ
apratiṣṭhaṃ yadekatra tajjñānaṃ saṃśayaṃ viduḥ
sasaṃśayamiti prāhustatastajjananaṃ vacaḥ
iṣṭaṃ niścitaye vākyaṃ na velāyeti tadyathā
vyālavanto durārohā ratnavantaḥ phalānvitāḥ
viṣamā bhūbhṛtastebhyo bhayamāśu pramādinām
yathopadeśaṃ kramaśo nirdeśo'tra kramo mataḥ
tadapetaṃ viparyāsādityākhyātamapakramam
vidadhānau kirīṭendū śyāmābhrahimasacchavī
rathāṅgaśūle bibhrāṇau pātāṃ vaḥ śambhuśārṅgiṇau
sūtrakṛtpādakāreṣṭaprayogād yo 'nyathā bhavet
tam āptaśrāvakāḥ siddheḥ śabdahīnaṃ viduryathā
sphurattaḍidvalayino vitatāmbhogarīyasaḥ
tejas tirayataḥ sauraṃ ghanān paśya divābhitaḥ
yatiśchandonirūḍhānāṃ śabdānāṃ yā vicāraṇā
tadapetaṃ yatibhraṣṭamiti nirdiśyate yathā
vidyutvantas tamālāsitavapuṣa ime vārivāhā dhvananti
gurorlaghośca varṇasya yo 'sthāne racanāvidhiḥ
tannyūnādhikatā vāpi bhinnavṛttamidaṃ yathā
bhramati bhramaramālā kānaneṣūnmadāsau
virahitaramaṇīko 'rhasyadya gantum
kānte induśiroratne ādadhāne udaṃśunī
pātāṃ vaḥ śambhuśarvāṇyāv iti prāhur visaṃdhyadaḥ
yā deśe dravyasambhūtirapi vā nopadiśyate
tattadvirodhi vijñeyaṃ svabhāvāttadyathocyate
malaye kandaropāntarūḍhakālāgurudrume
sugandhikusumānamrā rājante devadāravaḥ
ṣaṇṇāmṛtūnāṃ bhedena kālaḥ ṣoḍheva bhidyate
tadvirodhakṛdityāhurviparyāsādidaṃ yathā
udūḍhaśiśirāsārān prāvṛṣeṇyān nabhasvataḥ
phullāḥ surabhayantīme cūtāḥ kānanaśobhinaḥ
kalā saṃkalanāprajñā śilpānyasyāśca gocaraḥ
viparyastaṃ tathaivāhustadvirodhakaraṃ yathā
ṛṣabhātpañcamāttasmāt saṣaḍjaṃ dhaivataṃ smṛtam
ayaṃ hi madhyamagrāmo madhyamotpīḍitarṣabhaḥ
iti sādhāritaṃ mohād anyathaivāvagacchati
anyāsvapi kalāsvevamabhidheyā virodhitā
sthāsnujaṅgamabhedena lokaṃ tattvavido viduḥ
sa ca tadvyavahāro'tra tadvirodhakaraṃ yathā
teṣāṃ kaṭataṭabhraṣṭairgajānāṃ madabindubhiḥ
prāvartata nadī ghorā hastyaśvarathavāhinī
dhāvatāṃ sainyavāhānāṃ phenavāri mukhacyutam
cakāra jānudaghnāpān pratidiṅmukhamadhvanaḥ
nyāyaḥ śāstraṃ trivargoktidaṇḍanītiṃ ca tāṃ viduḥ
ato nyāyavirodhīṣṭamapetaṃ yattayā yathā
vijigīṣumupanyasya vatseśaṃ vṛddhadarśanam
tasyaiva kṛtinaḥ paścādabhyadhāccāraśūnyatām
antaryodhaśatākīrṇaṃ sālaṅkāyananetṛkam
tathāvidhaṃ gajacchadma nājñāsītsa svabhūgatam
yadi vopekṣitaṃ tasya sacivaiḥ svārthasiddhaye
aho nu mandimā teṣāṃ bhaktirvā nāsti bhartari
śarā dṛḍhadhanurmuktā manyumadbhirarātibhiḥ
marmāṇi parihṛtyāsya patiṣyantīti kānumā
hato 'nena mama bhrātā mama putraḥ pitā mama
mātulo bhāgineyaśca ruṣā saṃrabdhacetasaḥ
asyanto vividhāny ājāv āyudhānyaparādhinam
ekākinamaraṇyānyāṃ na hanyurbahavaḥ katham
namo'stu tebhyo vidvadbhyo ye 'bhiprāyaṃ kaverimam
śāstralokāv apāsyaiva nayanti nayavedinaḥ
sacetaso vanebhasya carmaṇā nirmitasya ca
viśeṣaṃ veda bālo'pi kaṣṭaṃ kiṃ nu kathaṃ nu tat
āgamo dharmaśāstrāṇi lokasīmā ca tatkṛtā
tadvirodhi tadācāravyatikramaṇato yathā
bhūbhṛtāṃ pītasomānāṃ nyāyye vartmani tiṣṭhatām
alaṃkariṣṇunā vaṃśaṃ gurau sati jigīṣuṇā
abhāryoḍhena saṃskāramantareṇa dvijanmanā
naravāhanadattena veśyāvān niśi pīḍitaḥ
na dūṣaṇāyāyamudāhṛto vidhirna cābhimānena kimu pratīyate
kṛtātmanāṃ tattvadṛśāṃ ca mādṛśo jano 'bhisaṃdhiṃ ka ivāvabhotsyate
atha pratijñāhetvādihīnaṃ duṣṭaṃ ca varṇyate
samāsena yathānyāyaṃ tanmātrārthapratītaye
prāyeṇa durbodhatayā śāstrād bibhyatyamedhasaḥ
tadupacchandanāyaiṣa hetunyāyalavoccayaḥ
svādukāvyarasonmiśraṃ śāstramapyupayuñjate
prathamālīḍhamadhavaḥ pibanti kaṭu bheṣajam
na sa śabdo na tadvācyaṃ na sa nyāyo na sā kalā
jāyate yanna kāvyāṅgamaho bhāro mahān kaveḥ
sattvādayaḥ pramāṇābhyāṃ pratyakṣamanumā ca te
asādhāraṇasāmānyaviṣayatvaṃ tayoḥ kila
pratyakṣaṃ kalpanāpoḍhaṃ tato 'rthāditi kecana
kalpanāṃ nāma jātyādiyojanāṃ pratijānate
samāropaḥ kilaitāvān sadarthālambanaṃ ca tat
jātyādyapohe vṛttiḥ kva kva viśeṣaḥ kutaśca saḥ
tadapoheṣu ca tathā siddhā sā buddhigocarā
avastukaṃ cedvitathaṃ pratyakṣaṃ tattvavṛtti hi
grāhyagrāhakabhedena vijñānāṃśo mato yadi
vijñānamatra sādṛśyādviśeṣo 'sya vikalpanā
arthādeveti rūpādestata eveti nānyataḥ
anyathā ghaṭavijñānamanyena vyapadiśyate
trirūpālliṅgato jñānamanumānaṃ ca kecana
tadvido nāntarīyārthadarśanaṃ cāparaṃ viduḥ
vividhāspadadharmeṇa dharmīkṛtaviśeṣaṇaḥ
pakṣastasya ca nirdeśaḥ pratijñetyabhidhīyate
tadarthahetusiddhāntasarvāgamavirodhinī
viruddhadharmā pratyakṣabādhinī ceti duṣyati
tayaiva hi tadarthasya virodhakaraṇaṃ yathā
yatirmama pitā bālyāt sūnuryasyāham aurasaḥ
astyātmā prakṛtirveti jñeyā hetvapavādinī
dharmiṇo 'syāprasiddhatvāt taddharmo'pi na setsyati
śāśvato'śāśvato veti prasiddhe dharmiṇi dhvanau
jāyate bhedaviṣayo vivādo vādinormithaḥ
svasiddhāntavirodhitvādvijñeyā tadvirodhinī
kaṇabhakṣo yathā śabdamācakṣītāvinaśvaram
sarvaśāstraviruddhatvātsarvāgamavirodhinī
yathā śucistanuḥ straiṇī tatpramāṇāni santi vā
ā kumāram asaṃdigdhadharmāhitaviśeṣaṇā
prasiddhadharmeti matā śrotragrāhyo dhvaniryathā
pratyakṣabādhinī tena pramāṇenaiva bādhyate
yathā śīto'nalo nāsti rūpamuṣṇaḥ kṣapākaraḥ
san pakṣe sadṛśe siddho vyāvṛttastadvipakṣataḥ
hetustrilakṣaṇo jñeyo hetvābhāso viparyayāt
san dvayoriti yaḥ siddhaḥ svapakṣaparapakṣayoḥ
abhinnalakṣaṇaḥ pakṣaḥ phalabhedādayaṃ dvidhā
parapakṣānupādānaṃ tadvṛtteścānudāhṛtau
kathamanyatarāsiddhahetvābhāsavyavasthitiḥ
sādhyadharmānugamataḥ sadṛśastatra yaśca san
anyo'pyasāv eka iva sāmānyādupacaryate
vipakṣastadvisadṛśo vyāvṛttastatra yo hy asan
iti dvayaikānugatir vyāvṛttir lakṣmasādhutā
sādhyasādhanadharmābhyāṃ siddho dṛṣṭānta ucyate
tadviparyayato vāpi tadābhastadavṛttitaḥ
sādhyena liṅgānugītastadabhāve ca nāstitā
khyāpyate yena dṛṣṭāntaḥ sa kilānyairdvidhocyate
dūṣaṇanyūnatādyuktirnyūnaṃ hetvādinātra ca
tanmūlatvātkathāyāśca nyūnaṃ neṣṭaṃ pratijñayā
jātayo dūṣaṇābhāsāstāḥ sādharmyasamādhayaḥ
tāsāṃ prapañco bahudhā bhūyastvādiha noditaḥ
aparaṃ vakṣyate nyāyalakṣaṇaṃ kāvyasaṃśrayam
idaṃ tu śāstragarbheṣu kāvyeṣvabhihitaṃ yathā
atha nityāvinābhāvi dṛṣṭaṃ jagati kāraṇam
kāraṇaṃ cen na tannityaṃ nityaṃ cet kāraṇaṃ na tat
lakṣmaprayogadoṣāṇāṃ bhedenānekavartmanā
saṃdhādisādhanaṃ siddhyai śāstreṣūditamanyathā
tajjñaiḥ kāvyaprayogeṣu tat prāduṣkṛtam anyathā
tatra lokāśrayaṃ kāvyamāgamāstattvaśaṃsinaḥ
asisaṃkāśam ākāśaṃ śabdo dūrānupātyayam
tadeva vāpi sindhūnāmaho sthemā mahārciṣaḥ
rūpādīnāṃ yathā dravyamāśrayo naśvarīti yā
iṣṭakāryābhyupagamaṃ pratijñāṃ pratijānate
dharmārthakāmakopānāṃ saṃśrayātsā caturvidhā
jarāmeṣa bibharmīti pratijñāya pituryathā
tathaiva puruṇābhāri sā syāddharmanibandhanī
upalapsye svayaṃ sītāmiti bhartṛnideśataḥ
hanūmatā pratijñāya sā jñātetyarthasaṃśrayā
āhariṣyāmyamumadya mahāsenātmajāmiti
kṛtvā pratijñāṃ vatsena hṛteti madanāśrayā
bhrāturbhrātṛvyamunmathya pāsyāmyasyāsṛgāhave
pratijñāya yathā bhīmas taccakārāvaśo ruṣā
kāryo'nyatra pratijñāyāḥ prayogo na kathaṃcana
parityāgasya kartavyo nāsāṃ catasṛṇām api
prāyopaveśāya yathā pratijñāya suyodhanaḥ
rājyāya punaruttasthāv iti dharmavirodhinī
āhūto na nivarteya dyūtāyeti yudhiṣṭhiraḥ
kṛtvā saṃdhāṃ śakuninā didevetyarthabādhinī
adyārabhya nivatsyāmi munivad vacanāditi
pituḥ priyāya yāṃ bhīṣmaścakre sā kāmabādhinī
atyājayad yathā rāmaḥ sarvakṣatravadhāśrayām
jāmadagnyaṃ yudhā jitvā sā jñeyā kopabādhinī
athābhyupagamaprāptiḥ saṃdhābhyupagamādvinā
anuktamapi yatrārthādabhyupaiti yathocyate
kimindriyadviṣā jñeyaṃ ko nirākṛtaye 'ribhiḥ
ko vā gatvaramarthibhyo na yacchati dhanaṃ laghu
kimatyayaṃ tu yaḥ kṣepaḥ saukaryaṃ darśayatyasau
hetustrilakṣmaiva mataḥ kāvyeṣvapi sumedhasām
anvayavyatirekau hi kevalāv arthasiddhaye
yathābhito vanābhogametadasti mahatsaraḥ
kūjanātkurarāṇāṃ ca kamalānāṃ ca saurabhāt
anyadharmo'pi tatsiddhiṃ sambandhena karotyayam
dhūmādabhraṃkaṣāt sāgneḥ pradeśasyānumāmiva
apṛthakkṛtasādhyo'pi hetuścātra pratīyate
anvayavyatirekābhyāṃ vinaivārthagatiryathā
dīpradīpā niśā jajñe vyapavṛttadivākarā
hetupradīpadīpatvamapavṛttau raveriha
tasyāpi sudhiyām iṣṭā doṣāḥ prāguditās trayaḥ
ajñānasaṃśayajñānaviparyayakṛto yathā
kāśā haranti hṛdayamamī kusumasaurabhāt
apām abhyarṇavartitvādete jñeyāḥ śarāravaḥ
asau śuklāntanetratvāccakora iti gṛhyatām
tulyajātāv adṛṣṭatvāt sādhayatyacakoratām
uktasyārthasya dṛṣṭāntaṃ pratibimbanidarśanam
nanūpamānamevāstu na hetvanabhidhānataḥ
sādhyasādhanayoruktiruktādanyatra neṣyate
mukhaṃ padmamivetyatra kiṃ sādhyaṃ kiṃ ca sādhanam
iti prayogasya yathā kalāv api bhavāniha
śreyān vṛddhānuśiṣṭatvāt pūrve kārtayuge yathā
yatra dṛṣṭāntamātreṇa vyajyete sādhyasādhane
tamāhuḥ śuddhadṛṣṭāntaṃ tanmātrāviṣkṛteryathā
bharatastvaṃ dilīpastvaṃ tvamevailaḥ purūravāḥ
tvameva vīra pradyumnastvameva naravāhanaḥ
kathamekapadenaiva vyajyerannasya te guṇāḥ
iti prayuñjate santaḥ kecidvistarabhīravaḥ
padamekaṃ paraṃ sādhu nārvācīnaṃ nibandhanam
vaiparītyādviparyāsaṃ kīrterapi karoti tat
ahṛdyamasubhirbhedaṃ rasavattve'pyapeśalam
kāvyaṃ kapitthamāmraṃ vat keṣāṃcit sadṛśaṃ yathā
prajājanaśreṣṭhavariṣṭhabhūbhṛcchirocitāṅghreḥ pṛthukīrtidhiṣṇya
ahighnapadmasya jalāridhāmnas tavaiva nānyasya sutasya vṛttam
aṃśumadbhiśca maṇibhiḥ phalanimnaiśca śākhibhiḥ
phullaiśca kusumairanyairvāco'laṃkurute yathā
śubhamarakatapadmarāgacitre saphalasapallavabhūricāruvṛtte
bahukusumavibhūṣite sa tasthau suramunisiddhayute sumerupṛṣṭhe
tadebhiraṅgair bhūṣyante bhūṣaṇopavanasrajaḥ
vācāṃ vakrārthaśabdoktir alaṃkārāya kalpate
viruddhapadam asvarthaṃ bahupūraṇamākulam
kurvanti kāvyamapare vyāyatābhīpsayā yathā
elātakkolanāgasphuṭabakulalatācandanasyandanāḍhyasṛkkākarpūracakrāgurumanaḥśilādhyāmakāvyāptatīraḥ
śaṅkhavrātākulāntas timimakarakulākīrṇavīcīpratāno dadhre yasyāmbur āśiḥśaśikumudasudhākṣīraśuddhāṃ sukīrtim
iti nigaditāstāstā vācām alaṃkṛtayo mayā bahuvidhakṛtīrdṛṣṭvānyeṣāṃ svayaṃ paritarkya ca
prathitavacasaḥ santo'bhijñāḥ pramāṇamihāpare gurutaradhiyām asvārādhaṃ mano'kṛtabuddhibhiḥ
sūtrāmbhasaṃ padāvartaṃ pārāyaṇarasātalam
dhātūṇādigaṇagrāhaṃ dhyānagrahabṛhatplavam
dhīrair ālokitaprāntam amedhobhir asūyitam
sadopabhuktaṃ sarvābhiranyavidyākareṇubhiḥ
nāpārayitvā durgādhamamuṃ vyākaraṇārṇavam
śabdaratnaṃ svayaṃgamam alaṃkartum ayaṃ janaḥ
tasya cādhigame yatnaḥ kāryaḥ kāvyaṃ vidhitsatā
parapratyayato yattu kriyate tena kā ratiḥ
nānyapratyayaśabdā vāg [... au4 Zeichenjh] mude satām
pareṇa dhṛtamukteva sarasā kusumāvalī
mukhyastāvadayaṃ nyāyo yat svaśaktyā pravartate
anye sārasvatā nāma santyanyoktānuvādinaḥ
pratītirartheṣu yatastaṃ śabdaṃ bruvate'pare
dhūmabhāsorapi prāptā śabdatānyānumāṃ prati
nanvakārādivarṇānāṃ samudāyo'bhidheyavān
arthapratītaye gītaḥ śabda ityabhidhīyate
pratyekamasamarthānāṃ samudāyo'rthavān katham
varṇānāṃ kramavṛttitvān nyāyyā nāpi ca saṃhatiḥ
na cāpi samudāyibhyaḥ samudāyo'tiricyate
dārubhittibhuvo'tītya kimanyat sadma kalpyate
tasmāt kūṭastha ityeṣā śābdī vaḥ kalpanā vṛthā
pratyakṣamanumānaṃ vā yatra tat paramārthataḥ
śapathairapi cādeyaṃ vaco na sphoṭavādinām
nabhaḥkusumamastīti śraddadhyāt kaḥ sacetanaḥ
iyanta īdṛśā varṇā īdṛgarthābhidhāyinaḥ
vyavahārāya lokasya prāgitthaṃ samayaḥ kṛtaḥ
sa kūṭastho'napāyī ca nādādanyaśca kathyate
mandāḥ sāṃketikānarthān manyante pāramārthikān
vinaśvaro'stu nityo vā sambandho'rthena vā satā
namo'stu tebhyo vidvadbhyaḥ pramāṇaṃ ye'sya niścitau
anyāpohena śabdo'rtham āhetyanye pracakṣate
anyāpohaśca nāmānyapadārthāpākṛtiḥ kila
yadi gaurityayaṃ śabdaḥ kṛtārtho'nyanirākṛtau
janako gavi gobuddher mṛgyatām aparo dhvaniḥ
arthajñānaphalāḥ śabdā na caikasya phaladvayam
apavādavidhijñāne phale caikasya vaḥ katham
purā gauriti vijñānaṃ gośabdaśravaṇādbhavet
yenāgopratiṣedhāya pravṛtto gauriti dhvaniḥ
varṇabhedādidaṃ bhinnaṃ varṇāḥ svāṃśavikalpataḥ
ke śabdāḥ kiṃ ca tadvācyamityaho vartma dustaram
dravyakriyājātiguṇabhedāt te ca caturvidhāḥ
yadṛcchāśabdamapyanye ḍitthādi pratijānate
nānābhāṣāviṣayiṇām aparyantārthavartinām
iyattā kena vāmīṣāṃ viśeṣādavadhāryate
vakravācāṃ kavīnāṃ ye prayogaṃ prati sādhavaḥ
prayoktuṃ ye na yuktāśca tadviveko'yamucyate
nāprayuktaṃ prayuñjīta cetaḥsammohakāriṇam
tulyārthatve'pi hi brūyātko hanti gativācinam
śrotrādiṃ na tu durbodhaṃ na duṣṭādimapeśalam
grāmyaṃ na piṇḍīśūrādiṃ na ḍitthādimapārthakam
nāpratītānyathārthatvaṃ dhātvanekārthatāvaśāt
na leśajñāpakākṛṣṭasaṃhati dhyāti vā yathā
na śiṣṭairuktamityeva na tantrāntarasādhitam
chandovaditi cotsargānna cāpi chāndasaṃ vadet
kramāgataṃ śrutisukhaṃ śabdamarthyamudīrayet
atiśete hyalaṃkāramanyaṃ vyañjanacārutā
siddho yaścopasaṃkhyānādiṣṭyā yaścopapāditaḥ
tam ādriyeta prāyeṇa na tu yogavibhāgajam
iyaṃ candramukhī kanyā prakṛtyaiva manoharā
asyāṃ suvarṇālaṃkāraḥ puṣṇāti nitarāṃ śriyam
vṛddhipakṣaṃ prayuñjīta saṃkrame'pi mṛjer yathā
mārjantyadhararāgaṃ te patanto bāṣpabindavaḥ
sarūpaśeṣaṃ tu pumān striyā yatra ca śiṣyate
yathāha varuṇāvindrau bhavau śarvau mṛḍāviti
yathā paṭayatītyādi ṇic prātipadikāttataḥ
ṇāviṣṭhavaditīṣṭyā ca tathā kraśayatītyapi
prayuñjītāvyayībhāvam adantaṃ nāpyapañcami
tṛtīyāsaptamīpakṣe nālugviṣayam ānayet
tiṣṭhadguprabhṛtau vācyau naktaṃdivasagocarau
yathā vidvānadhīte'sau tiṣṭhadgu ca vahadgu ca
śiṣṭaprayogamātreṇa nyāsakāramatena vā
tṛcā samastaṣaṣṭhīkaṃ na kathaṃcidudāharet
sūtrajñāpakamātreṇa vṛtrahantā yathoditaḥ
akena ca na kurvīta vṛttiṃ tadgamako yathā
pañcarājīti ca yathā prayuñjīta dviguḥ striyām
napuṃsakaṃ tatpuruṣaṃ puruhūtasabhaṃ yathā
sarvebhyaśca bhṛśādibhyo vadelluptahalaṃ yathā
priyonmanāyate sā te kiṃ śaṭhābhimanāyase
tṛtīyaikavacaḥ ṣaṣṭyām āmantaṃ ca vadet kvipi
yathoditaṃ balabhidā surucāṃ vidyutāmiva
asantamapi yadvākyaṃ tattathaiva prayojayet
yathocyate'mbhasāṃ bhāsā yaśasāmambhasāmiti
puṃsi striyāṃ ca kvasvantamicchantyachāndasaṃ kila
upeyuṣāmapi divaṃ yathā na vyeti cārutā
ibhakumbhanibhau bālā dadhuṣī kantuke stanau
ratikhedapariśrāntā jahāra hṛdayaṃ nṛṇām
śabalādibhyo nitarāṃ bhāti ṇij vihito yathā
balākāḥ paśya suśroṇi ghanāñchabalayantyamūḥ
śiśirāsārakaṇikāṃ sadṛśaste tu kaṅgavat
saṃvījayati suśroṇi ratikhedālasekṣaṇām
evaṃ ṇicaḥ prayogastu sarvatrālaṃkṛtiḥ parā
liṅgatrayopapannaṃ ca tācchīlyaviṣayaṃ ṇinim
tasyā hārī stanābhogo vadanaṃ hāri sundaram
hāriṇī tanuratyantaṃ kiyanna harate manaḥ
tācchīlyādiṣu ceṣyante sarva eva tṛnādayaḥ
viśeṣeṇaiva tatreṣṭā yutkurajvarajiṣṇucaḥ
ktinnantaṃ ca prayuñjīta saṃgatiḥ saṃhatiryathā
śakārau jāgur iṣṭau ca jāgaryā jāgarā yathā
upāsaneti ca yucaṃ nityam āseḥ prayojayet
lyuṭaṃ ca kartṛviṣayaṃ devano ramaṇo yathā
aṇṇāntādapi ṅībiṣṭo lakṣmīḥ pauraṃdarī yathā
aṇ mahārajanāllākṣārocanābhyāṃ tathā ca ṭhak
ḍmatubiṣṭaṃ ca kumudādyatheyaṃ bhūḥ kumudvatī
ṭhak cāpi tena jayatītyākṣikaḥ śāstriko yathā
hitaprakaraṇe ṇaṃ ca sarvaśabdāt prayuñjate
tataśchamiṣṭhyā ca yathā sārvaḥ sarvīya ityapi
vaded imanijantaṃ ca paṭimā laghimā yathā
viśeṣeṇeyasunniṣṭo jyāyānāpa kanīyasīm
dvayasajdadhnacāviṣṭau pramāṇaviṣayau yathā
jānudaghnī sarin nārīnitambadvayasaṃ saraḥ
matupprakaraṇo jyotsnātamisrāśṛṅgiṇādayaḥ
inacca phalabarhābhyāṃ phalino barhiṇo yathā
iniḥ prayuktaḥ prāyeṇa tathā ṭhaṃśca manīṣibhiḥ
tatrāpi mekhalāmālāmāyānāṃ sutarāṃ matā
abhyastājjheradādeśe dadhatītyādayo'pi ca
roditi svapitītyādi saheṭā sārvadhātukam
abhyasteṣu prayoktavyam adantaṃ ca videḥ śatuḥ
asau dadhadalaṃkāraṃ srajaṃ bibhracca śobhate
raṃ yoginaṃ vadet
yathaitacchyāmamābhāti vanaṃ vanajalocane
naikatraukārabhūyastvaṃ gato yāto hato yathā
sāvarṇyavatsayorbhasya brūyānnānyatra paddhateḥ
sālāturīyamatam etadanukrameṇa ko vakṣyatīti virato'hamato vicārāt
śabdārṇavasya yadi kaścidupaiti pāraṃ bhīmāmbhasaśca jaladheriti vismayo'sau
vidyānāṃ satatamapāśrayo'parāsāṃ tāsūktānna ca viruṇaddhi kāṃścidarthān
śraddheyaṃ jagati mataṃ hi pāṇinīyaṃ mādhyasthyād bhavati na kasyacitpramāṇam
avalokya matāni satkavīnām avagamya svadhiyā ca kāvyalakṣma
sujanāvagamāya bhāmahena grathitaṃ rakrilagomisūnunedam
iti śrībhāmahālaṃkāre ṣaṣṭhaḥ paricchedaḥ
ṣaṣṭhyā śarīraṃ nirṇītaṃ śataṣaṣṭhyā tvalaṃkṛtiḥ
pañcāśatā doṣadṛṣṭiḥ saptatyā nyāyanirṇayaḥ
ṣaṣṭhyā śabdasya śuddhiḥ syādityevaṃ vastupañcakam
uktaṃ ṣaḍbhiḥ paricchedairbhāmahena krameṇa vaḥ
