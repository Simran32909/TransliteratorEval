evaṃ hi śāstraviṣayo na jijñāsyeta yadi duḥkhaṃ nāma jagati na syāt
sad vā jihāsitam
jihāsitaṃ vāśakyasamucchedam
aśakyasamucchedatā dvedhā
duḥkhasya nityatvād vā taducchedopāyāparijñānād vā
śakyasamucchedatve 'pi ca śāstraviṣayasya jñānasyānupāyatvād vā sukarasyopāyāntarasya sadbhāvād vā
tatra na tāvad duḥkhaṃ nāsti nāpyajihāsitam ity uktaṃ duḥkhatrayābhighātād iti
duḥkhānāṃ trayaṃ duḥkhatrayam
tat khalv ādhyātmikam ādhibhautikam ādhidaivikaṃ ca
tatrādhyātmikaṃ dvividhaṃ śārīraṃ mānasaṃ ca
śārīraṃ vātapittaśleṣmaṇāṃ vaiṣamyanimittam
mānasaṃ kāmakrodhalobhamohabhayerṣyāviṣayaviśeṣadarśananibandhanam
sarvaṃ caitad āntaropāyasādhyatvād ādhyātmikaṃ duḥkham
bāhyopāyasādhyaṃ duḥkhaṃ dvedhā
ādhibhautikam ādhidaivikaṃ ca
tatrādhibhautikaṃ mānuṣapaśumṛgapakṣisarīsṛpasthāvaranimittam
ādhidaivikaṃ yakṣarākṣasavināyakagrahādyāveśanibandhanam
tad etat pratyātmani vedanīyaṃ duḥkhaṃ rajaḥpariṇāmabhedo na śakyaṃ pratyākhyātum
tad anena duḥkhatrayeṇāntaḥkaraṇavartinā cetanāśakteḥ pratikūlatayābhisambandho 'bhighātaḥ
etāvatā pratikūlavedanīyatvaṃ jihāsāhetur uktam
yadyapi na saṃnirudhyate duḥkhaṃ tathāpi tadabhibhavaḥ śakyaṃ kartum ityupariṣṭānnivedayiṣyate
tathā copapannaṃ tadapaghātake hetāviti
tasya duḥkhatrayasyāpaghātakas tadapaghātakaḥ
upasarjanasyāpi buddhyā saṃnikṛṣṭasya tadā parāmarśaḥ
apaghātakaś ca hetuḥ śāstravyutpādyo nānya ityāśayaḥ
atra śaṅkate dṛṣṭe sāpārthā cet
ayam arthaḥ
astu duḥkhatrayaṃ jihāsatu ca taccetano bhavatu ca tacchakyahānaṃ sahatāṃ ca śāstragamya upāyastad ucchettum
tathāpyatra prekṣāvatāṃ jijñāsāyuktā
dṛṣṭasyaivopāyasya taducchedakasya sukarasya vidyamānatvāttattvajñānasya tv anekajanmābhyāsaparamparāyāsasādhyatayātiduṣkaratvāt
tathā ca laukikānām ābhāṇakaḥ
arke cenmadhu vindeta kim arthaṃ parvataṃ vrajet
iṣṭasyārthasya saṃsiddhau ko vidvān yatnam ācaret
iti
santi copāyāḥ śataṃ śārīraduḥkhapratīkārāyeṣatkarā bhiṣajāṃ varair upadiṣṭāḥ
mānasasyāpi tāpasya pratīkārāya manojñastrīpānānnabhojanavilepanavastrālaṃkārādiviṣayasaṃprāptir upāya īṣatkaraḥ
evam ādhibhautikasya duḥkhasya nītiśāstrābhyāsakuśalatāniratyayasthānādhyāsanādiḥ pratīkārahetur īṣatkaraḥ
tathādhidaivikasya duḥkhasya maṇimantrādyupayogaḥ sukaraḥ pratīkāropāya iti
nirākaroti
neti
kutaḥ
ekāntātyantato 'bhāvāt
ekānto duḥkhanivṛtter avaśyaṃbhāvaḥ
atyanto duḥkhasya nivṛttasya punaranutpādaḥ
tayor ekāntātyantayor abhāva ekāntātyantato 'bhāvaḥ
ekāntātyantata iti ṣaṣṭhīsthāne sārvavibhaktikas tasiḥ
etad uktaṃ bhavati
yathāvidhi rasāyanakāminīnītiśāstrābhyāsamantrādyupayoge 'pi tasya tasyādhyātmikāder duḥkhasyānivṛtter darśanāt anaikāntikatvaṃ nivṛttasyāpi punarutpattidarśanād anātyantikatvam iti sukaro 'pyaikāntikātyantikaduḥkhanivṛtter na dṛṣṭa upāya iti nāpārthā jijñāsetyarthaḥ
yadyapi duḥkham amaṅgalaṃ tathāpi tadapaghāto maṅgalam eveti yuktaṃ tatkīrtanam iti
iti duḥkhavirodhī sukhaviśeṣaḥ svasattayā samūlaghātam apahanti duḥkham
na caiṣa kṣayī
tathā hi śrūyate apāma somam amṛtā abhūmeti
tatkṣaye kuto 'mṛtatvasaṃbhavaḥ
tasmād vaidikasya tāpatrayapratīkārahetor muhūrtayāmāhorātramāsasaṃvatsarādinirvartanīyatayānekajanmaparaṃparāyāsasaṃpādanīyād vivekajñānād īṣatkaratvāt punar api vyarthā jijñāsetyāśaṅkyāha
gurupāṭhād anuśrūyata ityanuśravo vedaḥ
etad uktam bhavati
śrūyata eva param na kenacit kriyata iti
tatra bhava ānuśravikas tatra prāpto jñāta iti yāvat
ānuśraviko 'pi dṛṣṭena tulyaṃ vartate
aikāntikātyantikaduḥkhapratīkārānupāyatvasyobhayatrāpi tulyatvāt
yadyapyānuśravika iti sāmānyābhidhānaṃ tathāpi karmakalāpābhiprāyaṃ draṣṭavyaṃ vivekajñānasyāpy ānuśravikatvāt
tathā ca śrūyata ātmā jñātavyaḥ prakṛtito vivektavyaḥ na sa punar āvartata iti
asyāṃ pratijñāyāṃ hetum āha sa hyaviśuddhikṣayātiśayayuktaḥ
aviśuddhiḥ somādiyāgasya paśubījādivadhasādhanatā
yathāha smātra bhagavān pañcaśikhācāryaḥ svalpaḥ saṅkaraḥ saparihāraḥ sapratyavamarṣa iti
svalpaḥ saṅkaro jyotiṣṭomādijanmanaḥ pradhānapūrvasya paśuhiṃsādijanmanānarthahetunāpūrveṇa saparihāraḥ
śakyo hi kiyatā prāyaścittena parihartum
atha pramādataḥ prāyaścittam api nācaritaṃ pradhānakarmavipākasamaye ca pacyate tathāpi yāvad asāv anarthaṃ sūte tāvat sapratyavamarṣaḥ
mṛṣyante hi puṇyasaṃbhāropanītasudhāhradāvagāhinaḥ kuśalāḥ pāpamātropapāditāṃ duḥkhavahnikaṇikām
na ca mā hiṃsyāt sarvā bhūtānīti sāmānyaśāstraṃ viśeṣaśāstreṇāgnīṣomīyaṃ paśum ālabhetetyanena bādhyata iti yuktam
virodhābhāvāt
virodhe hi balīyasā durbalaṃ bādhyate
na cāsti virodho bhinnaviṣayatvāt
mā hiṃsyād iti niṣedhena hiṃsāyā anarthahetubhāvo jñāpyate na tvakratvarthatvam api
na cānarthahetutvakratūpakārakatvayoḥ kaścid virodhaḥ
sā hi puruṣasya doṣam āvakṣyati kratoś copakariṣyatīti
kṣayātiśayau phalagatāvapyupāya upacaritau
kṣayitvaṃ ca svargādeḥ sattve sati kāryatvād anumitam
jyotiṣṭomādayaḥ svargamātrasya sādhanaṃ vājapeyādayaśca svārājyasyetyatiśayayuktatvam
parasaṃpadutkarṣo hi hīnasaṃpadaṃ puruṣaṃ duḥkhākaroti
apāma somam amṛtā abhūmeti cāmṛtābhidhānaṃ cirasthemānam upalakṣayati
yad āhur ābhūtasaṃplavaṃ sthānam amṛtatvaṃ hi bhāṣyate
ata eva ca śrutiḥ
na karmaṇā na prajayā dhanena tyāgenaike amṛtatvam ānaśuḥ
pareṇa nākaṃ nihitaṃ guhāyāṃ vibhrājate yad yatayo viśanti
tathā
karmabhir mṛtyum ṛṣayo niṣeduḥ prajāvanto draviṇam īhamānāḥ
tathāpare ṛṣayo manīṣiṇaḥ paraṃ karmabhyo 'mṛtatvam ānaśuḥ
iti
tad etat sarvam abhipretyāha tadviparītaḥ śreyān
tasmād ānuśravikād duḥkhāpaghātakād upāyāt somāder aviśuddhād anityasātiśayaphalād viparīto viśuddho hiṃsādisaṅkarabhāvān nityaniratiśayaphalo 'sakṛdapunarāvṛttiśruteḥ
na ca kāryatvenānityatā phalasya yuktā bhāvakāryasya tathātvād duḥkhapradhvaṃsasya ca kāryasya tadvaiparītyāt
na ca duḥkhāntarotpādaḥ kāraṇāpravṛttau kāryasyānutpādād vivekajñānopajananaparyantatvācca kāraṇasya pravṛtteḥ
etaccopariṣṭād upapādayiṣyate
akṣarārthastu tasmād ānuśravikād duḥkhāpaghātakāddhetor viparītaḥ sattvapuruṣānyatāpratyayaḥ sākṣātkāro duḥkhāpaghātako hetuḥ
ata eva śreyān
ānuśraviko hi vedavihitatvānmātrayā duḥkhāpaghātakatvācca praśasyaḥ
sattvapuruṣānyatāpratyayo 'pi praśasyaḥ
tad anayoḥ praśasyayor madhye sattvapuruṣānyatāpratyayaḥ śreyān
kutaḥ punar asyotpattir iti
ata uktaṃ vyaktāvyaktajñavijñānād iti
vyaktaṃ cāvyaktaṃ ca jñaśca vyaktāvyaktajñās teṣāṃ vijñānaṃ vivekena jñānaṃ vyaktāvyaktajñavijñānam
vyaktajñānapūrvakam avyaktasya tatkāraṇasya jñānam
tayoḥ pārārthyenātmā paro jñāyata iti jñānakrameṇa kramābhidhānam
etad uktaṃ bhavati
śrutismṛtītihāsapurāṇebhyo vyaktādīn vivekena śrutvā śāstrayuktyā ca vyavasthāpya dīrghakālādaranairantaryasatkārasevitād bhāvanāmayāt tattvābhyāsān nāsmi na me nāham ityapariśeṣam aviparyayād viśuddhaṃ kevalam utpadyate jñānam iti
tad evaṃ prekṣāvadapekṣitārthatvena śāstrārambhaṃ samādhāya śāstram ārabhamāṇaḥ śrotur buddhisamavadhānāya tadarthaṃ saṃkṣepataḥ pratijānīte
saṃkṣepato hi śāstrārthasya catasro vidhāḥ
kaścid arthaḥ prakṛtir eva kaścid vikṛtir eva kaścit prakṛtivikṛtiḥ kaścid anubhayaḥ
tatra kā prakṛtir iti
ata āha prakṛtir avikṛtiḥ
prakarotīti prakṛtiḥ pradhānaṃ sattvarajastamasāṃ sāmyāvasthā
sāvikṛtiḥ prakṛtir evetyarthaḥ
kasmād iti
ata uktaṃ mūleti
mūlaṃ cāsau prakṛtiśceti mūlaprakṛtiḥ
viśvasya kāryakalāpasya sā mūlaṃ na tvasyā mūlāntaram astyanavasthāprasaṅgāt
na cānavasthāyāṃ pramāṇam astīti bhāvaḥ
katamāḥ punaḥ prakṛtivikṛtayaḥ kiyatyaśceti
ata uktam
mahadādyāḥ prakṛtivikṛtayaḥ sapta
prakṛtayaśca tā vikṛtayaśceti prakṛtivikṛtayaḥ sapta
tathā hi mahattattvam ahaṃkārasya prakṛtir vikṛtiśca mūlaprakṛteḥ
evam ahaṃkāratattvaṃ tanmātrāṇām indriyāṇāṃ ca prakṛtir vikṛtiśca mahataḥ
evaṃ pañca tanmātrāṇi bhūtānām ākāśādīnāṃ prakṛtayo vikṛtayaścāhaṃkārasya
atha kā vikṛtiḥ kiyatī ceti
ata uktaṃ ṣoḍaśakastu vikāra iti
ṣoḍaśasaṃkhyāparimāṇo gaṇaḥ ṣoḍaśakaḥ
tuśabdo 'vadhāraṇe bhinnakramaḥ
pañca bhūtānyekādaśendriyāṇīti ṣoḍaśako gaṇo vikāra eva na ca prakṛtiḥ yadyapi pṛthivyādīnām api govṛkṣādayo vikārā evaṃ tadvikārabhedānāṃ payobījādīnāṃ dadhyaṅkurādayastathāpi gavādayo bījādayo vā na pṛthivyādibhyas tattvāntaram
tattvāntarasyopādānatvaṃ ca prakṛtitvam ihābhipretam ityadoṣaḥ
anubhayam āha na prakṛtir na vikṛtiḥ puruṣa iti
etat sarvam upariṣṭād upapādayiṣyate
tam imam arthaṃ prāmāṇikaṃ kartum abhimatāḥ pramāṇabhedā darśanīyāḥ
na ca sāmānyalakṣaṇam antareṇa śakyaṃ viśeṣalakṣaṇaṃ kartum iti pramāṇasāmānyaṃ tāvallakṣayati
atra ca pramāṇam iti samākhyā lakṣyapadaṃ tannirvacanaṃ ca lakṣaṇam
pramīyate 'neneti nirvacanāt pramāṃ prati karaṇatvaṃ gamyate
asaṃdigdhaviparītānadhigataviṣayā cittavṛttiḥ bodhaḥ pauruṣeyaḥ phalaṃ pramā tatsādhanaṃ pramāṇam iti saṃśayaviparyayasmṛtisādhanānāṃ pramāṇeṣvaprasaṅgaḥ
saṃkhyāvipratipattiṃ nirākaroti trividham iti
tisro vidhā asya pramāṇasāmānyasyeti trividhaṃ na nyūnaṃ nāpyadhikam ityarthaḥ
viśeṣalakṣaṇānantaraṃ caitad upapādayiṣyāmaḥ
katamās tā vidhā iti
ata āha dṛṣṭam anumānam āptavacanaṃ ceti
etacca laukikapramāṇābhiprāyaṃ lokavyutpādanārthatvācchāstrasya tasyaivādhikārāt
ārṣaṃ tu vijñānaṃ yogināṃ na lokapratipādanāyālam iti sad api nābhihitam anadhikārāt
syād etat
mā bhūnnyūnam adhikaṃ ca kasmānna bhavati
saṃgirante hi vādina upamānādīnyapi pramāṇānīti
ata āha sarvapramāṇasiddhatvāt
eṣveva dṛṣṭānumānāptavacaneṣu sarveṣāṃ pramāṇānāṃ siddhatvād antarbhāvād ityarthaḥ
etaccopapādayiṣyata ityuktam
atha prameyavyutpādanāya pravṛttaṃ śāstraṃ kasmāt pramāṇaṃ sāmānyato viśeṣataśca lakṣayatīti
ata āha prameyasiddhiḥ pramāṇāddhi
siddhiḥ pratītiḥ
seyam āryārthakramānurodhena pāṭhakramam anādṛtya vyākhyātā
atra dṛṣṭam iti lakṣyanirdeśaḥ pariśiṣṭaṃ tu lakṣaṇam
samānāsamānajātīyavyavacchedo lakṣaṇārthaḥ
avayavārthastu viṣiṇvanti viṣayiṇam avabadhnanti svena rūpeṇa nirūpaṇīyaṃ kurvantīti yāvat
viṣayāḥ pṛthivyādayaḥ sukhādayaścāsmadādīnām aviṣayāśca tanmātralakṣaṇā yoginām ūrdhvasrotasāṃ ca viṣayāḥ
viṣayaṃ viṣayaṃ prati vartata iti prativiṣayam indriyam
vṛttiśca saṃnikarṣaḥ arthasaṃnikṛṣṭam indriyam ityarthaḥ
tasminnadhyavasāyas tadāśrita ityarthaḥ
adhyavasāyaśca buddhivyāpāro jñānam
upāttaviṣayāṇām indriyāṇāṃ vṛttau satyāṃ buddhes tamo'bhibhave sati yaḥ sattvasamudrekaḥ so 'dhyavasāya iti ca vṛttir iti ca jñānam iti cākhyāyate
idaṃ tat pramāṇam
anena yaścetanāśakter anugrahas tatphalaṃ pramābodhaḥ
buddhitattvaṃ hi prākṛtatvād acetanam iti tadīyo 'dhyavasāyo 'pyacetano ghaṭādivat
evaṃ buddhitattvasya sukhādayo 'pi pariṇāmabhedā acetanāḥ
puruṣastu sukhādyananuṣaṅgī cetanaḥ
so 'yaṃ buddhitattvavartinā jñānasukhādinā tatpratibimbitas tacchāyāpattyā jñānasukhādimān iva bhavatīti tenānugṛhyate
citicchāyāpattyā cācetanāpi buddhis tadadhyavasāyaśca cetana iva bhavatīti
yathā vakṣyati
tasmāt tatsaṃyogād acetanaṃ cetanāvad iva liṅgam
guṇakartṛtve ca tathā karteva bhavatyudāsīnaḥ
iti
atrādhyavasāyagrahaṇena saṃśayaṃ vyavacchinatti
saṃśayasyānavasthitagrahaṇenāniścitarūpatvāt
niścayo 'dhyavasāya ityanarthāntaram
viṣayagrahaṇenāsadviṣayaṃ viparyayam apākaroti
pratigrahaṇena cendriyārthasaṃnikarṣasūcanād anumānasmṛtyādayaḥ parākṛtā bhavanti
tad evaṃ samānāsamānajātīyavyavacchedakatvāt prativiṣayādhyavasāya iti dṛṣṭasya sampūrṇaṃ lakṣaṇam
lakṣaṇāntarāṇi tairthikānāṃ na dūṣitāni vistarabhayād iti
nānumānaṃ pramāṇam iti vadatā lokāyatikenāpratipannaḥ saṃdigdho viparyasto vā puruṣaḥ pratipādyate
na ca puruṣāntaragatā ajñānasaṃdehaviparyayāḥ śakyā arvāgdṛśā pratipattuṃ nāpi mānāntareṇa tadabhāvāt
anavadhṛtājñānasaṃśayaviparyāsastu yaṃ kaṃcana puruṣaṃ prati vartamāno 'navadheyavacanatayā prekṣāvadbhir unmattavad upekṣyeta
tad anenājñānādayaḥ parapuruṣavartino 'bhiprāyabhedād vacanālliṅgād anumātavyā ityakāmenāpyanumānam abhyupeyam
tatra pratyakṣakāryatvād anumānaṃ pratyakṣād anantaraṃ nirūpaṇīyam
tatrāpi sāmānyalakṣaṇapūrvakatvād viśeṣalakṣaṇasyānumānasāmānyaṃ tāvallakṣayati liṅgaliṅgipūrvakam iti
liṅgaṃ vyāpyaṃ liṅgi vyāpakam
śaṅkitasamāropitopādhinirākaraṇena svabhāvapratibaddhaṃ vyāpyaṃ yena pratibaddhaṃ tad vyāpakam
liṅgaliṅgigrahaṇena viṣayavācinā viṣayiṇaṃ pratyayam upalakṣayati
dhūmādir vyāpyo vahnyādir vyāpaka iti yaḥ pratyayastatpūrvakam
liṅgigrahaṇaṃ cāvartanīyam
tena liṅgam asyāstīti pakṣadharmatājñānam api darśitaṃ bhavati
tad vyāpyavyāpakapakṣadharmatājñānapūrvakam anumānam ityanumānasāmānyalakṣaṇaṃ lakṣitam
anumānaviśeṣāṃstantrāntare lakṣitān smārayati trividham anumānam iti
tat sāmānyato lakṣitaṃ viśeṣatas trividham
pūrvavaccheṣavat sāmānyatodṛṣṭaṃ ceti
tatra prathamaṃ tāvad dvividham
vītam avītaṃ ca
anvayamukhena pravartamānaṃ vidhāyakaṃ vītaṃ vyatirekamukhena pravartamānaṃ niṣedhakam avītam
tatrāvītaṃ śeṣavat
śiṣyate pariśiṣyata iti śeṣaḥ
sa eva viṣayatayā yasyāstyanumānasya taccheṣavad yad āhuḥ prasaktapratiṣedhe 'nyatrāprasaṅgācchiṣyamāṇe saṃpratyaya iti
asya cāvītasya vyatirekiṇa udāharaṇam agre 'bhidhāsyate
vītaṃ ca dvedhā
dṛṣṭasvalakṣaṇasāmānyaviṣayaṃ yat tat pūrvavat
pūrvaṃ prasiddhaṃ dṛṣṭasvalakṣaṇasāmānyam iti yāvat
tad asya viṣayatvenāstyanumānasyeti pūrvavat
yathā dhūmād vahnitvasāmānyasya viśeṣaḥ parvate 'numīyate tasya ca vahnitvasāmānyasya svalakṣaṇaṃ vahniviśeṣo dṛṣṭaṃ rasavatyām
aparaṃ ca vītaṃ sāmānyatodṛṣṭam adṛṣṭasvalakṣaṇasāmānyaviṣayaṃ yathendriyaviṣayam anumānam
atra hi rūpādijñānānāṃ kriyātvena karaṇavattvam anumīyate
yadyapi karaṇatvasāmānyasya chidādau vāśyādi svalakṣaṇam upalabdhaṃ tathāpi yajjātīyaṃ rūpādijñāne karaṇatvam anumīyate tajjātīyasya karaṇatvasya na dṛṣṭaṃ svalakṣaṇaṃ pratyakṣeṇa
indriyajātīyaṃ hi tat karaṇatvam
na cendriyatvasya sāmānyasya svalakṣaṇaṃ pratyakṣagocaro 'rvāgdṛśāṃ yathā vahnitvasya sāmānyasya svalakṣaṇaṃ vahniḥ
so 'yaṃ pūrvavataḥ sāmānyatodṛṣṭāt saty api vītatvena tulyatve viśeṣaḥ
atra dṛṣṭaṃ darśanaṃ sāmānyataḥ sāmānyasya
sārvavibhaktikas tasiḥ
adṛṣṭasvalakṣaṇasya sāmānyasya darśanam anumānam ityarthaḥ
sarvaṃ caitad asmābhir nyāyavārttikatātparyaṭīkāyāṃ vyutpāditam iti nehoktaṃ vistarabhayād iti
prayojakavṛddhaśabdasya śravaṇasamanantaraṃ prayojyavṛddhasya pravṛttihetujñānānumānapūrvakatvāc chabdārthasaṃbandhagrahasya svārthasaṃbandhajñānasahakāriṇaśca śabdasyārthapratyāyakatvād anumānānantaraṃ śabdaṃ lakṣayatyāptaśrutir āptavacanaṃ tviti
āptavacanam iti lakṣyanirdeśaḥ śeṣaṃ lakṣaṇam
āptā prāptā yukteti yāvat
āptā cāsau śrutiś cety āptaśrutiḥ
śrutir vākyajanitaṃ vākyārthajñānam
tacca svataḥpramāṇam apauruṣeyavedajanitatvena sakaladoṣāśaṅkāvinirmuktaṃ yuktaṃ bhavati
evaṃ vedamūlasmṛtītihāsapurāṇajanitam api jñānaṃ yuktam
ādividuṣaśca kapilasya kalpādau kalpāntarādhītaśruteḥ smaraṇasaṃbhavaḥ suptaprabuddhasyeva pūrvedyur avagatānām arthānām
tathā cāvaṭyajaigīṣavyayoḥ saṃvāde bhagavān jaigīṣavyo daśamahākalpavarti janmasmaraṇam ātmana uvāca daśasu mahāsargeṣu viparivartamānena mayetyādinā saṃdarbheṇa
āptavacanenāyuktāḥ śākyabhikṣunirgranthakasaṃsāramocakādīnām āgamābhāsāḥ parākṛtā bhavanti
ayuktatvaṃ caiteṣāṃ vigānācchinnamūlatvāt pramāṇaviruddhābhidhānāt kaiścid eva mlecchādibhiḥ puruṣāpasadaiḥ paśuprāyaiḥ parigrahād boddhavyam
tuśabdenānumānād vyavacchinatti
vākyārtho hi prameyaṃ na ca taddharmo vākyaṃ yena tatra liṅgaṃ bhavet
na ca vākyaṃ vākyārthaṃ bodhayat saṃbandhagraham apekṣate
abhinavakaviviracitasya vākyasyādṛṣṭapūrvasyānanubhūtacaravākyārthabodhakatvād iti
evaṃ pramāṇasāmānyalakṣaṇeṣu tadviśeṣalakṣaṇeṣu ca satsu yāni pramāṇāntarāṇyupamānādīnyabhyupeyante vādibhistānyuktalakṣaṇeṣvantarbhavanti
tathā hi
upamānaṃ tāvad yathā gaustathā gavaya iti vākyam
tajjanitā dhīr āgama eva
yo 'pyayaṃ gavayaśabdo gosadṛśavācaka iti pratyayaḥ so 'pyanumānam
yo hi śabdo yatra vṛddhaiḥ prayujyate so 'sati vṛttyantare tasya vācako yathā gośabdo gotvasya
prayujyate caiṣa gavayaśabdo gosadṛśa iti tasyaiva vācaka iti jñānam anumānam eva
yat tu gavayasya cakṣuḥsaṃnikṛṣṭasya gosādṛśyajñānaṃ tat pratyakṣam
ata eva smaryamāṇāyāṃ gavi gavayasādṛśyajñānaṃ pratyakṣam
na hyanyad gavi sādṛśyam anyacca gavaye
bhūyo'vayavasāmānyayogo jātyantaravartī jātyantare sādṛśyamucyate
sāmānyayogaścaikaśced gavaye pratyakṣo gavyapi tatheti nopamānasya prameyāntaram asti yatra pramāṇaṃ bhaved iti na pramāṇāntaram upamānam iti
evam arthāpattir api na pramāṇāntaram
tathā hi jīvataścaitrasya gṛhābhāvadarśanena bahirbhāvasyādṛṣṭasya kalpanam arthāpattir abhimatā vṛddhānām
sāpyanumānam eva
yadā khalu sann ekatra nāsti tadānyatrāsti yadāvyāpaka ekatrāsti tadā nānyatreti sukaraḥ svaśarīre vyāptigrahaḥ
tathā ca sato gṛhābhāvadarśanena liṅgena bahirbhāvadarśanam anumānam
na ca caitrasya sattvena gṛhābhāvaḥ śakyo 'jñātuṃ yenāsiddho gṛhābhāvo hetuḥ syād gṛhābhāvena vā sattvam apahnūyate yena sattvam evānupapadyamānam ātmānaṃ na bahir avasthāpayet
tathā hi caitrasya gṛhāsattvena sattvamātraṃ vā virudhyate gṛhasattvaṃ vā
na tāvad yatrakvacanasattvasyāsti virodho gṛhāsattvena bhinnaviṣayatvāt
deśasāmānyena gṛhaviśeṣākṣepo 'pi pākṣika iti samānaviṣayatayā virodha iti cet
na
pramāṇaniścitasya gṛhāsattvasya pākṣikatayā sāṃśayikena gṛhasattvena pratikṣepayogāt
nāpi pramāṇaniścito gṛhabhāvaḥ pākṣikam asya gṛhasattvaṃ pratikṣipan sattvam api pratikṣeptuṃ sāṃśayikatvaṃ cāpanetum arhatīti yuktam
gṛhāvacchinnena caitrābhāvena gṛhasattvaṃ viruddhatvāt pratikṣipyate na tu sattvamātraṃ tasya tatraudāsīnyāt
tasmād gṛhābhāvena siddhena sato bahirbhāvo 'numīyata iti yuktam
etena viruddhayoḥ pramāṇayor viṣayavyavasthayāvirodhāpādanam arthāpatter viṣaya iti nirastam avacchinnānavacchinnayor virodhābhāvāt
udāharaṇāntarāṇi cārthāpatter anumāne 'ntarbhāvanīyāni
tasmānna pramāṇāntaram arthāpattir iti siddham
evam abhāvo 'pi pratyakṣam eva
na hi bhūtalasya pariṇāmaviśeṣāt kaivalyalakṣaṇād anyo ghaṭābhāvo nāma
pratikṣaṇaṃ pariṇāmino hi sarva eva bhāvā ṛte citiśakteḥ
sa ca pariṇāmabheda aindriyaka iti nāsti pratyakṣānavaruddho viṣayo yatrābhāvāhvayaṃ pramāṇāntaram abhyupeyam iti
saṃbhavastu yathā khāryāṃ droṇāḍhakaprasthāvagamaḥ
sa cānumānam eva
khārītvaṃ hi droṇādyavinābhūtaṃ pratītaṃ khāryāṃ droṇādisattvam avagamayati
yaccānirdiṣṭapravaktṛkaṃ pravādamātram iti hocur vṛddhā ityaitihyaṃ yathehavaṭe yakṣaḥ pravasatīti tad apramāṇam anirdiṣṭapravaktṛtvena sāṃśayikatvāt
āptapravaktṛtvaniścaye tvāgama ityupapannaṃ trividhaṃ pramāṇam iti
evaṃ tāvad vyaktāvyaktajñalakṣaṇaprameyasiddhyarthaṃ pramāṇāni lakṣitāni
tatra vyaktaṃ pṛthivyādisvarūpataḥ pāṃsulapado 'pi pratyakṣataḥ pratipadyate pūrvavatā cānumānena dhūmādidarśanād vahnyādīti tadvyutpādanāya mandaprayojanaṃ śāstram iti duradhigamam anena vyutpādanīyam
tatra yat pramāṇaṃ yatra śaktaṃ tad uktalakṣaṇebhyo niṣkṛṣya darśayati
tuśabdaḥ pratyakṣapūrvavadbhyām viśinaṣṭi
sāmānyatodṛṣṭād atīndriyāṇām pradhānapuruṣādīnām pratītiściticchāyāpattir buddher adhyavasāya ityarthaḥ
upalakṣaṇam caitat
śeṣavata ityapi draṣṭavyam
tat kim sarveṣvatīndriyeṣu sāmānyatodṛṣṭam eva pravartate
tathā ca yatra tannāsti mahadādyārambhakrame svargāpūrvadevatādau ca teṣām abhāvaḥ prāpta iti
ata āha tasmād api ceti
tasmād apīti siddhe cakāreṇa śeṣavata iti samuccitam
syād etat
yathā gaganakusumakūrmaromanaraviṣāṇādiṣu pratyakṣam apravartamānam tadabhāvam avagamayatyevam pradhānādiṣvapi
tat katham teṣām sāmānyatodṛṣṭādibhyaḥ siddhir iti
ata āha
anupalabdhir iti vakṣyamāṇaṃ siṃhāvalokitenānuṣañjanīyam
yathotpatan viyati patatrī atidūratayā sann api pratyakṣeṇa anupalabhyate
sāmīpyād ityatrāpy atir anuvartanīyaḥ yathā locanastham añjanam atisāmīpyānna dṛśyate
indriyaghāto 'ndhabadhiratvādi
mano'navasthānād yathā kāmādyupaplutamanāḥ sphītālokamadhyavartinam indriyasaṃnikṛṣṭam apyartham apaśyati
saukṣmyād yathendriyasaṃnikṛṣṭaṃ paramāṇvādi praṇihitamanā api na paśyati
vyavadhānād yathā kuḍyādivyavahitaṃ rājadārādi na paśyati
abhibhavād yathāhani saurībhir bhābhir abhibhūtaṃ grahanakṣatramaṇḍalaṃ na paśyati
samānābhihārād yathā toyadavimuktān udabindūn jalāśaye na paśyati
cakāro 'nuktasamuccayārthaḥ
tenānudbhavo 'pi saṃgṛhītaḥ
tad yathā kṣīrādyavasthāyāṃ dadhyādyanudbhavān na dṛśyate
etad uktaṃ bhavati
na pratyakṣanivṛttimātrād vastvabhāvo bhavatyatiprasaṅgāt
tathā hi gṛhād vinirgato gṛhajanam apaśyaṃstadabhāvaṃ niścinuyāt
api tu yogyapratyakṣanivṛtter ayam abhāvaṃ niścinoti
na ca pradhānapuruṣādiṣvasti pratyakṣayogyateti tannivṛttimātrāt tadabhāvaniścayo 'yuktaḥ prāmāṇikānām iti
katamat punar eteṣu kāraṇaṃ pradhānādīnām anupalabdhāviti
ata āha saukṣmyāt tadanupalabdhiḥ
athābhāvād eva saptamarasavad eteṣām anupalabdhiḥ kasmānna bhavatīti
ata āha nābhāvāt
kutaḥ
kāryatas tadupalabdheḥ
tad iti pradhānaṃ parāmṛśati
puruṣopalabdhau tu pramāṇaṃ vakṣyati saṃghātaparārthatvād iti
dṛḍhatarapramāṇāvadhārite hi pratyakṣam apravartamānam ayogyatvānna pravartata iti kalpate
saptamas tu raso na pramāṇenāvadhārita iti na tatra pratyakṣasyāyogyatā śakyādhyavasātum ityabhiprāyaḥ
kiṃ punastat kāryaṃ yataḥ pradhānānumānam iti
ata āha
mahadādi tacca kāryam
etacca yathā gamakaṃ tathopariṣṭād upapādayiṣyate
tasya ca kāryasya vivekajñānopayoginī sārūpyavairūpye āha prakṛtisarūpaṃ virūpaṃ ca
ete copariṣṭād vibhajanīye iti
kāryāt kāraṇamātraṃ gamyate
santi cātra vādināṃ vipratipattayaḥ
kecid āhur asataḥ sajjāyata iti
ekasya sato vivartaḥ kāryajātaṃ na vastu sad ityapare
anye tu sato 'sajjāyata iti
sataḥ sajjāyata iti vṛddhāḥ
tatra pūrvasmin pakṣatraye pradhānaṃ na sidhyati
sukhaduḥkhamohabhedavacchabdādyātmakaṃ hi jagat kāraṇaṃ pradhānaṃ sattvarajastamaḥsvabhāvam
yadi punar asataḥ sajjāyata 'san nirupākhyaṃ kāraṇaṃ sukhādirūpaśabdādyātmakaṃ kathaṃ syāt
sadasatostādātmyānupapatteḥ
atha sato vivartaḥ śabdādiprapañcas tathāpi sataḥ sajjāyata iti na syāt
nāsyādvayasya prapañcātmakatvam api tvaprapañcasya prapañcātmatayā bhāsanaṃ bhrāntir eva
yeṣām api kaṇabhakṣākṣacaraṇādīnāṃ sata eva kāraṇād asato janma teṣām api sadasator ekatvānupapatter akāryātmakaṃ pradhānaṃ sidhyati
ataḥ pradhānasiddhyarthaṃ prathamaṃ tāvat satkāryaṃ pratijānīte
sat kāryaṃ kāraṇavyāpārāt prāg iti śeṣaḥ
tathā ca na siddhasādhanaṃ naiyāyikatanayair udbhāvanīyam
yadyapi ca bījamṛtpiṇḍādipradhvaṃsānantaram aṅkuraghaṭādyutpattir upalabhyate tathāpi na pradhvaṃsasya kāraṇatvam api tu bhāvasyaiva bījādyavayavasya
abhāvāt tu bhāvasyotpattau tasya sarvatra sulabhatvāt sarvatra kāryotpādaprasaṅga iti nyāyavārttikatātparyaṭīkāyām upapāditam asmābhiḥ
prapañcapratyaya evāsati bādhake na śakyo mithyeti vaditum iti kaṇabhakṣākṣacaraṇamatam avaśiṣyate
tatredaṃ pratijñātaṃ sat kāryam iti
atra hetum āha asadakaraṇāt
asaccet kāraṇavyāpārāt pūrvaṃ kāryaṃ nāsya sattvaṃ kartuṃ śakyam
na hi nīlaṃ śilpisahasreṇāpi pītaṃ kartuṃ śakyate
sadasattve ghaṭasya dharmāviti cet tathāpyasati dharmiṇi na tasya dharma iti sattvaṃ tadavastham eva tathā ca nāsattvam
asaṃbaddhenātadātmanāsattvena katham asan ghaṭaḥ
tasmāt kāraṇavyāpārād ūrdhvam iva prāg api sad eva kāryam iti
karaṇaṃ cāsya sato 'bhivyaktir avaśiṣyate
sataścābhivyaktir upapannā yathā pīḍanena tileṣu tailasya avaghātena dhānyeṣu taṇḍulānāṃ dohanena saurabheyīṣu payasaḥ
asataḥ karaṇe tu na nidarśanaṃ kiṃcid asti no khalvabhivyajyamānam utpadyamānaṃ vā kvacid asad dṛṣṭam
itaśca kāraṇavyāpārāt prāk sad eva kāryam ityāha upādānagrahaṇāt
upādānāni kāraṇāni teṣāṃ grahaṇaṃ kāryeṇa upādānaiḥ kāryasya saṃbandhād iti yāvat
etad uktaṃ bhavati kāryeṇa sambaddhaṃ kāraṇaṃ kāryajanakam
saṃbandhaśca kāryasyāsato na bhavati
tasmāt sad iti
syād etat
asaṃbaddham eva kasmāt kāraṇaiḥ kāryaṃ na janyate
tathā cāsad evotpatsyata iti
ata āha sarvasaṃbhavābhāvāt
asaṃbaddhasya janyatve 'saṃbaddhatvāviśeṣeṇa sarvaṃ kāryajātaṃ sarvasmāt sambhavet
na caitad asti
tasmāt sambaddhaṃ sambaddhena janyate yathāhuḥ sāṃkhyavṛddhāḥ
asattve nāsti saṃbandhaḥ kāraṇaiḥ sattvasaṅgibhiḥ
asaṃbaddhasya cotpattim icchato na vyavasthitiḥ
iti
syād etat
asaṃbaddham api tad eva karoti yatra yat kāraṇaṃ śaktam
śaktiśca kāryadarśanād avagamyate
tena nāvyavastheti
ata āha śaktasya śakyakaraṇāt
sā śaktiḥ śaktakāraṇāśrayā sarvatra vā syācchakye vā
sarvatra cet tadavasthaivāvyavasthā
śakye cet katham asati śakye tatreti vaktavyam
śaktibheda eva tādṛśo yataḥ kiṃcid eva kāryaṃ na sarvam iti cet
hanta bhoḥ śaktiviśeṣaḥ kāryasambaddho 'saṃbaddho vā
sambaddhatve nāsatā saṃbandha iti sat kāryam
asaṃbaddhatve saivāvyavastheti suṣṭhūktaṃ śaktasya śakyakaraṇād iti
itaśca sat kāryam ityāha kāraṇabhāvācca kāryasya kāraṇātmakatvāt
na hi kāraṇād bhinnaṃ kāryaṃ kāraṇaṃ ca sad iti kathaṃ tadabhinnaṃ kāryam asad bhavet
kāryasya kāraṇābhedasādhakāni ca pramāṇāni paṭas tantubhyo 'bhidyate
taddharmatvāt
iha yad yato bhidyate tat tasya dharmo 'bhavati yathā gaur aśvasya
dharmaś ca paṭas tantūnām
tasmān nārthāntaram
upādānopādeyabhāvācca nārthāntaratvaṃ tantupaṭayoḥ
yayor arthāntaratvaṃ na tayor upādānopādeyabhāvo yathā ghaṭapaṭayoḥ
upādānopādeyabhāvaśca tantupaṭayoḥ
tasmānnārthāntaratvam iti
itaśca nārthāntaratvaṃ tantupaṭayoḥ
saṃyogāprāptyabhāvāt
arthāntaratve hi saṃyogo dṛṣṭo yathā kuṇḍabadarayoḥ
aprāptir vā yathā himavadvindhyayoḥ
na ceha saṃyogāprāptī
tasmānnārthāntaratvam iti
itaśca tantubhyaḥ paṭo 'bhidyate
gurutvāntarakāryāgrahaṇāt
iha yad yasmād bhinnaṃ tasya gurutvāntaraṃ kāryaṃ gṛhyate yathā palikasya rucakasya gurutvakāryo yo 'vanativiśeṣastato dvipalikasya svastikasya gurutvakāryo 'vanatibhedo 'dhikaḥ
na ca tathā tantugurutvakāryāt paṭagurutvasya kāryāntaraṃ dṛśyate
tasmād abhinnaḥ paṭa iti
tānyetānyavītānyabhedasādhakāni
tad evam abhede siddhe tantava eva tena tena saṃsthānaviśeṣeṇa pariṇatāḥ paṭo na tantubhyo 'rthāntaram
svātmani kriyāvirodhasaṃbandhabuddhivyapadeśārthakriyābhedāśca naikāntikaṃ bhedaṃ sādhayitum arhanti
ekasminn api tattadviśeṣāvirbhāvatirobhāvābhyām eteṣām avirodhāt
yathā kūrmasyāṅgāni kūrmaśarīre niviśamānāni tirobhavanti niḥsaranti cāvirbhavanti na ca kūrmatas tadaṅgānyutpadyante dhvaṃsante vā evam ekasyā mṛdaḥ suvarṇasya vā kuṭakaṭakādayo niḥsaranta āvirbhavanta utpadyanta ityucyate niviśamānās tirobhavanto naśyantītyucyate
na punar asatām utpādaḥ satāṃ vā nirodho yathāha bhagavān kṛṣṇadvaipāyanaḥ nāsato vidyate bhāvo nābhāvo vidyate sata iti
yathā kūrmaḥ svāvayavebhyaḥ saṃkocivikāsibhyo na bhinna evaṃ kuṭakaṭakādayo 'pi mṛtsuvarṇādibhyo na bhinnāḥ
evaṃ ca tantuṣu paṭa iti vyapadeśo yatheha vane tilakā ityupapannaḥ
na cārthakriyābhedo bhedam āpādayati
ekasyāpi nānārthakriyādarśanād yathaika eva vahnir dāhakaḥ pācakaśca
nāpyarthakriyāvyavasthā vastubhede hetuḥ
teṣām eva samastavyastānām arthakriyāvyavasthādarśanāt
yathā pratyekaṃ viṣṭayo darśanalakṣaṇām arthakriyāṃ kurvanti na śibikāvahanaṃ militāstu śibikāṃ vahantyevaṃ tantavaḥ pratyekaṃ prāvaraṇam akurvāṇā api militā āvirbhūtapaṭabhāvāḥ prāvariṣyanti
syād etat
āvirbhāvaḥ paṭasya kāraṇavyāpārāt prāk sann asan vā
saced asan prāptam asata utpādanam
atha san kṛtaṃ tarhi karaṇena
na hi sati kāraṇāṇāṃ vyāpāraṃ paśyāmaḥ
āvirbhāve cāvirbhāvāntarakalpanenānavasthāprasaṅgaḥ
tasmād āvirbhūtapaṭabhāvās tantavaḥ kriyanta iti riktaṃ vacaḥ
athāsad utpadyata iti keyam asata utpattiḥ satī asatī vā
satī cet kṛtaṃ karaṇena asatī cet tatrāpyutpattyantaram ityanavasthā
athotpattiḥ paṭānnārthāntaram api tu paṭa evāsau tathāpi yāvad uktaṃ bhavati paṭa iti tāvad uktaṃ bhavatyutpadyata iti
tataśca paṭa ityukta utpadyata iti na vācyaṃ paunaruktyād vinaśyatītyapi na vācyaṃ virodhāt
tasmād iyaṃ paṭotpattiḥ svakāraṇasamavāyo vā svasattāsamavāyo vā ubhayathāpi notpadyate
atha ca tadarthāni kāraṇāni vyāpriyanta evaṃ paṭādeḥ sata evāvirbhāvāya kāraṇāpekṣetyupapannam
na ca paṭarūpeṇa kāraṇānāṃ saṃbandhaḥ
tadrūpasyākriyātvāt kriyāsaṃbandhitvācca kāraṇānām anyathā kāraṇatvābhāvāt
tasmāt satkāryam iti puṣkalam
tad evaṃ pradhānasādhanānuguṇaṃ satkāryam upapādya yādṛśaṃ tat pradhānaṃ sādhanīyaṃ tādṛśam ādarśayituṃ vivekajñānopayogi vyaktāvyaktavairūpyaṃ tāvad āha
vyaktaṃ hetumat hetuḥ kāraṇaṃ tadvat
yasya ca yo hetus tad upariṣṭād vakṣyati
anityaṃ vināśi tirobhāvītyarthaḥ
avyāpi sarvaṃ pariṇāmi na vyāpnoti
kāraṇena hi kāryaṃ viṣṭaṃ na kāryeṇa kāraṇam
na ca buddhyādayaḥ pradhānaṃ veviṣatītyavyāpakāḥ
sakriyaṃ parispandavat
tathā hi buddhyādaya upāttam upāttaṃ dehaṃ tyajanti dehāntaraṃ copādadata iti teṣāṃ parispandaḥ
śarīrapṛthivyādīnāṃ ca parispandaḥ prasiddha eva
anekaṃ pratipuruṣaṃ buddhyādīnāṃ bhedāt
pṛthivyādyapi śarīraghaṭādibhedenānekam eva
āśritam
svakāraṇam āśritaṃ buddhyādikāryam
abhede 'pi kathaṃcid bhedavivakṣayāśrayāśrayibhāvo yatheha vane tilakā ityuktam
liṅgaṃ pradhānasya
yathā caite buddhyādayaḥ pradhānasya liṅgaṃ tathopariṣṭād vakṣyati
pradhānaṃ tu pradhānasyāliṅgaṃ puruṣasya liṅgaṃ bhavad apīti bhāvaḥ
sāvayavam
avayavanam avayavo miśraṇaṃ saṃyoga iti yāvat
aprāptipūrvā prāptiḥ saṃyogastena saha vartata iti sāvayavam
tathā hi pṛthivyādayaḥ parasparaṃ saṃyujyanta evam anye 'pi
na tu pradhānasya buddhyādibhiḥ saṃyogastādātmyāt
nāpi sattvarajastamasāṃ parasparaṃ saṃyogo 'prāpter abhāvāt
paratantraṃ buddhyādi
buddhyā hi kārye 'haṃkāre janayitavye prakṛtyāpūropekṣyate
anyathā kṣīṇā satī nālam ahaṃkāraṃ janayitum iti sthitiḥ
evam ahaṃkārādibhir api svakāryajanana iti sarvaṃ svakārye prakṛtyāpūram apekṣate
tena prakṛtiṃ parām apekṣamāṇaṃ kāryopajanane paratantraṃ vyaktam
viparītam avyaktaṃ vyaktāt
ahetuman nityaṃ vyāpi niṣkriyaṃ yadyapyavyaktasyāsti pariṇāmalakṣaṇā kriyā tathāpi parispando nāsti ekam anāśritam aliṅgaṃ niravayavaṃ svatantram
tad anena prabandhena vyaktāvyaktayorvaidharmyam uktam
saṃprati tayoḥ sādharmyaṃ puruṣasya ca vaidharmyam āha
trayo guṇāḥ sukhaduḥkhamohā asyeti triguṇam
tad anena sukhādīnām ātmaguṇatvam parābhimatam apākṛtam
aviveki
yathā pradhānam svato na vivicyata evam mahadādayo 'pi na pradhānād vivicyante tadātmakatvāt
athavā sambhūyakāritāvivekaḥ
na hi kiṃcid ekam paryāptam kārye 'pi tu sambhūya
ye tvāhur vijñānam eva harṣaviṣādaśabdādyākāram na punar ito 'nyastaddharmeti tān pratyāha viṣaya iti
viṣayo grāhyo vijñānād bahir iti yāvat
sāmānyam sādhāraṇam
vijñānarūpatve tvasādhāraṇyād vijñānānām vṛttirūpāṇām te 'pyasādhāraṇāḥ syuḥ
tathā ca nartakībhrūlatābhaṅga ekasmin bahūnām pratisaṃdhānam yuktam
anyathā tanna syād iti bhāvaḥ
acetanam
sarva eva pradhānabuddhyādayo 'cetanā na tu vaināśikavaccaitanyam buddher ityarthaḥ
prasavadharmi
prasavarūpo dharmaḥ so 'syāsti prasavadharmi
prasavadharmeti vaktavye matvarthīyaḥ prasavadharmasya nityayogam ākhyātum
sarūpavirūpapariṇāmābhyām na kadācid api viyujyata ityarthaḥ
vyaktavṛttam avyakte 'tidiśati tathā pradhānam
ābhyām vaidharmyam puruṣasyāha tadviparītaḥ pumān
syād etat
ahetumannityatvādi pradhānasādharmyam asti puruṣasya evam anekatvam vyaktasādharmyam
tat katham ucyate tadviparītaḥ pumān iti
ata āha tathā ca
cakāro 'pyarthaḥ
yadyapyahetumattvādi sādharmyam tathāpyatraiguṇyādi vaiparītyam ityarthaḥ
triguṇam ity uktam
tatra ke te guṇās trayaḥ kim ca tadupalakṣitam iti
ata āha
guṇa iti parārthāḥ
sattvaṃ laghu prakāśakam ityatra ca sattvādayaḥ krameṇa nirdekṣyante
tad anāgatāvekṣaṇena tantrayuktyā prītyādīnāṃ yathāsaṃkhyaṃ veditavyam
etad uktaṃ bhavati
prītiḥ sukhaṃ prītyātmakaḥ sattvaguṇaḥ
aprītir duḥkham aprītyātmako rajoguṇaḥ
viṣādo moho viṣādātmakastamoguṇa iti
ye tu manyante prītir na duḥkhābhāvād atiricyata evaṃ duḥkham api na prītyabhāvād anyad iti tān praty ātmagrahaṇam
netaretarābhāvāḥ sukhādayo 'pi tu bhāvāḥ
ātmaśabdasya bhāvavācakatvāt
prītir ātmā bhāvo yeṣāṃ te prītyātmānaḥ
evam anyad api vyākhyeyam
bhāvarūpatā caiṣām anubhavasiddhā
parasparabhāvātmakatve tu parasparāśrayāpatter ekasyāpyasiddher ubhayasiddhir iti bhāvaḥ
svarūpam eṣām uktvā prayojanam āha prakāśapravṛttiniyamārthāḥ
atrāpi yathāsaṃkhyam eva
rajaḥ pravartakatvāt sarvatra laghu sattvaṃ pravartayed yadi tamasā guruṇā niyamyeta
tamoniyataṃ tu kvacid eva pravartayatīti tamo niyamārtham
prayojanam uktvā kriyām āha anyonyābhibhavāśrayajananamithunavṛttayaḥ
vṛttiḥ kriyā
sā ca pratyekam abhisaṃbadhyate
anyonyābhibhavavṛttayaḥ
eṣām anyatamenārthavaśād udbhūtenānyatamam abhibhūyate
tathā hi sattvaṃ rajastamasī abhibhūya śāntām ātmano vṛttiṃ labhate
evaṃ rajaḥ sattvatamasī abhibhūya ghorām
evaṃ tamaḥ sattvarajasī abhibhūya mūḍhām iti
anyonyāśrayavṛttayaḥ
yadyapyādhārādheyabhāvo nāśrayārthastathāpi yadapekṣayā yasya kriyā sa tasyāśrayaḥ
tathā hi sattvaṃ pravṛttiniyamāvāśritya rajastamasoḥ prakāśenopakaroti
rajaḥ prakāśaniyamāvāśritya pravṛttyetarayoḥ
tamaḥ prakāśapravṛttī āśritya niyamenetarayor iti
anyonyajananavṛttayaḥ
anyatamo 'nyatamaṃ janayati
jananaṃ ca pariṇāmaḥ
sa ca guṇānāṃ sadṛśarūpaḥ
ata eva na hetumattvaṃ tattvāntarasya hetor abhāvāt
nāpyanityatvaṃ tattvāntare layābhāvāt
anyonyamithunavṛttayaḥ
anyonyasahacarā avinirbhāgavartina iti yāvat
caḥ samuccaye
bhavati cātrāgamaḥ anyonyamithunāḥ sarve sarve sarvatragāminaḥ
rajaso mithunaṃ sattvaṃ sattvasya mithunaṃ rajaḥ
tamasaś cāpi mithune te sattvarajasī ubhe
ubhayoḥ sattvarajasor mithunaṃ tama ucyate
naiṣām ādiḥ saṃprayogo viyogo vopalabhyate
iti
prakāśapravṛttiniyamārthā ityuktam
tatra ke ta itthaṃbhūtāḥ kutaśceti
ata āha
sattvam eva laghu prakāśakam iṣṭaṃ sāṃkhyācāryaiḥ
tatra kāryasyodgamane hetur dharmo lāghavaṃ gauravapratidvaṃdvi
yato 'gner ūrdhvaṃ jvalanaṃ bhavati tad eva lāghavaṃ kasyacit tiryaggamane hetur yathā vāyoḥ
evaṃ karaṇānāṃ vṛttipaṭutve hetur lāghavaṃ gurutve hi mandāni syur iti sattvasya prakāśātmatvam uktam
sattvatamasī svayam akriyatayā svakārye pravṛttiṃ pratyavasīdantī rajasopaṣṭabhyete avasādāt pracyāvya svakārya utsāhaṃ prayatnaṃ kāryete
tad idam uktam upastambhakaṃ raja iti
kasmād iti
ata uktaṃ calam iti
tad anena rajaḥ pravṛttyarthaṃ darśitam
rajastu calatayā paritas traiguṇyaṃ cālayad guruṇā vṛṇvatā tamasā tatra tatra pravṛttipratibandhena kvacid eva pravartata iti tatas tato vyāvṛttyā tamo niyāmakam uktaṃ guru varaṇakam eva tama iti
evakāraḥ pratyekaṃ bhinnakramaḥ sambadhyate sattvam eva raja eva tama eveti
nanu ca parasparavirodhaśīlā guṇāḥ sundopasundavat parasparaṃ dhvaṃsanta ityeva yuktaṃ prāgevaiṣām ekakriyākartṛteti
ata āha pradīpavaccārthato vṛttiḥ
dṛṣṭam eva tad yathā vartitaile analavirodhinī atha ca milite sahānalena rūpaprakāśalakṣaṇaṃ kāryaṃ kurutaḥ yathā ca vātapittaśleṣmāṇaḥ parasparaṃ virodhinaḥ śarīradharaṇalakṣaṇakāryakāriṇaḥ
evaṃ sattvarajastamāṃsi mithoviruddhānyapyanuvartsyanti ca kāryaṃ kariṣyanti ca
arthata iti puruṣārthata iti yathā vakṣyati puruṣārtha eva hetur na kenacit kāryate karaṇam iti
atra ca sukhaduḥkhamohāḥ parasparaṃ virodhinaḥ svānurūpāṇi sukhaduḥkhamohātmakānyeva nimittāni kalpayanti
teṣāṃ ca parasparam abhibhāvyabhibhāvakabhāvān nānātvam
tad yathā strī rūpayauvanakulaśīlasampannā svāminaṃ sukhākaroti
tat kasya hetoḥ
svāminaṃ prati tasyāḥ sukharūpasamudbhavāt
saiva strī sapatnīr duḥkhākaroti
tat kasya hetoḥ
tāḥ prati tasyā duḥkharūpasamudbhavāt
evaṃ puruṣāntaram tām avindat saiva mohayati
tat kasya hetoḥ
tat prati tasyā moharūpasamudbhavāt
anayā ca striyā sarve bhāvā vyākhyātāḥ
tatra yat sukhahetus tat sukhātmakaṃ sattvam
yad duḥkhahetus tad duḥkhātmakaṃ rajaḥ
yan mohahetus tan mohātmakaṃ tamaḥ
sukhaprakāśalāghavānāṃ caikasmin yugapadudbhūtāvavirodhaḥ
sahadarśanāt
tasmāt sukhaduḥkhamohair iva virodhibhir avirodhibhiḥ sukhaprakāśalāghavair na nimittabhedā unnīyanta evaṃ duḥkhopastambhapravartakatvair evaṃ mohagurutvāvaraṇair iti siddhaṃ traiguṇyam iti
syād etat
anubhūyamāneṣu pṛthivyādiṣvanubhavasiddhā bhavantvavivekitvādayaḥ
ye punaḥ sattvādayo nānubhavapatham ārohanti teṣāṃ kutastyam avivekitvaṃ viṣayatvaṃ sāmānyatvam acetanatvaṃ prasavadharmitvaṃ ceti
ata āha
avivekitvam aviveki
yathā dvyekayor dvivacanaikavacana ityatra dvitvaikatvayor iti
anyathā dvyekeṣviti syād iti
kutaḥ punar avivekitvādeḥ siddhir iti
ata āha traiguṇyāt
yad yat sukhaduḥkhamohātmakaṃ tat tad avivekyādiyogi yathedam anubhūyamānaṃ vyaktam iti sphuṭatvād anvayo noktaḥ
vyatirekam āha tadviparyayābhāvād avivekyādiviparyaye puruṣe traiguṇyābhāvāt
athavā vyaktāvyakte pakṣīkṛtyānvayābhāvenāvīta eva hetus traiguṇyād iti vaktavyaḥ
syād etat
avyaktasiddhau satyāṃ tasyāvivekyādayo dharmāḥ sidhyanti
avyaktam eva tvadyāpi na sidhyati
tat katham avivekyādeḥ siddhir iti
ata āha kāraṇaguṇātmakatvāt kāryasyāvyaktam api siddham
ayam abhisaṃdhiḥ
kāryaṃ hi kāraṇaguṇātmakaṃ dṛṣṭaṃ yathā tantvādiguṇātmakaṃ paṭādi
tathā mahadādilakṣaṇenāpi kāryeṇa sukhaduḥkhamoharūpeṇa svakāraṇagatasukhaduḥkhamohātmanā bhavitavyam
tathā ca tatkāraṇaṃ sukhaduḥkhamohātmakaṃ pradhānam avyaktaṃ siddhaṃ bhavati
syād etat
vyaktād vyaktam utpadyata iti kaṇabhakṣākṣacaraṇatanayāḥ
paramāṇavo hi vyaktāḥ
tair dvyaṇukādikrameṇa pṛthivyādilakṣaṇaṃ kāryaṃ vyaktam ārabhyate pṛthivyādiṣu ca kāraṇaguṇaprakrameṇa rūpādyutpattiḥ
tasmād vyaktād vyaktasya tadguṇasya cotpatteḥ kṛtam avyaktenādṛṣṭacareṇeti
ata āha
bhedānāṃ viśeṣāṇāṃ mahadādīnāṃ bhūtāntānāṃ kāraṇaṃ mūlakāraṇam astyavyaktam
kutaḥ
kāraṇakāryavibhāgād avibhāgād vaiśvarūpyasya
kāraṇe sat kāryam iti sthitam
tathā ca yathā kūrmaśarīre santyevāṅgāni niścaranti vibhajyanta idaṃ kūrmasya śarīram etānyetasyāṅgānītyevaṃ niviśamānāni tasminn avyaktībhavantyevaṃ mṛtpiṇḍāddhemapiṇḍād vā kāryāṇi kuṭakaṭakādīni santyevāvirbhavanti vibhajyante santyeva pṛthivyādīni kāraṇāt tanmātrād āvirbhavanti vibhajyante santyeva tanmātrāṇyahaṃkārāt kāraṇāt sann evāhaṃkāraḥ kāraṇān mahataḥ sann eva ca mahān paramāvyaktād iti
so 'yaṃ kāraṇāt paramāvyaktāt sākṣātpāraṃparyeṇānvitasya viśvasya kāryasya vibhāgaḥ
pratisarge mṛtpiṇḍaṃ hemapiṇḍaṃ vā kuṭakaṭakādayo nirviśanto 'vyaktībhavanti tat kāraṇarūpam evānabhivyaktaṃ kāryam apekṣyāvyaktaṃ bhavati
evaṃ pṛthivyādayastanmātrāṇi viśantaḥ svāpekṣayā tanmātrāṇy avyaktayanty evaṃ tanmātrāṇyahaṃkāraṃ viśantyahaṃkāram avyaktayantyevam ahaṃkāro mahāntam āviśan mahāntam avyaktayati mahān svaṃ kāraṇaṃ viśan prakṛtim avyaktayati
prakṛtestu na kvacinniveśa iti sā sarvakāryāṇām avyaktam eva
so 'yam avibhāgaḥ prakṛtau vaiśvarūpyasya nānārūpasya kāryasya
svārthikaḥ ṣyañ
tasmāt kāraṇe kāryasya sata eva vibhāgāvibhāgābhyām avyaktaṃ kāraṇam astīti
itaścāvyaktam astītyāha śaktitaḥ pravṛtteśca
kāraṇaśaktitaḥ kāryaṃ pravartata iti siddham
aśaktāt kāraṇāt kāryasyānutpatteḥ
na hi satkāryapakṣe kāryasyāvyaktatāyā anyasyāṃ śaktāvasti pramāṇam
ayam eva hi sikatābhyastilānāṃ tailotpādakānāṃ bhedo yad eteṣveva tailam astyanāgatāvasthaṃ na sikatāsviti
syād etat
śaktitaḥ pravṛttiḥ kāraṇakāryavibhāgāvibhāgau ca mahata eva paramāvyaktatvaṃ sādhayiṣyata iti kṛtaṃ tataḥ pareṇāvyakteneti
ata āha parimāṇāt
parimitatvād avyāpitvād iti yāvat
vivādādhyāsitā bhedā avyaktakāraṇavantaḥ
parimitatvāt
ghaṭādivat
ghaṭādayo hi parimitā avyaktahetukā dṛṣṭāḥ
uktam etad yathā kāryasyāvyaktāvasthā kāraṇam eveti
yanmahataḥ kāraṇaṃ tat paramāvyaktam
tataḥ paratarāvyaktakalpanāyāṃ pramāṇābhāvāt
itaśca vivādādhyāsitā bhedā avyaktakāraṇavantaḥ
samanvayāt
bhinnānāṃ sarūpatā samanvayaḥ
sukhaduḥkhamohasamanvitā hi buddhyādayo 'dhyavasāyādilakṣaṇāḥ pratīyante
yāni ca yadrūpasamanugatāni tāni tatsvabhāvāvyaktakāraṇāni yathā mṛddhemapiṇḍasamanugatāḥ kuṭamukuṭādayo mṛddhemapiṇḍāvyaktakāraṇā iti kāraṇam astyavyaktaṃ bhedānām iti siddham
avyaktaṃ sādhayitvāsya pravṛttiprakāram āha
