atha iti ayam adhikārārthaḥ
yogānuśāsanaṃ śāstram adhikṛtaṃ veditavyam
yogaḥ samādhiḥ sa ca sārvabhaumaścittasya dharmaḥ
kṣiptaṃ mūḍhaṃ vikṣiptaṃ ekāgraṃ niruddham iti cittabhūmayaḥ
tatra vikṣipte cetasi vikṣepopasarjanībhūtaḥ samādhir na yogapakṣe vartate
yas tv ekāgre cetasi sadbhūtam arthaṃ pradyotayati kṣiṇoti ca kleśān karmabandhanāni ślathayati nirodham abhimukhaṃ karoti sa samprajñāto yoga ity ākhyāyate
sa ca vitarkānugato vicārānugata ānandānugato 'smitānugata iti upariṣṭāt pravedayiṣyāmaḥ
sarvavṛttinirodhe tu asaṃprajñātaḥ samādhiḥ
tasya lakṣaṇābhidhitsayedaṃ sūtraṃ pravavṛte
sarvaśabdāgrahaṇāt samprajñāto 'pi yoga ity ākhyāyate
cittaṃ hi prakhyāpravṛttisthitiśīlatvāt triguṇam
prakhyārūpaṃ hi cittasattvam rajastamobhyāṃ saṃsṛṣṭam aiśvaryaviṣayapriyaṃ bhavati
tad eva tamasā anuviddham adharmājñānāvairāgyānaiśvaryopagaṃ bhavati
tad eva prakṣīṇamohāvaraṇaṃ sarvataḥ pradyotamānam anuviddhaṃ rajomātrayā dharmajñānavairāgyaiśvaryopagaṃ bhavati
tad eva rajoleśamalāpetaṃ svarūpapratiṣṭhaṃ sattvapuruṣānyatākhyātimātraṃ dharmameghadhyānopagaṃ bhavati
tat paraṃ prasaṃkhyānam ity ācakṣate dhyāyinaḥ
citiśaktir apariṇāminī apratisaṃkramā darśitaviṣayā śuddhā cānantā ca
sattvaguṇātmikā ceyam ato viparītā vivekakhyātir iti
atas tasyāṃ viraktaṃ cittaṃ tām api khyātiṃ niruṇaddhi tadavasthaṃ cittaṃ saṃskāropagaṃ bhavati sa nirbījaḥ samādhiḥ na tatra kiṃcit samprajñāyata iti asaṃprajñātaḥ
dvividhaḥ sa yogaḥ cittavṛttinirodha iti
tadavasthe cetasi svaviṣayābhāvāt buddhibodhātmā puruṣaḥ kiṃsvabhāvaḥ iti
svarūpapratiṣṭhā tadānīṃ citiśaktir yathā kaivalye vyutthānacitte tu sati tathāpi bhavantī na tathā
kathaṃ tarhi
darśitaviṣayatvāt
vyutthāne yāḥ cittavṛttayaḥ tadaviśiṣṭavṛttiḥ puruṣaḥ
tathā ca sūtram
ekam eva darśanaṃ khyātir eva darśanam iti
cittam ayaskāntamaṇikalpaṃ saṃnidhimātropakāri dṛśyatvena svaṃ bhavati puruṣasya svāminaḥ
tasmāc cittavṛttibodhe puruṣasya anādisaṃbandho hetuḥ
tāḥ punar niroddhavyā bahutve sati cittasya
kleśahetukāḥ karmāśayapracayakṣetrībhūtāḥ kliṣṭāḥ
khyātiviṣayā guṇādhikāravirodhinyo 'kliṣṭāḥ
kliṣṭapravāhapatitā apy akliṣṭāḥ
kliṣṭacchidreṣv apy akliṣṭā bhavanti akliṣṭacchidreṣu kliṣṭā iti
tathājātīyakāḥ saṃskārā vṛttibhir eva kriyante saṃskāraiśca vṛttaya iti
evaṃ vṛttisaṃskāracakram aniśam āvartate
tad evaṃbhūtaṃ cittam avasitādhikāram ātmakalpena vyavatiṣṭhate pralayaṃ vā gacchatīti
tā kliṣṭāścākliṣṭāśca pañcadhā vṛttayaḥ
indriyapraṇālikayā cittasya bāhyavastūparāgāt tadviṣayā sāmānyaviśeṣātmano 'rthasya viśeṣāvadhāraṇapradhānā vṛttiḥ pratyakṣaṃ pramāṇam
phalaṃ tadaviśiṣṭaḥ pauruṣeyaścittavṛttibodhaḥ
buddheḥ pratisaṃvedī puruṣa ityupariṣṭād upapādayiṣyāmaḥ
anumeyasya tulyajātīyeṣv anuvṛtto bhinnajātīyebhyo vyāvṛttaḥ saṃbandho yaḥ tadviṣayā sāmānyāvadhāraṇapradhānā vṛttiḥ anumānam
yathā deśāntaraprāpter gatimaccandratārakaṃ caitravat
vindhyaścāprāpter agatiḥ
āptena dṛṣṭo 'numito vārthaḥ paratra svabodhasaṃkrāntaye śabdenopadiśyate śabdāt tadarthaviṣayā vṛttiḥ śrotur āgamaḥ
yasyāśraddheyārtho vaktā na dṛṣṭānumitārthaḥ sa āgamaḥ plavate mūlavaktari tu dṛṣṭānumitārthe nirviplavaḥ syāt
sa kasmān na pramāṇam
yataḥ pramāṇena bādhyate
bhūtārthaviṣayatvāt pramāṇasya
tatra pramāṇena bādhanam apramāṇasya dṛṣṭam
tad yathā
dvicandradarśanaṃ sadviṣayeṇaikacandradarśanena bādhyate iti
seyaṃ pañcaparvā bhavaty avidyā avidyāsmitārāgadveṣābhiniveśāḥ kleśā iti
eta eva svasaṃjñābhiḥ tamo moho mahāmohas tāmisro 'ndhatāmisra iti
ete cittamalaprasaṅgenābhidhāsyante
sa na pramāṇopārohī na viparyayopārohī ca
vastuśūnyatve 'pi śabdajñānamāhātmyanibandhano vyavahāro dṛśyate
tad yathā
caitanyaṃ puruṣasya svarūpam iti
yadā citir eva puruṣas tadā kim atra kena vyapadiśyate
bhavati ca vyapadeśe vṛttiḥ
yathā
caitrasya gaur iti
tathā
pratiṣiddhavastudharmā niṣkriyaḥ puruṣaḥ tiṣṭhati bāṇaḥ sthāsyati sthita iti
gatinivṛttau dhātvarthamātraṃ gamyate
tathā anutpattidharmā puruṣa iti utpattidharmasyābhāvamātram avagamyate na puruṣānvayī dharmaḥ
tasmāt vikalpitaḥ sa dharmaḥ tena cāsti vyavahāra iti
sā ca saṃprabodhe pratyavamarśāt pratyayaviśeṣaḥ
katham
sukham aham asvāpsam prasannaṃ me manaḥ prajñāṃ me viśāradīkaroti
duḥkham aham asvāpsam styānaṃ me mano bhramaty anavasthitam
gāḍhaṃ mūḍho 'ham asvāpsam gurūṇi me gātrāṇi klāntaṃ me cittam ālasaṃ muṣiṭam iva tiṣṭhatīti
sa khalv ayaṃ pratyavamarśo na syād asati pratyayānubhave
tadāśritāḥ smṛtayaśca tadviṣayā na syuḥ
tasmāt pratyayaviśeṣo nidrā
sā ca samādhāv itarapratyayavan niroddhavyā iti
kiṃ pratyayasya cittaṃ smarati āhosvid viṣayasyeti
grāhyoparaktaḥ pratyayo grāhyagrahaṇobhayākāranirbhāsas tajjātīyakaṃ saṃskāram ārabhate
sa saṃskāraḥ svavyañjakāñjanas tadākārām eva grāhyagrahaṇobhayātmikāṃ smṛtiṃ janayati
tatra grahaṇākārapūrvā buddhiḥ
grāhyākārapūrvā smṛtiḥ
sā ca dvayī bhāvitasmartavyā ca abhāvitasmartavyā ca
svapne bhāvitasmartavyā
jāgratsamaye tv abhāvitasmartavyeti
sarvāścaitāḥ smṛtayaḥ pramāṇaviparyayavikalpanidrāsmṛtīnām anubhavāt prabhavanti
sarvāścaitā vṛttayaḥ sukhaduḥkhamohātmikāḥ
sukhaduḥkhamohāśca kleśeṣu vyākhyeyāḥ
sukhānuśayī rāgaḥ duḥkhānuśayī dveṣo mohaḥ punar avidyeti
etāḥ sarvā vṛttayo niroddhavyāḥ
āsāṃ nirodhe samprajñāto vā samādhir bhavaty asaṃprajñāto veti
athāsāṃ nirodhe ka upāya iti
cittanadī nāma ubhayatovāhinī vahati kalyāṇāya vahati pāpāya ca
yā tu kaivalyaprāgbhārā vivekaviṣayanimnā sā kalyāṇavahā
saṃsāraprāgbhārā avivekaviṣayanimnā pāpavahā
tatra vairāgyeṇa viṣayasrotaḥ khilīkriyate vivekadarśanābhyāsena vivekasrota udghāṭyata ity ubhayādhīnaścittavṛttinirodhaḥ
cittasyāvṛttikasya praśāntavāhitā sthitiḥ
tadarthaḥ prayatno vīryam utsāhaḥ
tatsaṃpipādayiṣayā tatsādhanānuṣṭhānam abhyāsaḥ
dīrghakālāsevito nirantarāsevitaḥ satkārāsevitaḥ tapasā brahmacaryeṇa vidyayā śraddhayā ca sampāditaḥ satkāravān dṛḍhabhūmir bhavati vyutthānasaṃskāreṇa drāg ity evānabhibhūtaviṣaya ity arthaḥ
striyo 'nnapānam aiśvaryam iti dṛṣṭaviṣaye vitṛṣṇasya svargavaidehyaprakṛtilayatvaprāptāv ānuśravikaviṣaye vitṛṣṇasya divyādivyaviṣayasaṃprayoge 'pi cittasya viṣayadoṣadarśinaḥ prasaṃkhyānabalād anābhogātmikā heyopādeyaśūnyā vaśīkārasaṃjñā vairāgyam
dṛṣṭānuśravikaviṣayadoṣadarśī viraktaḥ puruṣadarśanābhyāsāt tacchuddhipravivekāpyāyitabuddhir guṇebhyo vyaktāvyaktadharmakebhyo virakta iti
tad dvayaṃ vairāgyam
tatra yad uttaraṃ taj jñānaprasādamātram yasyodaye yogī pratyuditakhyātir evaṃ manyate
prāptaṃ prāpaṇīyaṃ kṣīṇāḥ kṣetavyāḥ kleśāḥ chinnaḥ śliṣṭaparvā bhavasaṃkramaḥ yasyāvicchedāj janitvā mriyate mṛtvā ca jāyata iti
jñānasyaiva parā kāṣṭhā vairāgyam
etasyaiva hi nāntarīyakaṃ kaivalyam iti
vitarkaścittasyālambane sthūla ābhogaḥ
sūkṣmo vicāraḥ
ānando hlādaḥ
ekātmikā saṃvid asmitā
tatra prathamaścatuṣṭayānugataḥ samādhiḥ savitarkaḥ
dvitīyo vitarkavikalaḥ savicāraḥ
tṛtīyo vicāravikalaḥ sānandaḥ
caturthas tadvikalo 'smitāmātra iti
sarva ete sālambanāḥ samādhayaḥ
athāsaṃprajñātaḥ samādhiḥ kimupāyaḥ kiṃsvabhāvo veti
sarvavṛttipratyastamaye saṃskāraśeṣo nirodhaścittasya samādhir asaṃprajñātaḥ
tasya paraṃ vairāgyam upāyaḥ
sālambano hy abhyāsas tatsādhanāya na kalpata iti virāmapratyayo nirvastuka ālambanīkriyate
sa cārthaśūnyaḥ
tadabhyāsapūrvaṃ cittaṃ nirālambanam abhāvaprāptam iva bhavatīty eṣa nirbījaḥ samādhir asaṃprajñātaḥ
sa khalv ayaṃ dvividhaḥ
upāyapratyayo bhavapratyayaśca
tatropāyapratyayo yogināṃ bhavati
videhānāṃ devānāṃ bhavapratyayaḥ
te hi svasaṃskāramātropayogena cittena kaivalyapadam ivānubhavantaḥ svasaṃskāravipākaṃ tathājātīyakam ativāhayanti
tathā prakṛtilayāḥ sādhikāre cetasi prakṛtilīne kaivalyapadam ivānubhavanti yāvan na punar āvartate 'dhikāravaśāc cittam iti
upāyapratyayo yogināṃ bhavati
śraddhā cetasaḥ saṃprasādaḥ
sā hi jananīva kalyāṇī yoginaṃ pāti
tasya hi śraddadhānasya vivekārthino vīryam upajāyate
samupajātavīryasya smṛtir upatiṣṭhate
smṛtyupasthāne ca cittam anākulaṃ samādhīyate
samāhitacittasya prajñāviveka upāvartate yena yathārthaṃ vastu jānāti
tadabhyāsāt tadviṣayāc ca vairāgyād asaṃprajñātaḥ samādhir bhavati
te khalu nava yogino mṛdumadhyādhimātropāyā bhavanti
tadyathā mṛdūpāyo madhyopāyo 'dhimātropāya iti
tatra mṛdūpāyo 'pi trividhaḥ
mṛdusaṃvego madhyasaṃvegas tīvrasaṃvega iti
tathā madhyopāyas tathādhimātropāya iti
tatrādhimātropāyānāṃ
samādhilābhaḥ samādhiphalaṃ ca bhavatīti
mṛdutīvro madhyatīvro 'dhimātratīvra iti tato 'pi viśeṣaḥ
tadviśeṣān mṛdutīvrasaṃvegasyāsannas tato madhyatīvrasaṃvegasyāsannataras tasmād adhimātratīvrasaṃvegasyādhimātropāyasyāsannatamaḥ samādhilābhaḥ samādhiphalaṃ ceti
kim etasmād evāsannataraḥ samādhir bhavati
athāsya lābhe bhavaty anyo 'pi kaścid upāyo na veti
praṇidhānād bhaktiviśeṣād āvarjita īśvaras tam anugṛhṇāty abhidhyānamātreṇa
tadabhidhyānamātrād api yogina āsannataraḥ samādhilābhaḥ samādhiphalaṃ ca bhavatīti
atha pradhānapuruṣavyatiriktaḥ ko 'yam īśvaro nāmeti
avidyādayaḥ kleśāḥ kuśalākuśalāni karmāṇi tatphalaṃ vipākaḥ tadanuguṇā vāsanā āśayāḥ
te ca manasi vartamānāḥ puruṣe vyapadiśyante sa hi tatphalasya bhokteti
yathā jayaḥ parājayo vā yoddhṛṣu vartamānaḥ svāmini vyapadiśyate
yo hy anena bhogenāparāmṛṣṭaḥ sa puruṣaviśeṣa īśvaraḥ
kaivalyaṃ prāptās tarhi santi ca bahavaḥ kevalinaḥ te hi trīṇi bandhanāni chittvā kaivalyaṃ prāptāḥ
īśvarasya ca tatsaṃbandho na bhūto na bhāvī
yathā muktasya pūrvā bandhakoṭiḥ prajñāyate naivam īśvarasya
yathā vā prakṛtilīnasyottarā bandhakoṭiḥ saṃbhāvyate naivam īśvarasya
sa tu sadaiva muktaḥ sadaiveśvara iti
yo 'sau prakṛṣṭasattvopādānād īśvarasya śāśvatika utkarṣaḥ sa kiṃ sanimitta āhosvin nirnimitta iti
tasya śāstraṃ nimittam
śāstraṃ punaḥ kiṃnimittam
prakṛṣṭasattvanimittam
etayoḥ śāstrotkarṣayor īśvarasattve vartamānayor anādiḥ saṃbandhaḥ
etasmād etad bhavati sadaiveśvaraḥ sadaiva mukta iti
tac ca tasyaiśvaryaṃ sāmyātiśayavinirmuktam na tāvad aiśvaryāntareṇa tad atiśayyate
yad evātiśayi syāt tad eva tat syāt
tasmād yatra kāṣṭhāprāptir aiśvaryasya sa īśvaraḥ
na ca tatsamānam aiśvaryam asti
kasmāt
dvayos tulyayor ekasmin yugapat kāmite 'rthe navam idam astu purāṇam idam astv ity ekasya siddhāv itarasya prākāmyavidhātād ūnatvaṃ prasaktam
dvayośca tulyayor yugapat kāmitārthaprāptir nāsti arthasya viruddhatvāt
tasmād yasya sāmyātiśayair nivirmuktam aiśvaryaṃ sa eveśvaraḥ sa puruṣaviśeṣa iti
kiṃca
yad idam atītānāgatapratyutpannapratyekasamuccayātīndriyagrahaṇam alpaṃ bahv iti sarvajñabījam etad vivardhamānaṃ yatra niratiśayaṃ sa sarvajñaḥ
asti kāṣṭhāprāptiḥ sarvajñabījasya sātiśayatvāt parimāṇavad iti
yatra kāṣṭhāprāptir jñānasya sa sarvajñaḥ
sa ca puruṣaviśeṣa iti
sāmānyamātropasaṃhāre ca kṛtopakṣayam anumānaṃ na viśeṣapratipattau samartham iti tasya saṃjñādiviśeṣapratipattir āgamataḥ paryanveṣyā
tasyātmānugrahābhāve 'pi bhūtānugrahaḥ prayojanam jñānadharmopadeśena kalpapralayamahāpralayeṣu saṃsāriṇaḥ puruṣān uddhariṣyāmi iti
tathā coktam
ādividvān nirmāṇacittam adhiṣṭhāya kāruṇyād bhagavān paramarṣir āsuraye jijñāsamānāya tantraṃ provāceti
sa eṣaḥ
pūrve hi guravaḥ kālenāvacchidyante
yatrāvacchedārthena kālo nopāvartate sa eṣa pūrveṣām api guruḥ
yathāsya sargasyādau prakarṣagatyā siddhas tathātikrāntasargādiṣv api pratyetavyaḥ
vācya īśvaraḥ praṇavasya
kim asya saṃketakṛtaṃ vācyavācakatvam atha pradīpaprakāśavad avasthitam iti
sthito 'sya vācyasya vācakena saha saṃbandhaḥ
saṃketas tv īśvarasya sthitam evārtham abhinayati
yathāvasthitaḥ pitāputrayoḥ saṃbandhaḥ saṃketenāvadyotyate ayam asya pitā ayam asya putra iti sargāntareṣv api vācyavācakaśaktyapekṣas tathaiva saṃketaḥ kriyate
saṃpratipattinityatayā nityaḥ śabdārthasaṃbandha ity āgaminaḥ pratijānate
vijñātavācyavācakatvasya yoginaḥ
praṇavasya japaḥ praṇavābhidheyasya ceśvarasya bhāvanam
tad asya yoginaḥ praṇavaṃ japataḥ praṇavārthaṃ ca bhāvayataścittam ekāgraṃ saṃpadyate
tathā coktam
svādhyāyād yogam āsīta
yogāt svādhyāyam āsate
svādhyāyayogasaṃpattyā
paramātmā prakāśate
iti kiṃ cāsya bhavati
ye tāvad antarāyā vyādhiprabhṛtayaḥ te tāvad īśvarapraṇidhānān na bhavanti
svarūpadarśanam apy asya bhavati
yathaiveśvaraḥ puruṣaḥ śuddhaḥ prasannaḥ kevalo 'nupasargas tathāyam api buddheḥ pratisaṃvedī yaḥ puruṣaḥ ity evam adhigacchati
atha ke 'ntarāyāḥ ye cittasya vikṣepāḥ ke punas te kiyanto veti
navāntarāyāścittasya vikṣepāḥ sahaite cittavṛttibhir bhavanti
eteṣām abhāve na bhavanti pūrvoktāś cittavṛttayaḥ
tatra vyādhir dhāturasakaraṇavaiṣamyam
styānam akarmaṇyatā cittasya
saṃśayaḥ ubhayakoṭispṛgvijñānaṃ syād idam evaṃ naivaṃ syād iti
pramādaḥ samādhisādhanānām abhāvanam
ālasyaṃ kāyasya cittasya ca gurutvād apravṛttiḥ
aviratiścittasya viṣayasaṃprayogātmā gardhaḥ
bhrāntidarśanaṃ viparyayajñānam
alabdhabhūmikatvaṃ samādhibhūmer alābhaḥ
anavasthitatvaṃ labdhāyāṃ bhūmau cittasyāpratiṣṭhā
samādhipratilambhe hi sati tadavasthitaṃ syād iti
ete cittavikṣepā nava yogamalā yogapratipakṣā yogāntarāyā ity abhidhīyante
duḥkham ādhyātmikam ādhibhautikam ādhidaivikaṃ ca
yenābhihatāḥ prāṇinas tadupaghātāya prayatante tad duḥkham
daurmanasyam icchāvighātāc cetasaḥ kṣobhaḥ
yad aṅgāny ejayati kampayati tad aṅgamejayatvam
prāṇo yad bāhyaṃ vāyum ācāmati sa śvāsaḥ
yat kauṣṭhyaṃ niḥsārayati sa praśvāsaḥ
ete vikṣepasahabhuvo vikṣiptacittasyaite bhavanti
samāhitacittasyaite na bhavanti
athaite vikṣepāḥ samādhipratipakṣās tābhyām evābhyāsavairāgyābhyāṃ niroddhavyāḥ tatrābhyāsasya viṣayam upasaṃharann idam āha
vikṣepapratiṣedhārtham ekatattvāvalambanaṃ cittam abhyaset
yasya tu pratyarthaniyataṃ pratyayamātraṃ kṣaṇikaṃ ca cittaṃ tasya sarvam eva cittam ekāgraṃ nāsty eva vikṣiptam
yadi punar idaṃ sarvataḥ pratyāhṛtyaikasminn arthe samādhīyate tadā bhavaty ekāgram ity ato na pratyarthaniyatam
yo 'pi sadṛśapratyayapravāhena cittam ekāgraṃ manyate tasyaikāgratā yadi pravāhacittasya dharmas tadaikaṃ nāsti pravāhacittaṃ kṣaṇikatvāt
atha pravāhāṃśasyaiva pratyayasya dharmaḥ
sa sarvaḥ sadṛśapratyayapravāhī vā visadṛśapratyayapravāhī vā pratyarthaniyatatvād ekāgra eveti vikṣiptacittānupapattiḥ
tasmād ekam anekārtham avasthitaṃ cittam iti
yadi ca cittenaikenānanvitāḥ svabhāvabhinnāḥ pratyayā jāyerann atha katham anyapratyayadṛṣṭasyānyaḥ smartā bhavet anyapratyayopacitasya ca karmāśayasyānyaḥ pratyaya upabhoktā bhavet
kathaṃcit samādhīyamānam apy etad gomayapāyasīyanyāyam ākṣipati
kiṃca svātmānubhavāpahnavaścittasyānyatve prāpnoti
katham
yad aham adrākṣaṃ tat spṛśāmi yac cāsprākṣaṃ tat paśyāmy aham iti pratyayaḥ sarvasya pratyayasya bhede sati pratyayiny abhedenopasthitaḥ
ekapratyayaviṣayo 'yam abhedātmāham iti pratyayaḥ katham atyantabhinneṣu citteṣu vartamānaṃ sāmānyam ekaṃ pratyayinam āśrayet
svānubhavagrāhyaścāyam abhedātmāham iti pratyayaḥ
na ca pratyakṣasya māhātmyaṃ pramāṇāntareṇābhibhūyate
pramāṇāntaraṃ ca pratyakṣabalenaiva vyavahāraṃ labhate
tasmād ekam anekārtham avasthitaṃ ca cittam
yasya cittasya avasthitasyedaṃ śāstreṇa parikarma nirdiśyate tat katham
tatra sarvaprāṇiṣu sukhasaṃbhogāpanneṣu maitrīṃ bhāvayet duḥkhiteṣu karuṇām puṇyātmakeṣu muditām apuṇyaśīleṣūpekṣām
evam asya bhāvayataḥ śuklo dharma upajāyate
tataśca cittaṃ prasīdati prasannam ekāgraṃ sthitipadaṃ labhate
koṣṭhyasya vāyor nāsikāpuṭābhyāṃ prayatnaviśeṣād vamanaṃ pracchardanam
vidhāraṇaṃ prāṇāyāmaḥ
tābhyāṃ vā manasaḥ sthitiṃ sampādayet
nāsikāgre dhārayato 'sya yā divyagandhasaṃvit sā gandhapravṛttiḥ jihvāgre rasasaṃvit tāluni rūpasaṃvit jihvāmadhye sparśasaṃvit jihvāmūle śabdasaṃvid ity etāḥ vṛttaya utpannāścittaṃ sthitau nibadhnanti saṃśayaṃ vidhamanti samādhiprajñāyāṃ ca dvārībhavantīti
etena candrādityagrahamaṇipradīparaśmyādiṣu pravṛttir utpannā viṣayavaty eva veditavyā
yady api hi tattacchāstrānumānācāryopadeśair avagatam arthatattvaṃ sadbhūtam eva bhavati eteṣāṃ yathābhūtārthapratipādanasāmarthyāt tathāpi yāvad ekadeśo 'pi kaścin na svakaraṇasaṃvedyo bhavati tāvat sarvaṃ parokṣam ivāpavargādiṣu sūkṣmeṣv artheṣu na dṛḍhāṃ buddhim utpādayati
tasmācchāstrānumānācāryopadeśopodbalanārtham evāvaśyaṃ kaścid viśeṣaḥ pratyakṣīkartavyaḥ tatra sadupadiṣṭārthaikadeśapratyakṣatve sati sarvaṃ susūkṣmaviṣayam apy āpavargāt śraddhīyate
etadartham evedaṃ cittaparikarma nirdiśyate aniyatāsu vṛttiṣu tadviṣayāyāṃ vaśīkārasaṃjñāyām upajātāyāṃ tathā ca sati śraddhāvīryasmṛtisamādhayo 'syāpratibandhena bhaviṣyantīti
pravṛttir utpannā manasaḥ sthitinibandhanīti anuvartate
hṛdayapuṇḍarīke dhārayato yā buddhisaṃvit buddhisattvaṃ hi bhāsvaram ākāśakalpam tatra sthitivaiśāradyāt
tathāsmitāyāṃ samāpannaṃ cittaṃ nistaraṃgamahodadhikalpaṃ śāntam anantam asmitāmātraṃ bhavati
yatredam uktam
tam aṇumātram ātmānam anuvidyāsmīty evaṃ tāvat samprajānīte iti
eṣā dvayī viśokā viṣayavatī asmitāmātrā ca pravṛttir jyotiṣmatīty ucyate yayā yoginaścittaṃ sthitipadaṃ labhata iti
vītarāgacittālambanoparaktaṃ vā yoginaścittaṃ sthitipadaṃ labhata iti
svapnajñānālambanaṃ vā nidrājñānālambanaṃ vā tadākāraṃ yoginaścittaṃ sthitipadaṃ labhata iti
yad evābhimataṃ tad eva dhyāyet
tatra labdhasthitikam anyatrāpi sthitipadaṃ labhata iti
sūkṣme niviśamānasya paramāṇvantaṃ sthitipadaṃ labhata iti
sthūle niviśamānasya paramamahattvāntaṃ sthitipadaṃ cittasya
evaṃ tām ubhayīṃ koṭim anudhāvato yo 'syāpratīghātaḥ sa paro vaśīkāraḥ
tadvaśīkārāt paripūrṇaṃ yoginaścittaṃ na punar abhyāsakṛtaṃ parikarmāpekṣata iti
atha labdhasthitikasya cetasaḥ kiṃsvarūpā kiṃviṣayā vā samāpattir iti
tad ucyate
nātapasvino yogaḥ sidhyati
anādikarmakleśavāsanācitrā pratyupasthitaviṣayajālā cāśuddhir nāntareṇa tapaḥ saṃbhedam āpadyata iti tapasa upādānam
tac ca cittaprasādanam abādhyamānam anenāsevyam iti manyate
svādhyāyaḥ praṇavādipavitrāṇāṃ japo mokṣaśāstrādhyayanaṃ vā
īśvarapraṇidhānaṃ sarvakriyāṇāṃ paramagurāv arpaṇam
tatphalasaṃnyāso vā
sa hi kriyāyogaḥ
sa hy āsevyamānaḥ samādhiṃ bhāvayati
kleśāṃśca pratanūkaroti
pratanūkṛtān kleśān prasaṃkhyānāgninā dagdhabījakalpān aprasavadharmiṇaḥ kariṣyatīti teṣāṃ tanūkaraṇāt punaḥ kleśair aparāmṛṣṭā sattvapuruṣānyatāmātrakhyātiḥ sūkṣmā prajñā samāptādhikārā pratiprasavāya kalpayiṣyata iti
atha ke kleśāḥ kiyanto veti
kleśā iti pañca viparyayā ity arthaḥ
te spandamānā guṇādhikāraṃ draḍhayanti pariṇāmam avasthāpayanti kāryakāraṇasrota unnamayanti parasparānugrahatantrībhūtvā karmavipākaṃ cābhinirharantīti
atrāvidyā kṣetraṃ prasavabhūmir uttareṣām asmitādīnāṃ caturvidhavikalpānāṃ prasuptatanuvicchinnodārāṇām
tatra kā prasuptiḥ
cetasi śaktimātrapratiṣṭhānāṃ bījabhāvopagamaḥ
tasya prabodha ālambane saṃmukhībhāvaḥ
prasaṃkhyānavato dagdhakleśabījasya saṃmukhībhūte 'py ālambane nāsau punar asti dagdhabījasya kutaḥ praroha iti ataḥ kṣīṇakleśaḥ kuśalaścaramadeha ity ucyate
tatraiva sā dagdhabījabhāvā pañcamī kleśāvasthā nānyatreti
satāṃ kleśānāṃ tadā bījasāmarthyaṃ dagdham iti
viṣayasya saṃmukhībhāve 'pi sati na bhavaty eṣāṃ prabodha iti uktā prasuptiḥ dagdhabījānām aprarohaśca
tanutvam ucyate pratipakṣabhāvanopahatāḥ kleśās tanavo bhavanti
tathā vicchidya vicchidya tena tenātmanā punaḥ punaḥ samudācaranti iti vicchinnāḥ
katham
rāgakāle krodhasyādarśanāt na hi rāgakāle krodhaḥ samudācarati
rāgaśca kvacid dṛśyamāno na viṣayāntare nāsti
naikasyāṃ striyāṃ caitro rakta ity anyāsu strīṣu viraktaḥ kiṃtu tatra rāgo labdhavṛttir anyatra tu bhaviṣyadvṛttir iti
sa hi tadā prasuptatanuvicchinno bhavati
viṣaye yo labdhavṛttiḥ sa udāraḥ
sarva evaite kleśaviṣayatvaṃ nātikrāmanti
kas tarhi vicchinnaḥ prasuptas tanur udāro vā kleśa iti
ucyate satyam evaitat
kiṃtu viśiṣṭānām evaiteṣāṃ vicchinnāditvam
yathaiva pratipakṣabhāvanāto vivṛttas tathaiva svavyañjakāñjanenābhivyakta iti
sarva eva amī kleśā avidyābhedāḥ
kasmāt
sarveṣv avidyaivābhiplavate
yad avidyayā vastv ākāryate tad evānuśerate kleśā viparyāsapratyayakāla upalabhyante kṣīyamāṇāṃ cāvidyām anukṣīyanta iti
tatrāvidyāsvarūpam ucyate
anitye kārye nityakhyātiḥ
tad yathā dhruvā pṛthivī dhruvā sacandratārakā dyauḥ amṛtā divaukasa iti
tathāśucau paramabībhatse kāye śucikhyātiḥ
uktaṃ ca
sthānād bījād upaṣṭambhān niḥsyandān nidhanād api
kāyam ādheyaśaucatvāt paṇḍitā hy aśuciṃ viduḥ
ityaśucau śucikhyātir dṛśyate
naveva śaśāṅkalekhā kamanīyeyaṃ kanyā madhvamṛtāvayavanirmiteva candraṃ bhittvā niḥsṛteva jñāyate nīlotpalapatrāyatākṣī hāvagarbhābhyāṃ locanābhyāṃ jīvalokam āśvāsayantīveti kasya kenābhisaṃbandhaḥ bhavati caivam aśucau śuciviparyāsapratyaya iti
etenāpuṇye puṇyapratyayas tathaivānarthe cārthapratyayo vyākhyātaḥ
tathā duḥkhe sukhakhyātiṃ vakṣyati
pariṇāmatāpasaṃskāraduḥkhair guṇavṛttivirodhācca duḥkham eva sarvaṃ vivekinaḥ iti
tatra sukhakhyātir avidyā
tathānātmany ātmakhyātir bāhyopakaraṇeṣu cetanācetaneṣu bhogādhiṣṭhāne vā śarīre puruṣopakaraṇe vā manasy anātmany ātmakhyātir iti
tathaitad atroktam
vyaktam avyaktaṃ vā sattvam ātmatvenābhipratītya tasya saṃpadam anunandaty ātmasaṃpadaṃ manvānas tasya vyāpadam anuśocaty ātmavyāpadaṃ manyamānaḥ sa sarvo 'pratibuddha iti
eṣā catuṣpadā bhavaty avidyā mūlam asya kleśasaṃtānasya karmāśayasya ca savipākasyeti
tasyāścāmitrāgoṣpadavad vastu satattvaṃ vijñeyam
yathā nāmitro mitrābhāvo na mitramātraṃ kiṃtu tadviruddhaḥ sapatnaḥ
tathāgoṣpadaṃ na goṣpadābhāvo na goṣpadamātraṃ kiṃtu deśa eva tābhyām anyad vastvantaram
evam avidyā na pramāṇaṃ na pramāṇābhāvaḥ kiṃtu vidyāviparītaṃ jñānāntaram avidyeti
puruṣo dṛkśaktir buddhir darśanaśaktir ity etayor ekasvarūpāpattir ivāsmitā kleśa ucyate
bhoktṛbhogyaśaktyor atyantavibhaktayor atyantāsaṃkīrṇayor avibhāgaprāptāviva satyāṃ bhogaḥ kalpate svarūpapratilambhe tu tayoḥ kaivalyam eva bhavati kuto bhoga iti
buddhitaḥ paraṃ puruṣam ākāraśīlavidyādibhir vibhaktam apaśyan kuryāt tatrātmabuddhiṃ mohena iti
sukhābhijñasya sukhānusmṛtipūrvaḥ sukhe tatsādhane vā yo gardhas tṛṣṇā lobhaḥ sa rāga iti
duḥkhābhijñasya duḥkhānusmṛtipūrvo duḥkhe tatsādhane vā yaḥ pratigho manyur jighāṃsā krodhaḥ sa dveṣa iti
sarvasya prāṇina iyam ātmāśir nityā bhavati mā na bhūvaṃ bhūyāsam iti
na cānanubhūtamaraṇadharmakasyaiṣā bhavaty ātmāśīḥ
etayā ca pūrvajanmānubhavaḥ pratīyate
kṛmer api jātamātrasya pratyakṣānumānāgamair asaṃbhāvito maraṇatrāsa ucchedadṛṣṭyātmakaḥ pūrvajanmānubhūtaṃ maraṇaduḥkham anumāpayati
yathā cāyam atyantamūḍheṣu dṛśyate kleśas tathā viduṣo 'pi vijñātapūrvāparāntasya rūḍhaḥ
kasmāt
samānā hi tayoḥ kuśalākuśalayor maraṇaduḥkhānubhavād iyaṃ vāsaneti
te pañca kleśā dagdhabījakalpā yoginaścaritādhikāre cetasi pralīne saha tenaivāstaṃ gacchanti
sthitānāṃ tu bījabhāvopagatānām
kleśānāṃ yā vṛttayaḥ sthūlās tāḥ kriyāyogena tanūkṛtāḥ satyaḥ prasaṃkhyānena dhyānena hātavyā yāvat sūkṣmīkṛtā yāvad dagdhabījakalpā iti
yathā vastrāṇāṃ sthūlo malaḥ pūrvaṃ nirdhūyate paścāt sūkṣmo yatnenopāyena vāpanīyate tathā svalpapratipakṣāḥ sthūlā vṛttayaḥ kleśānāṃ sūkṣmās tu mahāpratipakṣā iti
tatra puṇyāpuṇyakarmāśayaḥ kāmalobhamohakrodhaprabhavaḥ
sa dṛṣṭajanmavedanīyaścādṛṣṭajanmavedanīyaśca
tatra tīvrasaṃvegena mantratapaḥsamādhibhir nirvartita īśvaradevatāmaharṣimahānubhāvānām ārādhanād vā yaḥ pariniṣpannaḥ sa sadyaḥ paripacyate puṇyakarmāśaya iti
yathā tīvrakleśena bhītavyādhitakṛpaṇeṣu viśvāsopagateṣu vā mahānubhāveṣu vā tapasviṣu kṛtaḥ punaḥ punar apakāraḥ sa cāpi pāpakarmāśayaḥ sadya eva paripacyate yathā nandīśvaraḥ kumāro manuṣyapariṇāmaṃ hitvā devatvena pariṇataḥ tathā nahuṣo 'pi devānām indraḥ svakaṃ pariṇāmaṃ hitvā tiryaktvena pariṇata iti
tatra nārakāṇāṃ nāsti dṛṣṭajanmavedanīyaḥ karmāśayaḥ
kṣīṇakleśānām api nāstyadṛṣṭajanmavedanīyaḥ karmāśaya iti
satsu kleśeṣu karmāśayo vipākārambhī bhavati nocchinnakleśamūlaḥ
yathā tuṣāvanaddhāḥ śālitaṇḍulā adagdhabījabhāvāḥ prarohasamarthā bhavanti nāpanītatuṣā dagdhabījabhāvā vā tathā kleśāvanaddhaḥ karmāśayo vipākaprarohī bhavati nāpanītakleśo na prasaṃkhyānadagdhakleśabījabhāvo veti
sa ca vipākas trividho jātir āyur bhoga iti
tatredaṃ vicāryate
kim ekaṃ karmaikasya janmanaḥ kāraṇam athaikaṃ karmānekaṃ janmākṣipatīti
dvitīyā vicāraṇā kim anekaṃ karmānekaṃ janma nirvartayaty athānekaṃ karmaikaṃ janma nirvartayatīti
na tāvad ekaṃ karmaikasya janmanaḥ kāraṇam
kasmāt
anādikālapracitasyāsaṃkhyeyasyāviśiṣṭakarmaṇaḥ sāṃpratikasya ca phalakramāniyamād anāśvāso lokasya prasaktaḥ sa cāniṣṭa iti
na caikaṃ karmānekasya janmanaḥ kāraṇam
kasmāt
anekeṣu karmasv ekaikam eva karmānekasya janmanaḥ kāraṇam ity avaśiṣṭasya vipākakālābhāvaḥ prasaktaḥ sa cāpy aniṣṭa iti
na cānekaṃ karmānekasya janmanaḥ kāraṇam
kasmāt
tad anekaṃ janma yugapan na sambhavati iti krameṇaiva vācyam tathā ca pūrvadoṣānuṣaṅgaḥ
tasmājjanmaprāyaṇāntare kṛtaḥ puṇyāpuṇyakarmāśayapracayo vicitraḥ pradhānopasarjanabhāvenāvasthitaḥ prāyaṇābhivyakta ekapraghaṭṭakena tac ca janma tenaiva karmaṇā labdhāyuṣkaṃ bhavati
tasminn āyuṣi tenaiva karmaṇā bhogaḥ sampadyata iti
asau karmāśayo janmāyurbhogahetutvāt trivipāko 'bhidhīyata iti
ata ekabhavikaḥ karmāśaya ukta iti
dṛṣṭajanmavedanīyas tv ekavipākārambhī bhogahetutvād dvivipākārambhī vā bhogāyurhetutvān nandīśvaravan nahuṣavad veti
kleśakarmavipākānubhavanirvartitābhis tu vāsanābhir anādikālasaṃmūrchitam idaṃ cittaṃ vicitrīkṛtam iva sarvato matsyajālaṃ granthibhir ivātatam ity etā anekabhavapūrvikā vāsanāḥ
yas tvayaṃ karmāśaya eṣa evaikabhavika ukta iti
ye saṃskārāḥ smṛtihetavas tā vāsanās tāścānādikālīnā iti
yas tv asāv ekabhavikaḥ karmāśayaḥ sa niyatavipākaścāniyatavipākaśca
tatra dṛṣṭajanmavedanīyasya niyatavipākasyaivāyaṃ niyamo na tv adṛṣṭajanmavedanīyasyāniyatavipākasya
kasmāt
yo hyadṛṣṭajanmavedanīyo 'niyatavipākas tasya trayī gatiḥ
kṛtasyāvipakvasya vināśaḥ pradhānakarmaṇy āvāpagamanaṃ vā niyatavipākapradhānakarmaṇābhibhūtasya vā ciram avasthānam iti
tatra kṛtasyāvipakvasya nāśo yathā śuklakarmodayād ihaiva nāśaḥ kṛṣṇasya
yatredam uktam
dve dve ha vai karmaṇī veditavye pāpakasyaiko rāśiḥ puṇyakṛto 'pahanti
tad icchasva karmāṇi sukṛtāni kartum ihaiva te karma kavayo vedayante
pradhānakarmaṇy āvāpagamanam
yatredam uktam
syāt svalpaḥ saṃkaraḥ saparihāraḥ sapratyavamarṣaḥ kuśalasya nāpakarṣāyālam
kasmāt
kuśalaṃ hi me bahvanyad asti yatrāyam āvāpaṃ gataḥ svarge 'py apakarṣam alpaṃ kariṣyatīti
niyatavipākapradhānakarmaṇābhibhūtasya vā ciram avasthānam
katham iti
adṛṣṭajanmavedanīyasya niyatavipākasya na tvadṛṣṭajanmavedanīyasyāniyatavipākasya
yat tvadṛṣṭajanmavedanīyaṃ karmāniyatavipākaṃ tan naśyed āvāpaṃ vā gacched abhibhūtaṃ vā ciram apyupāsīta yāvat samānaṃ karmābhivyañjakaṃ nimittam asya na vipākābhimukhaṃ karotīti
tadvipākasyaiva deśakālanimittānavadhāraṇād iyaṃ karmagatir vicitrā durvijñānā ceti
na cotsargasyāpavādān nivṛttir ityekabhavikaḥ karmāśayo 'nujñāyata iti
te janmāyurbhogāḥ puṇyahetukāḥ sukhaphalā apuṇyahetukā duḥkhaphalā iti
yathā cedaṃ duḥkhaṃ pratikūlātmakam evaṃ viṣayasukhakāle 'pi duḥkham asty eva pratikūlātmakaṃ yoginaḥ
kathaṃ tad upapadyate
sarvasyāyaṃ rāgānuviddhaś cetanācetanasādhanādhīnaḥ sukhānubhava iti tatrāsti rāgajaḥ karmāśayaḥ
tathā ca dveṣṭi duḥkhasādhanāni muhyati ceti
dveṣamohakṛto 'py asti karmāśayaḥ
tathā coktam
nānupahatya bhūtāny upabhogaḥ sambhavatīti
hiṃsākṛto 'py asti śārīraḥ
viṣayasukhaṃ cāvidyety uktam
yā bhogeṣv indriyāṇāṃ tṛpter upaśāntis tat sukham
yā laulyād anupaśāntis tad duḥkham
na cendriyāṇāṃ bhogābhyāsena vaitṛṣṇyaṃ kartuṃ śakyam
kasmāt
yato bhogābhyāsam anu vivardhante rāgāḥ kauśalāni cendriyāṇām iti
tasmād anupāyaḥ sukhasya bhogābhyāsa iti
sa khalv ayaṃ vṛścikaviṣabhīta ivāśīviṣeṇa daṣṭo yaḥ sukhārthī
viṣayānuvāsito mahati duḥkhapaṅke nimagna iti
eṣā pariṇāmaduḥkhatā nāma pratikūlā sukhāvasthāyām api yoginam eva kliśnāti
atha kā tāpaduḥkhatā
sarvasya dveṣānuviddhaś cetanācetanasādhanādhīnas tāpānubhava iti tatrāsti dveṣajaḥ karmāśayaḥ
sukhasādhanāni ca prārthayamānaḥ kāyena vācā manasā ca parispandate tataḥ param anugṛhṇāty upahanti ceti
parānugrahapīḍābhyāṃ dharmādharmāv upacinoti
sa karmāśayo lobhān mohācca bhavatīty eṣā tāpaduḥkhatocyate
kā punaḥ saṃskāraduḥkhatā
sukhānubhavāt sukhasaṃskārāśayo duḥkhānubhavād api duḥkhasaṃskārāśaya iti
evaṃ karmabhyo vipāke 'nubhūyamāne sukhe duḥkhe vā punaḥ karmāśayapracaya iti
evam idam anādi duḥkhasroto viprasṛtaṃ yoginam eva pratikūlātmakatvād udvejayati
kasmāt
akṣipātrakalpo hi vidvān iti
yathorṇātantur akṣipātre nyastaḥ sparśena duḥkhayati nānyeṣu gātrāvayaveṣu evam etāni duḥkhāny akṣipātrakalpaṃ yoginam eva kliśnanti netaraṃ pratipattāram
itaraṃ tu svakarmopahṛtaṃ duḥkham upāttam upāttaṃ tyajantaṃ tyaktaṃ tyaktam upādadānam anādivāsanāvicitrayā cittavṛttyā samantato 'nuviddham ivāvidyāyā hātavya evāhaṃkāramamakārānupātinaṃ jātaṃ jātaṃ bāhyādhyātmikobhayanimittās triparvāṇas tāpā anuplavante
tad evam anādinā duḥkhasrotasā vyuhyamānam ātmānaṃ bhūtagrāmaṃ ca dṛṣṭvā yogī sarvaduḥkhakṣayakāraṇaṃ samyagdarśanaṃ śaraṇaṃ prapadyata iti
guṇavṛttivirodhāc ca duḥkham eva sarvaṃ vivekinaḥ
prakhyāpravṛttisthitirūpā buddhiguṇāḥ parasparānugrahatantrībhūtvā śāntaṃ ghoraṃ mūḍhaṃ vā pratyayaṃ triguṇam evārabhante
calaṃ ca guṇavṛttam iti kṣiprapariṇāmi cittam uktam
rūpātiśayā vṛttyatiśayāśca paraspareṇa virudhyante sāmānyāni tv atiśayaiḥ saha pravartante
evam ete guṇā itaretarāśrayeṇopārjitasukhaduḥkhamohapratyayāḥ sarve sarvarūpā bhavantīti guṇapradhānabhāvakṛtas tv eṣāṃ viśeṣa iti
tasmād duḥkham eva sarvaṃ vivekina iti
tad asya mahato duḥkhasamudāyasya prabhavabījam avidyā
tasyāśca samyagdarśanam abhāvahetuḥ
yathā cikitsāśāstraṃ caturvyūhaṃ rogo rogahetur ārogyaṃ bhaiṣajyam iti evam idam api śāstraṃ caturvyūham eva
tad yathā saṃsāraḥ saṃsārahetur mokṣo mokṣopāya iti
tatra duḥkhabahulaḥ saṃsāro heyaḥ
pradhānapuruṣayoḥ saṃyogo heyahetuḥ
saṃyogasyātyantikī nivṛttir hānam
hānopāyaḥ samyagdarśanam
tatra hātuḥ svarūpam upādeyaṃ vā heyaṃ vā na bhavitum arhati
hāne tasyocchedavādaprasaṅgaḥ upādāne ca hetuvādaḥ ubhayapratyākhyāne ca śāśvatavāda ity etat samyagdarśanam
tad etacchāstraṃ caturvyūham ityabhidhīyate
duḥkham atītam upabhogenātivāhitaṃ na heyapakṣe vartate
vartamānaṃ ca svakṣaṇe bhogārūḍham iti na tatkṣaṇāntare heyatām āpadyate
tasmād yad evānāgataṃ duḥkhaṃ tad evākṣipātrakalpaṃ yoginaṃ kliśnāti netaraṃ pratipattāram
tad eva heyatām āpadyate
tasmād yad eva heyam ity ucyate tasyaiva kāraṇaṃ pratinirdiśyate
draṣṭā buddheḥ pratisaṃvedī puruṣaḥ
dṛśyā buddhisattvopārūḍhāḥ sarve dharmāḥ
tad etad dṛśyam ayaskāntamaṇikalpaṃ saṃnidhimātropakāri dṛśyatvena svaṃ bhavati puruṣasya dṛśirūpasya svāminaḥ
anubhavakarmaviṣayatām āpannam tayor dṛgdarśanaśaktyor anādir arthakṛtaḥ saṃyogo heyahetur duḥkhasya kāraṇam ity arthaḥ
tathā coktam
tatsaṃyogahetuvivarjanāt syād ayam ātyantiko duḥkhapratīkāraḥ
kasmāt
duḥkhahetoḥ parihāryasya pratīkāradarśanāt
tad yathā pādatalasya bhedyatā kaṇṭakasya bhettṛtvaṃ parihāraḥ kaṇṭakasya pādānadhiṣṭhānaṃ pādatrāṇavyavahitena vādhiṣṭhānam
etat trayaṃ yo veda loke sa tatra pratīkāram ārabhamāṇo bhedajaṃ duḥkhaṃ nāpnoti
kasmāt
tritvopalabdhisāmarthyād iti
atrāpi tāpakasya rajasaḥ sattvam eva tapyaṃ
kasmāt
tapikriyāyāḥ karmasthatvāt
sattve karmaṇi tapikriyā nāpariṇāmini niṣkriye kṣetrajñe
darśitaviṣayatvāt sattve tu tapyamāne tadākārānurodhī puruṣo 'nutapyata iti dṛśyasvarūpam ucyate
prakāśaśīlaṃ sattvam
kriyāśīlaṃ rajaḥ
sthitiśīlaṃ tama iti
ete guṇāḥ parasparoparaktapravibhāgāḥ pariṇāminaḥ saṃyogavibhāgadharmāṇa itaretaropāśrayeṇopārjitamūrtayaḥ parasparāṅgāṅgitve 'pyasaṃbhinnaśaktipravibhāgās tulyajātīyātulyajātīyaśaktibhedānupātinaḥ pradhānavelāyām upadarśitasaṃnidhānā guṇatve 'pi ca vyāpāramātreṇa pradhānāntarṇītānumitāstitāḥ puruṣārthakartavyatayā prayuktasāmarthyāḥ saṃnidhimātropakāriṇo 'yaskāntamaṇikalpāḥ pratyayam antareṇaikatamasya vṛttim anuvartamānāḥ pradhānaśabdavācyā bhavanti
etad dṛśyam ity ucyate
tad etad bhūtendriyātmakaṃ bhūtabhāvena pṛthivyādinā sūkṣmasthūlena pariṇamate tathendriyabhāvena śrotrādinā sūkṣmasthūlena pariṇamata iti
tat tu nāprayojanam api tu prayojanam urarīkṛtya pravartata iti bhogāpavargārthaṃ hi tad dṛśyaṃ puruṣasyeti
tatreṣṭāniṣṭaguṇasvarūpāvadhāraṇam avibhāgāpannaṃ bhogaḥ bhoktuḥ svarūpāvadhāraṇam apavarga iti
dvayor atiriktam anyad darśanaṃ nāsti
tathā coktam
ayaṃ tu khalu triṣu guṇeṣu kartṛṣv akartari ca puruṣe tulyātulyajātīye caturthe tatkriyāsākṣiṇy upanīyamānān sarvabhāvān upapannān anupaśyan na darśanam anyacchaṅkate iti
tāv etau bhogāpavargau buddhikṛtau buddhāv eva vartamānau kathaṃ puruṣe vyapadiśyete iti
yathā ca jayaḥ parājayo vā yoddhṛṣu vartamānaḥ svāmini vyapadiśyate sa hi tatphalasya bhokteti evaṃ bandhamokṣau buddhāv eva vartamānau puruṣe vyapadiśyete sa hi tatphalasya bhokteti
buddher eva puruṣārthāparisamāptir bandhas tadarthāvasāyo mokṣa iti
etena grahaṇadhāraṇohāpohatattvajñānābhiniveśā buddhau vartamānāḥ puruṣe 'dhyāropitasadbhāvāḥ sa hi tatphalasya bhokteti
dṛśyānāṃ tu guṇānāṃ svarūpabhedāvadhāraṇārtham idam ārabhyate
tatrākāśavāyvagnyudakabhūmayo bhūtāni śabdasparśarūparasagandhatanmātrāṇām aviśeṣāṇāṃ viśeṣāḥ
tathā śrotratvakcakṣurjihvāghrāṇāni buddhīndriyāṇi vākyapāṇipādapāyūpasthāni karmendriyāṇi ekādaśaṃ manaḥ sarvārtham ity etāny asmitālakṣaṇasyāviśeṣasya viśeṣāḥ
guṇānām eṣa ṣoḍaśako viśeṣapariṇāmaḥ
ṣaḍ aviśeṣāḥ
tad yathā
śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātraṃ cety ekadvitricatuṣpañcalakṣaṇāḥ śabdādayaḥ pañcāviśeṣāḥ ṣaṣṭhaścāviśeṣo 'smitāmātra iti
ete sattāmātrasyātmano mahataḥ ṣaḍ aviśeṣapariṇāmāḥ
yat tatparam aviśeṣebhyo liṅgamātraṃ mahattattvaṃ tasminn ete sattāmātre mahaty ātmany avasthāya vivṛddhikāṣṭhām anubhavanti pratisaṃsṛjyamānāśca tasminn eva sattāmātre mahaty ātmany avasthāya yat tan niḥsattāsattaṃ niḥsadasan nirasad avyaktam aliṅgaṃ pradhānaṃ tat pratiyanti
eṣa teṣāṃ liṅgamātraḥ pariṇāmo niḥsattāsattaṃ cāliṅgapariṇāma iti
aliṅgāvasthāyāṃ na puruṣārtho hetuḥ
nāliṅgāvasthāyām ādau puruṣārthatā kāraṇaṃ bhavatīti na tasyāḥ puruṣārthatā kāraṇaṃ bhavatīti nāsau puruṣārthakṛteti nityākhyāyate
trayāṇāṃ tv avasthāviśeṣāṇām ādau puruṣārthatā kāraṇaṃ bhavati
sa cārtho hetur nimittaṃ kāraṇaṃ bhavatīty anityākhyāyate
guṇās tu sarvadharmānupātino na pratyastam ayante nopajāyante
vyaktibhir evātītānāgatavyayāgamavatībhir guṇānvayinībhir upajananāpāyadharmakā iva pratyavabhāsante
yathā devadatto daridrāti
kasmāt
yato 'sya mriyante gāva iti
gavām eva maraṇāt tasya daridratā na svarūpahānād iti samaḥ samādhiḥ
liṅgamātram aliṅgasya pratyāsannaṃ tatra tatsaṃsṛṣṭaṃ vivicyate kramānativṛtteḥ
tathā ṣaḍ aviśeṣā liṅgamātre saṃsṛṣṭā vivicyante pariṇāmakramaniyamāt
tathā teṣv aviśeṣeṣu bhūtendriyāṇi saṃsṛṣṭāni vivicyante tathā coktaṃ purastāt
na viśeṣebhyaḥ paraṃ tattvāntaram astīti viśeṣāṇāṃ nāsti tattvāntarapariṇāmaḥ
teṣāṃ tu dharmalakṣaṇāvasthāpariṇāmā vyākhyāsyante
vyākhyātaṃ dṛśyam
atha draṣṭuḥ svarūpāvadhāraṇārtham idam ārabhyate
dṛśimātra iti dṛkśaktir eva viśeṣaṇāparāmṛṣṭety arthaḥ
sa puruṣo buddheḥ pratisaṃvedī
sa buddher na sarūpo nātyantaṃ virūpa iti
na tāvat sarūpaḥ
kasmāt
jñātājñātaviṣayatvāt pariṇāminī hi buddhiḥ tasyāśca viṣayo gavādir ghaṭādir vā jñātaścājñātaśceti pariṇāmitvaṃ darśayati
sadājñātaviṣayatvaṃ tu puruṣasyāpariṇāmitvaṃ paridīpayati
kasmāt
na hi buddhiśca nāma puruṣaviṣayaśca syād gṛhītāgṛhītā ceti siddhaṃ puruṣasya sadājñātaviṣayatvaṃ tataścāpariṇāmitvam iti
kiṃ ca parārthā buddhiḥ saṃhatyakāritvāt svārthaḥ puruṣa iti
tathā sarvārthādhyavasāyakatvāt triguṇā buddhis triguṇatvād acetaneti
guṇānāṃ tūpadraṣṭā puruṣa iti
ato na sarūpaḥ
astu tarhi virūpa iti
nātyantaṃ virūpaḥ
kasmāt
śuddho 'pyasau pratyayānupaśyaḥ
yataḥ pratyayaṃ bauddham anupaśyati
tam anupaśyann atadātmāpi tadātmaka iva pratyavabhāsate
tathā coktam
apariṇāminī hi bhoktṛśaktir apratisaṃkramā ca pariṇāminyarthe pratisaṃkrānteva tadvṛttim anupatati tasyāśca prāptacaitanyopagraharūpāyā buddhivṛtter anukāramātratayā buddhivṛttyaviśiṣṭā hi jñānavṛttir ity ākhyāyate
dṛśirūpasya puruṣasya karmarūpatām āpannaṃ dṛśyam iti tadartha eva dṛśyasyātmā svarūpaṃ bhavatīty arthaḥ
tatsvarūpaṃ tu pararūpeṇa pratilabdhātmakaṃ bhogāpavargārthatāyāṃ kṛtāyāṃ puruṣeṇa na dṛśyata iti
svarūpahānād asya nāśaḥ prāptaḥ na tu vinaśyati
kasmāt
kṛtārtham ekaṃ puruṣaṃ prati dṛśyaṃ naṣṭam api nāśaṃ prāptam apy anaṣṭaṃ tad anyapuruṣasādhāraṇatvāt
kuśalaṃ puruṣaṃ prati nāśaṃ prāptam apy akuśalān puruṣān prati na kṛtārtham iti teṣāṃ dṛśeḥ karmaviṣayatām āpannaṃ labhate eva pararūpeṇātmarūpam iti
ataśca dṛgdarśanaśaktyor nityatvād anādiḥ saṃyogo vyākhyāta iti
tathā coktam
dharmiṇām anādisaṃyogād dharmamātrāṇām apy anādiḥ saṃyoga iti
saṃyogasvarūpābhidhitsayedaṃ sūtraṃ pravavṛte
puruṣaḥ svāmī dṛśyena svena darśanārthaṃ saṃyuktaḥ
tasmāt saṃyogād dṛśyasyopalabdhir yā sa bhogaḥ yā tu draṣṭuḥ svarūpopalabdhiḥ so 'pavargaḥ
darśanakāryāvasānaḥ saṃyoga iti darśanaṃ viyogasya kāraṇam uktam
darśanam adarśanasya pratidvaṃdvīty adarśanaṃ saṃyoganimittam uktam
nātra darśanaṃ mokṣakāraṇam adarśanābhāvād eva bandhābhāvaḥ sa mokṣa iti
darśanasya bhāve bandhakāraṇasyādarśanasya nāśa ity ato darśanajñānaṃ kaivalyakāraṇam uktam
kiṃ cedam adarśanaṃ nāma
kiṃ guṇānām adhikāraḥ
āhosvid dṛśirūpasya svāmino darśitaviṣayasya pradhānacittasyānutpādaḥ svasmin dṛśye vidyamāne darśanābhāvaḥ
kim arthavattā guṇānām
athāvidyā svacittena saha niruddhā svacittasyotpattibījam
kiṃ sthitisaṃskārakṣaye gatisaṃskārābhivyaktiḥ
yatredam uktam
pradhānaṃ sthityaiva vartamānaṃ vikārākaraṇād apradhānaṃ syāt tathā gatyaiva vartamānaṃ vikāranityatvād apradhānaṃ syāt
ubhayathā cāsya pravṛttiḥ pradhānavyavahāraṃ labhate nānyathā
kāraṇāntareṣv api kalpiteṣv api samānaścarcaḥ
darśanaśaktir evādarśanam ityeke
pradhānasyātmakhyāpanārthā pravṛttir iti śruteḥ
sarvabodhyabodhasamarthaḥ prākpravṛtteḥ puruṣo na paśyati sarvakāryakaraṇasamarthaṃ dṛśyaṃ tadā na dṛśyata iti
ubhayasyāpyadarśanaṃ dharma ityeke
tatredaṃ dṛśyasya svātmabhūtam api puruṣapratyayāpekṣaṃ darśanaṃ dṛśyadharmatvena bhavati tathā puruṣasyānātmabhūtam api dṛśyapratyayāpekṣaṃ puruṣadharmatveneva darśanam avabhāsate
darśanajñānam evādarśanam iti kecid abhidadhati
ityete śāstragatā vikalpāḥ
tatra vikalpabahutvam etat sarvapuruṣāṇām guṇānāṃ saṃyoge sādhāraṇaviṣayam
yas tu pratyakcetanasya svabuddhisaṃyogaḥ
viparyayajñānavāsanety arthaḥ
viparyayajñānavāsanāvāsitā ca na kāryaniṣṭhāṃ puruṣakhyātiṃ buddhiḥ prāpnoti sādhikārā punar āvartate
sā tu puruṣakhyātiparyavasānā kāryaniṣṭhāṃ prāpnoti caritādhikārā nivṛttādarśanā bandhakāraṇābhāvān na punar āvartate
atra kaścit ṣaṇḍakopākhyānenodghāṭayati
mugdhayā bhāryayābhidhīyate ṣaṇḍakaḥ
āryaputra apatyavatī me bhaginī kimarthaṃ nāham iti
sa tām āha
mṛtas te 'ham apatyam utpādayiṣyāmīti
tathedaṃ vidyamānaṃ jñānaṃ cittanivṛttiṃ na karoti vinaṣṭaṃ kariṣyatīti kā pratyāśā
tatrācāryadeśīyo vakti
nanu buddhinivṛttir eva mokṣaḥ adarśanakāraṇābhāvād buddhinivṛttiḥ
tac cādarśanaṃ bandhakāraṇaṃ darśanān nivartate
tatra cittanivṛttir eva mokṣaḥ
kimartham asthāna evāsya mativibhramaḥ
heyaṃ duḥkham uktam
heyakāraṇaṃ ca saṃyogākhyaṃ sanimittam uktam
ataḥ paraṃ hānaṃ vaktavyam
tasyādarśanasyābhāvād buddhipuruṣasaṃyogābhāva ātyantiko bandhanoparama ity arthaḥ
etaddhānam
tad dṛśeḥ kaivalyaṃ puruṣasyāmiśrībhāvaḥ punar asaṃyogo guṇair ityarthaḥ
duḥkhakāraṇanivṛttau duḥkhoparamo hānaṃ tadā svarūpapratiṣṭhaḥ puruṣa ityuktam
atha hānasya kaḥ prāptyupāya iti
sattvapuruṣānyatāpratyayo vivekakhyātiḥ
sā tv anivṛttamithyājñānā plavate
yadā mithyājñānaṃ dagdhabījabhāvaṃ bandhyaprasavaṃ sampadyate tadā vidhūtakleśarajasaḥ sattvasya pare vaiśāradye parasyāṃ vaśīkārasaṃjñāyāṃ vartamānasya vivekapratyayapravāho nirmalo bhavati
sā vivekakhyātir aviplavā hānasyopāyaḥ
tato mithyājñānasya dagdhabījabhāvopagamaḥ punaścāprasava ity eṣa mokṣasya mārgo hānasyopāya iti
tasyeti pratyuditakhyāteḥ pratyāmnāyaḥ
saptadhetyaśuddhyāvaraṇamalāpagamāc cittasya pratyayāntarānutpāde sati saptaprakāraiva prajñā vivekino bhavati
tad yathā
parijñātaṃ heyaṃ nāsya punaḥ parijñeyam asti
kṣīṇā heyahetavo na punar eteṣāṃ kṣetavyam asti
sākṣātkṛtam nirodhasamādhinā hānam
bhāvito vivekakhyātirūpo hānopāya iti
eṣā catuṣṭayī kāryā vimuktiḥ prajñāyāḥ
cittavimuktis tu trayī
caritādhikārā buddhiḥ
guṇā giriśikharakūṭacyutā iva grāvāṇo niravasthānāḥ svakāraṇe pralayābhimukhāḥ saha tenāstaṃ gacchanti
na caiṣāṃ pravilīnānāṃ punar astyutpādaḥ prayojanābhāvād iti
etasyām avasthāyāṃ guṇasaṃbandhātītaḥ svarūpamātrajyotir amalaḥ kevalī puruṣa iti
etāṃ saptavidhāṃ prāntabhūmiprajñām anupaśyan puruṣaḥ kuśala ity ākhyāyate
pratiprasave 'pi cittasya muktaḥ kuśala ity eva bhavati guṇātītatvād iti
siddhā bhavati vivekakhyātir hānopāya iti
na ca siddhir antareṇa sādhanam ityetad ārabhyate
yogāṅgānyaṣṭāvabhidhāyiṣyamāṇāni
teṣām anuṣṭhānāt pañcaparvaṇo viparyayasyāśuddhirūpasya kṣayo nāśaḥ
tatkṣaye samyagjñānasyābhivyaktiḥ
yathā yathā ca sādhanāny anuṣṭhīyante tathā tathā tanutvam aśuddhir āpadyate
yathā yathā ca kṣīyate tathā tathā kṣayakramānurodhinī jñānasyāpi dīptir vivardhate
sā khalv eṣā vivṛddhiḥ prakarṣam anubhavaty ā vivekakhyāteḥ
ā guṇapuruṣasvarūpavijñānād ityarthaḥ
yogāṅgānuṣṭhānam aśuddher viyogakāraṇam yathā paraśuśchedyasya
vivekakhyātes tu prāptikāraṇaṃ yathā dharmaḥ sukhasya nānyathā kāraṇam
kati caitāni kāraṇāni śāstre bhavanti
navaivety āha
tad yathā
utpattisthityabhivyaktivikārapratyayāptayaḥ
viyogānyatvadhṛtayaḥ kāraṇaṃ navadhā smṛtam
iti
tatrotpattikāraṇaṃ mano bhavati vijñānasya
sthitikāraṇaṃ manasaḥ puruṣārthatā śarīrasyevāhāra iti
abhivyaktikāraṇaṃ yathā rūpasyālokas tathā rūpajñānam
vikārakāraṇaṃ manaso viṣayāntaram yathāgniḥ pākyasya
pratyayakāraṇaṃ dhūmajñānam agnijñānasya
prāptikāraṇaṃ yogāṅgānuṣṭhānaṃ vivekakhyāteḥ
viyogakāraṇaṃ tad evāśuddheḥ
anyatvakāraṇaṃ yathā suvarṇasya suvarṇakāraḥ
evam ekasya strīpratyayasyāvidyā mūḍhatve dveṣo duḥkhatve rāgaḥ sukhatve tattvajñānaṃ mādhyasthye
dhṛtikāraṇaṃ śarīram indriyāṇām tāni ca tasya
mahābhūtāni śarīrāṇām tāni ca parasparaṃ sarveṣām
tairyagyaunamānuṣadaivatāni ca parasparārthatvād iti
evaṃ nava kāraṇāni
tāni ca yathāsaṃbhavaṃ padārthāntareṣv api yojyāni
yogāṅgānuṣṭhānaṃ tu dvidhaiva kāraṇatvaṃ labhata iti
tatra yogāṅgānyavadhāryante
yathākramam eṣām anuṣṭhānaṃ svarūpaṃ ca vakṣyāmaḥ
tatra
tatrāhiṃsā sarvathā sarvadā sarvabhūtānām anabhidrohaḥ uttare ca yamaniyamās tanmūlās tatsiddhiparatayaiva tatpratipādanāya pratipādyante tadavadātarūpakaraṇāyaivopādīyante
tathā coktam
sa khalvayaṃ brāhmaṇo yathā yathā vratāni bahūni samāditsate tathā tathā pramādakṛtebhyo hiṃsānidānebhyo nivartamānas tām evāvadātarūpām ahiṃsāṃ karoti
satyaṃ yathārthe vāṅmanase
yathā dṛṣṭaṃ yathānumitaṃ yathā śrutaṃ tathā vāṅ manaśceti
paratra svabodhasaṃkrāntaye vāg uktā sā yadi na vañcitā bhrāntā vā pratipattibandhyā vā bhaved iti
eṣā sarvabhūtopakārārthaṃ pravṛttā na bhūtopaghātāya
yadi caivam apyabhidhīyamānā bhūtopaghātaparaiva syān na satyaṃ bhavet pāpam eva bhavet
tena puṇyābhāsena puṇyapratirūpakeṇa kaṣṭaṃ tamaḥ prāpnuyāt
tasmāt parīkṣya sarvabhūtahitaṃ satyaṃ brūyāt
steyam aśāstrapūrvakaṃ dravyāṇāṃ parataḥ svīkaraṇaṃ tatpratiṣedhaḥ punar aspṛhārūpam asteyam iti
brahmacaryaṃ guptendriyasyopasthasya saṃyamaḥ
viṣayāṇām arjanarakṣaṇakṣayasaṅgahiṃsādoṣadarśanād asvīkaraṇam aparigraha iti ete yamāḥ
te tu
tatrāhiṃsā jātyavacchinnā
matsyavadhakasya matsyeṣveva nānyatra hiṃsā
saiva deśāvacchinnā
na tīrthe haniṣyāmīti
saiva kālāvacchinnā
na caturdaśyāṃ na puṇye 'hani haniṣyāmīti
saiva tribhir uparatasya samayāvacchinnā
devabrāhmaṇārthe nānyathā haniṣyāmīti
yathā ca kṣatriyāṇāṃ yuddha eva hiṃsā nānyatreti
ebhir jātideśakālasamayair anavacchinnā ahiṃsādayaḥ sarvathaiva paripālanīyāḥ
sarvabhūmiṣu sarvaviṣayeṣu sarvathaivāviditavyabhicārāḥ sārvabhaumā mahāvratam ity ucyante
tatra śaucaṃ mṛjjalādijanitaṃ medhyābhyavaharaṇādi ca bāhyam
ābhyantaraṃ cittamalānām ākṣālanam
saṃtoṣaḥ saṃnihitasādhanād adhikasyānupāditsā
tapo dvandvasahanam
dvandvaśca jighatsāpipāse śītoṣṇe sthānāsane kāṣṭhamaunākāramaune ca
vratāni caiṣāṃ yathāyogaṃ kṛcchracāndrāyaṇasāṃtapanādīni
svādhyāyo mokṣaśāstrāṇām adhyayanaṃ praṇavajapo vā
īśvarapraṇidhānaṃ tasmin paramagurau sarvakarmārpaṇam
śayyāsanastho 'tha pathi vrajan vā
svasthaḥ parikṣīṇavitarkajālaḥ
saṃsārabījakṣayam īkṣamāṇaḥ
syānnityamukto 'mṛtabhogabhāgī
yatredam uktam
tataḥ pratyakcetanādhigamo 'pyantarāyābhāvaśca iti
eteṣāṃ yamaniyamānām
yadāsya brāhmaṇasya hiṃsādayo vitarkā jāyeran haniṣyāmy aham apakāriṇam nṛtam api vakṣyāmi dravyam apy asya svīkariṣyāmi dāreṣu cāsya vyavāyī bhaviṣyāmi parigraheṣu cāsya svāmī bhaviṣyāmīti
evam unmārgapravaṇavitarkajvareṇātidīptena bādhyamānas tatpratipakṣān bhāvayet
ghoreṣu saṃsārāṅgāreṣu pacyamānena mayā śaraṇam upāgataḥ sarvabhūtābhayapradānena yogadharmaḥ
sa khalv ahaṃ tyaktvā vitarkān punas tān ādadānas tulyaḥ śvavṛtteneti bhāvayet
yathā śvā vāntāvalehī tathā tyaktasya punar ādadāna ityevamādi sūtrāntareṣv api yojyam
tatra hiṃsā tāvat kṛtā kāritānumoditeti tridhā
ekaikā punas tridhā
lobhena māṃsacarmārthena krodhenāpakṛtam aneneti mohena dharmo me bhaviṣyatīti
lobhakrodhamohāḥ punas trividhā mṛdumadhyādhimātrā iti
evaṃ saptaviṃśatir bhedā bhavanti hiṃsāyāḥ
mṛdumadhyādhimātrāḥ punas trividhāḥ
mṛdumṛdur madhyamṛdus tīvramṛdur iti
tathā mṛdumadhyo madhyamadhyas tīvramadhya iti
tathā mṛdutīvro madhyatīvro 'dhimātratīvra iti
evam ekāśītibhedā hiṃsā bhavati
sā punar niyamavikalpasamuccayabhedād asaṃkhyeyā prāṇabhṛdbhedasyāparisaṃkhyeyatvād iti
evam anṛtādiṣv api yojyam
te khalvamī vitarkā duḥkhājñānānantaphalā iti pratipakṣabhāvanam
duḥkham ajñānaṃ cānantaṃ phalaṃ yeṣām iti pratipakṣabhāvanam
tathā ca hiṃsakas tāvat prathamaṃ vadhyasya vīryam ākṣipati tataśca śastrādinipātena duḥkhayati tato jīvitād api mocayati tato vīryākṣepād asya cetanācetanam upakaraṇaṃ kṣīṇavīryaṃ bhavati duḥkhotpādān narakatiryakpretādiṣu duḥkham anubhavati jīvitavyaparopaṇāt pratikṣaṇaṃ ca jīvitātyaye vartamāno maraṇam icchann api duḥkhavipākasya niyatavipākavedanīyatvāt kathaṃcid evocchvasati
yadi ca kathaṃcit puṇyāvāpagatā hiṃsā bhavet tatra sukhaprāptau bhaved alpāyur iti
evam anṛtādiṣv api yojyaṃ yathāsaṃbhavam
evaṃ vitarkāṇāṃ cāmum evānugataṃ vipākam aniṣṭaṃ bhāvayan na vitarkeṣu manaḥ praṇidadhīta
pratipakṣabhāvanāhetor heyā vitarkā yadāsya syur aprasavadharmāṇas tadā tatkṛtam aiśvaryaṃ yoginaḥ siddhisūcakaṃ bhavati
tad yathā
sarvaprāṇināṃ bhavati
dhārmiko bhūyā iti bhavati dhārmikaḥ
svargaṃ prāpnuhīti svargaṃ prāpnoti
amoghāsya vāg bhavati
sarvadiksthānyasyopatiṣṭhante ratnāni
yasya lābhād apratighān guṇān utkarṣayati siddhaśca vineyeṣu jñānam ādhātuṃ samartho bhavatīti
asya bhavati
ko 'ham āsaṃ katham aham āsaṃ kiṃsvid idaṃ ke vā bhaviṣyāmaḥ kathaṃ vā bhaviṣyāma ity evam asya pūrvāntaparāntamadhyeṣv ātmabhāvajijñāsā svarūpeṇopāvartate
etā yamasthairye siddhayaḥ
niyameṣu vakṣyāmaḥ
svāṅge jugupsāyāṃ śaucam ārabhamāṇaḥ kāyāvadyadarśī kāyānabhiṣvaṅgī yatir bhavati
kiṃca parair asaṃsargaḥ kāyasvabhāvāvalokī svam api kāyaṃ jihāsur mṛjjalādibhir ākṣālayann api kāyaśuddhim apaśyan kathaṃ parakāyair atyantam evāprayataiḥ saṃsṛjyeta
kiṃca
bhavantīti vākyaśeṣaḥ
śuceḥ sattvaśuddhis tataḥ saumanasyaṃ tata aikāgryaṃ tata indriyajayas tataścātmadarśanayogyatvaṃ buddhisattvasya bhavatīty etac chaucasthairyād adhigamyata iti
tathā coktam
yacca kāmasukhaṃ loke yacca divyaṃ mahat sukham
tṛṣṇākṣayasukhasyaite nārhataḥ ṣoḍaśīṃ kalām
iti
nirvartyamānam eva tapo hinasty aśuddhyāvaraṇamalam
tadāvaraṇamalāpagamāt kāyasiddhir aṇimādyā
tathendriyasiddhir dūrācchravaṇadarśanādyeti
devā ṛṣayaḥ siddhāśca svādhyāyaśīlasya darśanaṃ gacchanti kārye cāsya vartanta iti
īśvarārpitasarvabhāvasya samādhisiddhir yayā sarvam īpsitam avitathaṃ jānāti deśāntare dehāntare kālāntare ca
tato 'sya prajñā yathābhūtaṃ prajānātīti
uktāḥ saha siddhibhir yamaniyamāḥ
āsanādīni vakṣyāmaḥ
tatra
tad yathā padmāsanaṃ vīrāsanaṃ bhadrāsanaṃ svastikaṃ daṇḍāsanaṃ sopāśrayaṃ paryaṅkaṃ krauñcaniṣadanaṃ hastiniṣadanam uṣṭraniṣadanaṃ samasaṃsthānaṃ sthirasukhaṃ yathāsukhaṃ cety evamādīni
bhavatīti vākyaśeṣaḥ
prayatnoparamāt sidhyatyāsanaṃ yena nāṅgamejayo bhavati
anante vā samāpannaṃ cittam āsanaṃ nirvartayatīti
śītoṣṇādibhir dvaṃdvair āsanajayān nābhibhūyate
satyāsanajaye bāhyasya vāyor ācamanaṃ śvāsaḥ
kauṣṭhyasya vāyor niḥsāraṇaṃ praśvāsaḥ
tayor gativiccheda ubhayābhāvaḥ prāṇāyāmaḥ
yatra praśvāsapūrvako gatyabhāvaḥ sa bāhyaḥ
yatra śvāsapūrvako gatyabhāvaḥ sa ābhyantaraḥ
tṛtīyaḥ stambhavṛttir yatrobhayābhāvaḥ sakṛtprayatnād bhavati
yathā tapte nyastam upale jalaṃ sarvataḥ saṃkocam āpadyate tathā dvayor yugapadgatyabhāva iti
trayo 'py ete deśena paridṛṣṭā iyān asya viṣayo deśa iti
kālena paridṛṣṭāḥ kṣaṇānām iyattāvadhāraṇenāvacchinnā ityarthaḥ
saṃkhyābhiḥ paridṛṣṭā etāvadbhiḥ śvāsapraśvāsaiḥ prathama udghātas tadvan nigṛhītasyaitāvadbhir dvitīya udghāta evaṃ tṛtīyaḥ evaṃ mṛdur evaṃ madhya evaṃ tīvra iti saṃkhyāparidṛṣṭaḥ
sa khalv ayam evam abhyasto dīrghasūkṣmaḥ
deśakālasaṃkhyābhir bāhyaviṣayaparidṛṣṭa ākṣiptaḥ
tathābhyantaraviṣayaparidṛṣṭa ākṣiptaḥ
ubhayathā dīrghasūkṣmaḥ
tatpūrvako bhūmijayāt krameṇobhayor gatyabhāvaścaturthaḥ prāṇāyāmaḥ
tṛtīyas tu viṣayānālocito gatyabhāvaḥ sakṛdārabdha eva deśakālasaṃkhyābhiḥ paridṛṣṭo dīrghasūkṣmaḥ
caturthas tu śvāsapraśvāsayor viṣayāvadhāraṇāt krameṇa bhūmijayād ubhayākṣepapūrvako gatyabhāvaścaturthaḥ prāṇāyāma ity ayaṃ viśeṣaḥ
prāṇāyāmān abhyasyato 'sya yoginaḥ kṣīyate vivekajñānāvaraṇīyaṃ karma
yat tad ācakṣate
mahāmohamayenendrajālena prakāśaśīlaṃ sattvam āvṛtya tad evākārye niyuṅkta iti
tad asya prakāśāvaraṇaṃ karma saṃskāranibandhanaṃ prāṇāyāmābhyāsād durbalaṃ bhavati pratikṣaṇaṃ ca kṣīyate
tathā coktam
tapo na paraṃ prāṇāyāmāt tato viśuddhir malānāṃ dīptiśca jñānasyeti
kiṃca
prāṇāyāmābhyāsād eva pracchardanavidhāraṇābhyāṃ vā prāṇasya iti vacanāt
atha kaḥ pratyāhāraḥ
svaviṣayasaṃprayogābhāve cittasvarūpānukāra iveti cittanirodhe cittavan niruddhānīndriyāṇi netarendriyajayavad upāyāntaram apekṣante
yathā madhukararājaṃ makṣikā utpatantam anūtpatanti niviśamānam anuniviśante tathendriyāṇi cittanirodhe niruddhānīty eṣa pratyāhāraḥ
śabdādiṣvavyasanam indriyajaya iti kecit
saktir vyasanaṃ vyasyaty enaṃ śreyasa iti
aviruddhā pratipattir nyāyyā
śabdādisaṃprayogaḥ svecchayety anye
rāgadveṣābhāve sukhaduḥkhaśūnyaṃ śabdādijñānam indriyajaya iti kecit
cittaikāgryād apratipattir eveti jaigīṣavyaḥ
tataśca paramā tviyaṃ vaśyatā yac cittanirodhe niruddhānīndriyāṇi netarendriyajayavat prayatnakṛtam upāyāntaram apekṣante yogina iti
iti śrīpātañjale sāṃkhyapravacane yogaśāstre sādhananirdeśo nāma dvitīyaḥ pādaḥ samāptaḥ
nābhicakre hṛdayapuṇḍarīke mūrdhni jyotiṣi nāsikāgre jihvāgre ity evamādiṣu deśeṣu bāhye vā viṣaye cittasya vṛttimātreṇa bandha iti dhāraṇā
buddhisattvaṃ prakhyāśīlaṃ samānasattvopanibandhane rajastamasī vaśīkṛtya sattvapuruṣānyatāpratyayena pariṇatam
tasmāc ca sattvāt pariṇāmino 'tyantavidharmā śuddho 'nyaścitimātrarūpaḥ puruṣaḥ
tayor atyantāsaṃkīrṇayoḥ pratyayāviśeṣo bhogaḥ puruṣasya darśitaviṣayatvāt
sa bhogapratyayaḥ sattvasya parārthatvād dṛśyaḥ
yas tu tasmād viśiṣṭaścitimātrarūpo 'nyaḥ pauruṣeyaḥ pratyayas tatra saṃyamāt puruṣaviṣayā prajñā jāyate
na ca puruṣapratyayena buddhisattvātmanā puruṣo dṛśyate puruṣa eva taṃ pratyayaṃ svātmāvalambanaṃ paśyati
tathā hyuktam
vijñātāram are kena vijānīyāt
iti
prātibhāt sūkṣmavyavahitaviprakṛṣṭātītānāgatajñānam
śrāvaṇād divyaśabdaśravaṇam
vedanād divyasparśādhigamaḥ
ādarśād divyarūpasaṃvit
vārtāto divyagandhavijñānam iti
etāni nityaṃ jāyante
te prātibhādayaḥ samāhitacittasyotpadyamānā upasargāḥ taddarśanapratyanīkatvāt
vyutthitacittasyotpadyamānāḥ siddhayaḥ
lolībhūtasya manaso 'pratiṣṭhasya śarīre karmāśayavaśād bandhaḥ pratiṣṭhety arthaḥ
tasya karmaṇo bandhakāraṇasya śaithilyaṃ samādhibalād bhavati
pracārasaṃvedanaṃ ca samādhijam eva karmabandhakṣayāt svacittasya pracārasaṃvedanāc ca yogī cittaṃ svaśarīrān niṣkṛṣya śarīrāntareṣu nikṣipati
cittaṃ cendriyāṇy anupatanti
yathā madhukararājānaṃ makṣikā utpatantam anūtpatanti niviśamānam anuniviśante tathendriyāṇi paraśarīrāveśe cittam anuvidhīyanta iti
samastendriyavṛttiḥ prāṇādilakṣaṇā jīvanam
tasya kriyā pañcatayī
prāṇo mukhanāsikāgatir ā hṛdayavṛttiḥ samaṃ nayanāt samāna ā nābhivṛttir apanayanād apāna ā pādatalavṛttir unnayanād udāna ā śirovṛttir vyāpī vyāna iti
eṣāṃ pradhānaḥ prāṇaḥ
udānajayāj jalapaṅkakaṇṭakādiṣvasaṅga utkrāntiśca prāyaṇakāle bhavati tāṃ vaśitvena pratipadyate
jitasamānas tejasa upadhmānaṃ kṛtvā jvalati
sarvaśrotrāṇām ākāśaṃ pratiṣṭhā sarvaśabdānāṃ ca
yathoktam
tulyadeśaśravaṇānām ekadeśaśrutitvaṃ sarveṣāṃ bhavatīti
tac caitad ākāśasya liṅgam anāvaraṇaṃ coktam
tathāmūrtasyānāvaraṇadarśanād vibhutvam api prakhyātam ākāśasya
śabdagrahaṇānumitaṃ śrotraṃ badhirābadhirayor ekaḥ śabdaṃ gṛhṇāty aparo na gṛhṇātīti
tasmācchrotram eva śabdaviṣayam
śrotrākāśayoḥ saṃbandhe kṛtasaṃyamasya yogino divyaṃ śrotraṃ pravartate
yatra kāyas tatrākāśaṃ tasyāvakāśadānāt kāyasya tena saṃbandhaḥ prāptiḥ
tatra kṛtasaṃyamo jitvā tatsaṃbandhaṃ laghuṣu vā tūlādiṣv ā paramāṇubhyaḥ samāpattiṃ labdhvā jitasaṃbandho laghur bhavati
laghutvāc ca jale pādābhyāṃ viharati tatas tūrṇanābhitantumātre vihṛtya raśmiṣu viharati
tato yatheṣṭam ākāśagatir asya bhavatīti
śarīrād bahir manaso vṛttilābho videhā nāma dhāraṇā
sā yadi śarīrapratiṣṭhasya manaso bahirvṛttimātreṇa bhavati sā kalpitety ucyate
yā tu śarīranirapekṣā bahirbhūtasyaiva manaso bahirvṛttiḥ sā khalvakalpitā
tatra kalpitayā sādhayanty akalpitāṃ mahāvidehām iti yathā paraśarīrāṇy āviśanti yoginaḥ
tataśca dhāraṇātaḥ prakāśātmano buddhisattvasya yad āvaraṇaṃ kleśakarmavipākatrayarajastamomūlaṃ tasya ca kṣayo bhavati
tatra pārthivādyāḥ śabdādayo viśeṣāḥ sahakārādibhir dharmaiḥ sthūlaśabdena paribhāṣitāḥ
etad bhūtānāṃ prathamaṃ rūpam
dvitīyaṃ rūpaṃ svasāmānyaṃ mūrtir bhūmiḥ sneho jalaṃ vahnir uṣṇatā vāyuḥ praṇāmī sarvatogatir ākāśa ity etat svarūpaśabdenocyate
asya sāmānyasya śabdādayo viśeṣāḥ
tathā coktaṃ
ekajātisamanvitānām eṣāṃ dharmamātravyāvṛttir iti
sāmānyaviśeṣasamudāyo 'tra dravyam
dviṣṭho hi samūhaḥ
pratyastamitabhedāvayavānugataḥ śarīraṃ vṛkṣo yūthaṃ vanam iti
śabdenopāttabhedāvayavānugataḥ samūhaḥ
ubhaye devamanuṣyāḥ samūhasya devā eko bhāgo manuṣyā dvitīyo bhāgaḥ
tābhyām evābhidhīyate samūhaḥ
sa ca bhedābhedavivakṣitaḥ
āmrāṇāṃ vanaṃ brāhmaṇānāṃ saṃgha āmravaṇaṃ brāhmaṇasaṃgha iti
sa punar dvividho yutasiddhāvayavo 'yutasiddhāvayavaśca
yutasiddhāvayavaḥ samūho vanaṃ saṃgha iti
ayutasiddhāvayavaḥ saṃghātaḥ śarīraṃ vṛkṣaḥ paramāṇur iti
ayutasiddhāvayavabhedānugataḥ samūho dravyam iti patañjaliḥ
etat svarūpam ityuktam
atha kim eṣāṃ sūkṣmarūpam
tanmātraṃ bhūtakāraṇam
tasyaiko 'vayavaḥ paramāṇuḥ sāmānyaviśeṣātmāyutasiddhāvayavabhedānugataḥ samudāya ity evaṃ sarvatanmātrāṇy etat tṛtīyam
atha bhūtānāṃ caturthaṃ rūpaṃ khyātikriyāsthitiśīlā guṇāḥ kāryasvabhāvānupātino 'nvayaśabdenoktāḥ
athaiṣa pañcamaṃ rūpam arthavattvaṃ bhogāpavargārthatā guṇeṣvanvayinī guṇās tanmātrabhūtabhautikeṣv iti sarvam arthavat
teṣv idānīṃ bhūteṣu pañcasu pañcarūpeṣu saṃyamāt tasya tasya rūpasya svarūpadarśanaṃ jayaśca prādurbhavati
tatra pañca bhūtasvarūpāṇi jitvā bhūtajayī bhavati
tajjayād vatsānusāriṇya iva gāvo 'sya saṃkalpānuvidhāyinyo bhūtaprakṛtayo bhavanti
tatrāṇimā bhavaty aṇuḥ
laghimā laghur bhavati
mahimā mahān bhavati
prāptir aṅgulyagreṇāpi spṛśati candramasam
prākāmyam icchānabhighātaḥ bhūmāv unmajjati nimajjati yathodake
vaśitvaṃ bhūtabhautikeṣu vaśībhavaty avaśyaścānyeṣām
īśitṛtvaṃ teṣāṃ prabhavāpyayavyūhānām īṣṭe
yatra kāmāvasāyitvaṃ satyasaṃkalpatā yathā saṃkalpas tathā bhūtaprakṛtīnām avasthānam
na ca śakto 'pi padārthaviparyāsaṃ karoti
kasmāt
anyasya yatra kāmāvasāyinaḥ pūrvasiddhasya tathā bhūteṣu saṃkalpād iti
etāny aṣṭāv aiśvaryāṇi
kāyasaṃpad vakṣyamāṇā
taddharmānabhighātaśca pṛthvī mūrtyā na niruṇaddhi yoginaḥ śarīrādikriyāṃ śilām apy anuviśatīti nāpaḥ snigdhāḥ kledayanti nāgnir uṣṇo dahati na vāyuḥ praṇāmī vahati
anāvaraṇātmake 'py ākāśe bhavaty āvṛtakāyaḥ siddhānām apy adṛśyo bhavati
darśanīyaḥ kāntimān atiśayabalo vajrasaṃhananaśceti
sāmānyaviśeṣātmā śabdādir grāhyaḥ teṣvindriyāṇāṃ vṛttir grahaṇam
na ca tat sāmānyamātragrahaṇākāraṃ katham anālocitaḥ sa viṣayaviśeṣa indriyeṇa manasā vānuvyavasīyeteti
svarūpaṃ punaḥ prakāśātmano buddhisattvasya sāmānyaviśeṣayor ayutasiddhāvayavabhedānugataḥ samūho dravyam indriyam
teṣāṃ tṛtīyaṃ rūpam asmitālakṣaṇo 'haṃkāraḥ
tasya sāmānyasyendriyāṇi viśeṣāḥ
caturthaṃ rūpaṃ vyavasāyātmakāḥ prakāśakriyāsthitiśīlā guṇā yeṣām indriyāṇi sāhaṃkārāṇi pariṇāmaḥ
pañcamaṃ rūpaṃ guṇeṣu yad anugataṃ puruṣārthavattvam iti
pañcasv eteṣv indriyarūpeṣu yathākramaṃ saṃyamastatra tatra jayaṃ kṛtvā pañcarūpajayād indriyajayaḥ prādurbhavati yoginaḥ
kāyasyānuttamo gatilābho manojavitvam
videhānām indriyāṇām abhipretadeśakālaviṣayāpekṣo vṛttilābho vikaraṇabhāvaḥ
sarvaprakṛtivikāravaśitvaṃ pradhānajaya iti
etās tisraḥ siddhayo madhupratīkā ucyante
etāśca karaṇapañcasvarūpajayād adhigamyante
nirdhūtarajastamomalasya buddhisattvasya pare vaiśāradye parasyāṃ vaśīkārasaṃjñāyāṃ vartamānasya sattvapuruṣānyatākhyātimātrarūpapratiṣṭhasya sarvabhāvādhiṣṭhātṛtvam
sarvātmāno guṇā vyavasāyavyavaseyātmakāḥ svāminaṃ kṣetrajñaṃ praty aśeṣadṛśyātmatvenopasthitā ity arthaḥ
sarvajñātṛtvaṃ sarvātmanāṃ guṇānāṃ śāntoditāvyapadeśyadharmatvena vyavasthitānām akramopārūḍhaṃ vivekajaṃ jñānam ity artha iti
eṣā viśokā nāma siddhir yāṃ prāpya yogī sarvajñaḥ kṣīṇakleśabandhano vaśī viharati
dehāntaritā janmanā siddhiḥ
oṣadhibhir asurabhavaneṣu rasāyanenety evamādi
mantrair ākāśagamanāṇimādilābhaḥ
tapasā saṃkalpasiddhiḥ kāmarūpī yatra tatra kāmaga ity evamādi
samādhijāḥ siddhayo vyākhyātāḥ
tatra kāyendriyāṇām anyajātipariṇatānām
pūrvapariṇāmāpāya uttarapariṇāmopajanas teṣām apūrvāvayavānupraveśād bhavati
kāyendriyaprakṛtayaśca svaṃ svaṃ vikāram anugṛhṇanty āpūreṇa dharmādinimittam apekṣamāṇā iti
na hi dharmādinimittaṃ tatprayojakaṃ prakṛtīnāṃ bhavati
na kāryeṇa kāraṇaṃ pravartate iti
kathaṃ tarhi varaṇabhedas tu tataḥ kṣetrikavat
yathā kṣetrikaḥ kedārād apāṃ pūraṇāt kedārāntaraṃ piplāvayiṣuḥ samaṃ nimnaṃ nimnataraṃ vā nāpaḥ pāṇināpakarṣaty āvaraṇaṃ tv āsāṃ bhinatti tasmin bhinne svayam evāpaḥ kedārāntaram āplāvayanti tathā dharmaḥ prakṛtīnām āvaraṇam adharmaṃ bhinatti tasmin bhinne svayam eva prakṛtayaḥ svaṃ vikāram āplāvayanti
yathā vā sa eva kṣetrikas tasminn eva kedāre na prabhavaty audakān bhaumān vā rasān dhānyamūlāny anupraveśayitum
atra nandīśvarādaya udāhāryāḥ
viparyayeṇāpy adharmo dharmaṃ bādhate
tataścāśuddhipariṇāma iti
tatrāpi nahuṣājagarādaya udāhāryāḥ
yadā tu yogī bahūn kāyān nirmimīte tadā kim ekamanaskās te bhavanty athānekamanaskā iti
asmitāmātraṃ cittakāraṇam upādāya nirmāṇacittāni karoti
tataḥ sacittāni bhavantīti
bahūnāṃ cittānāṃ katham ekacittābhiprāyapuraḥsarā pravṛttir iti sarvacittānāṃ prayojakaṃ cittam ekaṃ nirmimīte tataḥ pravṛttibhedaḥ
pañcavidhaṃ nirmāṇacittaṃ janmauṣadhimantratapaḥsamādhijāḥ siddhaya iti
tatra yad eva dhyānajaṃ cittaṃ tad evānāśayam
tasyaiva nāsty āśayo rāgādipravṛttiḥ
nātaḥ puṇyapāpābhisaṃbandhaḥ kṣīṇakleśatvād yogina iti
itareṣāṃ tu vidyate karmāśayaḥ
yataḥ
catuṣpadā khalviyaṃ karmajātiḥ
kṛṣṇā śuklakṛṣṇā śuklāśuklākṛṣṇā ceti
tatra kṛṣṇā durātmanām
śuklakṛṣṇā bahiḥsādhanasādhyā tatra parapīḍānugrahadvāreṇaiva karmāśayapracayaḥ
śuklā tapaḥsvādhyāyadhyānavatām
sā hi kevale manasy āyatatvād bahiḥsādhanānadhīnā parān pīḍayitvā bhavati
aśuklākṛṣṇā saṃnyāsināṃ kṣīṇakleśānāṃ caramadehānām iti
tatrāśuklaṃ yogina eva phalasaṃnyāsāt akṛṣṇaṃ cānupādānāt
itareṣāṃ tu bhūtānāṃ pūrvam eva trividham iti
tata iti trividhāt karmaṇaḥ
tadvipākānuguṇānām eveti
yajjātīyasya karmaṇo yo vipākas tasyānuguṇā yā vāsanāḥ karmavipākam anuśerate tāsām evābhivyaktiḥ
na hi daivaṃ karma vipacyamānaṃ nārakatiryaṅmanuṣyavāsanābhivyaktinimittaṃ sambhavati
kiṃtu daivānuguṇā evāsya vāsanā vyajyante
nārakatiryaṅmanuṣyeṣu caivaṃ samānaścarcaḥ
vṛṣadaṃśavipākodayaḥ svavyañjakāñjanābhivyaktaḥ
sa yadi jātiśatena vā dūradeśatayā vā kalpaśatena vā vyavahitaḥ punaśca svavyañjakāñjana evodiyād drāg ity evaṃ pūrvānubhūtavṛṣadaṃśavipākābhisaṃskṛtā vāsanā upādāya vyajyeta
kasmāt
yato vyavahitānām apyāsāṃ sadṛśaṃ karmābhivyañjakaṃ nimittībhūtam ity ānantaryam eva
kutaśca
smṛtisaṃskārayor ekarūpatvāt
yathānubhavās tathā saṃskārāḥ
te ca karmavāsanānurūpāḥ yathā ca vāsanās tathā smṛtir iti jātideśakālavyavahitebhyaḥ saṃskārebhyaḥ smṛtiḥ smṛteśca punaḥ saṃskārāḥ ity evam ete smṛtisaṃskārāḥ karmāśayavṛttilābhavaśād vyajyante
ataśca vyavahitānām api nimittanaimittikabhāvānucchedād ānantaryam eva siddham iti
tāsāṃ vāsanānām āśiṣo nityatvād anāditvam
yeyam ātmāśīḥ kasmāt
jātamātrasya jantor ananubhūtamaraṇadharmakasya dveṣaduḥkhānusmṛtinimitto maraṇatrāsaḥ kathaṃ bhavet
na ca svābhāvikaṃ vastu nimittam upādatte
tasmād anādivāsanānuviddham idaṃ cittaṃ nimittavaśāt kāścid eva vāsanāḥ pratilabhya puruṣasya bhogāyopāvartata iti
ghaṭaprāsādapradīpakalpaṃ saṃkocavikāsi cittaṃ śarīraparimāṇākāramātram ity apare pratipannāḥ
tathā cāntarābhāvaḥ saṃsāraśca yukta iti
vṛttir evāsya vibhunaścittasya saṃkocavikāsinīty ācāryaḥ
tac ca dharmādinimittāpekṣam
nimittaṃ ca dvividhaṃ bāhyam ādhyātmikaṃ ca
śarīrādisādhanāpekṣaṃ bāhyaṃ stutidānābhivādanādi
cittamātrādhīnaṃ śraddhādy ādhyātmikam
tathā coktaṃ
ye caite maitryādayo dhyāyināṃ vihārās te bāhyasādhananiranugrahātmānaḥ prakṛṣṭaṃ dharmam abhinirvartayanti
tayor mānasaṃ balīyaḥ
kathaṃ
jñānavairāgye kenātiśayyete
daṇḍakāraṇyaṃ ca cittabalavyatirekeṇa kaḥ śārīreṇa karmaṇā śūnyaṃ kartum utsaheta
samudram agastyavad vā pibet
hetur dharmāt sukham adharmād duḥkhaṃ sukhād rāgo duḥkhād dveṣas tataśca prayatnas tena manasā vācā kāyena vā parispandamānaḥ param anugṛhṇāty upahanti vā
tataḥ punar dharmādharmau sukhaduḥkhe rāgadveṣāv iti pravṛttim idaṃ ṣaḍaraṃ saṃsāracakram
asya ca pratikṣaṇam āvartamānasyāvidyā netrī mūlaṃ sarvakleśānām ity eṣa hetuḥ
phalaṃ tu yam āśritya yasya pratyutpannatā dharmādeḥ na hy apūrvopajanaḥ
manas tu sādhikāram āśrayo vāsanānām
na hy avasitādhikāre manasi nirāśrayā vāsanāḥ sthātum utsahante
yad abhimukhībhūtaṃ vastu yāṃ vāsanāṃ vyanakti tasyās tad ālambanam
evaṃ hetuphalāśrayālambanair etaiḥ saṃgṛhītāḥ sarvā vāsanāḥ
eṣām abhāve tatsaṃśrayāṇām api vāsanānām abhāvaḥ
nāsty asataḥ saṃbhavaḥ na cāsti sato vināśa iti dravyatvena sambhavantyaḥ kathaṃ nivartiṣyante vāsanā iti
bhaviṣyadvyaktikam anāgatam anubhūtavyaktikam atītam svavyāpāroparūḍhaṃ vartamānam
trayaṃ caitad vastu jñānasya jñeyam
yadi caitat svarūpato nābhaviṣyan nedaṃ nirviṣayaṃ jñānam udapatsyata tasmād atītānāgataṃ svarūpato 'stīti
kiṃca bhogabhāgīyasya vāpavargabhāgīyasya vā karmaṇaḥ phalam utpitsu yadi nirupākhyam iti tad uddeśena tena nimittena kuśalānuṣṭhānaṃ na yujyate
sataśca phalasya nimittaṃ vartamānīkaraṇe samarthaṃ nāpūrvopajanane
siddhaṃ nimittaṃ naimittikasya viśeṣānugrahaṃ kurute nāpūrvam utpādayatīti
dharmī cānekadharmasvabhāvaḥ
tasya cādhvabhedena dharmāḥ pratyavasthitāḥ
na ca yathā vartamānaṃ vyaktiviśeṣāpannaṃ dravyato 'sty evam atītam anāgataṃ ca
kathaṃ tarhi
svenaiva vyaṅgyena svarūpeṇānāgatam asti svena cānubhūtavyaktikena svarūpeṇātītam iti vartamānasyaivādhvanaḥ svarūpavyaktir iti na sā bhavaty atītānāgatayor adhvanoḥ
ekasya cādhvanaḥ samaye dvāv adhvānau dharmisamanvāgatau bhavata eveti nābhūtvā bhāvas trayāṇām adhvanām iti
te khalv amī tryadhvāno dharmā vartamānā vyaktātmāno 'tītānāgatāḥ sūkṣmātmānaḥ sarvam idaṃ guṇānāṃ saṃniveśaviśeṣamātram iti paramārthato guṇātmānaḥ
tathā ca śāstrānuśāsanam
guṇānāṃ paramaṃ rūpaṃ na dṛṣṭipatham ṛcchati
yat tu dṛṣṭipathaṃ prāptaṃ tan māyeva sutucchakam
iti
yadā tu sarve guṇāḥ katham ekaḥ śabda ekam indriyam iti
prakhyākriyāsthitiśīlānāṃ guṇānāṃ grahaṇātmakānāṃ karaṇabhāvenaikaḥ pariṇāmaḥ śrotram indriyam
grāhyātmakānāṃ śabdatanmātrabhāvenaikaḥ pariṇāmaḥ śabdo viṣaya iti
śabdādīnāṃ mūrtisamānajātīyānām ekaḥ pariṇāmaḥ pṛthivīparamāṇus tanmātrāvayavaḥ
teṣāṃ caikaḥ pariṇāmaḥ pṛthivī gaur vṛkṣaḥ parvata ity evamādi
bhūtāntareṣv api snehauṣṇyapraṇāmitvāvakāśadānāny upādāya sāmānyam ekavikārārambhaḥ samādheyaḥ
nāsty artho vijñānavisahacaraḥ asti tu jñānam arthavisahacaraṃ svapnādau kalpitam ity anayā diśā ye vastusvarūpam apahnuvate jñānaparikalpanāmātraṃ vastu svapnaviṣayopamaṃ kutaścaitad anyāyyam
bahucittālambanībhūtam ekaṃ vastu sādhāraṇam
tat khalu naikacittaparikalpitaṃ nāpy anekacittaparikalpitaṃ kiṃtu svapratiṣṭham
kathaṃ
vastusāmye cittabhedāt
dharmāpekṣaṃ cittasya vastusāmye 'pi sukhajñānaṃ bhavaty adharmāpekṣaṃ tata eva duḥkhajñānam avidyāpekṣaṃ tata eva mūḍhajñānaṃ samyagdarśanāpekṣaṃ tata eva mādhyasthyajñānam iti
kasya tac cittena parikalpitam
na cānyacittaparikalpitenārthenānyasya cittoparāgo yuktaḥ
tasmād vastujñānayor grāhyagrahaṇabhedabhinnayor vibhaktaḥ panthāḥ
nānayoḥ saṃkaragandho 'py astīti
sāṃkhyapakṣe punar vastu triguṇaṃ calaṃ ca guṇavṛttam iti dharmādinimittāpekṣaṃ cittair abhisaṃbadhyate nimittānurūpasya ca pratyayasyotpadyamānasya tena tenātmanā hetur bhavati
kecid āhuḥ
jñānasahabhūr evārtho bhogyatvāt sukhādivad iti
ta etayā dvārā sādhāraṇatvaṃ bādhamānāḥ pūrvottarakṣaṇeṣu vasturūpam evāpahnuvate
ekacittatantraṃ ced vastu syāt tadā citte vyagre niruddhe vāsvarūpam eva tenāparāmṛṣṭam anyasyāviṣayībhūtam apramāṇakam agṛhītam asvabhāvakaṃ kenacit tadānīṃ kiṃ tat syāt
saṃbadhyamānaṃ ca punaścittena kuta utpadyeta
ye cāsyānupasthitā bhāgās te cāsya na syur evaṃ nāsti pṛṣṭham ity udaram api na gṛhyeta
tasmāt svatantro 'rthaḥ sarvapuruṣasādhāraṇaḥ svatantrāṇi ca cittāni pratipuruṣaṃ pravartante
tayoḥ saṃbandhād upalabdhiḥ puruṣasya bhoga iti
ayaskāntamaṇikalpā viṣayā ayaḥsadharmakaṃ cittam abhisaṃbadhyoparañjayanti yena ca viṣayeṇoparaktaṃ cittaṃ sa viṣayo jñātas tato 'nyaḥ punar ajñātaḥ
vastuno jñātājñātasvarūpatvāt pariṇāmi cittam
yasya tu tad eva cittaṃ viṣayas tasya
yadi cittavat prabhur api puruṣaḥ pariṇameta tatas tadviṣayāścittavṛttayaḥ śabdādiviṣayavaj jñātāḥ syuḥ
sadājñātatvaṃ tu manasas tatprabhoḥ puruṣasyāpariṇāmitvam anumāpayati
syād āśaṅkā cittam eva svābhāsaṃ viṣayābhāsaṃ ca bhaviṣyaty agnivat
yathetarāṇīndriyāṇi śabdādayaśca dṛśyatvān na svābhāsāni tathā mano 'pi pratyetavyam
na cāgnir atra dṛṣṭāntaḥ
na hy agnir ātmasvarūpam aprakāśaṃ prakāśayati
prakāśaścāyaṃ prakāśyaprakāśakasaṃyoge dṛṣṭaḥ
na ca svarūpamātre 'sti saṃyogaḥ
kiṃca svābhāsaṃ cittam ity agrāhyam eva kasyacid iti śabdārthaḥ
tad yathā
svātmapratiṣṭham ākāśaṃ na parapratiṣṭham ity arthaḥ
svabuddhipracārapratisaṃvedanāt sattvānāṃ pravṛttir dṛśyate
kruddho 'haṃ bhīto 'ham amutra me rāgo 'mutra me krodha iti
etat svabuddher agrahaṇe na yuktam iti
sarvaiḥ kleśakarmāvaraṇair vimuktasya jñānasyānantyaṃ bhavati
āvarakeṇa tamasābhibhūtam āvṛtam anantaṃ jñānasattvaṃ kvacid eva rajasā pravartitam udghāṭitaṃ grahaṇasamarthaṃ bhavati
tatra yadā sarvair āvaraṇamalair apagataṃ bhavati tadā bhavaty asyānantyam
jñānasyānantyājjñeyam alpaṃ sampadyate yathā yatredam uktam
andho maṇim avidhyat tam anaṅgulir āvayat
agrīvas taṃ pratyamuñcat tam ajihvo 'bhyapūjayat
iti
