ghṛtenāktau paśuṃ trāyethām
revati predhā yajñapatim āviśa
uro antarikṣa sajūr devena vātena
asya haviṣas tmanā yaja
sam asya tanvā bhava
varṣīyo varṣīyaso yajñaṃ yajñapatau dhāḥ
namas ta ātāna
anarvā prehi
ghṛtasya kulyām anu saha prajayā saha rāyaspoṣeṇa
devīr āpaś śuddhā yūyaṃ devān yūḍhvam
śuddhā vayaṃ pariviṣṭāḥ pariveṣṭāro bhūyāsma
prāṇaṃ te mā hiṃsiṣam
cakṣus te mā hiṃsiṣam
śrotraṃ te mā hiṃsiṣam
vācaṃ te mā hiṃsiṣam
yat te krūrataraṃ yad āsthitaṃ tat ta etena kalpatām
tat te mā hiṃsiṣam
caritrāṃs te mā hiṃsiṣam
nābhiṃ te mā hiṃsiṣam
meḍhraṃ te mā hiṃsiṣam
pāyuṃ te mā hiṃsiṣam
devebhyaś śundhasva
sam adbhyaḥ
oṣadhe trāyasvainam
svadhite mainaṃ hiṃsīḥ
rakṣasāṃ bhāgo 'si
idam ahaṃ rakṣo 'vabādhe
idam ahaṃ rakṣo 'dhamaṃ tamo nayāmi
iṣe tvorje
ghṛtena dyāvāpṛthivī prorṇuvāthām
devebhyaś śundhasva
devebhyaś śumbhasva
amuṣmai tvā juṣṭām
urv antarikṣaṃ vīhi
vāyo ve ṣṭokānām
pratyuṣṭaṃ rakṣaḥ
pratyuṣṭārātiḥ
devebhyas svāhā
svāhā devebhyaḥ
prayutā dveṣāṃsi
svāhordhvanabhasaṃ mārutaṃ gacchatam
prajāpatiḥ vai idam āsīt
tasmāt agniḥ adhyasṛjyata
saḥ asya mūrdhnaḥ ūrdhvaḥ udadravat
tasya yat lohitam āsīt tat apāmṛṣṭa
tat bhūmyām nyamārṭ
tatas udumbaraḥ ajāyata
tasmāt sa lohitam pacyate
sa prāṅ prādravat
tam svā vāc aiṭṭa juhudhi iti
saḥ itas paryamṛṣṭa
tat svāhā iti ajuhot
tasmāt eṣā evam āhutiḥ
svā hi enam vāc aiṭṭa
tasmāt na lalāṭe loma asti na pāṇyoḥ
tasmāt aratni mātrī sruc bhavati
cakṣuḥ vāva sa tat svam ajuhot amum eva ādityam
agnau jyotiḥ jyotiḥ agnau iti
jyotiḥ eva jyotiṣi ajuhot
brahma ajuhot satyam ajuhot
amum eva tat ādityam ajuhot
eṣa hi eva agnihotram
śvas śvas vasīyān bhavati yasya evam agnihotram hūyate
na vai purā ahar rātre āstām
te etayā āhutyā ubhe saha sṛjyetām
yat sāyam juhoti tena bhrātṛvyāya parācīm vivāsayati yat prātar tena ātmane pratīcīm
agneḥ vai guptyai agnihotram hūyate
yat sāyam juhoti tena enam rātryai ramayati yat prātar tena ahne
eṣā vai agnau āhutiḥ prathamā hutā yat agnihotram
tasmāt agnau sarvāḥ āhutayaḥ hūyante
atha eṣā eva agnihotram ucyate
agnihotram ha vai nāma
na asmāt anyaḥ samāneṣu vasīyān bhavati yasya evam agnihotram hūyate
sa na aramata
sa prādravat
tasmin ajuhot
tasyāḥ āhutyāḥ puruṣaḥ ajāyata
sa na aramata
sa prādravat
tasmin ajuhot
tasyāḥ āhutyāḥ aśvaḥ ajāyata
tasmāt puruṣaḥ ca aśvaḥ ca naktam pratyañcau na su vijñāyete iva
sa na aramata
sa prādravat
tasmin ajuhot
tasyāḥ āhutyāḥ gauḥ ajāyata aviḥ ajāyata ajā ajāyata yavaḥ ajāyata vrīhiḥ ajāyata
etābhyaḥ vai saptabhyaḥ āhutibhyaḥ sapta ime grāmyāḥ paśavaḥ asṛjyanta
sa na aramata
sa prādravat
tasmin ajuhot
tasyāḥ āhutyāḥ vasantaḥ ajāyata grīṣmaḥ ajāyata varṣāḥ ajāyanta śarad ajāyata hemantaḥ ajāyata
sa trayodaśyām āhutyām udyatāyām abibhet
tam pratyaṅ upāpadyata
tam pāṇitaḥ prāviśat
tasmāt pāṇyoḥ loma na asti
agnidhānam hi etat
tasmāt hastābhyām agniḥ mathyamānaḥ jāyate
tasmāt hanyamānaḥ hastau pratigṛhṇāti
agnau eva tat trāṇam icchate
agnim vai paśavaḥ anūpatiṣṭhante paśūn agniḥ
pra enam paśavaḥ viśanti pra viśati yaḥ evam veda
tām āhutim apsu prāsiñcat
tatas śiśiram ajāyata
tasmāt tat krūratamam
nahi tat hutāt na a hutāt ajāyata
sā āhutiḥ apaḥ dagdhum upākramata
tatas āpaḥ agnaye vajraḥ abhavan
tasmāt prokṣan agnim na prāpayet
yat prāpayet hatena yajeta
tām āhutim oṣadhīṣu nyadadhāt
tasmāt oṣadhayaḥ an abhyaktāḥ rebhante
oṣadhibhyaḥ adhi paśavaḥ
paśubhyaḥ adhi prajāḥ
tat etat śiśire ājyam śyāyati agnaye
tasmāt śiśire kakṣaḥ upādutyaḥ
priyam eva dhāma agnaye prādāt
saḥ asmai annādyam prayacchati
anna ādaḥ bhavati yaḥ evam veda
samāne vai yonau āstām sūryaḥ ca agniḥ ca
tatas sūryaḥ ūrdhvaḥ udadravat
tasya retaḥ parāpatat
tat agniḥ yoninā upāgṛhṇāt
ayasā tat akrūḍayat
tat krūḍyamānam gavi nyadadhāt
tat idam payaḥ
tasmāt a trapu ayaspātram pratidhuk krūḍayati
yat payasā agnihotram juhoti amum eva tat ādityam juhoti
eṣa hi eva agnihotram
anaḍuhaḥ vai payaḥ taṇḍulāḥ
asau ādityaḥ anaḍvān
yat yavāgvā agnihotram juhoti amum eva tat ādityam juhoti
eṣa hi eva agnihotram
cakra vṛttam anyat a cakra vṛttam anyat
yat cakra vṛttam tat asuryam
yat a cakra vṛttam tat deva pātram
tasmāt a cakra vṛttām agnihotra tapanīm kurvīta
na kṣīreṇa pratiṣiñcet na udakena
yat kṣīreṇa pratiṣiñcet a pratiṣiktam syāt
yat udakena śamayet dohane saṃsrāvam ucchiṣya tena udaka miśreṇa pratiṣiñcet
tat na kṣīreṇa pratiṣiktam bhavati na udakena
skannam vāva tat pari ced ākaroti
yā sthālī agnihotra tapanī tayā duhyāt
iyam vai sā
na vā imām iha nehātiskandati
anayā eva upasīdati
tat asya a skannam bhavati
adbhiḥ pratiṣiñcati
āpaḥ hi pratiṣecanāya tasthire
tat śāntam mithunam āpaḥ ca payaḥ ca
yadi duhyamānā avabhindyāt anyayā sthālyā duhyāt
sā eva tatra prāyaścittiḥ
yadi adhiśrīyamāṇam yadi adhiśritam skandet anyām abhiduhya adhiśritya unnīya juhuyāt
sā eva tatra prāyaścittiḥ
yadi unnīyamānam yadi unnītam yadi puras upasannam a hute skandet punar avanīya anyām abhiduhya adhiśritya unnīya juhuyāt
sā eva tatra prāyaścittiḥ
yatra skandet tat apaḥ ninayet
āpaḥ vai yajñasya niṣkṛtiḥ
adbhiḥ eva enam niṣkaroti
pratiṣiktam anyat a pratiṣiktam anyat
pratiṣiktam paśu kāmasya a pratiṣiktam brahmavarcasa kāmasya
gharmaḥ vai eṣa pravṛjyate yat agnihotram
yat a pratiṣiktena juhoti brahmavarcasī bhavati
yadi payaḥ na vindet ājyena juhuyāt
tat hi apratiṣekyam a paśavyam
īśvaram asya aśāntam śucā paśūn nirdahaḥ
pratiṣiktam paśu kāmasya
tat śāntam mithunam āpaḥ ca payaḥ ca
yadi payaḥ na vindet yavāgvā juhuyāt
tat hi pratiṣekyam śāntam mithunam paśavyam āpaḥ ca taṇḍulāḥ ca
agnihotre vai jāyampatī vyabhicarete
yat prācīnam udvāsayet patiḥ pūrvaḥ pramīyeta
yat pratīcīnam udvāsayet jāyā pūrvā pramīyeta
saṃprati udīcīnam udvāsayet
sam evam jīryataḥ pūrṇam agre unnayet atha saṃmitam atha saṃmitam atha saṃmitatamam uttamam
anujyeṣṭham eva asya putrāḥ ṛdhnuvanti
saṃmitam agre unnayet atha bhūyas atha bhūyas atha pūrṇam uttamam bhūyaḥ
bhūyaḥ eva annādyam abhyutkrāmati
kaniṣṭhaḥ tu asya putrāṇām ardhukaḥ bhavati
sarvān samāvat unnayet yaḥ kāmayeta sarve me putrāḥ samāvat ṛdhnuyuḥ iti
sarveṣām vai pitā putrāṇām ṛddhim kāmayate
sarve eva samāvat ṛdhnuvanti
na anyaḥ anyam atikrāmati
catuḥ unnayati
catuṣpada evāsmai paśūn na ...
dvipadaḥ eva asmai paśūn yacchati paśūn me yaccha iti
paścāt upasādayet
paśavaḥ vai gārhapatyaḥ paśavaḥ payaḥ
paśūnām eva eṣā yatiḥ
na paścāt upasādayet
haviḥ vai etat yat agnihotram
yajamānaḥ haviḥ
haviḥ bhūtam eva yajamānam apanudate
uttarāt upasādayet
a pūtam vai etat yat agnihotram
agniḥ pavitram
yat samayā agnim harati tena eva enat punāti
anu vai eṣaḥ etat dhyāyati yat paścā adhiśritya puras juhoti
yat samayā agnim harati tena eva enam prīṇāti an anudhyāyinam karoti
asmāt vai gārhapatyāt asau pūrvaḥ agniḥ asṛjyata
ayam vāva prajāpatiḥ
asau pūrvaḥ agniḥ
tat ayam itas ādāya prāṅ anūddrutya ajuhot
tasmāt agnihotram paścā adhiśritya puras juhvati
puras eva anyāni havīṃṣi śṛtāni kurvanti puras juhvati
idhmaḥ vai eṣaḥ agnihotrasya yat samidh
yat samidham ādadhāti idhmam eva etam agnihotrasya karoti
rudraḥ oṣadhīḥ viṣeṇa alimpat
tāḥ paśavaḥ na aliśanta
tābhyaḥ devāḥ prāyaścittim aicchan
sa prajāpatiḥ abravīt vāryam vṛṇai aham vaḥ etāḥ svadayiṣyāmi iti
saḥ etām samidham avṛṇīta
tasmāt ekā
ekaḥ hi prajāpatiḥ
tāḥ agninā upāsṛjat
tāḥ agniḥ asvadayat
etasyām vai āhitāyām agnihotriṇe vīrudhaḥ svadanti
svaditam asya annam bhavati yaḥ evam veda
bahuḥ dvīkaroti
ubhe āhutī samiddhe juhavāni iti
ekā eva kāryā
sakṛt hi eva sarvasmai yajñāya samidhyate
āyuḥ me yaccha varcaḥ me yaccha prajām me yaccha iti
puras upasādayet
sṛṣṭiḥ vai etat yat agnihotram
yat na upasādayet parācīḥ prajāḥ iyuḥ
yat upasādayati tasmāt idam prajāḥ yatāḥ tasmāt upatiṣṭhante
agnau jyotiḥ
jyotiḥ agnau iti
sāyam agnihotram juhuyāt
garbhiṇyā vācā garbham dadhāti
mithunayā vācā garbham dadhāti
sūryaḥ jyotiḥ
jyotiḥ sūryaḥ iti prātar
tam garbhiṇyā vācā mithunayā prajanayati
yat niruktam ca a niruktam ca tat mithunam
yat yajuṣā ca manasā ca tat mithunam
tat ajāmi
āhutyoḥ āgneyī sāyamāhutiḥ saurī prātar
agniḥ pravāpayitā
sūryaḥ prajanayitā
amnas sūrye nimrukte sāyam agnihotram juhuyāt upa udayam sūryasya prātar
agniḥ eva pravāpayitvā sūryam rātryai garbham dadhāti
tam garbhiṇyā vācā mithunayā prātar prajanayati
etam vai prajāyamānam prajāḥ anuprajāyante
pra prajayā pra paśubhiḥ jāyate yasya evam agnihotram hūyate
eṣā vai agnihotrasya sthāṇuḥ
yā pūrvā āhutiḥ tām atihāya juhuyāt
tam eva parivṛṇakti
abhikrāmam sāyam hotavyam
garbham eva dadhāti
pratikrāmam prātar
pra eva janayati
tat āhuḥ
abhikrāmam eva hotavyam
abhikrāntena hi yajñasya ṛdhnoti
yat juhoti tat devānām
yat uddiśati tena rudram śamayati
yat nimārṣṭi tat pitṝṇām
yat prāśnāti tat manuṣyāṇām
tasmāt agnihotram vaiśvadevam ucyate
praiyamedhāḥ vai nāma brāhmaṇāḥ āsan
te sarvam aviduḥ
tat saha eva aviduḥ
te agnihotre eva na samarādhayan
teṣām sakṛt ekaḥ agnihotram ajuhot dvis ekaḥ tris ekaḥ
teṣām yaḥ sakṛt ajuhot tam itarau apṛcchatām kasmai tvam juhoṣi iti
ekadhā eva idam iti abravīt prajāpatiḥ prajāpataye eva aham juhomi iti
teṣām yaḥ dvis ajuhot tam itarau apṛcchatām kasmai tvam juhoṣi iti
agnaye ca eva sāyam prajāpataye ca iti abravīt sūryāya ca prātar prajāpataye ca iti
teṣām yaḥ tris ajuhot tam itarau apṛcchatām kasmai tvam juhoṣi iti
agnaye sūryāya prajāpataye iti abravīt tebhyaḥ eva sāyam juhomi tebhyaḥ prātar iti
teṣām yaḥ dvis ajuhot saḥ ārdhnot
sa bhūyiṣṭhaḥ abhavat
prajayā ati itarau śriyā akrāmat
tasya prajām itarayoḥ praje sajāta tvam upaitām
tasmāt dve hotavye yajuṣā ca manasā ca
yām eva saḥ ṛddhim ārdhnot tām ṛdhnoti
yadi sāyam a hute agnihotre pūrvaḥ agniḥ anugacchet agnihotram adhiśritya unnīya agninā pūrveṇa uddrutya agnihotreṇa anu uddravet
āhutyā eva enam cyāvayati
yaḥ brāhmaṇaḥ bahu vid syāt saḥ uddharet
sarveṇa eva enam brahmaṇā uddharati
yat purā dhanam a dāyī syāt tat dadyāt
a cyutena eva enam cyāvayati
yadi prātar a hute agnihotre aparaḥ agniḥ anugacchet anugamayitvā pūrvam mathitvā aparam uddhṛtya juhuyāt
sā eva tatra prāyaścittiḥ
yadi tvareta pūrvam agnim anvavasāya tatas prāñcam uddhṛtya juhuyāt
sā eva tatra prāyaścittiḥ
jāmi nu tat
yaḥ asya pūrvaḥ agniḥ tam aparam karoti
anyatra eva avasāya agnim mathitvā uddhṛtya juhuyāt
sā eva tatra prāyaścittiḥ
tatas śvas agnaye tapasvate janadvate pāvakavate iṣṭim nirvapet
yadā vai agniḥ saṃtapyate atha jāyate
oṣadhayaḥ pāvakāḥ
oṣadhīḥ eva asmai pāvakāḥ bhāgadheyam apidadhāti
na gārham anubudhyate
yadā hi eva asmai na apidadhati atha eṣaḥ anugacchati
yau panthānau abhitas tau darśa pūrṇamāsau
yā madhye sṛtiḥ tat agnihotram
evam vai agnihotriṇe darśapūrṇamāsine svargaḥ lokaḥ anubhāti
manasā vai imām prajāpatiḥ vedim paryagṛhṇāt
agnihotriṇe tatra yat kim ca dadāti tat barhiṣyam
yathā sanneṣu nārāśaṃseṣu dadāti evam eṣa dadāti yat kim ca dadāti
madhye eva yajñasya dyāvāpṛthivī etasya sadaḥ havirdhāne ahorātrāṇi idhmaḥ diśaḥ paridhayaḥ pruṣvāḥ prokṣaṇīḥ oṣadhayaḥ barhiḥ yajamānaḥ yūpaḥ
na sambhavan vadet
paśuḥ eva bhūtvā sambhavati
aharahar vai paśavaḥ sambhavantaḥ atha medhyāḥ
na rājanyasya agnihotram asti
a vratyaḥ hi sa hanti
vratam na vicchindyāt
paurṇamāsīm ca rātrīm amāvasyām ca juhuyāt
te hi vratam gopāyati
yāni ahāni na juhuyāt tāni asya brāhmaṇāya agre gṛhe upahareyuḥ
agniḥ vai brāhmaṇaḥ
agnau eva tat juhoti
tat asya svaditam eṣṭam bhavati
vācā vai saha manuṣyāḥ ajāyanta ṛte vācaḥ devāḥ ca asurāḥ ca
te yat manuṣyāḥ avadan tat eva abhavan
te devāḥ ca asurāḥ ca prajāpatim abruvan ime vāva idam abhūvan iti
sa vācaḥ satyam niramimīta bhūḥ bhuvaḥ svar iti
yat turīyam anṛtam tat manuṣyeṣu nyadadhāt
etat vai vācaḥ anṛtam yat manuṣyāḥ vadanti bhūḥ iti
imām asṛjata agnim rathaṃtaram trivṛtam gāyatrīm bhuvar iti
antarikṣam vātam vāmadevyam triṣṭubham pañcadaśam svar iti
divam sūryam bṛhat ekaviṃśam jagatīm bhūḥ bhuvaḥ svar agnau jyotiḥ jyotiḥ agnau iti
agnihotram juhuyāt
etat vai vācaḥ satyam
etat mithunam
etat brahma
tena eva juhoti
imāḥ eva etat iṣṭakāḥ upadhatte
imāḥ eva etat iṣṭakāḥ upadhāya uttamam nākam rohati
uttamaḥ samānānām bhavati yasya evam agnihotram hūyate
vācam yacchet agnihotre unnīyamāne
tapasā vai prajāpatiḥ prajāḥ asṛjata
yat na vyāharat tat eva atapyata
sṛṣṭiḥ vai etat yat agnihotram
sṛṣṭiḥ etat vratam
tāḥ udbhavaḥ stha iti udabhāvayat
yarhi bindavaḥ iva syuḥ tarhi avekṣeta
udbhavaḥ stha ud aham prajayā pra paśubhiḥ bhūyāsam iti
udbhūtiḥ vai etat prabhūtiḥ yat agnihotram
ud prajayā pra paśubhiḥ bhavati yasya evam agnihotram hūyate
agninā avekṣate
prajananam vai etat yat agnihotram
agniḥ prajanayitā
pra eva janayati
retaḥ vai etat yat agnihotram
na su śṛtam kuryāt
retaḥ krūḍayet na u a śṛtam
antareṇa eva syāt
rudra mṛḍa an ārbhava mṛḍa dhūrte namaḥ te astu iti hutvā udaṅ uddiśet
etāni vai rudrasya krūrāṇi nāmāni
taiḥ eṣa prajāḥ hinasti agnihotre bhāgadheyam icchamānaḥ
tāni eva asya pratinudati
tāni śamayati
yarhi ayam devaḥ prajāḥ abhimanyeta sajūs jātavedaḥ divā pṛthivyā haviṣaḥ vīhi svāhā iti dvādaśa rātrīḥ agnihotram juhuyāt
yā vai agneḥ jātavedasaḥ tanūḥ tayā eṣa prajāḥ hinasti agnihotre bhāgadheyam icchamānaḥ
tām eva asya prīṇāti
tasyai tat juhoti
tat ajāmi
āhutyoḥ āgneyī eṣā āgneyī itarā
saṃvatsaram vai etam indhate agnim vaiśvānaram
na vai etasya saṃvatsare apyasti na vaiśvānare yaḥ anāhitāgniḥ
yāni dārūṇi te māsāḥ
ye sthūlāḥ aṅgārāḥ te ṛtavaḥ
ye aṇīyāṃsaḥ te ardha māsāḥ
murmurāḥ ahar rātrāṇi
yat suvarṇam jyotiḥ tat bārhaspatyam
yat na suvarṇam na lohitam tat maitram
yat lohitam tat vāruṇam
yat sa dhūmam tat vaiśvadevam
yatra aṅgāreṣu agniḥ lelāya iva tat asya āsyam āvis nāma
tat brahma
tasmin hotavyam
mukhena vai aśnāti
aṅgāni avati
āvis prajāsu bhavati
śvas śvas vasīyān bhavati yasya evam agnihotram hūyate
odanapacanaḥ gārhapatyaḥ āhavanīyaḥ madhya adhidevanam āmantraṇam
eṣā vai virāj pañca padā
tām eva āpnoti
tām avarunddhe
yasya hi eṣā avaruddhā sa manuṣyāṇām śreṣṭhaḥ bhavati
yadi sāyam agnihotrasya kālaḥ atipadyeta doṣā vastoḥ svāhā iti juhuyāt
sā eva tatra āhutiḥ
tena asya tat an atipannam bhavati
yadi prātar agnihotrasya kālaḥ atipadyeta divā vastoḥ svāhā iti juhuyāt
sā eva tatra āhutiḥ
tena asya tat an atipannam bhavati
na svāhākuryāt
svāhākāraḥ vai agnihotrasya āhutim yuvate
yarhi vāc pravadet tarhi juhuyāt
sa hi agnihotrasya vaṣaṭkāraḥ
sajūs agniḥ divā pṛthivyā iti
dyāvāpṛthivī agnim tān eva prīṇāti tān avarunddhe
sajūs devena savitrā iti
na hi savituḥ ṛte āhutiḥ asti
sajūs pūṣṇā antarikṣeṇa iti
paśavaḥ vai pūṣā
paśavaḥ antarikṣam
paśūn eva avarunddhe
sajūs rātryā indravatyā svāhā iti
rātrīm eva etat abhijuhoti
na hi indrāt ṛte āhutiḥ asti
devāḥ vai purā agnihotram ahauṣuḥ
tasmāt purā bṛhan mahān ajani
sajūs ahnā indravatā svāhā iti
bārhatam vai ahar
bārhataḥ sūryaḥ
ahar ca eva asya etat sūryaḥ ca abhijitau abhihutau bhavataḥ
ānuṣṭubhī vai rātrī
traiṣṭubham ahar
rātrīm ca eva etat ahar ca abhijuhoti
agne adābhya juṣasva svāhā iti uttarām āhutim juhoti
yathā agnaye samavadyati evam eva tat
apipreḥ agne svām tanvam ayāṭ dyāvāpṛthivī ūrjam asmāsu dhehi iti tṛṇam aktvā anupraharati
saṃsthitiḥ eva eṣā svagākṛtiḥ
agnihotrasya vai eṣaḥ aśāntam anu prajāḥ hinasti
yat tṛṇam aktvā anu praharati tena eva enat śamayati
agne gṛhapate juṣasva svāhā iti sruveṇa gārhapatye juhoti
yathā patnīḥ saṃyājayati evam eva tat
anu vai eṣaḥ etat dhyāyati yat paścā adhiśritya puras juhoti
yat sruveṇa gārhapatye juhoti tena eva enam prīṇāti
an anudhyāyinam karoti
ā asya agnihotrī prajāyām jāyate śvas śvas vasīyān bhavati yasya evam agnihotram hūyate
agnihotre stomaḥ yoktavyaḥ
yasya vai agnihotre stomaḥ yujyate vasīyān bhavati
upaprayantaḥ adhvaram iti
prajāḥ vai imāḥ upa
tāḥ sat
sat stomaḥ
tāḥ eva upayunakti
asya pratnām anu dyutam iti
devāḥ vai pratnam
te satsatstomaḥ
tān eva prāyukta svargāya
upa upa id nu maghavan bhūyas id nu te iti
iyam vai upa
svargam eva itvā asyām pratitiṣṭhati
yāḥ vai prajāḥ ābhaviṣyantīḥ tāḥ upa
tāḥ eva upayunakti
pari te dūḍabhaḥ rathaḥ iti
stomam eva etayā yuktam parigṛhṇāti
agniḥ mūrdhā divaḥ kakud iti
eṣā mithunā retasvatī paśavyā
yā asau dhurām gāyatrī prathamā sā eṣā gāyatryā upāsthita
ubhā vām indra agnī āhuvadhyai iti
sūryaḥ vai indraḥ
saḥ agnim naktam praviśati
ubhau eva enau saha īṭṭe
yā asau dhurām triṣṭubh prathamā sā eṣā triṣṭubhā upāsthita
ayam iha prathamaḥ dhāyi dhātṛbhiḥ iti
agniḥ hi eva asmin loke iha prathamaḥ adhīyata
yā asau dhurām jagatī prathamā sā eṣā jagatyā upāsthita
ayam te yoniḥ ṛtviyaḥ iti
iyam hi agneḥ yoniḥ agniḥ sūryasya
yā asau dhurām anuṣṭubh prathamā sā eṣā anuṣṭubhā upāsthita
dadhikrāvṇaḥ akāriṣam iti
eṣā vai agneḥ paśavyā tanūḥ yā dadhikrāvatī
tām eva asya gṛhṇāti
upasthāyukāḥ enam paśavaḥ bhavanti
paśuḥ vai agniḥ
yathā vai gauḥ jīryati yathā aśvaḥ yathā puruṣaḥ evam eṣaḥ āhitaḥ jīryati
agnyādheyasya ṛgbhiḥ upastheyaḥ
tanvaḥ vai asya etāḥ
tābhiḥ eva enam punarṇavam karoti
yat chandobhiḥ upatiṣṭhate taiḥ eva enam punarṇavam karoti
yathā agre āhitaḥ evam asya bhavati
upatiṣṭhate
yogaḥ eva asya eṣa
damaḥ eva asya eṣa
yācñaḥ eva asya eṣa
yathā śreyase āhṛtya namasyati evam eva tat
agnīṣomīyayā pūrvapakṣe upatiṣṭheta
agnīṣomayoḥ vai etat bhāgadheyam yat paurṇamāsam
tābhyām eva enam paridadāti
tau enam an apakrāmantau gopāyataḥ
aindrāgnyā aparapakṣe
indra agnyoḥ vai etat bhāgadheyam yat amāvasyā
tābhyām eva enam paridadāti
tau enam an apakrāmantau gopāyataḥ
agnīṣomāḥ eva enam pūrvapakṣāya paridattaḥ indra agnī aparapakṣāya
saṃpradāyam ha vai enam devāḥ an apakrāmantaḥ gopāyanti yaḥ evam vidvān agnim upatiṣṭhate
kasmai kam agniḥ upasthīyate iti āhuḥ
aśitram vai etat agneḥ yat agnim upatiṣṭhate
agnaye eva etat aśitram kriyate
sāyam upatiṣṭhate na prātar
tasmāt sāyam atithaye pratyenasaḥ na uta tathā prātar
yajñasya yajñasya vai āśīḥ asti yat agnim upatiṣṭhate
agnihotrasya eva etām āśiṣam āśāste
prajāpatiḥ prajāḥ asṛjata
saḥ agnim eva agre asṛjata
tasmai etat bhāgadheyam akalpayat yat agnyupasthānam
yat agnim upatiṣṭhate svena eva enam bhāgadheyena samardhayati
agniḥ vai prayuktim abhyakāmayata yathā aśvaḥ rathakāmyati
yat agnim upatiṣṭhate pra eva enam yuṅkte kāmam asya ṛdhnoti
manuṣyasya id nu yaḥ kāmam ṛdhnoti sa vasīyān bhavati
ṛdhnoti vasīyān bhavati yaḥ evam vidvān agnim upatiṣṭhate
upa iti sambhavati eva etayā
agniḥ mūrdhā iti retaḥ eva etayā prasiñcati
ubhā vām indra agnī iti
prāṇa apānau vai indra agnī
prāṇa apānā eva etayā dadhāti
ayam iha prathamaḥ dhāyi iti garbham eva etayā dadhāti
asya pratnām anu dyutam iti ūdhar eva etayā karoti
ayam te yoniḥ ṛtviyaḥ iti janayati ca eva etayā vardhayati ca
kﾱptā ha vai asya prajā jāyate yaḥ evam vidvān agnim upatiṣṭhate
ahar vai devānām āsīt rātrī asurāṇām
te devāḥ tamasaḥ andhasaḥ mṛtyoḥ rātryāḥ abhyāplavamānāt abibhayuḥ
te chandobhiḥ agnim anvārabhanta gāyatryā vasavaḥ triṣṭubhā rudrāḥ jagatyā ādityāḥ ambhaḥ stha iti paśavaḥ indhānāḥ iti manuṣyāḥ
te devāḥ tamasaḥ andhasaḥ mṛtyoḥ rātryāḥ pāram ataran
yat chandobhiḥ agnim upatiṣṭhate tamasaḥ eva eṣā andhasaḥ mṛtyoḥ rātryāḥ pāra tīrtiḥ
tvam agne sūrya varcāḥ iti agnaye eva etām āśiṣam āśāste
sam mām āyuṣā varcasā sṛja iti ātmane eva etām āśiṣam āśāste
sam tvam agne sūryasya jyotiṣā agathāḥ iti agnaye eva etām āśiṣam āśāste
sam ṛṣīṇām stutena iti
chandāṃsi vai ṛṣīṇām stutam
chandobhiḥ eva enam samardhayati
sam priyeṇa dhāmnā iti
paśavaḥ vai agneḥ priyam dhāma
paśubhiḥ eva enam samardhayati
sam aham āyuṣā sam varcasā sam prajayā sam rāyaspoṣeṇa gmīya iti ātmane eva etām āśiṣam āśāste
indhānāḥ tvā śatam himāḥ iti
etat ha vai dāśarmaḥ āruṇim uvāca agnim ādadhivāṃsam udgātar kena agniḥ upastheyaḥ iti
tasmai ha etat agnyupasthānam uvāca
sa ha uvāca anayā upastheyaḥ indhānāḥ tvā śatam himāḥ iti
yaḥ vai etayā upatiṣṭhate pāpīyān asmāt bhrātṛvyaḥ bhavati pāpīyān sapatnaḥ sarvam āyuḥ eti ā jīvitoḥ annam atti
āyuḥ dhāḥ agne asi āyuḥ me dhehi iti ātmane eva etām āśiṣam āśāste
vayaḥ dhāḥ agne asi vayaḥ me dhehi iti ātmane eva etām āśiṣam āśāste
tanū pāḥ agne asi tanvam me pāhi iti ātmane eva etām āśiṣam āśāste
yat me agne ūnam tanvaḥ tat me āpṛṇa iti
yat eva asya ūnam ātmanaḥ tat āpūrayate
agneḥ samidh asi abhiśastyāḥ mā pāhi somasya yamasya iti sarvasmāt eva enam etāḥ pānti
agne yat te tapaḥ tena tam pratitapa yaḥ asmān dveṣṭi yam ca vayam dviṣmaḥ iti
tena eva enam pratitapati pratiśocati pratitityakti pratyarcati pratiharati
etat ha vai āruṇiḥ uvāca etena aham sarvān sapatnān sarvān bhrātṛvyān abhyabhavam iti
śreyān śreyān ātmanā bhavati pāpīyān pāpīyān yaḥ enam dveṣṭi yaḥ asmai arātīyati yaḥ evam vidvān agnim upatiṣṭhate
agne rucām pate namaḥ te ruce mayi rucam dhehi iti
sarvāḥ eva śucaḥ śamayitvā rucam ātman dhatte
citrāvaso svasti te pāram aśīya arvāgvaso svasti te pāram aśīya iti
rātrī vai citrāvasuḥ ahar arvāgvasuḥ
ahar rātrayoḥ eva eṣā parītiḥ
na naktam na divā ārtim ārchati yaḥ evam veda
bhaṅge vai ete yajñasya agniḥ rātrī asau ādityaḥ ahar
ete eva bhaṅge īṭṭe īśvaraḥ bhūtam ca bhaviṣyat ca ājñātoḥ yaḥ evam veda
ambhas stheti
ambho hy etāḥ
mahas stheti
maho hy etāḥ
ūrjas stheti
ūrjo hy etāḥ
rāyaspoṣas stheti
rāyaspoṣo hy etāḥ
revatī ramadhvam iti
paśavo vai revatīḥ
paśava etad yad antarāgnī
sva evainā goṣṭhe ramayāmakaḥ
asmin yonā iti
eṣa hy āsāṃ yoniḥ
asmin goṣṭha iti
eṣa hy āsāṃ goṣṭhaḥ
ayaṃ vo bandhur ito māpagāteti
upopaivainaṃ paśavo yanti
nāpakrāmanti ya evaṃ vidvān agnim upatiṣṭhate
eti vā eṣo 'smāl lokād yo 'gnim upatiṣṭhate
ambhas stheti
paśavo vā ambhaḥ paśavo 'ntarikṣam
paśuṣv eva pratitiṣṭhati
bibhyati vai devebhyaḥ paśavaḥ
devānām eṣa eko yo 'gnim upatiṣṭhate
te 'smād īśvarāḥ pratrasaḥ
saṃhitāsi viśvarūpeti
etāni vai gor nāmāni
saṃhitā viśvarūpā gauḥ
tāny evāsya gṛhṇāti
apratrāsāya
saṃhitāsi viśvarūpeti
rūpeṇa rūpeṇa hy eṣā saṃhitā
ā morjā viśā gaupatyenā prajayā rāyaspoṣeṇeti
etair hy eṣā viśanty āviśati
mayi vo rāyaś śrayantāṃ sahasrapoṣaṃ vaḥ puṣeyam iti
sāhasrīm eva puṣṭiṃ nyaṅkte
vatsaṃ parāhanti
vatsanikāntāḥ paśavaḥ
paśūnām anukśātyai
abhikā enaṃ paśavo bhavanti
sapta vai bandhumatīr iṣṭakā agnau citya upadhīyante
tās tā amuṣmai lokāya sapta grāmyāḥ
tā atropadheyā gauś cāśvaś cāviś cājā cāśvataraś ca gardabhaś ca puruṣaḥ
yad gāṃ parāhanti
tā evaitad upadhatte
atho gavaivainaṃ cinute
saṃ paśyāmi prajā aham iti
sarvā eva prajā avarunddhe
iḍaprajaso mānavīr iti
aiḍīr hi prajā mānavīḥ
ye ca vai grāmyāḥ paśavo ye cāraṇyās ta ubhaye naktaṃ saṃsṛjyante
tasmād api ye 'lpāḥ paśavas te naktaṃ bahava iva dṛśyante
ta īśvarā amuṃ lokam anupadaḥ
yad etad yajur vadati
asminn evaināṃl loke yacchati
agnir vā etasyāsmiṃl loke 'gre jāyate
ya āhitāgnis so 'sya paśūn upajāyamānān hinasti
upa tvāgne divediva iti
upaivainaṃ jāyamānebhyaś śamayati
doṣāvastar dhiyā vayaṃ namo bharanta emasīti
namasvatyopāsthita
rājantam adhvarāṇāṃ gopām ṛtasya dīdivim
vardhamānaṃ sve dama iti
vṛdhadvatyā
sa naḥ piteva sūnave 'gne sūpāyano bhava
sacasvā nas svastaya iti
svastimatyā
agne tvaṃ no antama iti
etaddha vai divodāso bhaimasenir āruṇim uvāca
agnim ādadhivāṃsam udgātaḥ kena gārhapatya upastheya iti
tasmai haitā uvāca
sa hovāca
ābhir upastheyo 'gne tvaṃ no antama uta trātā śivo bhavā varūthya iti
eṣā vā agneḥ priyā tanūr yā varūthyā
priyayaivainaṃ tanvopāsthita
dvipadābhiḥ
dvipāt puruṣaḥ
gṛhā gārhapatyaḥ
gṛheṣv eva pratitiṣṭhati
tisraḥ pūrvāś catasra etāḥ
tās sapta
sapta grāmyāḥ paśavaḥ
tān evāvarunddhe
ūrjā vaḥ paśyāmi
ūrjā mā paśyateti
ūrjam eva gṛheṣu paśuṣv ātman dhatte
atho yā amūr iṣṭakā upadhatte tā evaitat kalpayati
iḍās stha madhukṛta iti
iḍā hy etā madhukṛtaḥ
syonā māviśateraṃmada iti
syonā hy etā irayā sahāviśanti
mayi vo rāyaś śrayantāṃ sahasrapoṣaṃ vaḥ puṣeyam iti
sāhasrīm eva puṣṭiṃ nyaṅkte
vatsaṃ parāhanti
vatsanikāntāḥ paśavaḥ
paśūnām anukśātyai
abhikā enaṃ paśavo bhavanti
atho iṣṭakām evaitāṃ gārhapatya upadhatte
mahi trīṇām avo 'stv iti
eṣa prājāpatyas tricaḥ
prājāpatyā imāḥ prajāḥ
sarvā eva prajā avarunddhe
prajāpatir vā etāḥ
prajāpatim evaitad upetya sarvam āptvā sarvam avarudhya
somānaṃ svaraṇaṃ kṛṇuhi brahmaṇaspata iti
brāhmaṇaspatyā
brahmavarcasam evaitayātman dhatte
vaiśvadevīr vā etāḥ
vaiśvadevīr imāḥ prajāḥ
brahmaṇo yoneḥ prajāḥ prajāyante
yad eṣā brāhmaṇaspatyā
brahmaṇa evainā yoneḥ prajanayati
etābhir vā aditiḥ putrān anvaikṣata
yat somam āharann amuṣmāl lokāt svasti punar āgacchan saha somena
yam eva kāmaṃ kāmayate taṃ spṛṇoti
yaṃ kāmayeta
svasti punar āgacched iti
tam etābhir anvīkṣeta
svasty eva punar āgacchati
kadā cana starīr asi pari te dūḍabho ratha iti
stomasyaivaitad yogaḥ
kadā cana starīr asīti
etaddha vā āruṇir uvāca
na tāvad rātrīṃ staryam uvasa yāvad etām ṛcam aśṛṇavam iti
na rātrīṃ staryaṃ vasati ya evaṃ veda
gāyatro vā agniḥ
gāyatracchandās taṃ chandasā vyardhayati
yad vicchandobhir upatiṣṭhate
yad eṣā gāyatry uttamā
svenaivainaṃ chandasā samardhayati
sarvaṃ vā eṣa āptvā sarvam avarudhya svargaṃ lokam eti yo 'gnim upatiṣṭhate
vy asya prajā chidyate
yat putraṃ hvayati
prajām evānusaṃtanoti
mānuṣam iva vā etad upāvartate
yat putraṃ hvayati
acchinno daivyas tantur mā manuṣyaś chedīti
devalokaṃ caiva manuṣyalokaṃ ca saṃtanoti
ubhau lokā ājayati
nimrado 'sīti
ava taṃ gṛhṇāti yo 'sya paścād bhrātṛvyaḥ
abhibhūr asīti
abhi taṃ bhavati ya enena sadṛṅ
prabhūr asi
prāhaṃ tam atibhūyāsam iti
ati taṃ krāmati ya evainaṃ pūrvo 'tikrānto bhrātṛvyaḥ
pūṣā mā prapathe pātu
pūṣā mā paśupāḥ pātu
pūṣā mādhipatiḥ pātv iti
iyaṃ vai pūṣā prapathe
antarikṣaṃ paśupāḥ
dyaur adhipatiḥ
ima evainaṃ lokāḥ pānti
agniṃ saminddhe
anusaṃtatyai
prācī dig agnir devateti
etā eva sa devatā ṛtvā parābhavati ya enam etābhyo digbhyo 'bhidāsati
jyotiṣe tantava āśiṣam āśāsa iti
āśiṣam evāśāste
yo 'sya priyaḥ putras syāt tasya nāma gṛhṇīyāt
tasminn eva tā āśiṣo dadhāti
ahar vāvāsīn na rātrī
sā yamī bhrātaraṃ mṛtaṃ nāmṛṣyata
tāṃ yad apṛcchan yami karhi te bhrātāmṛteti
adyety evābravīt
te devā abruvan
antardadhāma
idaṃ rātrīṃ karavāmeti
te rātrīm akurvan
te rātryāṃ bhūtāyāṃ paśūn nāpaśyan
sāvet
na vai paśyantīti
sā na vyaucchat
arekṇasyat paśuṣu
tān devā icchantaḥ palyāyanta
tāṃś chandobhir anvapaśyan
tasmāc chandobhir naktam agnir upastheyaḥ
paśūnām anukśātyai
nāsmāt paśavas tiro bhavanti ya evaṃ veda
sāvet
anu vā akhyann iti
sā vyaucchat
te devā abruvan
amā vai no vasv abhūd iti
sāmāvasyā
amā ha vā asya vasu bhavati
vindate 'nyasya vasu nāsyānyo vasu vindate ya evaṃ vidvān agnim upatiṣṭhate
devā vā ahno rakṣāṃsi niraghnan
tāni rātrīṃ prāviśan
tāṃ devā na vyetum adhṛṣṇuvan
ta indram abruvan
tvaṃ vai na ojiṣṭho 'si
tvam imāṃ vīhīti
stuta meti
abravīt
nāstuto vīryaṃ kartum arhāmīti
te 'bruvan
eṣa te 'gnir nediṣṭham
sa tvā stautv iti
tam agnir astaut
sa stutas sarvā mṛdhas sarvā nāṣṭrās sarvāṇi rakṣāṃsy atarat
indro yajamānaḥ
yad agnim upatiṣṭhate
sarvā eva mṛdhas sarvā nāṣṭrās sarvāṇi rakṣāṃsi tarati
nāsya naktaṃ rakṣāṃsīśate ya evaṃ veda
tvaṣṭā vai bhūtvā prajāpatiḥ prajā asṛjata
tvaṣṭā yajamānaḥ
sa yad vācāvadat tad abhavat
yad vai vācā vadati tad bhavati
yadyad eva vācā vadati tattad bhavati tattat sṛjate
dhanaṃ me śaṃsya pāhi
tan me gopāyeti
pravatsyann āhavanīyam upatiṣṭheta
dhanasya vā eṣa goptā
tad evāsmai paridadāti
mama nāma prathamaṃ jātaveda iti
agninaivaitat tanvaṃ viparidhatte
yathānte sato 'gnihotraṃ hutaṃ yatheṣṭam evam asyāpi pravasato bhavati
prajāṃ me narya pāhi
tāṃ me gopāyeti
prajāyā vā eṣa goptā
tām evāsmai paridadāti
imān me mitrāvaruṇau gṛhān gopāyataṃ yuvam iti
mitreṇa ca vā imāḥ prajā guptāḥ krūreṇa ca
mitraṃ mitraḥ krūraṃ varuṇa iyaṃ pūṣā
etābhya eva devatābhyo gṛhān paridadāti
annaṃ me purīṣya pāhi
tan me gopāyeti
annasya vā eṣa goptā
tad evāsmai paridadāti
dhanaṃ me śaṃsyājugupaḥ
tan me punar dehīti
dhanam eva guptaṃ punar ātman dhatte
agne sahasrākṣa śatamūrdhañ chatateja iti
etair vā etau vyṛdhyete vipravasantau prāṇair apānais tejobhir vīryaiḥ
yad etair upatiṣṭhate
tair eva samṛdhyete
mama ca nāma tava ca jātaveda iti
agninaivaitat tanvaṃ yathāyathaṃ kurute
prajāṃ me naryājugupaḥ
tāṃ me punar dehīti
prajām eva guptāṃ punar ātman dhatte
agne gṛhapata iti
nārtim ārchato 'gniś ca yajamānaś ca
na bhreṣaṃ nītaḥ
annaṃ me purīṣyājugupaḥ
tan me punar dehīti
annam eva guptaṃ punar ātman dhatte
aditir vai prajākāmaudanam apacat
tasyocchiṣṭam āśnāt
sā garbham adhatta
tata ādityā ajāyanta
ya eṣa odanaḥ pacyata ārambhaṇam evaitat kriyate
ākramaṇam eva
prādeśamātrīs samidho bhavanti
etāvān hy ātmā prajāpatinā saṃmitaḥ
agner vai yā yajñiyā tanūr aśvatthe tayā samagacchata
eṣāsya ghṛtyā tanūr yad ghṛtam
yad ghṛtena samidho 'nakti
tābhyām evainaṃ tanūbhyāṃ saṃgamayati
nirmārgasyādadhāti
apagūrtyā vai vīryaṃ kriyate
yan nirmārgasyādadhāti
apagūrtyā eva
saṃvatsaro vai prajananam
agniḥ prajanayitā
tat prajananam
yat purā saṃvatsarād agnau samidha ādadhāti
prajananād evainaṃ prajanayitā prajanayati
abhaktartur vai puruṣaḥ
na hi tad veda yam ṛtum abhijāyate yan nakṣatram
yat samidha ādadhāti
ya evāsyartur yan nakṣatraṃ tad āpnoti
ya eṣa odanaḥ pacyate
yonir evaiṣa kriyate
yat samidha ādhīyante
retas tad dhīyate
saṃvatsare vai reto hitaṃ prajāyate
yat saṃvatsare paryete 'gnim ādhatte
prajātam evainam ādhatte
dvādaśasu rātrīṣu purādheyāḥ
tā hi saṃvatsarasya pratimā
atho tisṛṣv atho dvayor atho pūrvedyuḥ
ādheyās tv evāgnim ādadhānena
ādityā vā ita uttamā amuṃ lokam āyan
te pathirakṣayaḥ
ta iyakṣamāṇaṃ pratinudante
uccheṣaṇabhāgā vā ādityāḥ
yad ucchiṣṭena samidho 'nakti
tebhya eva prāvocata
tebhya eva procya svargaṃ lokam ārohati
diśaḥ vai na akalpanta na prājñāyanta
tatas etām agnaye prācīm diśam arocayan yat kṛttikāḥ
yat kṛttikāsu agnim ādhatte prācyām eva enam diśi ādhatte
eṣa vāva ekaḥ prāṅ avasyati yaḥ āhitāgniḥ
pratyañcaḥ anye
āgneyam etat nakṣatram yat kṛttikāḥ
yat kṛttikāsu agnim ādhatte sve eva enam nakṣatre ādhatte
prajāpateḥ vai etat śiraḥ yat kṛttikāḥ
yat kṛttikāsu agnim ādhatte śīrṣaṇyaḥ mukhyaḥ bhavati
sapta vai kṛttikāḥ
sapta śīrṣaṇyāḥ prāṇāḥ
śīrṣaṇyāḥ
prāṇāḥ indriyāṇi
prāṇān eva indriyāṇi āpnoti
puṣṭim āvat bhūyiṣṭham ekam nakṣatram
puṣṭim eva prajāyāḥ paśūnām gacchati
rohiṇyām ādheyaḥ
rohiṇyām vai etam devāḥ ādadhata
tayā roham arohan
tat rohiṇyāḥ rohiṇī tvam
rohiṇyām vai etam prajāpatiḥ ādhatta
tayā roham arohat
tat rohiṇyāḥ rohiṇī tvam
eṣa vai manuṣyasya svargaḥ lokaḥ yat asmin loke vasīyān bhavati
ṛddhyai eva rohiṇyām ādheyaḥ
kālakāñjāḥ vai nāma asurāḥ āsan
te iṣṭakāḥ acinvata
tat indraḥ iṣṭakām api upādhatta
teṣām mithunau divam ākrametām
tatas tām āvṛhat
te avākīryanta
tau etau divyau śvānau
saḥ
yaḥ vyavṛhyata saḥ ayam ūrṇavābhiḥ svaiḥ āntraiḥ saṃtitaṃsati
ojaḥ vāva eṣām tat vīryam ādhatta
ojaḥ vīryam bhrātṛvyasya ādhatte yat citrāyām agnim ādhatte
tat etat aindram nakṣatram abhibhūtimat
pūrvāsu phalgunīṣu ādadhīta yaḥ kāmayeta bhagī syām iti
bhagasya vai etat nakṣatram
bhagī bhavati
uttarāsu ādadhīta yaḥ kāmayeta dāna kāmāḥ me prajāḥ syuḥ iti
aryamṇaḥ vai etat nakṣatram
eṣaḥ aryamā yaḥ dadāti
dānam imāḥ prajāḥ upajīvanti
dāna kāmāḥ asmai bhavanti
rājanyasya ādadhyāt
sa hi dānam upajīvati
vasantā brāhmaṇena ādheyaḥ
vasantaḥ vai brāhmaṇasya ṛtuḥ
sve eva enam ṛtau ādhatte
tejaḥ brahmavarcasam upādhatte
grīṣme rājanyena ādheyaḥ
grīṣmaḥ vai rājanyasya ṛtuḥ
sve eva enam ṛtau ādhatte
ojaḥ vīryam upādhatte
śaradi vaiśyena ādheyaḥ
śarad vai vaiśyasya ṛtuḥ
sve eva enam ṛtau ādhatte
ūrjam paśūn upādhatte
somena yajai iti vai agnim ādhatte
yasmin eva kasmin ca ṛtau ādadhīta somena yakṣyamāṇaḥ
etat hi avardhayat
somena yajate
phalgunī pūrṇamāse ādheyaḥ
etat vai ṛtūnām mukham
ṛtu mukhe eva enam ādhatte
śiśire ādheyaḥ
śiśiram
śiśiram vai agneḥ janma
prajātam eva enam ādhatte
sarvāsu dikṣu ṛdhnavāni iti vai agnim ādhatte
sarvāsu dikṣu agniḥ śiśire
sarvāsu eva dikṣu ṛdhnoti yaḥ śiśire agnim ādhatte
pūrṇamāse vā amāvasyāyām vā ādadhīta
etat vai puṇya aham
puṇya ahe eva enam ādhatte
tasmāt iṣṭyā vā āgrāyaṇena vā paśunā vā somena vā pūrṇamāse vā amāvasyāyām vā yajeta
eṣa vai yajñaḥ
yajñam eva etat prati yajñam ālabhate
yat vai ime vyaitām yat amuṣyāḥ yajñiyam āsīt tat imām abhyasṛjyata uṣāḥ
yat ūṣāḥ bhavanti anayoḥ eva enam yajñiye ādhatte
prājāpatyāḥ vai ūṣāḥ
śvas śvas bhūyāṃsaḥ bhavanti
prajananāya eva ete
paśūnām vai etat priyam dhāma yat ūṣāḥ
yat ūṣāḥ bhavanti paśūnām eva priyam dhāma upāpnoti
alelet vai iyam pṛthivī
sā abibhet agniḥ mā atidhakṣyati iti
abibhet agniḥ haraḥ me vineṣyati iti
ārdrā iva hi iyam āsīt
tām devāḥ śarkarābhiḥ adṛṃhan
tejaḥ agnau adadhuḥ
yat śarkarāḥ bhavanti imām eva dṛṃhati
tejaḥ agnau dadhāti
abhimṛtā vai iyam vṛtreṇa
vamriyaḥ tvai tat viduḥ yatra asyāḥ jīvam yajñiyam
yat valmīka vapā bhavati asyāḥ eva enam jīve yajñiye ādhatte
āpaḥ vai idam āsan
salilam eva sa prajāpatiḥ varāhaḥ bhūtvā upanyamajjat
tasya yāvat mukham āsīt tāvatīm mṛdam udaharat
sā iyam abhavat
yat varāha vihatam bhavati asyām eva enam pratyakṣam ādhatte
varāhaḥ vai asyām annam paśyati
tasmai iyam vijihīte
yat varāha vihatam bhavati tat eva annam avarunddhe
yat tat ādatta tat aditiḥ
yat aprathata tat pṛthivī
yat abhavat tat bhūmiḥ
yat varāha vihatam bhavati prathate eva prajayā paśubhiḥ
nānā vai paśūnām annāni
anyat goḥ annam anyat aśvasya anyat avyāḥ anyat ajāyāḥ anyat puruṣasya āpaḥ annam
yat apaḥ upasṛjati yāvat eva annam tat avarunddhe
pañca ete saṃbhārāḥ
pañca vai puruṣe vīryāṇi
karoti anayā vīryam karoti anayā karoti anena
yāvat eva vīryam tat āpnoti tat spṛṇoti
pañca ete saṃbhārāḥ
pāṅktaḥ yajñaḥ
yajñam eva avarunddhe
na vai ṛte ūrjaḥ annam dhinoti
ūrj udumbaraḥ
yat audumbarāṇi bhavanti anne eva ūrjam dadhāti
śamī mayāni bhavanti mithuna tvāya
agnim vai sṛṣṭam prajāpatiḥ tam śamyā agre samainddha
yat śamī mayāni bhavanti svayā eva enam samidhā saminddhe
aśvaḥ vai bhūtvā agniḥ devebhyaḥ apākrāmat
sa yatra atiṣṭhat tat aśvatthaḥ samabhavat
tat aśvatthasya aśvattha tvam
yat āśvatthāni bhavanti yat eva asya tatra nyaktam tat taiḥ saṃbharati
agniḥ vai manuṣyaiḥ devebhyaḥ apākrāmat
tam devāḥ amanyanta ayam vāva idam bhaviṣyati iti
tasya marutaḥ stanayitnunā hṛdayam āchindan
sā divyā aśaniḥ abhavat
yat eva asya tatra nyaktam tat taiḥ saṃbharati
parṇa mayāni pañcathāni bhavanti pāṅkta tvāya
aṣṭāsu prakrameṣu brāhmaṇena ādheyaḥ
aṣṭa akṣarā gāyatrī
gāyatra chandāḥ brāhmaṇaḥ
svasya eva enam chandasaḥ prātyenasye ādhatte
yathā pitā putram jinvati evam eva enam svam chandaḥ jinvati
ekādaśasu prakrameṣu rājanyena ādheyaḥ
ekādaśa akṣarā triṣṭubh
triṣṭubh chandāḥ rājanyaḥ
svasya eva enam chandasaḥ prātyenasye ādhatte
yathā pitā putram jinvati evam enam svam chandaḥ jinvati
dvādaśasu prakrameṣu vaiśyena ādheyaḥ
dvādaśa akṣarā jagatī
jagat chandāḥ vaiśyaḥ
svasya eva enam chandasaḥ prātyenasye ādhatte
yathā pitā putram jinvati evam enam svam chandaḥ jinvati
aparimitam avaruṇadhai iti vai agnim ādhatte
aparimite ādheyaḥ aparimitasya avaruddhyai
yāvati cakṣuṣā manyeta tāvati ādadhīta
satyam vai cakṣuḥ
satye eva enam ādhatte
pūrvāhne ādheyaḥ
etat vai puṇya aham
puṇya ahe eva enam ādhatte
vyuṣṭāyām purā sūryasya udetoḥ ādheyaḥ
etasmin vai loke prajāpatiḥ prajāḥ asṛjata
tāḥ prājāyanta
prajananāya evam ādheyaḥ
āgneyī vai rātrī aindram ahar
yat udite sūrye ādadhīta āgneyāt varṇāt iyāt
yat an udite aindrāt
an udite aparaḥ ādheyaḥ udite pūrvaḥ
ubhau eva aindrāgnyoḥ varṇau āpnoti
asuryā vai rātrī varṇena śukriyam ahar
śukriye ādhatte
naktam vai an uditena divā uditena
divā ādhatte yaḥ udite sūrye ādhatte
na vai su viduḥ iva manuṣyāḥ nakṣatram
mīmāṃsante iva hi uditena vāva puṇya aham
puṇya ahe ādhatte yaḥ udite sūrye ādhatte sapta te agne samidhaḥ sapta jihvāḥ sapta ṛṣayaḥ sapta dhāma priyāṇi sapta hotrāḥ anuvidvān sapta yonīṃr āpṛṇasva ghṛtena iti
yāvatīḥ vai agneḥ tanvaḥ etāvatīḥ vai agneḥ tanvaḥ ṣoḍhā sapta sapta
tāḥ eva asya prīṇāti na vitṛṣyati
pūrṇayā srucā manasā prajāpataye juhoti
pūrṇaḥ prajāpatiḥ
prajāpatim eva āpnoti
aṅgirasām tvā devānām vratena ādadhe iti brāhmaṇena ādheyaḥ
ye vai devānām aṅgirasaḥ te brāhmaṇasya pratyenasaḥ agniḥ vāyuḥ vāc bṛhaspatiḥ
tatobandhuḥ asya yajñaḥ tataāyanaḥ
yatobandhuḥ eva asya yajñaḥ yataāyanaḥ tatas enam pratīcchati
indrasya tvā marutvataḥ vratena ādadhe iti rājanyena ādheyaḥ
ye vai devānām rājānaḥ te rājanyasya pratyenasaḥ indraḥ varuṇaḥ dhātā tvaṣṭā
tatobandhuḥ asya yajñaḥ tataāyanaḥ
yatobandhuḥ eva asya yajñaḥ yataāyanaḥ tatas enam pratīcchati
manoḥ tvā grāmaṇyaḥ vratena ādadhe iti vaiśyena ādheyaḥ
marutaḥ vai devānām viśaḥ
te vaiśyasya pratyenasaḥ
tatobandhuḥ asya yajñaḥ tataāyanaḥ
yatobandhuḥ eva asya yajñaḥ yataāyanaḥ tatas enam pratīcchati
iḍā vai manau āsīt
sā asurān agnim ādadhānān agacchat
te āhavanīyam agre ādadhata atha gārhapatyam atha odanapacanam
tān abravīt āptvā śriyam pratyavārukṣan puṇyāḥ bhaviṣyanti parā tu bhaviṣyanti iti
sā devān agnim ādadhānān agacchat
te odanapacanam agre ādadhata atha gārhapatyam atha āhavanīyam
tān abravīt āpan śriyam vi imam lokam achindan puṇyāḥ bhaviṣyanti prajā tu eṣām na bhaviṣyati iti
sā iḍā eva manoḥ ādadhāt
sā bravīt tathā te agnim ādhāsyāmi yathā manuṣyāḥ devān upa prajaniṣyante iti
sā gārhapatyam agre ādadhāt atha odanapacanam atha āhavanīyam anayoḥ lokayoḥ vyavagṛhītyai
tatas manuṣyāḥ devān upa prājāyanta
prajananāya evam ādheyaḥ atha u anayoḥ eva lokayoḥ vyavagṛhītyai
prajāpatiḥ vai yat agre vyāharat sa satyam eva vyāharat
etat vāva sa tris vyāharat bhūḥ bhuvar svar iti
etat vai vācaḥ satyam
yat eva vācaḥ satyam tena ādhatte
bhūṣṇu vai satyam
yaḥ evam vidvān etena ādhatte bhavati eva
ayam vai aparaḥ bhūḥ asau pūrvaḥ bhuvar
bhūḥ bhuvar iti aparaḥ ādheyaḥ satyasya an anugatyai
bhūḥ bhuvar svar iti pūrvaḥ
tat puras sarvam āpyate
vāc vai devatām niravadata
nirudita devatā hi vai vāc
atha tat sarvam na satyam yat vācā śapate yat prāśūḥ bhavati
yām vai tām vāc devatām niravadata eṣā vāva sā yat etāḥ vyāhṛtayaḥ
etat vai vācaḥ sa devam
yat eva vācaḥ sa devam tena ādhatte
ayam vai aparaḥ bhūḥ asau pūrvaḥ bhuvar
bhūḥ bhuvar iti aparaḥ ādheyaḥ
ubhau eva enau saha ādhatte
eṣa hi etasya yoniḥ
etasmāt hi eṣaḥ adhisṛjyate
ayam vāva agniḥ yaḥ ayam antaragni
yaḥ asau pūrvaḥ asau ādityaḥ
eṣa yaḥ asau amuṣmāt adhisṛjyate
yaḥ asau amuṣmāt adhisṛjyate
yat dvitīyam jyotiḥ tat eva tat
bhūḥ bhuvar svar iti pūrvaḥ ādheyaḥ
ubhau eva enau saha ādhatte
eṣa hi etasya yoniḥ
etasmāt hi eṣaḥ adhi prahriyate
yaḥ asau amuṣmāt adhi prahriyate yat tṛtīyam jyotiḥ tat eva tena āpyate
asau vāva eṣa ādityaḥ pratyaṅ ādhīyate
tasmāt eṣa sarvāḥ prajāḥ pratyaṅ
agninā vai devāḥ annam adanti
pratyak vai annam adyate
yat pratyaṅ ādhīyate annādyāya
prācaḥ vai devān prajāpatiḥ asṛjata apācaḥ asurān
saḥ asurān brahmaṇā apānudata
agniḥ brahma
yat pratyaṅ ādhīyate bhrātṛvyasya apanuttyai
imam ardham agninā pariyanti
imam ardham upacaranti
devānām eva ardham pariyanti
devānām ardham upacaranti
imām diśam abhyāvṛtya juhoti
etasyām vai devāḥ diśi
yasyām eva devāḥ diśi tām diśam abhyāvṛtya juhoti
agnir vai prāṅ udetuṃ nākāmayata
tam aśvenodavahan
yat pūrvam udavahaṃs tat pūrvavāhaḥ pūrvavāṭtvam
agnir vai prajāpatis tasyāśvaś cakṣuḥ
yad aśvaṃ puro nayanti
svam eva tac cakṣuḥ paśyann anūdeti
stomapurogā vai devā ebhyo lokebhyo 'surān prāṇudanta
stomād aśvas sambhūtaḥ
yad aśvaṃ puro nayanti
stomapurogā evaibhyo lokebhyo bhrātṛvyaṃ praṇudate
agniṃ vai jātaṃ rakṣāṃsy adhūrvan
tāny enam abhisamalabhanta
tāny aśvenāpāhata
yad aśvaṃ puro nayanti
rakṣasām apahatyai
aśvo vai bhūtvā yajño manuṣyān atyakrāmat
tam etad atikrāmantaṃ manyante
yad aśvam abhyāvartayanti
yajñam evaitad yajamānam abhyāvartayanti
agnir vā aśvaṃ prāviśat
kṛṣṇo bhūtvā so 'trāgacchad yatraiṣa mṛgaśapha iva
tasmād ākramyaḥ
yad aśvam ākramayati
tam evāvarunddhe
vāstu vā etat
atho antarhitam iva
tasmān nākramyaḥ
indro vai yatīn sālāvṛkeyebhyaḥ prāyacchat
teṣām adyamānānāṃ syūmaraśmir ṛṣir aśvaṃ prāviśat
tasmād aśvas svaṃ śakṛd upajighrati
kaccid ṛṣiṃ cāgniṃ ca na nirāsthā3m iti
agniṃ vai vibhājaṃ nāśaknuvan
tam aśvena vyabhajan
yad aśvaṃ puro nayanti
agner eva vibhaktyai
yau vāva tā ṛṣiś cāgniś ca te evainaṃ tad devate vibhajataḥ
aśvo deyaḥ
prājāpatyo vā aśvaḥ
yad aśvaṃ dadāti
sarvā evāsya tena devatā abhīṣṭāḥ prītā bhavanti
paramā vā eṣā dakṣiṇā yad aśvaḥ
yad aśvaṃ dadāti
paryāptyai
vahī deyaḥ
vahino vai paśavo bhuñjanti
yajño 'gner vahī
bhunakty enam agnir āhitaḥ
hiraṇyaṃ deyam
satejastvāya
śatamānam
vīraṃ vā eṣa janayati yo 'gnim ādhatte
śatadāyo vīraḥ
triṃśanmāne pūrvayor haviṣor deye catvāriṃśanmānam uttame
abhikrāntyai
abhikrāntena hi yajñasyardhnoti
ātmā vai haviḥ pavitraṃ hiraṇyam
sarveṣv evainaṃ haviṣṣu punāti
agnir vai varuṇānīr abhyakāmayata
tasya tejaḥ parāpatat
taddhiraṇyam abhavat
yaddhiraṇyam upāsyati
svenaivainaṃ tejasā samardhayati
nopāsya punar ādadhīta
grasitam asya niṣkhidati
kṣodhuko bhavati
agniṃ vai varuṇānīr abhyakāmayanta
tās samabhavad āpo varuṇānīḥ
yad agne reto 'sicyata taddharitam abhavat
yad apāṃ tad rajatam
tasmāddharitarajatābhyām ubhayāhiraṇyaḥ
yad garbhasya śamalaṃ tad durvarṇam
tasmād brāhmaṇena durvarṇaṃ na bhartavyam
śamalaṃ hi tat
hiraṇyam upāsyati
svenaivainaṃ retasā samardhayati
saha vā imā agnes tanva iyam odanapacano 'ntarikṣaṃ gārhapatyo dyaur āhavanīyaḥ
yo vā asyaitā avyākṛtyādhatte na pāpmanā vyāvartate ghātuko 'sya rudraḥ paśūn bhavati
yad etair upatiṣṭhate
tā evāsyaitad vyākṛtya yathāyoni pratiṣṭhāpyādhatte vi pāpmanāvartate 'ghātuko 'sya rudraḥ paśūn bhavati
dyaur mahnāsīti
mahān agnim ādhāya bhavati
bhūmir bhūmneti
śvaśśvo bhūyān bhavati
tasyās te devy adita upasthe 'nnādam annādyāyānnapatyāyādadha iti
annādam evainam annādyāyānnapatyāyādhatte
annādyāyāgnim ādhatte
atty annaṃ ya evaṃ vidvān agnim ādhatte
athaitās sarparājñyā ṛcaḥ
iyaṃ vai sarparājñī
annaṃ sārparājñam
annādyāyāgnim ādhatte
atty annaṃ ya evaṃ vidvān agnim ādhatte
vasanto vā imāḥ prajā grīṣmāyoparuṇaddhi
grīṣmo varṣābhyaḥ
varṣāś śarade
śaraddhemantāya
hemantaś śiśirāya
śiśiram agnaye
agnir yajamānāya
annādyāyāgnim ādhatte
atty annaṃ ya evaṃ vidvān agnim ādhatte
niruptaṃ havir upasannam aprokṣitaṃ bhavati
atha madhyādhidevanam avokṣyākṣān nyupya juhoti
niṣasāda dhṛtavrato varuṇaḥ pastyāsv ā sāmrājyāya sukratur iti
trir vai virāḍ vyakramata gārhapatyam āhavanīyaṃ madhyādhidevanam
virāja evainaṃ vikrāntam anuvikramayati
praty eva tiṣṭhati
gacchati pratiṣṭhām
dharmadhṛtyā juhoti
dharmadhṛtam evainaṃ karoti
savitāraṃ dhārayitāraṃ gāṃ ghnanti
tāṃ vidīvyante
tāṃ sabhāsadbhya upaharanti
tenāsya so 'bhīṣṭaḥ prīto bhavati
pra nūnaṃ brahmaṇaspatir iti
āmantraṇe juhoti mantravatyā vaiśvadevyā
mantram evāsmai gṛhṇāti
tam abhisametya mantrayante
saha vai devāś ca manuṣyāś caudanapacana āsan
te manuṣyā devān atyacaran
tebhyo devā annaṃ pratyuhya gārhapatyam abhyudakrāman
tāṃs tasminn anvāgacchan
te manuṣyā eva devān atyacaran
tebhyo devāḥ paśūn pratyuhyāhavanīyam abhyudakrāman
tāṃs tasminn anvāgacchan
te manuṣyā eva devān atyacaran
tebhyo devā yajñaṃ pratyuhya sabhām abhyudakrāman
tāṃs tasyām anvāgacchan
te manuṣyā eva devān atyacaran
tebhyo devā virājaṃ pratyuhyāmantraṇam abhyudakrāman
tāṃs tato nānuprācyavanta
ete vai devānāṃ saṃkramāḥ
śreyāṃsaṃ śreyāṃsaṃ lokam abhyutkrāmati ya evaṃ veda
etad vai devānāṃ satyam anabhijitaṃ yad āmantraṇam
tasmād āmantraṇaṃ suprātar gacchet
satyam eva gacchati
tasmād āmantraṇaṃ nāhuta eyāt
tasmād āmantraṇe nānṛtaṃ vadet
vahnir vai nāmaudanapacanaḥ
āsya vahnir jāyate ya evaṃ veda
gṛhā gārhapatyaḥ
gṛhavān bhavati ya evaṃ veda
dhiṣṇyā āhavanīyaḥ
upainaṃ yajño namati ya evaṃ veda
saprathā madhyādhidevanam
prathate prajayā paśubhir ya evaṃ veda
anāpta āmantraṇam
nainam āpnoti ya īpsati ya evaṃ veda
ajo deyaḥ
sayonitvāya
vāso deyam
sarvadevatyaṃ vāsaḥ
devatānām abhīṣṭyai
vardhamānā dakṣiṇā deyā
dakṣiṇāyā vai vṛddhiṃ yajamāno 'nuvardhate
upāharantī dakṣiṇā deyā
dhenur vā upāharantī
upa hy eṣā paya āharati
nāsyāgnim ādadhānasya kanīyo bhavati
dhenur hotre deyā
āśiṣām avaruddhyai
anaḍvān adhvaryave
vahny eva yajñasyāvarunddhe
ratho deyaḥ
devaratho vā eṣa prayujyate yad yajñaḥ
manuṣyarathenaiva devaratham abhyātiṣṭhati
mithunau gāvau deyau
mithunasyāvaruddhyai
ṣaḍ deyāḥ
ṣaḍ vā ṛtavaḥ
ṛtuṣv eva pratitiṣṭhati
dvādaśa deyāḥ
dvādaśa māsās saṃvatsaraḥ
saṃvatsarasyāptyai
yadi dvādaśātipracyaveta caturviṃśatiṃ dadyāt
caturviṃśatyakṣarā gāyatrī
gāyatrī yajñamukham
gāyatrīm eva yajñamukhaṃ nātikrāmati
trīṇi havīṃṣi bhavanti
traya ime lokāḥ
imān eva lokān āpnoti
trir virāḍ vyakramata
virāja evainaṃ vikrāntam anu vikramayati
yat pavamānam
punāty evainaṃ tena
yat pāvakam
annaṃ vai pāvakam
annam evāsmai tena prayacchati
yac chucaye
śucim evainaṃ medhyaṃ yajñiyaṃ tena karoti
paśumān asāni
prajāvān asāni
tejasvy asānīti
vā agnim ādhatte
prāṇo vai pavamānaḥ
prāṇād adhi paśavaḥ prajāyante
yad agnaye pavamānāya
paśūn evāsmai tena prajanayati
āpo vai pāvakāḥ
adbhyaḥ prajāḥ prajāyante
yad agnaye pāvakāya
prajām evāsmai tena prajanayati
asau vā ādityaś śuciḥ
eṣa tejasaḥ pradātā
yad agnaye śucaye
asā evāsmā ādityas tejaḥ prayacchati
devāś ca vā asurāś ca saṃyattā āsan
so 'gnir vijayam upayatsu tredhā tanvo vinyadhatta paśuṣu tṛtīyam apsu tṛtīyam amuṣminn āditye tṛtīyam
yad etāni havīṃṣi nirupyante
tā evāsyaitat tanvas saṃbharati
satanūr evaitat satejā ādhīyate
ime vai lokā etāni havīṃṣi
nānābarhīṃṣi bhavanti
imān eva lokān āpṛṇāti
yan nānābarhīṃṣi syuḥ
lokaṃ prajananāya
nocchiṃṣet
ūnaṃ vai prajā upaprajāyante
samānabarhiṣī uttare kārye
lokam eva prajananāyākaḥ
tam upaprajāyate
vidma vā imaṃ lokaṃ vidmemaṃ nāmuṃ paśyāmo vā tu na vā
tasmāt samānabarhiṣī uttare kārye
paśavo vā etāni havīṃṣi
ghṛtaṃ puroḍāśāḥ
rudro 'gniḥ
yad amno 'nunirvaped rudrāya paśūn apidadhyād apaśus syāt
saṃvatsare 'nunirupyam
saṃvatsareṇaivainaṃ śamayati
śithilaṃ vā etad yajñasya kriyate 'sayoni yat saṃvatsare 'nunirvapati
amna evānunirupyam
aśithilatvāya sayonitvāya
agnir vā imaṃ lokaṃ nopākāmayata
yad asminn āmaṃ māṃsaṃ pacanti yat puruṣaṃ dahanti yat steyaṃ pacanti tad abhīmaṃ lokaṃ nopākāmayata
sa yad imaṃ lokam upāvartata yā asya yajñiyās tanva āsaṃs tābhir udakrāmat
tā etāḥ pavamānā pāvakā śuciḥ
tasya yā pavamānā tanūr āsīt paśūṃs tayā prāviśat
yā pāvakāpas tayā
yā śucir amum ādityaṃ tayā
prāṇo vai pavamānaḥ
prāṇena paśavo yatāḥ
yad agnaye pavamānāya
paśūn evāsmai tena yacchati
eṣā vā asya sā tanūr yayā paśūn prāviśad yad idaṃ ghṛte hute pratīvārcir ujjvalati
eṣā vā asya sā tanūr yayāpaḥ prāviśad yad idam apsu parīva dadṛśe
yaddhastā avanijya snātvā śrad iva dhatte
ya evāpsv agnis sa evainaṃ tat pāvayati sa svadayati
yad agnaye pāvakāya
sapaśum evainaṃ pāvayati
eṣā vā asya sā tanūr yayāpaḥ prāviśad yad idaṃ ghṛte hute śoṇam ivārcir ujjvalati
eṣā vā asya sā tanūr yayāmum ādityaṃ prāviśad yad idam upariṣṭād vīva bhāti yaj jyotir iva
yad agnaye śucaye
āvirbhūtyā eva
ghoṣāyaiva
ślokāyaiva
ruca eva
eṣā vā asya sā tanūr yayāmum ādityaṃ prāviśad yad idaṃ ghṛte hute suvarṇam ivārcir ujjvalati
yad etāni havīṃṣi nirupyante
tā evāsyaitat tanvas saṃbharati
satanūr evaitat satejā ādhīyate
ime vai lokā etāni havīṃṣi
nānābarhīṃṣi bhavanti
nānā hīme lokāḥ pratiṣṭhitāḥ
gāyatrīs saṃyājyā bhavanti
gāyatro vā agnir gāyatracchandāḥ
āgneyam etat kriyate yad agnyādheyam
agnā evaitad agniḥ pratitiṣṭhann eti yad āgneyāni havīṃṣi
agnināgnis samidhyata iti
uttarayor haviṣor anuvākyāṃ kuryāt
tejasa āyatanāya
urvaśī vai purūravasy āsīt
sāntarvatī devān punaḥ parait
so 'do deveṣv āyur ajāyata
tām anvāgacchat
tāṃ punar ayācata
tām asmai na punar adaduḥ
tasmā āyuṃ prāyacchan
eṣa āyur iti
agniṃ cokhyam ukhāyāṃ samupyaitam ādhatsva tena prajaniṣyasa iti
sa vṛkṣasya śākhāyām agnim āsajyāyunā grāmam abhyavait
sa punar aimīti
ed vṛkṣasyāgre 'gniṃ jvalantam
so 'ciket
ayaṃ vāva so 'gnir iti
tasyāraṇī ādāyāgniṃ mathitvādhatta
tena prājāyata
yad ārohasyāraṇī bhavataḥ
prajananāya
adityai ghṛte carum amāvasyāyāṃ paśukāmo 'nunirvapet
iyam aditiḥ
asyām adhi paśavaḥ prajāyante
yajñamukham agnyādheyam
yajñamukham evālabhya paśūn avarunddhe
cātuṣprāśyo bhavati
ācaturaṃ hīme paśavaḥ
dvandvaṃ mithunāḥ
te vīryakṛtaḥ
agnīṣomīyam ekādaśakapālaṃ pūrṇamāse 'nunirvapet
āgneyo vai brāhmaṇaḥ
devatayā somarājā
yajñamukham agnyādheyam
yajñamukham evākramya svārājyam upaiti
devān vai yajño nābhyanamat
te 'śrāmyan
yajño no nābhinamatīti
teṣām agnīṣomā evāgre yajño 'bhyanamat
te 'viduḥ
agnīṣomau vai no 'gre yajño 'bhyanān
tayor yajñasyābhinatim icchāmahā iti
te 'bruvan
yuvāṃ vai no 'gre yajño 'bhyanān
yuvayor no 'dhi yajño 'bhinamatv iti
tā abruvatām
vāryaṃ vṛṇāvahai
āvām evāgra ājyabhāgau yajān iti
tasmād agnīṣomā evāgra ājyabhāgau yajanti
vāryavṛtaṃ hy enayoḥ
yad agnīṣomīyam anunirvapati
yajñasyābhinatyai
ato hi devān agre yajño 'bhyanamat
yad anyad anunirvaped devatayā yajñam antardadhyāt
mithunaṃ vā agniś ca somaś ca
somo retodhā agniḥ prajanayitā
agnir vāvedaṃ sarvam
āpa oṣadhayo vanaspatayas tad eva somaḥ
etau vai no devānāṃ nediṣṭham
etau hi paśyāmaḥ
yathā vā idaṃ manuṣyā upāsata evam etaṃ devā upāsata
te 'cikayuḥ
uddhṛtena tvā anenābhijayemeti
tam udaharanta
tenābhyajayan
abhijityā evaiṣa uddhriyate
agnir vai nirādhānād abibhet
nātidūra ādheyaḥ
anirādhānāya
agniṃ vai sṛṣṭam agnihotram anvasṛjyata
tasmād agnim āhitam agnihotreṇānūddravanti
āgneyī sāyam āhutis saurī prātaḥ
yad āgneyyā prātar juhuyāt prajananaṃ purastāt pariharet
ayathāpūrvaṃ kuryāt
pūrṇayā srucā manasā prajāpataye juhoti
pūrṇaḥ prajāpatiḥ
prajāpatim evāpnoti
pūrṇo vai prajāpatis samṛddhibhir ūno vyṛddhibhiḥ
pūrṇaḥ puruṣaḥ kāmair ūnas samṛddhibhiḥ
pūrṇayaiva pūrṇās samṛddhīr avarunddhe
ānītā vā anyeṣāṃ devānāṃ smo 'nānītā anyeṣām
saṃsparśenānyeṣāṃ jīvāmas sakāśenānyeṣām
pṛthivyā vātasyāpāṃ teṣām ānītās smas teṣāṃ saṃsparśena jīvāmaḥ
agnes sūryasya divas teṣām anānītās smas teṣāṃ sakāśena jīvāmaḥ
tān evālabdha
ta enam āneṣata
śreyaso vrātasya bhavati
nāsya manuṣyāḥ pāpavasīyasasyeśate ya evaṃ veda
yad ātmanālabheta pramāyukas syāt
ājyena cauṣadhībhiś cālabhate
apramāyuko bhavati
ānīto vā eṣa devānāṃ ya āhitāgniḥ
adanty asyānnam
pūrṇayā srucā juhoti
pūrṇayāgnaye 'lamakaḥ
alam asmai bhavati
oṣadhayaś ca vai vanaspatayaś ca divā samadadhuḥ
ta ito 'nyat sarvam abādhanta
sa prajāpatir amanyata
ime vāvedam abhūvann iti
so 'gniṃ sṛṣṭvā tam ādhatta
tenainān nyabhāvayat
bhrātṛvyasahano vāvaiṣa ādhīyate hutādyāya
eṣa vā ahutādyo 'lam agnyādheyāya sann anāhitāgniḥ
hutam evaitena svaditam atti
ādheyo 'gnī3r nādheyā3 iti
mīmāṃsante
śvo 'gnim ādhāsyamānenā3 iti
ādheya eva
ayajño hy eṣa yo 'nagniḥ
ajo baddhas tāṃ rātrīṃ vaset
agnitejasaṃ vā ajaḥ
tad eva tam agnim ādhatte
kalmāṣas syāt
sa hi sarvadevatyaḥ
yas taṃ śvo 'gnim ādhāsyan syāt sa tāṃ rātrīṃ vrataṃ caret
na māṃsam aśnīyāt
na striyam upeyāt
sarvo vai puruṣo 'gnimān
agnir asmād apakrāmet
eṣa hy etasya yoniḥ
etasmāddhy eṣo 'dhi sṛjyate yas tam uddharati
yo dakṣiṇo brahmavarcasāyaivaiṣa mathyate
atho agnibhyām evainaṃ sayoniṃ karoti
durgopas tu
aharahar asya mantheyuḥ
yata eva kutas cāharet
eṣā vā asyānavaruddhā tanūḥ
tām evāvarunddhe
yatra dīpyamānaṃ parāpaśyet tata āharet
devatā vā etā āvirbhavanti
tā evāvarunddhe
bhṛjjanād āhared annakāmasya
eṣā vā asyānnādī tanūḥ
tām evāvarunddhe
yo brāhmaṇo vā vaiśyo vā puṣṭo 'sura iva syāt tasya gṛhād āharet
yaiva sā puṣṭir yad annaṃ tad avarunddhe
gṛhe tv asya tato nāśnīyāt
trir udyacchate
traya ime lokāḥ
imān eva lokān āpnoti
yad udyacchate
imaṃ tena lokam āpnoti
yat prāṅ uddravati
antarikṣaṃ tena
yad ādadhāti
amuṃ tena
nādhāya punar udgṛhṇīyāt
apakramas sa
pāpīyān bhavati
prāṇebhyo vai prajāpatiḥ prajā asṛjata
tāḥ prājāyanta
tayā mātrayodgṛhṇīyāt
prajananāya
nātyudgṛhṇīyāt
agnir asya prāṇān uddahet pramīyeta
nādho daghnuyāt
apakramas sa
pāpīyān bhavati
agner vai bhāgaḥ punarādheyam
taṃ bhāgaṃ prepsan vyardhayati
yady ādhāya manyeta
vyṛdhyate sya iti
punar ādadhīta
yaṃ bhāgaṃ prepsan vyardhayati taṃ prāpyārdhayaty eva
sarvam āgneyaṃ kriyate
yat kiṃ ca sarvam agnaye bhāgaṃ prādāt sarvām ṛddhim ṛdhnoti
na saṃbhṛtyās saṃbhārā iti āhuḥ
na yajuṣ kāryam iti
saṃbhṛtasaṃbhāro hy eṣa kṛtayajuḥ
tat tan na sūrkṣyam
saṃbhṛtyā eva saṃbhārāḥ kāryaṃ yajuḥ
punarutsyūtaṃ vāso deyam
punarutsṛṣṭo 'naḍvān
punarniṣkṛto rathaḥ
etāni vai punarādheyasya rūpāṇi
rūpair evainat samardhayati
agnir vā utsīdann apa oṣadhīr anūtsīdati
āpa etā oṣadhayo yad darbhāḥ
yad darbhā upolapā bhavanti
adbhya evainam oṣadhībhyo 'dhyavarunddhe
devāś ca vā asurāś ca saṃyattā āsan
te devā vijayam upayanto 'gnau priyās tanvas saṃnyadadhata
yadi jayememā upāvartemahi yadi no jayeyur imā abhyupadhāvemeti
te 'bhijityānvaicchan
sarveṣāṃ nas saheti
so 'gnir abravīt
yo mā maddevatyam ādadhātai sa etābhis tanūbhis saṃbhavād iti
taṃ devā ādadhata
ta etābhis tanūbhis samabhavan
etābhir eva tanūbhis sambhavati ya evaṃ vidvān etam ādhatte
tvaṣṭā paśukāma ādhatta
ta ime tvāṣṭrāḥ paśavaḥ
tenarddhāḥ
manuḥ puṣṭikāma ādhatta
sa imān poṣān apuṣyat
tenarddhāḥ
prajāpatiḥ prajākāma ādhatta
tā imāḥ prājāpatyāḥ prajāḥ prājāyanta
tenarddhāḥ
yo vai tam ādhatta sa tena vasunā samabhavat
tasmāt punarvasuḥ
tasmāt punarvasā ādheyaḥ
ārdhnod vai sa yas tam ādhatta
tasmād anūrādhāḥ
tasmād anūrādheṣv ādheyaḥ
agnir vā utsīdan saṃvatsaram anūtsīdati
saptadaśa sāmidhenīḥ kāryāḥ
saptadaśo vai saṃvatsaraḥ pañcartavo dvādaśa māsāḥ
eṣa vāva sa saṃvatsaraḥ
saṃvatsarād evainam adhy avarunddhe
tad āhuḥ
pañcadaśaiva kāryā na saptadaśeti
etaddhi saṃvatsarasya saṃkramaṇataraṃ yat pañcadaśa
pañcadaśa sāmidhenīr anūcyante
pañcadaśārdhamāsasya rātrayaḥ
tābhir eva tā āpyante
yāvanti vai sāmidhenīnām akṣarāṇi tāvanti saṃvatsarasyāhāni
tair eva tāny āpyante
agnir vā utsīdan saṃvatsaram anūtsīdati
ṣaḍ vā ṛtavas saṃvatsaraḥ
yat ṣaḍ vibhaktayaḥ
saṃvatsarād evainam adhyavarunddhe
saṃvatsaro vā agnir vaiśvānaraḥ
ṣaḍ ṛtavaḥ
tasmāt ṣaḍ vibhaktayaḥ
yad dvyakṣarās satīś caturakṣarāḥ kriyante
ācaturaṃ hīme paśavaḥ
dvandvaṃ mithunāḥ
te vīryakṛtaḥ
yad vā idam agniṃ bahudhā viharanti yad imān poṣān pupoṣa
tasmād agnir evaitāvatīr vibhaktīr aśnute nānyā devatāḥ
yajñamukhaṃ vai prayājāḥ
yat prayājān antariyād yajñamukham antariyāt
annaṃ vai prayājāḥ
yat prayājān antariyād annam antariyāt
yaṃ kāmayeta
ṛdhnuyād iti
tasyopariṣṭāt prayājānāṃ vibhaktīḥ kuryāt
vīryaṃ vai prayājāḥ
vīryaṃ vibhaktayaḥ
vīryād evādhi vaṣaṭkaroti
ajiram ṛddhim abhikrāmati
nānāgneyaṃ kriyata iti
āhuḥ
kasmāt savibhaktayaḥ prayājā bhavantīti
saṃvatsaraṃ vā ete parījyante
yat prayājāḥ
tenāgneyam
tena nānāgneyaṃ kriyate
punar ūrjā nivartasva punar agna iṣāyuṣā
punar naḥ pāhy aṃhasa iti
purastāt prayājānāṃ juhuyāt
saha rayyā nivartasva
agne pinvasva dhārayā viśvapsnyā viśvatas parīti
upariṣṭād anuyājānāṃ juhuyāt
ūrjā vā eṣa paśubhir utsīdan sahotsīdati
punar evorjaṃ paśūn avarunddhe
atho ubhayata eva yajñasyāśiṣardhnoti
nānāgneyaṃ kriyata iti
āhuḥ
kasmād ājyabhāgau yajantīti
cakṣuṣī vā ete yajñasya yad ājyabhāgau
yad ājyabhāgā antariyāc cakṣuṣī yajñasyāntariyāt
agna āyūṃṣi pavasa iti
etāṃ somasyājyabhāgasya loke kuryāt
yad āgneyam
tenāgneyī
yat pāvamānam
tena saumī
nānāgneyaṃ kriyate
na somam antareti
agnir mūrdhā divaḥ kakud iti
etāṃ somasyājyabhāgasya loke kuryāt prajākāmasya vā paśukāmasya vā
yan mithunā
tena prajananavatī
yad retasvatī
tena saumī
nānāgneyaṃ kriyate
na somam antareti
vīrahā vā eṣa devānāṃ yo 'gnim utsādayate
śatadāyo vīraḥ
yad etāś śatākṣarā akṣarapaṅktayaḥ
vīram evaitad devānām avadayate
anyasyai vai pramāyā ādheyo 'nyasyai punarādheyaḥ
na vai tām ādheyena spṛṇoti yasyai punarādheyaḥ
punarādheyena vāva tāṃ spṛṇoti
jarā vai devahitam āyuḥ
tāvatīr hi samā jīvati
tasmād āhuḥ
śatadāyo vīra iti
yad etāś śatākṣarā akṣarapaṅktayo bhavanti
yāvad eva vīryaṃ tad āpnoti
tat spṛṇoti
āyuṣā vā eṣa vīryeṇa vyṛdhyate yo 'gnim utsādayate
śatāyur vai puruṣaś śatavīryaḥ
āyur vīryaṃ hiraṇyam
yaddhiraṇyaṃ śatamānaṃ dadāti
āyur eva vīryaṃ punar ālabhate
yajñena vā eṣa vyṛdhyate yo 'gnim utsādayate
pāṅkto yajñaḥ
yat pañcakapālaḥ
yajñam evālabhate
tad āhuḥ
aṣṭākapāla eva kāryo na pañcakapāla iti
aṣṭākṣarā gāyatrī
gāyatro 'gnir gāyatracchandāḥ
āgneyam etat kriyate yat punarādheyam
tasmād aṣṭākapālaḥ
tat tan na sūrkṣyam
pañcakapāla eva kāryaḥ
agnir vā utsīdan saṃvatsaram anūtsīdati
pañca vā ṛtavas saṃvatsaraḥ
pañcathād vā adhy ṛtoṣ ṣaṣṭha ṛtur babhūva
samānam etad yat pañcathaś cartuṣ ṣaṣṭhaś ca
yat pañcakapālaḥ
saṃvatsarād evainam adhy avarunddhe
pañca vā ṛtavaḥ
prajananam ṛtavaḥ
yat pañcakapālaḥ
prajananāya
prajananaṃ vā ṛtavo 'gniḥ prajanayitā
yat pañcakapālaḥ
prajananād evainaṃ prajanayitā prajanayati
ādityā vā itas sarveṇaiva sahāmuṃ lokam āyan
te 'muṃ lokaṃ gatvā vyatṛṣyan
te 'viduḥ
amutaḥpradānād vā ihājagāmeti
ta etaṃ punar ādadhata
tenārdhnuvan
ādityā vā asmiṃl loka ṛddhāḥ
ādityā amuṣmin
paśavo 'smin
ṛtavo 'muṣmin
ubhayor eva lokayor ṛdhnoti ya evaṃ vidvān etam ādhatte
ketas suketas saketas te na ādityā juṣāṇā asya haviṣo vyantu svāhā
salilas saligas sagaras te na ādityā juṣāṇā asya haviṣo vyantu svāhā
divo jyotir vivasva āditya te no devā deveṣu satyāṃ devahūtim āsuvadhvam
ādityebhyas svāheti
etair vai te tam ādadhata
tenārdhnuvan
yadā vā etair ādhatte 'thāhitaḥ
ādityo hi punarādheyaḥ
prajāpatir akāmayata
syāt prajāyeyeti
sa daśadhātmānaṃ vyadhatta
tasya cittis srug āsīc cittam ājyaṃ vāg vedir ādhītaṃ barhiḥ keto agnir vijñātam agnid vācaspatir hotā mana upavaktā prāṇo havis sāmādhvaryuḥ
sa daśadhātmānaṃ vidhāya mithunaṃ kṛtvā sa āyatanam aicchat
sa trivṛtam evāyatanam acāyat prāṇān
tataḥ prajā asṛjata
tata ūrdhvo 'nya udatṛṇat pañcadaśo 'vāṅ anyo 'vātṛṇat pañcadaśaḥ
ya ūrdhva udatṛṇat sa pūrvapakṣaḥ
tena devān asṛjata
tam ūrdhvam āpyāyamānaṃ devā ūrdhvā anvāpyāyanta
yo 'vāṅ avātṛṇat so 'parapakṣaḥ
tenāsurān asṛjata
tam apadhvaṃsamānam asurā avāñco 'nuprādhvaṃsanta
dakṣiṇaṃ hastam anu devān asṛjata
te vīryāvanto 'bhavan
savyaṃ hastam anv asurān
te mṛddhā abhavan
tasmād dakṣiṇo 'rdha ātmano vīryāvattaraḥ
satyena devān asṛjata te satyam abhavan
anṛtenāsurāṃs te 'nṛtam abhavan
ahnā devān asṛjata te śuklaṃ varṇam apuṣyan
rātryāsurāṃs te kṛṣṇā abhavan
sa vai tad evaicchat
yasmin hoṣyāmīti
sa indram eva vīryam antarātmann apaśyat
sarvam anyaj jātam āsīt
sa indraṃ
gaccha svāheti
apānīt
vīryaṃ vai prāṇo vīryam indraḥ
vīrya eva vīryam ādadhāt
te caturhotrā somagṛhapatayo nyasīdan
indraṃ janayāmeti
teṣāṃ pṛthivī hotāsīd dyaur adhvaryus tvaṣṭāgnin mitra upavaktā
ta etau grahā agṛhṇata
ta āyatanam aicchan
ta ekaviṃśam evāyatanam acāyan
ta indram ajanayan
te pañcahotrā varuṇagṛhapatayo nyasīdan
svar ayāmeti
teṣām agnir hotāsīd aśvinādhvaryū yad aśvinā tena pañcahotrā rudro 'gnid bṛhaspatir upavaktā
ta etau grahā agṛhṇata
ta āyatanam aicchan
te triṇavam evāyatanam acāyan
te svar āyan
taṃ setuṃ kṛtvā tat paśavo 'sṛjyanta
tān devatābhyo 'nayan yamāyāśvam agnaye hiraṇyaṃ rudrāya gāṃ bṛhaspataye vāsa uttānāyāṅgirasāyāprāṇat prajāpataye puruṣam
tasya yamasyāśvaṃ pratijagṛhuṣo 'rdham indriyasyāpākrāmat
sa etena pratyagṛhṇāt
so 'rdham indriyasyopādhatta
ya etad vidvān aśvaṃ pratigṛhṇāty ardham indriyasyopadhatte
ya etad avidvān pratigṛhṇāty ardham asyendriyasyāpakrāmati
tasyāgner hiraṇyaṃ pratijagṛhuṣas tṛtīyam indriyasyāpākrāmat
sa etena pratyagṛhṇāt
sa tṛtīyam indriyasyopādhatta
ya etad vidvān hiraṇyaṃ pratigṛhṇāti tṛtīyam indriyasyopadhatte
ya etad avidvān pratigṛhṇāti tṛtīyam asyendriyasyāpakrāmati
tasya rudrasya gāṃ pratijagṛhuṣaś caturtham indriyasyāpākrāmat
sa etena pratyagṛhṇāt
sa caturtham indriyasyopādhatta
ya etad vidvān gāṃ pratigṛhṇāti caturtham indriyasyopadhatte
ya etad avidvān pratigṛhṇāti caturtham asyendriyasyāpakrāmati
tasya bṛhaspater vāsaḥ pratijagṛhuṣaḥ pañcamam indriyasyāpākrāmat
sa etena pratyagṛhṇāt
sa pañcamam indriyasyopādhatta
ya etad vidvān vāsaḥ pratigṛhṇāti pañcamam indriyasyopadhatte
ya etad avidvān pratigṛhṇāti pañcamam asyendriyasyāpakrāmati
tasyottānasyāṅgirasasyāprāṇat pratijagṛhuṣaḥ ṣaṣṭham indriyasyāpākrāmat
sa etena pratyagṛhṇāt
sa ṣaṣṭham indriyasyopādhatta
ya etad vidvān aprāṇat pratigṛhṇāti ṣaṣṭham indriyasyopadhatte
ya etad avidvān pratigṛhṇāti ṣaṣṭham asyendriyasyāpakrāmati
tasya prajāpateḥ puruṣaṃ pratijagṛhuṣas saptamam indriyasyāpākrāmat
sa etena pratyagṛhṇāt
sa saptamam indriyasyopādhatta
ya etad vidvān puruṣaṃ pratigṛhṇāti saptamam indriyasyopadhatte
ya etad avidvān pratigṛhṇāti saptamam asyendriyasyāpakrāmati
ka idaṃ kasmā adāt
kāmaḥ kāmāyeti
kāmo hi dātā
kāmaḥ pratigrahītā
kāmas samudram āviśad iti
samudra iva hi kāmo 'parimitaḥ
kāmena tvā pratigṛhṇāmi
kāmaitat ta iti
kāmenaiva pratigṛhṇāti
kāme pratiṣṭhāpayati
na ha vai tasminn amuṣmiṃl loke dakṣiṇām icchanti
ya evaṃ vidvān dakṣiṇāṃ pratigṛhṇāti yas taṃ devaṃ veda yo 'gre dakṣiṇā anayat pra tāvad āpnoti yāvad dakṣiṇānāṃ netram
ya u tān veda yebhyas sa tad anayad dakṣiṇīyo bhavati
yas taṃ pratigrahaṃ veda yena te pratyagṛhṇan vasīyān bhavati pratigṛhya
vasīyāṃso hi te pratigṛhyābhavan
te devās svar itvā vyatṛṣyan
te 'viduḥ
amutaḥpradānād vā ihājagāmeti
ta ṛṣīn abruvan
ato no yūyaṃ prayacchateti
saptahotṝn kenāyataneneti
atraiva vetsyatheti
te saptahotrāryamagṛhapatayo nyasīdan
saṃtanavāmeti
teṣāṃ mahāhavir hotāsīt satyahavir adhvaryur acittapājā agnid acittamanā upavaktānādhṛṣyaś cāpratidhṛṣyaś cābhigarā ayāsya udgātā
ta etaṃ graham agṛhṇata
ta āyatanam aicchan
te trayastriṃśam evāyatanam acāyan
tenedaṃ samatanvan
trayastriṃśena ca ha vā idaṃ saptahotrā ca saṃtataṃ yad idaṃ devamanuṣyā anyonyasmai pradadati
saṃtatam asmā avicchinnaṃ pradīyate ya evaṃ veda
prajāpatir daśahotā
darśapūrṇamāsau caturhotā
cāturmāsyāni pañcahotā
saumyo 'dhvaras saptahotā
agnihotraṃ daśahotā
darśapūrṇamāsau caturhotā
paśuyajñaṣ ṣaḍḍhotā
saumyo 'dhvaras saptahotā
prāṇo daśahotā
cakṣuś caturhotā
śrotraṃ pañcahotā
vāk cātmā ca saptahotā
āyuṣe kam agnihotraṃ hūyate sarvam āyur eti ya evaṃ veda
cakṣuṣe kaṃ pūrṇamā ijyate na cakṣuṣo gṛhaye ya evaṃ veda
śrotrāya kam amāvasyejyate na śrotrasya gṛhaye ya evaṃ veda
vāce cātmane ca kaṃ saumyo 'dhvara ijyate na vāco nātmano gṛhaye ya evaṃ veda
prajāpatir daśahotā
ekas san bhūyiṣṭhabhāg vyāhṛtīnām utaikas san bahur bhavati ya evaṃ veda
tejase kaṃ pūrṇamā ijyate
āgneyo vai brāhmaṇaḥ
gāyatro 'gnir gāyatracchandāḥ
sve eva devate saprasthe akaḥ
nāsyānyo yogakṣemasyeśe ya evaṃ veda
āyuṣe kam amāvasyejyate
sarvam āyur eti ya evaṃ veda
svargāya kaṃ saumyo 'dhvara ijyate
svargam eva tenaiti
yaḥ prajayā paśubhir naiva prabhaved varāsīṃ paridhāya taptaṃ piban dvādaśa rātrīr adhaś śayīta
dvādaśyāḥ prātaḥ prāṅ uddrutya daśahotāraṃ vyācakṣīta
amithuno hi vā eṣo 'tha na prabhavati
prajāpatir daśahotā
daśadhaivātmānaṃ vidhāya mithunaṃ kṛtvā pra prajayā pra paśubhir jāyate
caturhotrā yājayet putrakāmam
caturhotrā vai devā indram ajanayan
indriyaṃ putraḥ
putram evāsmai janayati
na tv enam aparo 'nujāyate
sarveṇa hīndriyeṇa sarveṇa vīryeṇa jāyate
varo dakṣiṇā
varo hi putraḥ
caturhotrā yājayed rājānaṃ saṃgrāme saṃyatte
caturhotrā vai devā indram ajanayan
yatareṣām indro bhavati te saṃgrāmaṃ jayanti
indram evāsmai janayati
jayati saṃgrāmam
yat tatra vindate tato dakṣiṇā
samṛddhyai
pañcahotrā yājayet paśukāmam
pañcahotrā vai devāḥ paśūn asṛjanta
sarvān evāsmai paśūñ janayati
tasyaitāś catasro dakṣiṇā aśvo hiraṇyaṃ gaur vāsaḥ
saptahotrā yājayed yo yajñasya saṃsthām anu pāpīyān syāt
vi vā eṣa cchinatti yo yajñasya saṃsthām anu pāpīyān bhavati
parāṅ eva saṃkrāmati
saptahotrā vai devās svar āyan
saptahotredaṃ samatanvan
sam eva tanoti
na tataḥ pāpīyān bhavati yādṛṅ san yajate
yaś caturhotṝn anusavanaṃ tarpayitavyān veda tṛpyati prajayā paśubhir upainaṃ somapītho namati
daśahotāraṃ vyākhyāya bahiṣpavamānenodgāyet
prajāpatir daśahotā
praiva janayati
caturhotāraṃ vyākhyāyājyair udgāyet
caturhotrā vai devā indram ajanayan
indram evāsmai janayati
sendraṃ tat savanaṃ karoti
pañcahotāraṃ vyākhyāya mādhyaṃdinena pavamānenodgāyet
pañcahotrā vai devā asurān prāṇudanta
pañcahotrā paśūn asṛjanta
bhrātṛvyam eva parāṇudya paśūn sṛjate
saptahotāraṃ vyākhyāyārbhaveṇa pavamānenodgāyet
saptahotrā vai devās svar āyan
saptahotredaṃ samatanvan
sam eva tanoti
daśahotāraṃ sāmidhenīṣv anūcyamānāsu vyācakṣīta
prajāpatir daśahotā
praiva janayati
caturhotāraṃ prayājānāṃ purastād vyācakṣīta
caturhotrā vai devā indram ajanayan
indram evāsmai janayati
sendraṃ yajñaṃ karoti
pañcahotāraṃ haviṣām avadīyamāne vyācakṣīta
pañcahotrā vai devā asurān prāṇudanta
pañcahotrā paśūn asṛjanta
bhrātṛvyam eva parāṇudya paśūn sṛjate
saptahotāram anuyājānām upariṣṭād vyācakṣīta
saptahotrā vai devās svar āyan
saptahotredaṃ samatanvan
sam eva tanoti
caturhotrā pūrṇamāse havīṃṣy āsannāny abhimṛśet
caturhotrā vai devā indram ajanayan
prajananaṃ pūrṇamāḥ
praiva janayati
pañcahotrāmāvasyāyāṃ havīṃṣy āsannāṇy abhimṛśet
pañcahotrā vai devās svar āyan
svargyāmāvasyā
svargasyaivaiṣa lokasya parigrahaḥ
annaṃ vai caturhotāraḥ
annavān bhavati ya evaṃ veda
yad eka eva caturhoteti
āhuḥ
kasmāt sarve caturhotāra ucyanta iti
catvāro vā ete yajñāḥ
teṣāṃ catvāro hotāraḥ
tad eṣāṃ caturhotṛtvam
saṃvatsaraṃ caturṇām eko nāśnīyāt
tad eṣāṃ vratam
eṣā vā anāhitāgner iṣṭir yac caturhotāraḥ
annādyāyaivaitāṃ viduḥ
tejase vīryāya
sarparājñyā ṛgbhir daśame 'hann udgātodgāyet
iyaṃ vai sarparājñī
annaṃ caturhotāraḥ
annam evāptvānnam avarunddhe
aprayuktā vā ete 'navaruddhā yac caturhotāraḥ
yac caturhotṝn hotā vadati
tān eva prayuṅkte
tān avarunddhe
etad vai devānāṃ stotram aniruktaṃ yat sarparājñyā ṛcaḥ
tasyai tad uktham aniruktaṃ yac caturhotāraḥ
manasā prastauti manasodgāyati manasā pratiharati
reta evaitad udgātāraḥ prasiñcanti
yac caturhotṝn hotā vadati
reta eva prasiktaṃ hotā prajanayati
agnyādheye vyācakṣīta
brahmaṇo vā etad udaraṇaṃ yad agnyādheyam
brahmaṇa etad udaraṇaṃ yac caturhotāraḥ
brahmaṇa etad udaraṇaṃ yad asā āditya udeti
sarvam eva brahma sṛjate
athaite saṃbhārāḥ
saha vai devānāṃ cāsurāṇāṃ ca yajñau pratatā āstām
yad eva devā akurvata tad asurā akurvata
te devā yajñam ādāya vyakrāman
tam upari samabharan
tenāsurān parābhāvayan
yat samabharaṃs tat saṃbhārāṇāṃ saṃbhāratvam
samṛtasoma eteṣāṃ caturbhiścaturbhiḥ pracariṣyañ juhuyāt
pūrva eva yajñaṃ pūrvo devatā gṛhṇāti
sayajño bhavaty ayajña itaraḥ
dīkṣāyāṃ vācayet
etāvān vai yajñaḥ
yāvān eva yajñas taṃ gṛhītvā dīkṣate
dvādaśāhe vācayet
etāvān vai yajño yāvān dvādaśāhaḥ
yāvān eva yajño yāvān dvādaśāhas taṃ gṛhītvā dīkṣate
athaitāḥ patnyaḥ
dakṣiṇato vai devānām asurā yajñam abhyajayan
teṣām āgnīdhram anabhijitam āsīt
tad devāḥ patnībhis samprāpadyanta
te 'surā hlīkāḥ patnīḥ prakhyāya punar āvartanta
tān devās tato 'nūtthāya mādhyaṃdinena pavamānenābhyajayan
yasya patnīr vidvān agnid bhavati
abhi bhrātṛvyasya gṛhān abhi paśūn ārohati
nāsya bhrātṛvyo gṛhān na paśūn abhyārohati
yasya patnīr vidvān agnit pātnīvatasya yajati
vidvān patnīṃ tarpayati
tṛptā patnī reto dhatte
retasaḥ prajāḥ prajāyante
prajaniṣṇuḥ prajayā ca paśubhiś ca bhavati
prajās sṛṣṭvā so 'kāmayata
yajñaṃ sṛjeyeti
sa etaṃ saptahotāram apaśyat
taṃ manasānūddrutyājuhot
tena yajñam asṛjata
so 'smād yajñas sṛṣṭaḥ parāṅ ait
taṃ graheṇānūddrutyāgṛhṇāt
tad grahasya grahatvam
dīkṣiṣyamāṇas saptahotrā purastāj juhuyāt
yajñam eva sṛṣṭvālabhya pratanute
graho bhavati
yajñasya sṛṣṭasya dhṛtyai
yajñaṃ sṛṣṭvā so 'kāmayata
darśapūrṇamāsau sṛjeyeti
sa etaṃ caturhotāram apaśyat
taṃ manasānūddrutyājuhot
tena darśapūrṇamāsā asṛjata
tā asmād darśapūrṇamāsau sṛṣṭau parāñcā aitām
tau graheṇānūddrutyāgṛhṇāt
tad grahasya grahatvam
darśapūrṇamāsā ālapsyamānaś caturhotrā purastāj juhuyāt
darśapūrṇamāsā eva sṛṣṭvālabhya pratanute
graho bhavati
darśapūrṇamāsayos sṛṣṭayor dhṛtyai
darśapūrṇamāsau sṛṣṭvā so 'kāmayata
cāturmāsyāni sṛjeyeti
sa etaṃ pañcahotāram apaśyat
taṃ manasānūddrutyājuhot
tena cāturmāsyāny asṛjata
tāny asmāc cāturmāsyāni sṛṣṭāni parāñcy āyan
tāni graheṇānūddrutyāgṛhṇāt
tad grahasya grahatvam
cāturmāsyāny ālapsyamānaḥ pañcahotrā purastāj juhuyāt
cāturmāsyāny eva sṛṣṭvālabhya pratanute
graho bhavati
cāturmāsyānāṃ sṛṣṭānāṃ dhṛtyai
abhicaran daśahotrā juhuyāt
nava vai puruṣe prāṇā nābhir daśamī
prāṇān evāsyopadāsayati
svakṛta iriṇe pradare vā juhuyāt
etad vā asyā nirṛtigṛhītam
nirṛtyaivainaṃ grāhayati
vaṣaṭkaroti
etad vai vācaḥ krūram
vāca evainaṃ krūreṇa pravṛścati
aṅgirasaś ca vā ādityāś ca svarge loke 'spardhanta
ta ādityā etaṃ pañcahotāram apaśyan
taṃ manasānūddrutyājuhavuḥ
tata ādityās svargaṃ lokam āyan
apāṅgiraso 'bhraṃśanta
te 'ṅgirasa ādityān abruvan
kva stha kathaṃ vo havyaṃ vakṣyāma iti
chandassv iti
abruvan
gāyatryāṃ vasavas triṣṭubhi rudrā jagatyām ādityā iti
atra vai devebhyas sadbhyo havyam uhyate
ya evaṃ devān upadeśanād vedopadeśanavān bhavati
yas svargakāmas syāt sa etaṃ pañcahotāraṃ manasānūddrutya juhuyāt
pañca vā ṛtavaḥ
ṛtavas saṃvatsaraḥ
saṃvatsaras svargo lokaḥ
ṛtuṣv eva saṃvatsare pratiṣṭhāya svargaṃ lokam eti
yo 'brāhmaṇo vidyām anūcya neva roceta sa etāṃś caturhotṝn araṇyaṃ paretya darbhastambam udgrathya brāhmaṇaṃ dakṣiṇato niṣādya vyācakṣīta
etad vai devānāṃ brahmāniruktaṃ yac caturhotāraḥ
tad enaṃ nirucyamānaṃ prakāśaṃ gamayati
darbhastambam udgrathya vyācaṣṭe
agnir vai darbhastambaḥ
agnimaty eva vyācaṣṭe
brāhmaṇo dakṣiṇata āste
brāhmaṇo vai prajānām upadraṣṭā
upadraṣṭṛmaty eva vyācaṣṭe
īśvaraṃ vā etā ubhau yaśo 'rtor yo vyācaṣṭe yaś ca dakṣiṇata āste
yo dakṣiṇata āste tasmai varaṃ dadyāt
yad eva tatra yaśa ṛcchati tad vareṇāvarunddhe
aindrāgnam ekādaśakapālaṃ nirvaped bhrātṛvyavān
ojo vai vīryam indrāgnī
ojasaivainaṃ vīryeṇābhibhavati
aindrāgnam ekādaśakapālaṃ nirvapet sajātakāmaḥ
ojo vai vīryam indrāgnī
ojasaivainān vīryeṇādhastād upāsyate
na vā eta etaṃ prayāntam akāmā anuprayānti
ojo vīryam indrāgnī
yad aindrāgnaḥ
oja evaiṣāṃ vīryaṃ saṃgṛhya prayāti taṃ prayāntam akāmā anuprayānti
aindrāgnam ekādaśakapālaṃ nirvapet prajākāmaḥ
prajāpater vai prajās sisṛkṣamāṇasya tasyendrāgnī prajā apāgūhatām
so 'vet
indrāgnī vai me prajā apāghukṣatām iti
sa etam aindrāgnam apaśyad ekādaśakapālam
tato vai tasmai tau prajāḥ punar adattām
indrāgnī etasya prajām apagūhato yo 'laṃ prajāyai san prajāṃ na vindate
tā eva bhāgadheyenopadhāvati
tā asmai prītau prajāṃ punar dattaḥ
punardātṛmatī yājyānuvākye bhavataḥ
samṛddhyai
aindrāgnam ekādaśakapālaṃ nirvapet saṃgrāmam abhiprayān
ojo vai vīryam indrāgnī
ojasaivainaṃ vīryeṇābhiprayāti
aindrāgnam ekādaśakapālaṃ nirvapet saṃgrāmam āgatya
ojo vai vīryam indrāgnī
ojasaivainaṃ vīryeṇa jayati
aindrāgnam ekādaśakapālaṃ nirvapet saṃgrāmaṃ jitvā
ojasā vā eṣa vīryeṇa vyṛdhyate yas saṃgrāmaṃ jayati
sarveṇa hīndriyeṇa sarveṇa vīryeṇa jayati
ojo vīryam indrāgnī
yad aindrāgnaḥ
indrāgnī evainam ojasā vīryeṇa samardhayataḥ
aindrāgnam ekādaśakapālaṃ nirvapet pauṣṇaṃ caruṃ saniṃ prayan
ojo vai vīryam indrāgnī
ojasaiva vīryeṇa praiti
pūṣā vīryasyānupradātā
yat pauṣṇaḥ
pūṣaivāsmai vīryam anuprayacchati
aindrāgnam ekādaśakapālaṃ nirvapet pauṣṇaṃ caruṃ kṣetrasya pataye caruṃ yaḥ kāmayeta
asyāṃ me janatāyām ṛdhyeteti
ojo vai vīryam indrāgnī
yad aindrāgnaḥ
indrāgnī evāsmā ojasā vīryeṇa lokaṃ vindataḥ
pūṣā vīryasyānupradātā
yat pauṣṇaḥ
pūṣaivāsmai vīryam anuprayacchati
iyaṃ kṣetrasya patnī
yat kṣetrapatyaḥ
asyām eva pratitiṣṭhati
āgnāvaiṣṇavam ekādaśakapālaṃ nirvapet sārasvataṃ caruṃ bārhaspatyaṃ carum abhicaran vābhicaryamāṇo vā
agnir vai sarvā devatāḥ
viṣṇur yajñaḥ
vāk sarasvatī
brahma bṛhaspatiḥ
agninaivāsya devatābhir devatāḥ praticarati
viṣṇunā yajñena yajñam
sarasvatyā vācā vācam
bṛhaspatinā brahmaṇā brahma
samam eva kṛtvā yat kiṃ ca tataḥ karoti tenātiprayuṅkte
etām eva nirvaped abhicaran
agnir vai sarvā devatāḥ
viṣṇur yajñaḥ
vāk sarasvatī
brahma bṛhaspatiḥ
agninaivainaṃ devatābhir abhiprayuṅkte
viṣṇunā yajñena
sarasvatyā vācā
bṛhaspatinā brahmaṇā
stṛṇuta enam
āgnāvaiṣṇavam ekādaśakapālaṃ nirvapet paśum ālapsyamānaḥ
vyṛddhena vā eṣa paśunā carati yo devatāś ca yajñaṃ cānavarudhya paśum ālabhate
agnir vai sarvā devatāḥ
viṣṇur yajñaḥ
devatāś caiva yajñaṃ cāvarudhya paśum ālabhate
āgnāvaiṣṇavam ekādaśakapālaṃ nirvapet saṃgrāme
agnir vai sarvā devatā viṣṇur yajñaḥ
devatābhiś caivainaṃ yajñena ca jayati
yadi manyeta
prati purastāc carantīti
dve anuvākye kuryād ekāṃ yājyām
samam eva dvābhyāṃ karoti
aty ekayā prayuṅkte
āgnāvaiṣṇavaṃ ghṛte caruṃ nirvaped abhicaryamāṇaḥ
agnir vai sarvā devatāḥ
viṣṇur yajñaḥ
devatāś caiva yajñaṃ ca madhyataḥ praviśati
mithunaṃ vā etad yad ghṛtaṃ ca taṇḍulāś ca
dhenvā ghṛtaṃ payo 'naḍuhas taṇḍulāḥ
mithunenaivātmānam abhitaḥ paryūhate
astṛtyai
āgnāvaiṣṇavaṃ ghṛte caruṃ nirvapec cakṣuṣkāmaḥ
agner vai manuṣyāś cakṣuṣā paśyanti viṣṇor devatāḥ
tau cakṣuṣaḥ pradātārau
tā eva bhāgadheyenopadhāvati
tā asmai cakṣuḥ prayacchataḥ
mithunaṃ vā etad yad ghṛtaṃ ca taṇḍulāś ca
dhenvā ghṛtaṃ payo 'naḍuhas taṇḍulāḥ
mithunaṃ cakṣuḥ
mithunenaivāsmai mithunaṃ janayati
ghṛte bhavati
tejo vai ghṛtam
tejaś cakṣuḥ
tejasaivāsmiṃs tejo dadhāti
āgnāvaiṣṇavam aṣṭākapālaṃ nirvapet prātas sārasvataṃ caruṃ bārhaspatyaṃ carum āgnāvaiṣṇavam ekādaśakapālaṃ madhyaṃdina etau ca carū āgnāvaiṣṇavaṃ dvādaśakapālam aparāhṇa etau ca carū yasya bhrātṛvyas somena yajeta
agnir vai sarvā devatāḥ
viṣṇur yajñaḥ
vāk sarasvatī
brahma bṛhaspatiḥ
agninaivāsya devatābhir devatā āpnoti
viṣṇunā yajñena yajñam
sarasvatyā vācā vācam
bṛhaspatinā brahmaṇā brahma
puroḍāśais savanāni
kapālaiś chandāṃsi
saiṣādhvarakalpā nāmeṣṭiḥ
yajñam evaitayāpnoti
tatra yat kiṃ ca dadāti tad dakṣiṇā
maitrāvaruṇam ekakapālam anunirvapati
yaivāsau maitrāvaruṇī vaśānūbandhyā tām eva tenāpnoti
ekakapālo bhavati
na vai puruṣaṃ kapālair āptum arhati
ekadhaivainam āpnoti
devā vai sattram āsata yaśaskāmā agnis soma indraḥ
te 'bruvan
yan no yaśa ṛchāt tan nas saheti
teṣāṃ somaṃ yaśa ārchat
tasmāt sa yaśasvī
sa girim agacchat
tasmāt sa girau
tam agnir anvāgacchat
tā agnīṣomau samabhavatām
athendro 'dhṛtaś śithila ivāmanyata
so 'nvāgacchat
so 'gnau caiva some cānāthata
tam etayeṣṭyāyājayatām agnīṣomīyeṇaikādaśakapālena
tejo vā agniḥ
indriyaṃ somaḥ
teja evāsminn agnir āgneyenādadhāt
indriyaṃ somas saumyena
tato vai so 'bhavat
etena yajeta bubhūṣann agnīṣomīyeṇaikādaśakapālena
tejo vā agniḥ
indriyaṃ somaḥ
teja evāsminn agnir āgneyenādadhāti
indriyaṃ somas saumyena
bhavaty eva
āgnīṣomīyam ekādaśakapālaṃ nirvapet sarvebhyaḥ kāmebhyo brāhmaṇaḥ
agnīṣomau vai brāhmaṇasya svā devatā
tā eva bhāgadheyenopadhāvati
tā asmai sarvān kāmān prayacchataḥ
agnīṣomīyam aṣṭākapālaṃ nirvapec chyāmākaṃ vasantā brāhmaṇo brahmavarcasakāmaḥ
agnīṣomau vai brahmavarcasasya pradātārau
tā eva bhāgadheyenopadhāvati
tā asmai brahmavarcasaṃ prayacchataḥ
vasantā yajeta
vasanto vai brāhmaṇasyartuḥ
sva evartau brahmavarcasam avarunddhe
evam iva vai brahmavarcasaṃ babhrv iva kṣudram iva haritam iva
brahmavarcasam eva saṃdadhāti
yad aṣṭākapālaḥ
tenāgneyaḥ
yac chyāmākaḥ
tena saumyaḥ
tenobhayasmān naiti
agnīṣomīye yājyānuvākye bhavataḥ
saumāgnī saṃyājye
tejo vā agniḥ
indriyaṃ somaḥ
tejasā caivendriyeṇa ca brahmavarcasam ubhayataḥ parigṛhyātman dhatte
agnaye vaiśvānarāya dvādaśakapālaṃ nirvaped yo 'nannam adyād yo vā jighatset
saṃvatsaro vā agnir vaiśvānaraḥ
saṃvatsareṇaiva pūtaṃ svaditam atti
yadi jagdhvā nirvapati
saṃvatsara evāsmai jagdhaṃ svadayati
agnaye vaiśvānarāya dvādaśakapālaṃ nirvaped yas samāntam abhidruhyed yo vābhidudrukṣet
saṃvatsaro vā agnir vaiśvānaraḥ
saṃvatsarāyaiṣa samamate yas samamate
saṃvatsaram evāptvā kāmam avaruṇam abhidruhyati
agnaye vaiśvānarāya dvādaśakapālaṃ nirvaped yaḥ pratigṛhītas syāt sanikāmaḥ
saṃvatsaro vā agnir vaiśvānaraḥ
saṃvatsarāyaitaṃ pratigṛhṇanti yaṃ pratigṛhṇanti
saṃvatsaram evāptvā sātāṃ saniṃ vanute
agnaye vaiśvānarāya dvādaśakapālaṃ nirvapet saniṃ nidadhat
saṃvatsaro vā agnir vaiśvānaraḥ
saṃvatsaram eṣa prayuṅkte yo yācati
saṃvatsaram eva vimuñcati
saṃvatsaro vā etad etasmai sanoti yad vanute
tam eva bhāginaṃ karoti
yam uttamam ārjat taṃ sa rajjum apriyāya bhrātṛvyāya dadyāt
pāśena vā eṣa carati yo yācati
pāśam evāpriyāya bhrātṛvyāya pratimuñcati
agnaye vaiśvānarāya dvādaśakapālaṃ nirvaped yaḥ kāmayeta
anena rājñā vā grāmaṇyā vedaṃ sasyam ādadīyeti
saṃvatsaro vā agnir vaiśvānaraḥ
saṃvatsaro 'nnādyasya pradātā
tam eva bhāgadheyenopadhāvati
so 'smā annādyaṃ prayacchati
saṃvatsaraṃ hy annam anuprajāyate
agnaye vaiśvānarāya dvādaśakapālaṃ nirvaped vṛṣṭikāmaḥ
saṃvatsaro vā agnir vaiśvānaraḥ
eṣā saṃvatsarasya krūrā tanūr yā vaiśvānarī
tayaitad abhitapann abhiśocayaṃs tiṣṭhati bhāgadheyam icchamānaḥ
tām evāsya prīṇāti
sāsmai prītā vṛṣṭiṃ ninayati
agnaye vaiśvānarāya dvādaśakapālaṃ nirvapet saṃgrāme
saṃvatsaro vā agnir vaiśvānaraḥ
yataras saṃyattayor anāyatano bhavati parā sa jayate
saṃvatsaram evāyatanaṃ kṛtvā jayati saṃgrāmam
agnaye vaiśvānarāya dvādaśakapālaṃ nirvaped grāmakāmo bhūtikāmo brahmavarcasakāmaḥ
tasya haritaṃ hiraṇyaṃ madhye kuryāt
rajatam upariṣṭāt
saṃvatsaro vā agnir vaiśvānaraḥ
vīryaṃ saṃvatsaraḥ
ātmā haritaṃ hiraṇyam
vīryasyaivainaṃ madhyato dadhāti
bhūtyai
bhavaty eva
yad rajataṃ tat saha bhasmanāpohati
śamalagṛhīto vā eṣa yo 'laṃ brahmavarcasāya san na brahmavarcasī bhavati
śamalam evāsmād apahanti
brahmavarcasenainaṃ saṃsṛjati
yathā vai nābhim arā abhisaṃśritā evaṃ saṃvatsaraṃ māsāś cartavaś cābhisaṃśritāḥ
yaddhiraṇyaṃ madhye karoti
nābhim evainaṃ karoti
yathā nābhim arā abhisaṃśritā evam enaṃ sajātair abhisaṃśrayati
vāruṇaṃ yavamayaṃ caruṃ nirvaped agnaye vaiśvānarāya dvādaśakapālam āmayāvī
varuṇagṛhīto vā eṣa ya āmayāvī
yad vāruṇaḥ
varuṇād evainaṃ muñcati
yavamayo bhavati
etad vai varuṇasya bhāgadheyaṃ yad yavāḥ
svenaiva bhāgadheyena varuṇaṃ niravadayate
prādeśamātro bhavati
etāvān vai puruṣo yāvad asya prāṇā abhi
yāvān evāsyātmā taṃ varuṇān muñcati
saṃvatsaro vā agnir vaiśvānaraḥ
āyus saṃvatsaraḥ
saṃvatsara evainam āyuṣi pratiṣṭhāpayati
sarvam āyur eti
vāruṇaṃ yavamayaṃ caruṃ nirvaped agnaye vaiśvānarāya dvādaśakapālaṃ rājanyāyābhicarate vā bubhūṣate vā
varuṇagṛhīto vā eṣa yo 'nyasyādadāna upaharamāṇaś carati
yad vāruṇaḥ
varuṇād evainaṃ muñcati
yavamayo bhavati
prādeśamātro bhavati
saṃvatsaro vā agnir vaiśvānaraḥ
vīryaṃ saṃvatsaraḥ
saṃvatsara evainaṃ vīrye pratiṣṭhāpayati
bhūtyai
bhavaty eva
agnaye vaiśvānarāya dvādaśakapālaṃ nirvaped agnim utsādayiṣyan
saṃvatsaro vā agnir vaiśvānaraḥ
saṃvatsaram eṣa utsādyamāno 'nūtsīdati
bhāginam evainaṃ kṛtvā saṃvatsaram anūtsādayati
agnaye vaiśvānarāya dvādaśakapālaṃ nirvaped yaḥ puruṣaṃ pratigṛhṇīyāt
āptāṃ vā eṣa ātmanā dakṣiṇāṃ pratigṛhṇāti yaḥ puruṣaṃ pratigṛhṇāti
āptāṃ dakṣiṇāṃ pratigṛhītāṃ hinasti
saṃvatsaro vā agnir vaiśvānaraḥ
saṃvatsaras svaditasya svadayitā
tam eva bhāgadheyenopadhāvati
so 'smai tat sarvaṃ svadayati
agnaye pathikṛte 'ṣṭākapālaṃ nirvaped yasya paurṇamāsī vāmāvasyā vātipadyeta
bahiṣpathaṃ vā eṣa eti yasya paurṇamāsī vāmāvasyā vātipadyate
agnir devānāṃ pathikṛt
tam evānvārabhate
sa enaṃ panthām apinayati
vi vā etad yajñaṃ chinatti yad yajñe pratata etām antareṣṭiṃ nirvapati
ya evāsā āgneyo 'ṣṭākapālaḥ pūrṇamāse yo 'māvasyāyāṃ tam agnaye pathikṛte kuryāt
tenaiva punaḥ panthām avaiti
na yajñaṃ vicchinatti
agnaye vājasṛte 'ṣṭākapālaṃ nirvapet saṃgrāme
agnir vai devānāṃ vājasṛt
vājam eṣa dhāvati yas saṃgrāmaṃ jayati
tam eva bhāgadheyenopadhāvati
vājam eva dhāvati
jayati saṃgrāmam
atho agnir iva na pratidhṛṣe bhavati
agnaye vratapataye 'ṣṭākapālaṃ nirvaped ya āhitāgnis sann avratyaṃ caret
ānīto vā eṣa devānāṃ ya āhitāgniḥ
adanty asyānnam
vratapatim etasya vrataṃ gacchati ya āhitāgnis sann avratyaṃ carati
agnir devānāṃ vratapatiḥ
tam eva bhāgadheyenopadhāvati
vratapater evādhi vratam ālabhate
agnaye rakṣoghne 'ṣṭākapālaṃ nirvaped āmayāvī
indraṃ vai jātaṃ rakṣāṃsy asacanta
sa ādīyamāno rakṣobhis saṃmṛśyamāno 'gniṃ prāviśat
tasmād agnī rakṣāṃsy apāhan
rakṣāṃsy etaṃ sacante ya āmayāvī
agnir devānāṃ rakṣohā
tam eva bhāgadheyenopadhāvati
so 'smād rakṣāṃsy apahanti
amāvasyāṃ rātrīṃ niśi yajeta
amāvasyāṃ vai rātrīṃ niśi rakṣāṃsi prerate
prerṇāny evaināny apavapati
pariśrite yajeta
rakṣasām antarhityai
vāmadevasyaitat pañcadaśaṃ rakṣoghnaṃ sāmidhenyo bhavanti
vāmadevaś ca vai kusidāyī cātmanor ājim ayātām
tasya kusidāyī pūrvasyātidrutasya kūbaraṃ nyamṛṇat
sā dvitīyam upaparyāvartata
iṣāṃ vākṣaṃ vā chetsyāmīti
sa vāmadeva ukhyam agnim abibhaḥ
tam avaikṣata
sa etat sūktam apaśyat
kṛṇuṣva pājaḥ prasitiṃ na pṛthvīm iti
tām agnir anūddrutya samadahat
sā dahyamānā hradaṃ kausidaṃ prāmajjat
yad etad anūcyate
rakṣasāṃ duṣṭyai
naimiṣyā vai sattram āsata
ta utthāya saptaviṃśatiṃ kurupañcāleṣu vatsatarān avanvata
tān vako dālbhir abravīt
yūyam evaitān vibhajadhvam
imam ahaṃ dhṛtarāṣṭraṃ vaicitravīryaṃ gamiṣyāmi
sa mahyaṃ gṛhān kariṣyatīti
tam āgacchat
tan nāsūrkṣat
taṃ prākālayata
etā gā brahmabandha iti
abravīt
paśupatir gā hanti
tāḥ paraḥ pacamānaś careti
tāsāṃ devasūr me rājānnaṃ prāsuṣod iti
sakthāny utkartam apacata
tasmin pacamāne vyadasyat
so 'gnaye rudravate 'ṣṭākapālaṃ niravapat kṛṣṇānāṃ vrīhīṇām
tasya yat kiṃ ca dhṛtarāṣṭrasyāsīt tat sarvam avakīrṇaṃ vidrāṇam abhi vyaucchat
tā vipraśnikā avindan
brāhmaṇo vai tvāyam abhicarati
tasmin nāthasveti
tam upāśikṣat
tasmai bahv adadāt
so 'gnaye surabhimate 'ṣṭākapālaṃ niravapac chuklānāṃ vrīhīṇām
tato vai tad vyadasyat
agnaye rudravate 'ṣṭākapālaṃ nirvapet kṛṣṇānāṃ vrīhīṇām abhicaran
agnir vai rudraḥ
rudrāyaivainam apidadhāti
kṛṣṇānāṃ vrīhīṇāṃ bhavati
kṛṣṇam iva vai tamaḥ
tamo mṛtyuḥ
mṛtyunaivainaṃ grahayati
agnaye surabhimate 'ṣṭākapālaṃ nirvapet
yarhy ayaṃ devaḥ prajā abhimanyeta yadā kāmayeta vidasyed iti
eṣā vā agner bhiṣajyā tanūr yā surabhimatī
tām eva bhāgadheyenopadhāvati
tayainā bhiṣajyati
agnaye surabhimate 'ṣṭākapālaṃ nirvaped yam apramītaṃ pramītaṃ śṛṇuyuḥ
pūtir vā eṣa śrūyate yaḥ pramītaś śrūyate
yaivāgnes surabhimatī tanūs tām eva bhāgadheyenopadhāvati
tayainaṃ surabhiṃ karoti
agnaye surabhimate 'ṣṭākapālaṃ nirvaped yam ajaghnivāṃsam abhiśaṃseyuḥ
śamalagṛhīto vā eṣa yam ajaghnivāṃsam abhiśaṃsanti
yaivāgnes surabhimatī tanūs tām eva bhāgadheyenopadhāvati
tayainaṃ punāti
agnaye 'nnādāyāṣṭākapālaṃ nirvaped yaḥ kāmayeta
annādas syām iti
agnir vai devānām annādaḥ
tam eva bhāgadheyenopadhāvati
sa enam annādaṃ karoti
agnaye 'nnavate 'ṣṭākapālaṃ nirvaped yaḥ kāmayeta
annavān syām iti
agnir vai devānāṃ annavān
tam eva bhāgadheyenopadhāvati
sa enam annavantaṃ karoti
agnaye 'nnapataye 'ṣṭākapālaṃ nirvaped yaḥ kāmayeta
annapatis syām iti
agnir vai devānām annapatiḥ
tam eva bhāgadheyenopadhāvati
sa enam annapatiṃ karoti
saṃvatsaraṃ parinirvapet
saṃvatsaro vā annādyasya pradātā
tam eva bhāgadheyenopadhāvati
sa enam annādam annavantam annapatiṃ karoti
agnaye vasumate 'ṣṭākapālaṃ nirvapet sarvebhyaḥ kāmebhyo brāhmaṇaḥ
yad vai kiṃ ca vindate tad vasu
agnir devānāṃ vasumān
tam eva bhāgadheyenopadhāvati
so 'smai sarvān kāmān prayacchati
agnaye yaviṣṭhāyāṣṭākapālaṃ nirvaped abhicaran vābhicaryamāṇo vā
devāś ca vā asurāś ca vyabhyacaranta
te 'surā devebhyo visṛṣṭīr vyasṛjan
te devā aviduḥ
visṛṣṭīr vai no 'surā vyasrākṣur iti
te 'gnaye yaviṣṭhāyāṣṭākapālaṃ niravapan
tena vai te tā visṛṣṭīr ayāvayantātmano 'dhi
visṛṣṭim etasmai visṛjanti yam abhicaranti
yad agnaye yaviṣṭhāya nirvapati
tenaiva tāṃ visṛṣṭiṃ yāvayata ātmano 'dhi
agnaye yaviṣṭhāyāṣṭākapālaṃ nirvapet samṛtasome
devatāsu vā ete samṛcchante yeṣāṃ somau samṛcchete
agnis sarvā devatāḥ
agninaivaiṣāṃ yaviṣṭhena devatā vṛṅkte
devāś ca vā asurāś ca saṃyattā āsan
yān devānām aghnaṃs tad eva te 'bhavan
yān asurāṇāṃ punas ta utpattyāyudhyanta
te devā aviduḥ
ye vai na ime ke ca mriyante 'gnir vāvaitān hantīti
te 'bruvan
mā naś śamnīthāḥ kathā naś śamnīṣa iti
bhāgo me 'stv iti
abravīt
na vo 'bhāgadheyaḥ kṣamiṣya iti
te 'gnaye kṣamavate 'ṣṭākapālaṃ niravapan
tato vai sa tebhyo 'kṣamata
agnaye kṣamavate 'ṣṭākapālaṃ nirvapet
yarhy ayaṃ devaḥ prajā abhimanyeta yadā kāmayeta vidasyed iti
ye vā ime ke ca mriyante 'gnir vāvaitān hanti
agnir devānāṃ kṣamavān
tam eva bhāgadheyenopadhāvati
so 'smai prītaḥ
kṣamata eva
devāḥ pitaro manuṣyās te 'nyata āsan
asurā rakṣāṃsi piśācās te 'nyataḥ
te samayatanta
te yad devānām apy alpakaṃ lohitam asurā akurvan
tad rātrībhī rakṣāṃsy asumbhan
tān subdhān mṛtān abhi vyaucchat
te devā aviduḥ
ye vai na ime ke ca mriyante rakṣāṃsi vāvaitān sumbhantīti
tāny upāmantrayanta
tāny abruvan
vāryaṃ vṛṇāmahai
yad evemān asurāñ jayāma tan nas sahāsad iti
tato devā asurān ajayan
te 'surāñ jitvā rakṣāṃsy apānudanta
tāny anṛtam akarteti
samantaṃ devān paryaviśan
te devā agnā evānāthanta
te 'gnaye pravate 'ṣṭākapālaṃ niravapann agnaye vibādhavate 'ṣṭākapālam agnaye pratīkavate 'ṣṭākapālam
yad agnaye pravate yāny eva purastād rakṣāṃsy āsaṃs tāni tena prāṇudanta
yad vibādhavate yāny evābhita āsaṃs tāni tena vyabādhanta
yat pratīkavate yāny eva paścād rakṣāṃsy āsaṃs tāni tenāpānudanta
etayā yajeta bhrātṛvyavān yo bahubhrātṛvyas syāt
agnaye pravate 'ṣṭākapālaṃ nirvaped agnaye vibādhavate 'ṣṭākapālam agnaye pratīkavate 'ṣṭākapālam
yad agnaye pravate
ya evainaṃ pūrvo 'tikrānto bhrātṛvyas taṃ tena praṇudate
yad vibādhavate
ya evainena sadṛṅ taṃ tena vibādhate
yat pratīkavate
ya evāsya paścād bhrātṛvyas taṃ tenāpanudate
pra śreyāṃsaṃ bhrātṛvyaṃ nudate 'ti sadṛśaṃ krāmati
nainaṃ pāpīyān āpnoti ya evaṃ vidvān etayā yajate
devāś ca vā asurāś ca saṃyattā āsan
tān gāyatry antarātiṣṭhat
ojo vīryam annādyaṃ parigṛhya saṃvatsaro vāvainān so 'ntarātiṣṭhat
caturviṃśatir gāyatryā akṣarāṇi
caturviṃśatis saṃvatsarasyārdhamāsāḥ
te 'viduḥ
yatarān vā iyam upāvartsyati ta idaṃ bhaviṣyantīti
tāṃ vyahvayanta
dābhīti
asurā ahvayan
viśvakarmann iti
devāḥ
sā nānyatarāṃś canopāvartata
te devā etad yajur apaśyan
ojo 'si
saho 'si
balam asi
bhrājo 'si
devānāṃ dhāma nāmāsi
viśvam asi
viśvāyus sarvam asi
sarvāyur abhibhūr iti
sā devān upāvartata
tato devā abhavan
parāsurā abhavan
āgneyam aṣṭākapālaṃ nirvaped bhrātṛvyavān vā spardhamāno vā
tam āsādyaitair yajurbhir abhimṛśet
ojo vai vīryaṃ saṃvatsaraḥ
oja eva vīryaṃ bhrātṛvyasya vṛṅkte
sa nirvīryaḥ parābhavati
saiṣā gāyatrī nāmeṣṭiḥ
atho āhuḥ
kṣatrasya saṃvarga iti
indrāya gharmavata ekādaśakapālaṃ nirvaped brahmavarcasakāmaḥ
asau vā ādityo gharmaḥ
eṣa indraḥ
eṣa brahmavarcasasya pradātā
tam eva bhāgadheyenopadhāvati
so 'smai brahmavarcasaṃ prayacchati
indrāyendriyavata ekādaśakapālaṃ nirvapet paśukāmaḥ
indriyaṃ vai paśavaḥ
indraḥ paśūnāṃ pradātā
tam eva bhāgadheyenopadhāvati
so 'smai paśūn prayacchati
indrāyārkavata ekādaśakapālaṃ nirvaped annakāmaḥ
annaṃ vā arkaḥ
indro 'nnādyasya pradātā
tam eva bhāgadheyenopadhāvati
so 'smā annādyaṃ prayacchati
indrāyārkavata ekādaśakapālaṃ nirvaped aparuddho 'vagamakāmaḥ
antaṃ vā eṣa gacchati yam aparundhanti
eṣendrasyāntyā tanūr yārkavatī
anta evāsmā antaṃ kalpayati
vaśā dakṣiṇā
vaśaṃ mā nayād iti
indrāya gharmavata ekādaśakapālaṃ nirvaped indrāyendriyavata ekādaśakapālam indrāyārkavata ekādaśakapālaṃ samānabarhīṃṣi bubhūṣan
yad indrāya gharmavate
asau vā ādityo gharmaḥ
eṣa indraḥ
eṣa śiraḥ prajānām
śira eva tena kurute
yad indrāyendriyavate
indriyam eva tenātman dhatte
yad indrāyārkavate
iyaṃ vā arkaḥ
asyām eva tena pratitiṣṭhati
carur madhye syāt
ajāmitvāya
indrāya manyumata ekādaśakapālaṃ nirvapet saṃgrāme
manyunā vai vīryaṃ karoti
indriyeṇa jayati
manyuṃ caivaiṣv indriyaṃ ca jityai dadhāti
indrāya manyumate manasvata ekādaśakapālaṃ nirvapet saṃgrāme
manyunā vai vīryaṃ karoti
indriyeṇa jayati
manyuṃ caivaiṣv indriyaṃ ca sayujau kṛtvā tayor mano jityai dadhāti
indrāya manasvate tviṣīmata ekādaśakapālaṃ nirvaped yaḥ kāmayeta
manasvī tviṣīmān syām iti
mano vai śrīs tviṣiḥ
mana evāsmiñchriyaṃ tviṣiṃ dadhāti
saṃvatsaraṃ purā manaso na kīrtayet
saṃvatsareṇa vā anāptam āpyate
saṃvatsaram evāptvāvarunddhe
indrāya sutrāmṇa ekādaśakapālaṃ nirvaped aparuddho vāparurutsyamāno vā
indro vai trātā
indro 'paroddhā
tam eva bhāgadheyenopadhāvati
sa enaṃ trāyate
indrāyāṃhomuca ekādaśakapālaṃ nirvaped āmayāvī
aṃhasā vā eṣa gṛhīto ya āmayāvī
eṣendrasya bhiṣajyā tanūr yāṃhomuk
indro 'ṃhaso moktā
tam eva bhāgadheyenopadhāvati
sa enam aṃhaso muñcati
indrāyāṃhomuca ekādaśakapālaṃ nirvaped ya ātmanā vā gṛhair vāṃhūraṇam aveyāt
aṃhasā vā eṣa gṛhīto ya ātmanā vā gṛhair vāṃhūraṇam avaiti
indro 'ṃhaso moktā
tam eva bhāgadheyenopadhāvati
sa enam aṃhaso muñcati
indrāyārkavate 'śvamedhavata ekādaśakapālaṃ nirvaped yaḥ kāmayeta
mahāyajño mopanamed iti
iyaṃ vā arkaḥ
asā arko 'sā aśvamedha aindro yajñaḥ
antam etasya yajño gacchati yaṃ yajñakāmaṃ yajño nopanamati
ete indrasyāntye tanvau ye arkavatī
ye evendrasyāntye tanvau tābhyām eva yajñam ālabhate
upainaṃ yajño namati
indrāyānvṛjava ekādaśakapālaṃ nirvapet sajātakāmaḥ
indriyaṃ vai jyaiṣṭhyam
indriyeṇaiva sajātān anvṛjūn kurute
indrāya prababhrāyaikādaśakapālaṃ nirvaped bhrātṛvyavān
vajro vai prababhraḥ
prababhreṇa vā indro 'surebhyo vajraṃ prāharat
vajram eva bhrātṛvyāya praharati
stṛṇuta enam
āgneyam aṣṭākapālaṃ nirvaped indrāya vimṛdhāyaikādaśakapālaṃ saṃgrāme
ṛddhyā evāgneyaḥ
indraṃ vai vṛtraṃ jaghnivāṃsaṃ mṛdho 'sacanta
sa etaṃ vaimṛdham apaśyat
tena tā mṛdho 'pāhata
vṛtram eṣa jighāṃsati yas saṃgrāmaṃ jigīṣati
yaivendrasya vimṛdhā tanūs tām eva bhāgadheyenopadhāvati
tayā mṛdho 'pahate
hanti vṛtram
jayati saṃgrāmam
āgneyam aṣṭākapālaṃ nirvaped indrāya vimṛdhāyaikādaśakapālaṃ yaṃ sarvato bhayam āgacchet
ṛddhyā evāgneyaḥ
indraṃ vai vṛtraṃ jaghnivāṃsaṃ taṃ samantaṃ mṛdhas samprākampanta
sa etaṃ vaimṛdham apaśyat
tena tā mṛdho 'pāhata
samantam etaṃ mṛdhas samprakampante yaṃ sarvato bhayam āgacchati
yaivendrasya vimṛdhā tanūs tām eva bhāgadheyenopadhāvati
tayā mṛdho 'pahata ātmano 'dhi
prajāpatir vā indrāya vajraṃ pratyamuñcat
mahānāmnīs tena vyajayata
tato vai so 'bhavat
so 'bibhet
vajro me 'śānto grīvā apidhakṣyatīti
tato revatīr niramimīta
śāntyai
aindraṃ caruṃ nirvaped rājanyāya bubhūṣate
aindro vai rājanyo devatayā
svād evainaṃ yoner janayati
bhūtyai
bhavaty eva
revaty anuvākyā
śakvarī yājyā
vajro vai revatī
vajraś śakvarī
vajram eva saṃdadhāti
tena vijayate
bhavaty eva
carur bhavati
śāntyai
anuddāhāya
indrāṇyai caruṃ nirvapet senāyām utthitāyāṃ rājño gṛhe
senā vā indrāṇī
brahmaṇaivaināṃ vittyai saṃśyati
balbajā idhme ca barhiṣi cāpibhavanti
śakno vā ete jātāḥ
nyāyenaivainām abhinayati
yat sā vindeta tato dakṣiṇā
samṛddhyai
indrāya cendrāṇyai ca caruṃ nirvapet senāyām utthitāyāṃ rājño gṛhe
eṣā vā indrasya parivṛktī jāyā
goṣv evainām adhinayati
balbajā idhme ca barhiṣi cāpibhavanti
śakno vā ete jātāḥ
nyāyenaivainām abhinayati
yat sā vindeta tato dakṣiṇā
samṛddhyai
prajāpatir vai devebhyo bhāgadheyāni vyādiśat
tad indriyam atyaricyata
tad indro 'bravīt
mayīdam astv iti
tad asminn adadhāt
tad enam atyaty evāricyata
tad imāṃl lokān ūrdhvam anūdaśrayata
tan naikenāpnon na dvitīyena
tat tṛtīyenāptvāvārunddha
trīn puroḍāśān nirvaped bubhūṣan
traya ime lokāḥ
imān eva lokān āptvaujo vīryam avarunddhe
uttara uttaro jyāyān bhavati
uttara uttaro hy eṣāṃ lokāṇāṃ jyāyān
indrāya rājñe prathamam athendrāya svarāje 'thendrāyādhirājāya
etāni vai sarvāṇīndro 'bhavan nod
etāny eva sarvāṇi bhavati ya evaṃ vidvān etayā yajate
tisro 'nuvākyās tā yājyāḥ
tāsāṃ prathamām anūcya madhyamayā yajati
madhyamām anūcyottamayā yajati
uttamām anūcya punaḥ prathamayā yajati
eṣāṃ lokānāṃ saṃtatyai
prati prajñātyai
sarvā evānuvākyāḥ karoti sarvā yājyāḥ
devāś ca vā asurāś ca saṃyattā āsan
te 'surā bhūyāṃso 'jitamanasa āsan
kanīyāṃsaḥ parājitamanastarā iva devāḥ
te devā abruvan
cikitsata yo no vīryāvattamas tam anusamārabhāmahā iti
ta indram abruvan
tvaṃ vai no vīryāvattamo 'si
tvām anusamārabhāmahā iti
so 'bravīt
tisro ma imās tanvo vīryāvatīḥ
tā me prīṇīta
athaitān abhibhaviṣyāma iti
tā vai brūhīti
abruvan
iyaṃ vimṛdheti
abravīt
iyam aṃhomug iyam indriyāvatīti
ta indrāya vimṛdhāyaikādaśakapālaṃ niravapann indrāyāṃhomuca ekādaśakapālam indrāyendriyavata ekādaśakapālam
yad indrāya vimṛdhāya
mṛdhā vai te 'bhiṣaṇṇā āsan ye śreyobhir asurair aspardhanta
mṛdha eva tenāpāghnata
yad indrāyāṃhomuce
aṃhasā vai te gṛhītā āsan
aṃhasa eva tenāmucyanta
yad indrāyendriyavate
indriyam eva tenātmann adadhata
etayā yajeta bhrātṛvyavān yo bahubhrātṛvyas syāt
indrāya vimṛdhāyaikādaśakapālaṃ nirvaped indrāyāṃhomuca ekādaśakapālam indrāyendriyavata ekādaśakapālam
yad indrāya vimṛdhāya
mṛdhā vā eṣo 'bhiṣaṇṇo yaś śreyasā bhrātṛvyeṇa spardhate
mṛdha eva tenāpahate
yad indrāyāṃhomuce
aṃhasā vā eṣa gṛhīto yo bhrātṛvyavān
aṃhasa eva tena mucyate
yad indrāyendriyavate
indriyam eva tenātman dhatte
trayastriṃśad vai devatāḥ
tās taṃ sarvā vīryair anusamārabhanta
sa uttamāṃ vijitim asurair vyajayata
tato vai so 'bhavat
yat trayastriṃśat kapālāni bhavanti
yāvatīr eva devatās tās sarvā vīryair ātmānam anusamārambhayate
bhavaty eva
saiṣā vijitir nāmeṣṭiḥ
uttamām eva vijitiṃ bhrātṛvyeṇa vijayate ya evaṃ vidvān etayā yajate
prajāpatiḥ paśūn asṛjata
te 'smād apākrāman
teṣāṃ bṛhaspatiś ca padenānvaitām
te yatrāvasaṃs tad garmutaṃ śakno jātām avindatām
tām ācchidyāharatām
taṃ bṛhaspatir abravīt
anayā tvā yājayāni
upa vai tvaite paśavaḥ punar naṃsyantīti
sa prājāpatyaṃ caruṃ niravapad gārmutam apsu
tato vai taṃ paśavaḥ punar upānaman
prājāpatyaṃ caruṃ nirvaped gārmutam apsu paśukāmaḥ
apakrāntā vā etasmāt paśavo yo 'paśuḥ
prajāpatiḥ paśūnāṃ pradātā
tam eva bhāgadheyenopadhāvati
so 'smai paśūn punar upāvartayati
gomūtrasyāpi syāt
sayonitvāya
prajāpatiḥ paśūn sṛṣṭvā teṣāṃ pūṣaṇam adhipām akarot
te 'smād apākrāman
teṣāṃ pūṣā padenānvait
te yatrāvasaṃs tad garmutam śakno jātām avindat
tām ācchidyāharat
tayā prajāpatim abravīt
anayā mā pratiṣṭhasva
upa vai tvaite paśavaḥ punar naṃsyantīti
tat somo 'bhyārtīyata
mama vā etad yad akṛṣṭapacyam iti
sa saumāpauṣṇaṃ caruṃ niravapad gārmutam apsu
tato vai taṃ paśavaḥ punar upānaman
saumāpauṣṇaṃ caruṃ nirvaped gārmutam apsu prajākāmo vā paśukāmo vā
somo vai retodhāḥ
pūṣā prajanayitā
soma evāsmai reto dadhāti
pūṣā prajanayati
vindate prajā vā paśūn vā yatarasmai kāmāya nirvapati
gomūtrasyāpi syāt
sayonitvāya
mārutaṃ praiyaṅgavaṃ caruṃ nirvapet pṛśnyā dugdhe sajātakāmaḥ
pṛśnyā vai maruto jātā vāco vāsyā vā
pṛthivyā mārutās sajātāḥ
etan marutāṃ svaṃ payo yat priyaṅgavaḥ
svenaivainān payasācchaiti
yathā vatsa ūdho 'bhyāyacchaty evam enaṃ sajātā abhyāyacchanti
priyavaty anuvākyā
śrīvatī yājyā
yat priyavatī
priyam evainaṃ sajātānāṃ karoti
yac chrīvatī
śriyam evainaṃ gamayati
dvipadānuvākyā
catuṣpadā yājyā
dvipadaś caiva catuṣpadaś ca paśūn avarunddhe
aindram ekādaśakapālaṃ nirvapen mārutaṃ praiyaṅgavaṃ carum
taṃ paścā śṛtaṃ kuryur yasmāt kṣatriyād viḍ abhyardhaś caret
kṣatraṃ vā indraḥ
viṇ marutaḥ
kṣatrāyaiva viśam anuniyunakti
tam anūcyamāne paścāt prāñcam udāharanti
viśam evāsmai paścād upadadhāti
asaṃsargāya
mārutaṃ saptakapālaṃ nirvaped aindram ekādaśakapālaṃ yaḥ kāmayeta
viśe ca kṣatrāya ca samadaṃ kuryām iti
kṣatraṃ vā indraḥ
viṇ marutaḥ
bhāgadheya evaibhyas samadaṃ karoti
mārutasya mārutīm anūcyaindryā yajet
aindrasyaindrīm anūcya mārutyā yajet
kṣatram eva viśaḥ parihāyādatte
viṭ kṣatrasya
te anyānyāṃ nirṇayataḥ
ubhayataḥ puroḍāśasyāvadyed yatarān kāmayeta
parājayerann iti
ubhayata eva viśam upadīpayati
tājak parājayante
etām eva nirvaped yadā kāmayeta
kalperann iti
tasyāḥ prasṛtiṃ yajet
bhāgadheyenaivainān kalpayati
mārutaṃ saptakapālaṃ nirvaped yaḥ kṣatriyo viśo jyānyā bibhīyāt
brāhmaṇo vā
viḍ vai marutaḥ
bhāgadheyenaivaināñchamayati
agastyasyaitat sūktaṃ kayāśubhīyam
tasya sāmidhenīṣv apy anubrūyāt
tasya yājyānuvākye syātām
agastyo vai marudbhyaś śatam ukṣṇaḥ pṛśnīn praukṣat
tān indrāyālabhata
taṃ marutaḥ kruddhā vajram udyatyābhyapatan
sa etat sūktam apaśyat
tenainān aśamayat
yad etad anūcyate
śāntyai
mārutaṃ caruṃ nirvapet
tasyaikaviṃśatinirbādho harito rukmo 'pidhānas syāt tasyāpagrāham avadyed yat kṣatriyaṃ viṇ nirbādhe kurvīta
viḍ vai marutaḥ
bhāgadheyenaivaināñ chamayati
ekaviṃśatinirbādho bhavati
ekaviṃśatir vai mārutā gaṇāḥ
yad ekaviṃśatinirbādhaḥ
nirbādhair evaiṣāṃ nirbādhān vṛṅkte
aindram ekādaśakapālaṃ nirvaped vaiśvadevaṃ dvādaśakapālaṃ sajātakāmaḥ
kṣatraṃ vā indraḥ
vaiśvadevīr imāḥ prajāḥ
kṣatrāyaiva viśam anuniyunakti
aindrasyāvadāyātha vaiśvadevasyobhe avadāne avadyet
athaindrasya
kṣatraṃ vā indraḥ
vaiśvadevīr imāḥ prajāḥ
kṣatreṇaiva viśam ubhayataḥ parigṛhṇāti
aindrī vaiśvadevavarṇe yājyānuvākye bhavataḥ
samṛddhyai
upacāyyapṛḍaṃ hiraṇyaṃ dakṣiṇā
sajātān evāsmā upadadhāti
tad etad anuvartma nāma haviḥ
sajātān evāsmā anuvartmanaḥ karoti
saumyaṃ śyāmākaṃ caruṃ nirvapet somavāmī
indro vai tvaṣṭus somam anupahūto 'pibat
sa viṣvak somapīthena vyārdhyata
tasmāt somo nānupahūtena pātavai
somapīthena vyardhuko bhavati
sa yat parāvamīt te śyāmākāḥ
eṣa vāva sa somapītho yac chyāmākaḥ
samakṣam eva somapītham avarunddhe
saumendraḥ kāryaḥ
indriyeṇa vā eṣa somapīthena vyṛdhyate yas somaṃ vamiti
saumyo brāhmaṇo devatayā
indriyam asya somapītho yat saumendraḥ
indriyeṇaivainaṃ somapīthena samardhayati
adhṛto vā etasmin somapītho yas somaṃ vamiti
taṇḍulān ucchiṃṣet
tān kvathati pratyāvapet
somapītham evāsmin dādhāra
agnaye jyotiṣmate 'ṣṭākapālaṃ nirvapet sauryaṃ carum agnaye jyotiṣmata upariṣṭād aṣṭākapālaṃ cakṣuṣkāmaḥ
agner vai manuṣyā naktaṃ cakṣuṣā paśyanti
sūryasya divā
tau cakṣuṣaḥ pradātārau
tā eva bhāgadheyenopadhāvati
tā asmai cakṣuḥ prayacchataḥ
yat samānī devatā dvedhā kriyate tasmāt samānaṃ sac cakṣur dvedhā
tasmāt samānī yājyānuvākye bhavataḥ
sauryasya madhyato 'vadyati
idam eva tena karoti
yad idam antarā cakṣuṣī
cakṣuṣor vyāvṛttyai
trīn piṇḍān prayacchati
ud u tyaṃ jātavedasam ayukta sapta śundhyuvas sapta tvā harito ratha iti
cakṣur evāsmai tat prayacchati yad eva tasya tat
saiṣā rājanī nāmeṣṭiḥ
etayā ha vai rajanaṃ kauṇeyaṃ kratujijjānakiś cakṣuṣkāmaṃ yājayāṃcakāra
tayaitayā cakṣuṣkāma eva yajeta
āgneyam aṣṭākapālaṃ nirvaped aindram ekādaśakapālaṃ bārhaspatyam aṣṭākapālaṃ bubhūṣan
indro vā adhṛtaś śithila ivāmanyata
so 'gnau caiva bṛhaspatau cānāthata
tam etayeṣṭyāyājayatām
yad āgneyaḥ
teja evāsmiṃs tena purastād adhattām
yad aindraḥ
indriyam evāsmiṃs tena madhyato 'dhattām
yad bārhaspatyaḥ
upariṣṭād evāsmiṃs tena brahmavarcasam adhattām
tato vai so 'bhavat
etayā yajeta bubhūṣan
yad āgneyaḥ
tejo vā agniḥ
teja eva tena purastād dhatte
yad aindraḥ
indriyaṃ vā indraḥ
indriyam eva tena madhyato dhatte
yad bārhaspatyaḥ
brahma vai bṛhaspatiḥ
upariṣṭād eva tena brahmavarcasaṃ dhatte
bhavaty eva
aindra itarayor nābhī samādadhāti
indriyam evāsmin madhyatas samādadhāti
aindro madhye bhavati
abhita itarau
tejo vā agniḥ
indriyam indraḥ
brahma bṛhaspatiḥ
tejasā caiva brahmavarcasena cendriyam ubhayata ātman parigṛhṇāti
trivatīr yājyānuvākyā bhavanti
samṛddhyai
tad etat tridhātu nāma haviḥ
trīṇi hi sa tena vīryāṇy adhatta
āgneyam aṣṭākapālaṃ nirvapet sāvitram aṣṭākapālaṃ vāyavyāṃ yavāgūṃ bhaumam ekakapālaṃ yasya hiraṇyam apahṛtaṃ vopahṛtaṃ vā syād yo vā kāmayeta
hiraṇyaṃ vindeyeti
agnir vā agre hiraṇyam avindat
tasmin savitā cāmantrayetām
neto vāyunānupagatam asti
asyām etad vindanti
asyāṃ punanti
yad āgneyaḥ
vittyā eva
sa jātavedā iti hi
prasavāyaiva sāvitraḥ
abhinītyai vāyavyā
asyām etad vindanti
asyāṃ punanti
etā vai devatā hiraṇyasyeśate
tā eva bhāgadheyenopadhāvati
tā asmai hiraṇyaṃ dadati
yadā hiraṇyaṃ vindetāthaitām eva nirvapet
yā evāsmai devatā hiraṇyaṃ dadati tā eva bhāginīḥ karoti
ātmano 'hiṃsāyai
āgneyam aṣṭākapālaṃ nirvaped aindram ekādaśakapālam
dadhi madhu ghṛtaṃ dhānās taṇḍulās tat saṃsṛṣṭaṃ syāt
tena paśukāmo yajeta
ṛddhyā evāgneyaḥ
yad aindraḥ
indraḥ paśūnāṃ pradātā
tam eva bhāgadheyenopadhāvati
so 'smai paśūn prayacchati
yat saṃsṛṣṭam
paśavo vai saṃsṛṣṭam
paśūn evāvarunddhe
aindraṃ kāryam
indraḥ paśūnāṃ pradātā
yad aindre dve saha kuryāj jāmi syāt
prājāpatyaṃ kāryam
prajāpatiḥ paśūnāṃ yoniḥ
svād evainān yoneḥ prajanayati
prajāpatiḥ pradātā
tam eva bhāgadheyenopadhāvati
so 'smai paśūn prayacchati
revatī saṃsṛṣṭasya yājyānuvākye
śakvarī itarasya
paśavo vai revatī
paśavaś śakvarī
paśūn evāvarunddhe
pañcaitāni saṃsṛṣṭāni
dve itare
tāni sapta
saptapadā śakvarī
śākvarāḥ paśavaḥ
paśūn evāvarunddhe
paṅktir apibhavati
pāṅktaḥ puruṣaḥ
sarva eva bhūtvā paśūn upaiti
ghṛtaṃ bhavati
āgneyaṃ vai ghṛtam
agniḥ pravāpayitā
praiva tena vāpayati
madhu bhavati
saumyaṃ vai madhu
somo retodhāḥ
reta eva tena dadhāti
dhānāś ca taṇḍulāś ca bhavanti
ahno vai rūpaṃ dhānāḥ
rātryās taṇḍulāḥ
ahorātre paśavo 'nuprajāyante
naktaṃ vā hi divā vā prajāyante
ahorātre evainān anuprajanayati
dadhi bhavati
etadrūpā vai paśavaḥ
yad dadhi
sarūpān eva paśūn avarunddhe
na madhu hotavyam
āyur vai madhu
āyur agnau pradadhyāt
pramāyukas syāt
etayeṣṭvāyuṣyayā yajeta
paśūn evāvarudhyāyur upaiti
yady etayā na yajeta varaṃ dadyāt
vareṇaiva varaṃ spṛṇoti
dvau dadyāt
dvau hi prāṇaś cāpānaś ca
trīn dadyāt
trayo hi prāṇāḥ prāṇo vyāno 'pānaḥ
tān eva yajamāne dadhāti
ekam eva dadyāt
trivṛtaṃ tu
trivṛddhi prāṇaḥ
bahu vā etat
anyadanyaj juhoti
sa īśvaro 'nyadrūpaṃ poṣṭoḥ
sidhmāṃ gāṃ dadyāt
rūpāṇāṃ niṣkrītyai
sarvāṇi vayāṃsi dadyāt
sarvān eva paśūn avarunddhe
yadi nābhyāśaṃseta paṣṭhauhīm antarvatīṃ dadyāt
sā hi sarvāṇi vayāṃsi
yad vatsaṃ bibharti tena vatsā
yad vatsatarī tena vayaḥ
yat paraṃ vaya āptā tena sthavirā
tayaiva sarvān paśūn avarunddhe
āpo vā idaṃ niramṛjan
sa manur evodaśiṣyata
sa etām iṣṭim apaśyat
tām āharat
tayāyajata
tayāprathata
tayemaṃ bhūmānam agacchat
prathata eva taṃ bhūmānaṃ gacchati yaṃ manur agacchad ya evaṃ vidvān etayā yajate
devā vai na samajānata
te caturdhā vyudakrāmann agnir vasubhis somo rudrair indro marudbhir varuṇa ādityaiḥ
tān bṛhaspatir abravīt
yājayāni vaḥ
saṃ vai jñāsyadhva iti
tava gṛhe yājayānīti
indram abravīt
tava vai śraiṣṭhyāya saṃjñāsyanta iti
so 'gnaye vasumate 'ṣṭākapālaṃ niravapat somāya rudravate carum indrāya marutvata ekādaśakapālaṃ varuṇāyādityavate carum
tān indrasya gṛhe 'yājayat
tato vai te samajānata
ta indrasyaiva śraiṣṭhyāya samajānata
sa triṣṭubhau yājyānuvākye akarot
triṣṭub vā indrasya svaṃ chandaḥ
ojaḥ vīryaṃ triṣṭup
svenaivāsmiñś chandasaujo vīryam adadhāt
tasmād indro devānām ojiṣṭhaḥ
ye svā na saṃjānīraṃs tān etayā yājayed yaṃ kāmayeta
ayaṃ śreṣṭhas syād iti
tasya gṛhe
sam eva jānate
etā evainaṃ devatā bhāgadheyam abhi saṃjānānās saṃjñāpayanti
triṣṭubhau yājyānuvākye kuryāt
ojo vai vīryaṃ triṣṭup
oja evaiṣu vīryaṃ dadhāti
saṃvatī saṃyājye
samṛddhyai
saiṣā saṃjñānī nāmeṣṭiḥ
sam eva jānate
prajāpatir vai somāya rājñe duhitṝr adadān nakṣatrāṇi
sa rohiṇyām evāvasat
tāny anupeyamānāni punar agacchan
tasmāt stry anupeyamānā punar gacchati
tāny anvāgacchat
tāni punar ayācata
tāny asmai na punar adadāt
so 'bravīt
sarveṣv eva samāvad vasa
atha te punar dāsyāmīti
sa rohiṇyām evāvasat
taṃ tasminn anṛte yakṣmo 'gṛhṇāt
candramā vai somo rājā
yad rājānaṃ yakṣmo 'gṛhṇāt tad rājayakṣmasya janma
sa tṛṇam ivāśuṣyat
sa prajāpatā anāthata
so 'bravīt
sarveṣv eva samāvad vasa
atha tvāto mokṣyāmīti
tasmāc candramās sarveṣu nakṣatreṣu samāvad vasati
taṃ vaiśvadevena caruṇāmāvasyāṃ rātrīm ayājayat
tenainaṃ yakṣmād amuñcat
so 'mum evāpyāyamānam anvāpyāyata
vaiśvadevena caruṇāmāvasyāṃ rātrīṃ yajeta yo rājayakṣmād bibhīyāt
yakṣmād evainaṃ muñcati
so 'mum evāpyāyamānam anvāpyāyate
bārhaspatyaṃ caruṃ nirvaped ānuṣūkānāṃ vrīhīṇām ānujāvaraḥ
bṛhaspatir vai devānām ānujāvaraḥ
so 'graṃ paryait
bṛhaspatir etasya devatā ya ānujāvaraḥ
tam evānvārabhate
sa enam agraṃ pariṇayati
brahma vai bṛhaspatiḥ
brahma brāhmaṇasya pitā
pitā putrasyeśe prāco vāpāco vā nottoḥ
brahmaivainaṃ pitāgraṃ pariṇayati
ānuṣūkā vā ete vrīhayaḥ
ya ānujāvaras tān etad agraṃ pariṇayati
yaddhaviṣ karoti
tān evānvārabhate
ta enam agraṃ pariṇayanti
punaḥ pravṛddhaṃ barhir bhavati
punaḥ prarūḍha idhmaḥ
samṛddhyai
bārhaspatyaṃ caruṃ nirvapet sajātakāmaḥ
tasya gaṇavatī yājyānuvākye syātām
bārhaspatyo vai brāhmaṇo devatayā
svām eva devatāṃ bhūyiṣṭhenārpayate
gaṇavatī yājyānuvākye bhavataḥ
sajātair evainaṃ gaṇinaṃ karoti
brāhmaṇaspatyaṃ caruṃ nirvapet
tasya mārutī yājyānuvākye syātāṃ yaḥ kāmayeta
brahmabalaṃ syād iti
brahma vai brahmaṇaspatiḥ
viṇ marutaḥ
brahmaṇy eva viśam anuvināśayati
tājag brahmabalaṃ bhavati
aryamṇe caruṃ nirvaped yaḥ kāmayeta
dānakāmā me prajās syur iti
eṣa vā aryamā yo dadāti
dānam imāḥ prajā upajīvanti
dānakāmā asmai bhavanti
aindrābārhaspatyaṃ caruṃ nirvaped rājanyāya bubhūṣate
devā vai rājanyāj jāyamānād abibhayuḥ
tam anuhāya dāmnāpaumbhan
apobdho vā eṣa jāyate yo rājanyaḥ
yad vā eṣo 'napobdho jāyeta na kiṃ cana syāt
sarvā imāḥ prajā adhiṣādam adyāt
aindro rājanyo devatayā
brahma bṛhaspatiḥ
brahmaṇaivainam apombhanān muñcati
so 'napobdho vīryāya prasriyate
dvivṛddhiraṇyaṃ dakṣiṇā
yad evādo dāma tasya niravattyai
prājāpatyaṃ caruṃ nirvapec chatakṛṣṇalaṃ ghṛta āyuṣkāmaḥ
devā vai pramayād abibhayuḥ
te prajāpatā anāthanta
tān etayeṣṭyāyājayat
amṛtaṃ vai hiraṇyam
amṛtenaivaiṣv amṛtam adadhāt
tato vai te 'mṛtā abhavan
etayā yajeta yaḥ pramayād bibhīyāt
amṛtaṃ vai hiraṇyam
amṛtenaivāsminn amṛtaṃ dadhāti
śatakṛṣṇalo bhavati
śatāyur vai puruṣaś śatavīryaḥ
āyur eva vīryam avarunddhe
vaiśvadevaḥ kāryaḥ
viśvān hi sa tad devān ayājayat
prājāpatyaḥ kāryaḥ
prajāpatir yoniḥ
yonā eva pratitiṣṭhati
catvāricatvāri kṛṣṇalāny avadānaṃ bhavati
samṛddhyai
taṃ brahmaṇe pariharanti
brahma vai brahmā
brahmaṇaivāsminn ekadhāyur dadhāti
etayā yajeta yaḥ kāmayeta
vasīyān syām iti
eṣa vai manuṣyasya svargo loko yad asmiṃl loke vasīyān bhavati
ṛdhnoti vasīyān bhavati ya evaṃ vidvān etayā yajate
sauryaṃ caruṃ nirvaped gataśrīḥ
tasya harito rukmo 'pidhānas syāt
rajato 'dhastāt
asau vā ādityo 'nto 'ntaṃ manuṣyaś śriyo gatvā nivartate
antād evāntam ālabhate
na tataḥ pāpīyān bhavati yādṛk san yajate
asau vā āditya idam āsīt
sa idaṃ nirdahann acarat
taṃ devā ābhyāṃ parigṛhyāmuṃ lokam agamayan
sa na vyarocata
te prayājeṣu pañca hiraṇyakṛṣṇalāny ajuhavuḥ
tejo vai hiraṇyam
tejasaivāsmiṃs tejo 'dadhuḥ
tato vai sa tejo 'gṛhṇāt
sa imāḥ pañca diśo 'nu tejasvy abhavat
iyaṃ vai rajatāsau hiraṇyā
ābhyām evainaṃ parigṛhyāmuṃ lokaṃ gamayati
sa vai na virocata iti
āhuḥ
na hi sa vyarocateti
prayājeṣu pañca hiraṇyakṛṣṇalāni juhuyāt
tejo vai hiraṇyam
tejasaivainaṃ saṃsṛjati
sa imāḥ pañca diśo 'nu tejasvī bhavati
saumāraudraṃ caruṃ nirvapec chuklānāṃ vrīhīṇāṃ śvetāyāś śvetavatsāyā ājyaṃ mathitaṃ syāt tasmin brahmavarcasakāmaḥ
svarbhānur vā āsuras sūryaṃ tamasāvidhyat
sa na vyarocata
tasmai devāḥ prāyaścittim aicchan
tam etayeṣṭyāyājayan
tayāsmāt tamo 'pāghnan
tamasaiṣa prāvṛto yo 'laṃ brahmavarcasāya san na brahmavarcasī bhavati
tama evāsmād apahanti
brahmavarcasenainaṃ saṃsṛjati
śvetāyāś śvetavatsāyā ājyaṃ bhavati śuklā vrīhayaḥ
evam iva vai brahmavarcasam
brahmavarcasam eva saṃdadhāti
ghṛtena prokṣanti
ghṛtena mārjayante
aśāntyai
śāntir hy āpaḥ
apy asya tāṃ rātrīm apo gṛhān nāvahareyuḥ
pariśrite yajeta
brahmavarcasasya parigṛhītyai
prādeśamātraś carur ūrdhvo bhavaty evaṃ tiryaṅ
etāvān vai puruṣaḥ
yāvad asya prāṇā abhi yāvān evāsyātmā tasmāt tamo 'pahanti
sākaṃ raśmibhiḥ pracaranti
asā evāsmād āditya udyaṃs tamo 'pahanti
tiṣyāpūrṇamāse yajeta
tiṣyo vai rudraś candramās somaḥ
saumīr ataḥ prācīnam oṣadhayaḥ
raudrīḥ pratīcīnam
śuṣyanti prācīnam
śuṣyanti pratīcīnam
pratyakṣam evainā ṛdhnoti
īśvaro duścarmā bhavitor ya etayā yajate
atīva hy asmād apahanti
manor ṛcas sāmidhenīṣv apy anubrūyāt
manur vai yat kiṃ cāvadat tad bheṣajam āsīt
bheṣajam evāsmai karoti
upakṣaranti sindhavo mayobhuva iti
nārāśaṃsyā paridadhāti
śāntyai
ṣaṭpadā bhavati
ṣaḍ vā ṛtavaḥ
ṛtuṣv eva pratitiṣṭhati
īśvaras tu tad ati duścarmaiva bhavitoḥ
tejāṃsi hy eṣa pratyārohann eti
saumāpauṣṇaṃ caruṃ paśukāmo 'nunirvapet
somo vai brāhmaṇasya svā devatā
paśavaḥ pūṣā
svām eva devatāṃ paśubhir baṃhayate
tvacam eva kurute
saumāraudraṃ caruṃ nirvapet kṛṣṇānāṃ vrīhīṇām abhicaran
somo vā āsāṃ prajānām adhipatiḥ
rudro 'gnir adhipatir vadhyasya cāvadhyasya ceśe
adhipatim evainaṃ niryācya rudrāyāpidadhāti
kṛṣṇānāṃ vrīhīṇāṃ bhavati
kṛṣṇam iva vai tamaḥ
tamo mṛtyuḥ
mṛtyunaivainaṃ grāhayati
śaramayaṃ barhiḥ
śīrtyai
vaibhītaka idhmaḥ
vibhittyai
saumāraudraṃ caruṃ nirvaped bhrātṛvyatāyai vā dvitīyatāyai vā
tasyārdhamardhaṃ sarvaṃ syāt
ardhaṃ śuklānāṃ vrīhīṇāṃ syād ardhaṃ kṛṣṇānām ardhaṃ śaramayaṃ barhiṣo 'rdhaṃ darbhamayam ardhaṃ vaibhītakam idhmasyārdham anyasya vṛkṣasya
somo vai brāhmaṇasya svā devatā
svāyām evāsmai devatāyāṃ dvitīyaṃ janayati
yad ardhamardham
dvitīyatvāyaiva tat
saumāraudraṃ caruṃ nirvapet payasy āmayāvinaḥ
saumyo vai jīvann āgneyaḥ pramītaḥ
naiṣa jīvo na mṛto ya āmayāvī
tayor evainaṃ bhāgadheyena niṣkrīṇāti
payasi bhavati
payo vai payaḥ
payaḥ puruṣaḥ
paya etasyāmayati yasyāmayati
payasaivāsya payas spṛṇoti
grasitaṃ vā eṣa etaṃ somārudrayor niṣkhidati yo hotā bhavati
sa īśvaraḥ prametoḥ
anaḍvāhaṃ tasmai dadyāt
taṃ hanyāt
tasyāśnīyāt
saiva tatra prāyaścittiḥ
saumāraudraṃ caruṃ nirvapet prajākāmo vā paśukāmo vā
somo vai retodhāḥ
rudro 'gnis sa prajanayitā
soma evāsmai reto dadhāti
agniḥ prajanayati
vindate prajāṃ vā paśūn vā yatarasmai kāmāya nirvapati
ādityebhyo dhārayadvadbhyaś caruṃ nirvaped aparuddho vāparurutsyamāno vā
ādityā vai trātāraḥ
ādityā aparoddhāraḥ
tān eva bhāgadheyenopadhāvati
ta enaṃ dādhrati
ādityebhyo bhuvanavadbhyaś caruṃ nirvaped bubhūṣan
aditir vai prajākāmaudanam apacat
tasyocchiṣṭam āśnāt
sā garbham adhatta
tata ādityā ajāyanta
sāmanyateto me śreyāṃso 'janiṣyanta yat purastād āśiṣyam iti
sāparam apacat
tasyobhayata āśnāt purastāc copariṣṭāc ca
sā garbham adhatta
so 'ntar eva garbho 'vadat
ta ādityā amanyanta
ayaṃ ca vai janiṣyate
sa evedaṃ bhaviṣyatīti
taṃ niraghnan
sa nirasto 'śayat
sā tṛtīyam apacat
ādityebhya eva
astv eva sa yas tasmād yoner abhūd yasmād yūyam asṛjyadhvam iti
taṃ samaskurvan
tasya yan mṛtam āsīt tad apākṛntan
sa hasty abhavat
yaj jīvaṃ sa vivasvāṃ ādityaḥ
sa na tathāsīd yathā tena bhavitavyam
sa etam ādityebhyo bhuvadvadbhyaś caruṃ niravapat
svo vai svāya nāthitāya suhṛdayatamaḥ
svān evopādhāvat
tato vai so 'bhavat
ādityā imāḥ prajās svas svāya nāthitāya suhṛdayatamaḥ
svān eva bhāgadheyenopadhāvati
bhūtyai
bhavaty eva
ādityā bhāgaṃ vaḥ kariṣyāmīti
nirvapan brūyāt
imam amum āmuṣyāyaṇam amuṣyāḥ putram amuṣyāṃ viśy avagamayateti
bhāgadheyam evaibhyaḥ kurvan prāha
tam ādityebhyaś caruṃ nirvapati
ādityā vai devaviśā
devaviśā manuṣyaviśāyā īśe
devaviśaivainaṃ manuṣyaviśām avagamayati
saptāśvatthā mayūkhā bhavanti
tān idhme 'pi prokṣati
ta ā saṃsthātor vedyāṃ śerate
tān saṃsthite madhyameṣāyām upahanti
idam aham ādityān badhnāmy amuṣyāmuṣyāyaṇasyāvagamāyeti
yady ā saptamād ahno nāvagacched idhmaṃ tān kṛtvāparayā yajetaivaṃ dvitīyayaivaṃ tṛtīyayā
trir vā ādityās sapta sapta
yāvanta evādityās tān badhnāti
ta enaṃ baddhā mokṣamāṇā avagamayanti
viśo vai vīryam apākrāmat
tad aśvatthaṃ prāviśat
tasmād eṣo 'dhṛtas sarvāhā parṇam ejayaṃs tiṣṭhati
yad āśvatthā bhavanti
viśa evāsmin vīryaṃ badhnāti
satyāśīr iha mana iti
niruddhasya padam ādadīta
amanasa evainān karoti
upa preta marutas svatavasa enā viśpatinābhy amuṃ rājānam iti
viśo 'bhivātam abhidhvaṃsayan parīyāt
abhimanasa evainān karoti
yaḥ parastād grāmyavādī syāt tasya gṛhād vrīhīn āhareyuḥ
tāñchuklāṃś ca kṛṣṇāṃś ca vicinuyuḥ
ye śuklās tam ādityebhyaś caruṃ nirvapet
ye kṛṣṇā ni tān dadhyuḥ
ādityā vai devaviśā
devaviśā manuṣyaviśāyā īśe
devaviśaivainaṃ manuṣyaviśām avagamayati
etad viśam avāgann iti
āhuḥ
atha kva kṣatram iti
yadā vai kṣatram avagacchaty athāvagacchati
yadāvagacched ye kṛṣṇās taṃ vāruṇaṃ caruṃ nirvapet
kṣatraṃ vai varuṇaḥ
varuṇa evainaṃ kṣatram avagamayati
ubhe viśā avagacchati devaviśāṃ ca manuṣyaviśāṃ ca
yac chuklānām ādityebhyo nirvapati
tasmāc chukla iva vaiśyo jāyate
yat kṛṣṇānāṃ vāruṇam
tasmād dhūmra iva rājanyaḥ
āgnāvaiṣṇavam ekādaśakapālaṃ nirvapet sārasvataṃ caruṃ bārhaspatyaṃ caruṃ pūrvedyur etayā yakṣyamāṇaḥ
agnir vai sarvā devatāḥ
viṣṇur yajñaḥ
vāk sarasvatī
brahma bṛhaspatiḥ
etā eva devatāḥ pūrvedyur gṛhṇāti
prāṇā vai devatāḥ
prāṇān eva gṛhītvopavasati
āgneyam aṣṭākapālaṃ śvo nirvapet saumyaṃ carum adityai caruṃ vāruṇaṃ yavamayaṃ carum agnaye vaiśvānarāya dvādaśakapālam āmayāvī
agniṃ vai puruṣasya pramītasya māṃsāni gacchanti
somaṃ rasaḥ
pṛthivīṃ śarīram
iyam aditiḥ
asyāṃ hi śaye
etā vai devatāḥ puruṣasyeśate
tābhya evainam adhi samīrayati
saumyo vai jīvan
āgneyaḥ pramītaḥ
naiṣa jīvo na mṛto ya āmayāvī
tayor evainaṃ bhāgadheyena niṣkrīṇāti
varuṇagṛhīta eṣa ya āmayāvī
yad vāruṇaḥ
varuṇād evainaṃ muñcati
yavamayo bhavati
prādeśamātro bhavati
saṃvatsaro vā agnir vaiśvānaraḥ
āyus saṃvatsaraḥ
saṃvatsara evainam āyuṣi pratiṣṭhāpayati
sarvam āyur eti
pañcaitāni havīṃṣi
pāṅktaḥ puruṣaḥ
puruṣam evāpnoti
agner āyur asīti
hiraṇyaṃ ghṛte 'vadadhāti
agnijā vai hiraṇyam
manuṣyā agner āyuṣkṛtaḥ
tair evāsmā āyur dadhāti
indrasya prāṇa iti
etaddevatyā vai prāṇāḥ
tān evāsmin dadhāti
etaddevatyā diśaḥ
yathādevatam evainaṃ digbhyo 'dhi samīrayati
pañcaitāni juhoti
pāṅktaḥ puruṣaḥ
puruṣam eva spṛṇoti
sarva ṛtvijaḥ paryāhuḥ
sarva evāsmā ṛtvijaś cikitsanti
brahmaṇo hastam anu paryāhuḥ
brahma vai brahmā
brahmaṇaivāsminn ekadhāyur dadhati
yad asarpa iti
ghṛtasyaivaitaj janma bandhutāṃ vīryaṃ vyācaṣṭe
pāvamānena tvā stomeneti
etāvad vāvāsti yāvad grahās stomāś chandāṃsi
yāvad evāsti tāvatāsmai cikitsati
yathā vadhyam uddharaty utsṛjaty unnayaty evam evainam etad uddharaty utsṛjaty unnayati
devā āyuṣmanta iti
prayacchati
ete vai devā āyuṣmantaḥ
tair evāsmā āyuḥ prayacchati
tat pibati
āyur eva tat pibati
yad eva tasya tan nir iva dhayed dhiraṇyād ghṛtam
tejo vai hiraṇyam
āyur ghṛtam
tejasa evādhy āyur ātman dhatte
imam agna āyuṣe varcase kṛdhīti
hiraṇyam ābadhnāti
agnir vai sarvā devatāḥ
āyur hiraṇyam
sarvābhir evāsmai devatābhir ābadhnāti
tigmam ojo varuṇa saṃśiśādhīti
sam evainaṃ śyati
mātevāsmā adite śarma yaccheti
iyam aditiḥ
asyām evainaṃ pratiṣṭhāpayati
viśve devā jaradaṣṭir yathāsad iti
jarāmṛtyum evainaṃ karoti
aśvinoḥ prāṇo mitrāvaruṇayor bṛhaspater iti
etaddevatyā vai prāṇāḥ
tān evāsmin dadhāti
tān asminn adhi viyātayati
tān asmād anapagān karoti
kṛṣṇājinaṃ bhavati madhu karīrāṇi śyāvasyāśvasya dāma
tāni pūrvasyāgner ante nidhāya kṛṣṇaṃ vāso yajamānaṃ paridhāpayitvānvārambhayitvaitāni juhoti
vātanāmāni vā etāni
eṣa vai varṣasyeśe
yadā hy eṣa āpyāyayati yadā samīrayati yadā pradāpayaty atha varṣati
tam eva bhāgadheyenopadhāvati
so 'smai prīto vṛṣṭiṃ ninayati
aṣṭā etāni juhoti
catasro diśaś catasra upadiśāḥ
yathādiśam eva digbhyo vṛṣṭiṃ sampracyāvayati
kṛṣṇājine saṃyauti
havir eva karoti
madhunā saṃyauti
apāṃ vā eṣa oṣadhīnāṃ raso yan madhu
adbhya eṣa oṣadhibhyo varṣati
yarhi varṣaty adbhya evauṣadhibhyo vṛṣṭiṃ ninayati
māndā vaśā iti
etāni vā apāṃ nāmadheyāni
yathāda āha
asā ehy asā ehīti
evam evainā etan nāmagrāhaṃ divaś cyāvayati
na vā anyayeti
āhuḥ
saumyā āhutyā divo vṛṣṭiṃ cyāvayitum arhatīti
yatīn vai sālāvṛkeyā ādan
teṣāṃ śīrṣāṇi parāpatan
te kharjūrā abhavan
yas somapīthas sa ūrdhvo 'patat
tāni karīrāṇi
yat karīrāṇi bhavanti
saumyaivāhutyā divo vṛṣṭiṃ ninayati
tasmāt karīrāṇi na striyai dadyāt
na śūdrāya
asomapītha iva hy eṣa
vṛṣṇas saṃdānam asi
vṛṣṭyai tvopanahyāmīti
vṛṣā hy aśvaḥ
vṛṣā parjanyaḥ
samṛddhyai
śyāvasyāśvasya dāma bhavati
śyāva iva hy eṣa varṣiṣyan bhavati
devā vasavyāḥ
devāś śarmaṇyāḥ
devās sapītaya iti
etā vai devatā varṣasyeśate
tābhir evāsmā anvahaṃ vṛṣṭim icchati
kṛṣṇājina upanahyati
ṛksāmayor vā etad rūpaṃ yat kṛṣṇājinam
ṛksāmābhyām evāsmai vṛṣṭim icchati
yadi varṣet tadaiveṣṭiṃ nirvapet
yadi na varṣet tathaiva vaseyuḥ
ahorātre vai mitrāvaruṇau
ahorātre parjanyo 'nuvarṣati
naktaṃ vā hi divā vā varṣati
etau varṣasyeśāte
tā eva bhāgadheyenopadhāvati
tā asmai prītau vṛṣṭiṃ ninayataḥ
agnaye dhāmacchade śvo 'ṣṭākapālaṃ nirvapen mārutaṃ caruṃ sauryam ekakapālam
agnir vā ito vṛṣṭim udīrayati
dhāmacchad iva bhūtvā varṣati
marutas sṛṣṭāṃ vṛṣṭiṃ nayanti
yadāsā ādityo 'rvāṅ raśmibhiḥ paryāvartate 'tha varṣati
etā vai devatā varṣasyeśate
tā eva bhāgadheyenopadhāvati
tā asmai prītā vṛṣṭiṃ ninayanti
apy avarṣiṣyan varṣaty eva ṣaḍ etāni havīṃṣi
ṣaḍ vā ṛtavaḥ
ṛtubhya eva vṛṣṭiṃ sampracyāvayati
yat saptamam
saṃvatsarād eva tena vṛṣṭiṃ cyāvayati
athaitā mārutīś catasraḥ pitryās tāsāṃ tisṛbhiḥ pracaranti ny ekāṃ dadhaty ṛco 'nuvākyā yajūṃṣi yājyāḥ
maruto vai varṣasyeśate
tebhya eva bhūyo bhāgadheyaṃ karoti
yā caturthī tāṃ saṃsthite 'psu juhoti
sṛjā vṛṣṭiṃ divaḥ
ādbhis samudraṃ pṛṇeti
ābhir evāmūr acchaiti
atho imāś caivāmūś ca saṃsṛjati
ye devā divibhāgā iti
kṛṣṇājinam avadhūnoti
diśaś caiva devatāś ca tarpayati
atho ima evāsya lokā abhīṣṭāḥ prītā bhavanti
saiṣā kārīrī nāmeṣṭiḥ
saṃvatsaraṃ karīrāṇāṃ nāśnīyād ya etayā yajetātho yo 'nubruvīta
tad asyā vratam
payasyayā yajetāmayāvī
maitrāvaruṇī brāhmaṇasya syād aindrāvaruṇī rājanyasyāgnivāruṇī vaiśyasya
ṛddhyā evāgneyaḥ
maitro brāhmaṇo devatayā
varuṇagṛhīta eṣa ya āmayāvī
svām eva devatāṃ bhāgadheyenopadhāvati
varuṇād enaṃ vāruṇena muñcati
aindro rājanyo devatayā
varuṇagṛhīta eṣa ya āmayāvī
svām eva devatāṃ bhāgadheyenopadhāvati
varuṇād enaṃ vāruṇena muñcati
agnis sarvā devatāḥ
tatra vaiśyasyāpi varuṇagṛhīta eṣa ya āmayāvī
svām eva devatāṃ bhāgadheyenopadhāvati
varuṇād enaṃ vāruṇena muñcati
payasyā bhavati
payo vai payasyā
payaḥ puruṣaḥ
paya etasyāmayati yasyāmayati
payasaivāsya payas spṛṇoti
puroḍāśo bhavati
asthanvantam evainaṃ kṛtvā pratiṣṭhāpayati
paśur vai puruṣaḥ
paśuḥ puroḍāśaḥ
paśunaiva paśuṃ spṛṇoti
vyuhyāvadyati
yathānubhidya śalyaṃ nirharaty evam evāsyaitan madhyato yakṣmaṃ nirharati
samuhyāgnaye 'vadyati
yathā śalyaṃ nirhṛtya samāyatya saṃnahyaty evam eva tat
athaita ekakapālāḥ
na vai puruṣaṃ kapālair āptum arhati
ekadhaivainam āpnoti
aṣṭau bhavanti
aṣṭau vai puruṣasya śaphāḥ
śaphaśa evainam āpnoti
tān anuparicāraṃ juhoti
atrātra vai varuṇapāśaḥ
yatrayatraiva varuṇapāśas tata enaṃ varuṇān muñcati
vyṛddhā vā eṣāhutir yām anagnau juhoti
agnau sarve hotavyāḥ
agnis sarvā devatāḥ
tenaiva tān kāmān spṛṇoti
na vyṛddhām āhutiṃ juhoti
payasyayā yajeta sajātakāmaḥ
ṛddhyā evāgneyaḥ
maitro brāhmaṇo devatayā
varuṇagṛhīta eṣa yo 'laṃ sajātebhyas sann asajāto bhavati
svām eva devatāṃ bhāgadheyenopadhāvati
varuṇād enaṃ vāruṇena muñcati
payasyā bhavati
payo vai payasyā
payas sajātāḥ
payasaiva payo 'varunddhe
vyūhati
diśas tarpayati
samūhati
sajātān evāsmai samūhati
samānam ekakapālānāṃ brāhmaṇam
payasyayā yajeta paśukāmaḥ
ṛddhyā evāgneyaḥ
maitro brāhmaṇo devatayā
varuṇagṛhīta eṣa yo 'laṃ paśubhyas sann apaśur bhavati
svām eva devatāṃ bhāgadheyenopadhāvati
varuṇād enaṃ vāruṇena muñcati
payasyā bhavati
payo vai payasyā
payaḥ paśavaḥ
payasaiva payo 'varunddhe
vyūhati
diśas tarpayati
samūhati
paśūn evāsmai samūhati
samānam ekakapālānāṃ brāhmaṇam
payasyayā yajeta bubhūṣan
ṛddhyā evāgneyaḥ
maitro brāhmaṇo devatayā
varuṇagṛhīta eṣa yo 'laṃ bhūtyai san na bhavati
svām eva devatāṃ bhāgadheyenopadhāvati
varuṇād enaṃ vāruṇena muñcati
payasyā bhavati
payo vai payasyā
payaḥ puruṣaḥ
payasaiva payo 'varunddhe
vyūhati
diśas tarpayati
samūhati
bhūtim evāsmai samūhati
samānam ekakapālānāṃ brāhmaṇam
dhruvo 'si
dhruvo 'haṃ sajāteṣu bhūyāsaṃ dhruvā mayi sajātāḥ
ugraś cettā vasuvid
abhibhūr asi
abhy ahaṃ sajātān bhūyāsam
dhīraś cettā vasuvit
paribhūr asi
pary ahaṃ sajātān bhūyāsam
dhīraś cettā vasuvit
sūrir asi
sūrir ahaṃ sajāteṣv adhibhūyāsam
ugraś cettā vasuvit
āmanasya devā ye sajātās samanaso yān ahaṃ kāmaye hṛdā te māṃ kāmayantāṃ hṛdā tān ma āmanasas kṛdhi svāhā
āmanasya devā yā striyas samanaso yā ahaṃ kāmaye hṛdā tā māṃ kāmayantāṃ hṛdā tā ma āmanasas kṛdhi svāhā
āmanasya devā ye putrāso ye paśavas samanaso yān ahaṃ kāmaye hṛdā te māṃ kāmayantāṃ hṛdā tān ma āmanasas kṛdhi svāhā
devāś ca vā asurāś ca saṃyattā āsan
te 'surā manasvitarā āsan
amanastarā iva devāḥ
te devā etat saṃgrahaṇam apaśyan
tenāsurāṇāṃ manāṃsi samagṛhṇan
tato vai te 'manasaḥ parābhavan
mana eva bhrātṛvyasya saṃgṛhṇāti
so 'syāmanāḥ parābhavati
etayā yajeta paśukāmaḥ
etayā vai devā asurāṇāṃ paśūn samagṛhṇan
tato vai te paśavaḥ parābhavan
paśūn eva bhrātṛvyasya saṃgṛhṇāti
so 'syāpaśuḥ parābhavati
etayā yajeta sajātakāmaḥ
manograhaṇaṃ vā etan manasvina iva sajātāḥ
yāvanta eva sajātās teṣāṃ manāṃsi gṛhṇāti
te 'smān manogṛhītā nāpayanti
vaiśvadevaḥ kāryaḥ
vaiśvadevā hi sajātāḥ
pṛṣatyāḥ pṛṣadvatsāyā dugdhe bhavati
vaiśvadevī hi pṛṣatī
sarvebhyas sajātebhya ājyaṃ samāharanti
vaiśvadevatvāya
vaiśvadevā hi sajātāḥ
dhruvo 'sīti
paridhīn paridadhāti
sajātān evāsmā upadadhāti
āmanasya devā iti
anvārambhayitvā juhoti
manograhaṇaṃ vā etad evam iva sajātās striya iva pumāṃsa iva kumārā iva
yāvanta eva sajātās teṣāṃ manāṃsi gṛhṇāti
te 'smān manogṛhītā nāpayanti
vi vā etad yajñaṃ chinatti yad yajñe pratata etā antarāhutīr juhoti
saṃsthite hotavyāḥ
yat saṃsthite juhuyād bahirātmaṃ sajātān kurvīta
antarā prayājānuyājāñ juhuyāt
prāṇā vai prayājāḥ
apānā anuyājāḥ
ātmā haviḥ
ātmann eva madhyatas sajātān dhatte
dārumayeṇa juhuyād yadi kāmayeta
kṣipraṃ mā sajātā eyuḥ
kṣipraṃ punaḥ pareyur iti
evam iva hi vanaspatayo 'dhruvā iva carācarā iva
mṛnmayena juhuyād yadi kāmayeta
ciraṃ mā sajātā eyuḥ
ciraṃ punaḥ pareyur iti
evam iva hīyaṃ dhruveva pratiṣṭhitevācarācareva
indro vai vṛtrāya vajram udayacchata
so 'bravīt
vīryaṃ vā idaṃ mayy asti
tat te pradāsyāmi
mā me prahār iti
tad asmai prāyacchat
so 'vet
asti vāvāsmin vīryam iti
tasmai dvitīyaṃ tasmai tṛtīyam udayacchata
so 'bravīt
vīryaṃ vā idam mayy asti
tat te pradāsyāmi
mā me prahār iti
tad asmai prāyacchat
yajñaṃ vāvāsmai tat prāyacchat
yajñaṃ prāyacchat
indrāya prāyacchat
tasmād aindrāvaiṣṇavaṃ havir bhavati
vīryaṃ vāvāsmai tat prāyacchat
tan nirvīryaṃ bhūtam astṛṇuta
taṃ viṣṇur vīryair anvatiṣṭhata
so 'bravīt
sakṛn mādhā viṣṇo
dvir mādhā viṣṇo
trir mādhā viṣṇa iti
tat traidhātavyāyās traidhātavyātvam
indro vai vṛtraṃ hatvā taṃ śave mānave prauhat
somo vai vṛtra udaram
śavo mānavaḥ
tasmād udare somaḥ pīyate
tasmād āhuḥ
hato vṛtro 'stṛtas tv iti
yajño vā asurebhyo 'pākrāmat
utsaṅge pātrāṇy opyaitad rūpaṃ kṛtvā yat tārpyāṇi viṣīvyanti
sa indraṃ pratinyāgacchat
tenendro 'yajata
tato devā abhavan
parāsurā abhavan
ya evaṃ vidvān etena yajate bhavaty ātmanā parāsya bhrātṛvyo bhavati
yajño nyāgacchat
indraṃ prati nyāgacchat
tasmād aindrāvaiṣṇavaṃ havir bhavati
ṛco vāvāsmai tad agre prāyacchad atha sāmāny atha yajūṃṣi
brahmaṇo vā eṣa yoniḥ
ato vā idaṃ sarvam asṛjyatarcas sāmāni stomā yajūṃṣi
brahmaṇa eva yonim ālabhate
sa idaṃ sarvam atyeti
etena vai sṛñjayā ayajanta
ta idaṃ sarvam atyāyan
tad enān muhuḥ prayujyamānam avādhūnuta
tasmān na muhuḥ prayojyam
vi vā eṣa cchinatti ya etena yajate
api putraṃ yājayet
anusaṃtatyai
etasya vai vīryeṇa vṛtro 'harahar iṣumātram ūrdhvo 'vardhateṣumātraṃ tiryaṅ
atho yat prāṇit tat punar na samait
vardhate prajayā pra paśubhir bhavati ya evaṃ vidvān etena yajate
sarvebhyaḥ kāmebhyo yajeta
sarvo vā eṣa yajñaḥ
sarvebhyo hi kāmebhyas saumyo 'dhvaraḥ prayujyate
abhicaran yajeta
na dakṣiṇāṃ dadyāt
menim evainaṃ kṛtvābhiprayuṅkte
menir hy adakṣiṇaḥ
trīn puroḍāśān nirvaped bubhūṣan
traya ime lokāḥ
imān eva lokān āptvaujo vīryam avarunddhe
uttara uttaro jyāyān bhavati
uttara uttaro hy eṣāṃ lokānāṃ jyāyān adharottaraṃ bhavanti
evam iva hīme lokāḥ
dvādaśa kapālāni bhavanti
trayo hi te catuṣkapālāḥ
samṛddhyai
sarveṣām abhighātam avadyati
acchambaṭkāram
yasya nāvadyati cchambaṭkaroti
chambaṇ nāsya carati
vrīhimayaḥ prathamo bhavaty atho yavamayo 'tha vrīhimayaḥ
rohitā iva vai vrīhayaḥ
rohita ivāyaṃ lokaḥ
rohita ivāsau
śuklā iva yavāḥ
śuklam ivāntarikṣam
antarikṣeṇeme lokās saṃtatāḥ
eṣām lokānām anusaṃtatyai
naivāram uttamaṃ kuryāt
ajāmitvāya
tisro dhenavo dakṣiṇā
trīṇi tārpyāṇi
trīṇi hiraṇyāni
yajuṣāṃ vā etad rūpaṃ yat tārpyāṇi viṣīvyanti
sāmnāṃ hiraṇyāni
chandasāṃ dhenavaḥ
etāni vai yajñasya rūpāṇi
rūpair eva yajñam avarunddhe
sarvadevatyaṃ vāsaḥ
yad vāsāṃsi dadāti
sarvā eva devatā avarunddhe
tejo brahmavarcasaṃ hiraṇyam
yaddhiraṇyāni dadāti
teja eva brahmavarcasam avarunddhe
trissamṛddhā dhenur ātmā vatsaḥ payaḥ
yad dhenūr dadāti
trissamṛddham evainaṃ karoti
sarvāṇi cchandāṃsy anubrūyāt
sarvo vā eṣa yajñaḥ
sarvāṇi hi cchandāṃsi saumye 'dhvare 'nūcyante
yajño yad asṛjyata tasyolbam anvaveṣṭata
tat tārpyam abhavat
yajñas traidhātavyā
yat tārpyaṃ yajamānaḥ paridhatte
svenaiva yoninātmānam orṇute
uṣṇihakakubhau sāmidhenīṣv apy anubrūyāt
uṣṇihā vai kakubho vīryaṃ kakub uṣṇihāyāḥ
savīrye evaine avarunddhe
na jagatyā paridadhyāt
anto vā eṣā chandasām
antaṃ gacchet
yajñaṃ vicchindyāt
agne trī te vājinā trī ṣadhastheti
triṣṭubhā paridadhāti
ojo vai vīryaṃ triṣṭubnāntaṃ gacchati
ojasy enaṃ vīrye pratiṣṭhāpayati
devā vā asurāṇām veśatvam upāyan
tad indro 'pi nopait
teṣāṃ vīryāṇy apākrāmann agne rathantaram indrād bṛhad viśvebhyo devebhyo vairūpaṃ savitur vairājaṃ marutāṃ śakvarī tvaṣṭū revatī
tānīndro 'varurutsamāno 'nvacarat
sa etam aindram apaśyad dvādaśakapālam
tena vai sa tānīndriyāṇi vīryāṇy avārunddha
tato vai so 'bhavat
tata enaṃ devā anusamabhavan
etena yajeta bubhūṣann aindreṇa dvādaśakapālena
etāny evendriyāṇi vīryāṇy avarunddhe
bhavaty eva
anv enaṃ svās sambhavanti
dvādaśakapālo bhavati
vaiśvadevatvāya
uttāneṣu kapāleṣv adhiśrayati
carum eva karoti
śāntyai
anirdāhāya
sarvāṇi vā etānīndriyāṇi vīryāṇi yat pṛṣṭhāni
tāny enam īśvarāṇy anāyatanāni nirmṛjaḥ
vyatiṣajed yājyānuvākyāḥ
indrāya rāthantarāyānubrūhīti
rathantarasyarcam anūcya bṛhata ṛcā yajet
indrāya bārhatāyānubrūhīti
bṛhata ṛcam anūcya rathantarasyarcā yajet
indrāya vairūpāyānubrūhīti
vairūpasyarcam anūcya vairājasyarcā yajet
indrāya vairājāyānubrūhīti
vairājasyarcam anūcya vairūpasyarcā yajet
indrāya śākvarāyānubrūhīti
śakvarīm anūcya revatyā yajet
indrāya raivatāyānubrūhīti
revatīm anūcya śakvaryā yajet
etair evendriyair vīryair ātmānam abhyatiṣajati
anirmārgāya
na bṛhatyā vaṣaṭkuryāt
bṛhatyā vā idam anvayātayāmatvaṃ prajāḥ prajāyante
prajananam apihanyāt
paśavo vai bṛhatī
rudro 'gniḥ
rudrāya paśūn apidadhyāt
apaśus syāt
anuvākyāyāś catvāry akṣarāṇi yājyām abhyatyūhet
tathā te paṅktiś cānuṣṭup ca sampadyete
anuṣṭub anuvākyā syāt paṅktir yājyā prajākāmasya vā paśukāmasya vā
prajāpatir vā idam āsīt
tasya vāg dvitīyāsīt
tāṃ mithunaṃ samabhavat
sā garbham adhatta
sāsmād apākrāmat
semāḥ prajā asṛjata
sā prajāpatim eva punaḥ prāviśat
yad anuṣṭub anuvākyā bhavati paṅktir yājyā
vāg vā anuṣṭup
pāṅktas saṃvatsaraḥ
saṃvatsaraḥ prajāpatiḥ
vācy eva saṃvatsaraṃ vṛṣāṇam apisṛjati
so 'smai mithunaṃ karoti
samantaṃ paryūhaṃ puroḍāśasyāvadyet
etair evendriyair vīryais samantam ātmānam abhitaḥ paryūhate
astṛtyai
etayā yajeta yam ajaghnivāṃsam abhiśaṃseyuḥ
devatā vā etasyānnaṃ nādanti yam ajaghnivāṃsam abhiśaṃsanti
tasya devaiḥ parivṛjyamānasya manuṣyā annaṃ nādanti
tasmād api yam anṛtam abhiśaṃseyus tasyānnaṃ nādyāt
sarvadevatyāni pṛṣṭhāni
yat sarvapṛṣṭhayā yajate
devatā evāsyānnam ādayati
tasya pūtasya svaditasya manuṣyā annam adanti
saiṣā sarvapṛṣṭhā nāmeṣṭiḥ
pṛṣṭham eva samānānāṃ bhavati ya evaṃ vidvān etayā yajate
aśvo na pratigṛhyaḥ
ubhayādan vā eṣa
etasyendriyaṃ vīryaṃ nirbabhasti yaḥ pratigṛhṇāti
tasmān na pratigṛhyaḥ
varuṇo vā etam agre pratyagṛhṇāt
sa svāṃ devatām ārchat
taṃ varuṇo 'gṛhṇāt
sa etena vāruṇena haviṣāyajata
nirvaruṇatvāya
yo 'śvaṃ pratigṛhṇīyāt sa etena vāruṇena haviṣā yajeta
nirvaruṇatvāya
catuṣkapālo bhavati
catuṣpād vā aśvaḥ
pratyakṣam evainaṃ varuṇapāśān muñcati
tad āhuḥ
na vai tenetarebhyo mucyate yad enam ekasmān muñcatīti
yāvato 'śvān pratigṛhṇīyāt tāvataś catuṣkapālān nirvapet
atrātra vai varuṇapāśaḥ
yatrayatraiva varuṇapāśas tata enaṃ varuṇān muñcati
eko 'dhibhavati
yasyaiva nādhiyanti tasmād enaṃ tena muñcati
atho bhaviṣyad eva varuṇasyāvayajate
bhūyas tvā etaṃ varuṇo gṛhṇāti ya etayeṣṭvāparam aśvaṃ pratigṛhṇāti
yady aparam aśvaṃ pratigrahīṣyan syāt sauryavāruṇāṃ kuryāt
sūryam eva devatām etaṃ lokam upapratigṛhṇāti
varuṇād enaṃ vāruṇena muñcati
apāṃnaptrīyaś carur apibhavati
ayonir vā aśvo 'psujāḥ
yonimantam evainaṃ kṛtvā pratiṣṭhāpayati
ekaviṃśatis sāmidhenyo bhavanti
ekaviṃśo vai saṃvatsaraḥ
pañcartavaḥ
dvādaśa māsāḥ
traya ime lokāḥ
asā ādityaḥ ekaviṃśaḥ
eṣa prajāpatiḥ
prājāpatyo 'śvaḥ
aśvam evāpnoti
yas te rājan varuṇa gāyatracchandāḥ pāśas taṃ ta etad avayaje tasmai svāhā
yas te rājan varuṇa triṣṭupchandā jagacchandā anuṣṭupchandāḥ pāśas taṃ ta etad avayaje tasmai svāheti
etāvanti vai chandāṃsi
chandāṃsi varuṇapāśāḥ
tair eṣa gṛhṇāti yaṃ varuṇo gṛhṇāti
atrātra vai varuṇapāśaḥ
yatrayatraiva varuṇapāśas tata enaṃ varuṇān muñcati
apāṃnaptrīye dve apibhavataḥ
yā evāsyāpsavyau pāśau tābhyām enaṃ tena muñcati
ṣaḍ etāni juhoti
ṣaḍ vā ṛtavaḥ
ṛtuṣv eva pratitiṣṭhati
devā vā oṣadhīṣu pakvāsv ājim ayuḥ
sa indro 'vet
agnir vā ujjeṣyatīti
so 'bravīt
yataro nā ujjayāt tan nau saheti
so 'gnir eva pūrva udajayat
tad indro 'nūdajayat
tasmād āgnendram aindrāgnaṃ kāryam
agnir hi pūrva udajayat
tad indro 'nūdajayat
abhijityā evāgrāyaṇam
dvādaśakapālo bhavati
saṃvatsarāddhy etad adhibhavati
saptadaśa sāmidhenyo bhavanti
saṃvatsarāddhy etad adhibhavati
ekā vai tarhi vrīheś śnuṣṭir āsīd ekā yavasyaikā māṣasyaikā tilasya
te viśve devā abruvan
bhāgo no 'stu
vayam idaṃ prathayiṣyāma iti
tebhya etaṃ bhāgam akurvan
tato vā idam aprathata bhūmne
vaiśvadevaḥ
prathayaty evaitena
payasi bhavati
vaiśvadevatvāya
vaiśvadevaṃ hi payaḥ
atha vā iyam abravīt
mayi vā etad adhy asau vṛṣṭyā pacati nāvābhyām ṛta ujjeṣyatheti
tābhyām etaṃ bhāgam akurvan
ekakapālam
pratiṣṭhityai
dyāvāpṛthivyam
grāmyā vā anyā oṣadhayaḥ
āraṇyā anyāḥ
tā asyaitenobhayīr eṣṭā bhavanti
soma oṣadhīnām adhirājaḥ
tasyaiṣa uddhāro yad akṛṣṭapacyam
uddhāra evāsya
eṣa bhāga eva
yad āraṇyaṃ tasyaitenāgraṃ kriyate
yat phālakṛṣṭaṃ tasyetareṇa
vatsaḥ prathamajo dakṣiṇā
reta eva hy eṣo 'prajātaḥ
prajananāya
sarvasmai vā eṣo 'bhiṣicyate yad āgrāyaṇam
rājasūye bhavati
annam evāvarunddhe
tad asya svaditam iṣṭaṃ bhavati
ānīto vā eṣa devānāṃ ya āhitāgniḥ
adanty asyānnam
yad aniṣṭvāgrāyaṇena navasyāśnīyād devānāṃ bhāgaṃ pratikﾱptam adyāt
ārtim ārchet
tasmān nāniṣṭvāgrāyaṇena navasyāśitavyam
etena vai devā agraṃ paryāyan
tad āgrāyaṇasyāgrāyaṇatvam
agram eva samānānāṃ paryeti ya evaṃ vidvān āgrāyaṇena yajate
saṃvatsaraṃ vā etasya cchandāṃsi yātayāmāni bhavanti yas somena yajate
chandāṃsi devikāḥ
chandāṃsy evāyātayāmāni punaryāmāṇi kurute
paṣṭhauhy apravītā dakṣiṇā
āśā vā eṣā
āśām eṣa upābhiṣicyate
āśām evāsmai karoti
paśukāmo devikābhir yajeta
chandāṃsi devikāḥ
mithunaṃ chandāṃsi
gāyatry anumatiḥ
rākā triṣṭup
sinīvālī jagatī
kuhūr anuṣṭup
dhātā vaṣaṭkāraḥ
yad dve avare dve pare tan mithunam
yad dhātā vaṣaṭkāras tan mithunam
tasmād evāsmai mithunāt paśūn prajanayati
yā pūrvā paurṇamāsī sānumatiḥ
yottarā sā rākā
yā pūrvāmāvasyā sā sinīvālī
yottarā sā kuhūḥ
candramā eva dhātā
yat pūrṇo 'nyāṃ vasaty ūno 'nyāṃ tan mithunam
yat paśyanty anyāṃ nānyāṃ tan mithunam
yac candramā amāvasyāyā adhi prajāyate tan mithunam
tasmād evāsmai mithunāt paśūn prajanayati
prajākāmo devikābhir yajeta
dhātāram uttamaṃ kuryāt
striyo vai devikāḥ
pumān dhātā
parācīḥ prajā reto dadhate
parācīṣv evaitad reto dhīyate
tad āhuḥ
na vai tena parādhatte yat pūrvā pravīyata iti
vyavadadhyād dhātāram
sarvā evainā vṛṣāmodinīḥ karoti
vindate putraṃ paścāccara iva tu bhavati
strībhir hy enaṃ paścāt pariṇayati
yad ājāyeta dhātāraṃ purastāt kṛtvāthaitām eva nirvapet
agram evainaṃ pariṇayati
āmayāvī devikābhir yajeta
dhātāraṃ madhye kuryāt
saṃvatsaro vai dhātā
saṃvatsaro hi vā etasya lubdho 'thaitasyāmayati
saṃvatsaram evāsmai madhyataḥ kalpayitvāthainam etasmān mithunāt punaḥ prajanayati
īśvarāṇi vā enam etāni cchandāṃsy aśāntāni nirmṛjaḥ
paśum ālabheta
śāntyai
anirmārgāya
vīrasthā vā anye paśavaḥ
avīrasthā anye
ye purastātpuroḍāśās te vīrasthāḥ
ye paścātpuroḍāśās te 'vīrasthāḥ
ye vīrasthā bhuñjantas ta upatiṣṭhante
ye 'vīrasthāḥ parā te bhavanti
ye purastātpuroḍāśās te vīrasthāḥ
prajāpatiṃ te pratiṣṭham abhisṛjyante
yāsu sthālīṣu somā bhavanti tāsu devikāḥ kuryāt
retodhā hi somaḥ
sarvavedasī devikābhir yajeta
paśubhir vā eṣa vyṛdhyate yas sarvaṃ dadāti
chandāṃsi devikāḥ
paśavaś chandāṃsi
atraiṣa jaghanyaṃ paśūn paśyati yatrainān vibhajati
yatraivaināñ jaghanyaṃ paśyati tata enān punaḥ prajanayati
ya eva kaś ca somena yajeta sa devikābhir yajeta
chandāṃsi devikāḥ
chandāṃsy evāyātayāmāni punaryāmāṇi kurute
svādvīṃ tvā svādunā tīvrāṃ tīvreṇa devīṃ devena śukrāṃ śukreṇāmṛtām amṛtena sṛjāmi
saṃ somena
somo 'si
aśvibhyāṃ pacyasva
sarasvatyai pacyasva
indrāya sutrāmṇe pacyasva
punātu te parisrutaṃ somaṃ sūryasya duhitā
vāreṇa śaśvatā tanā
vāyuḥ pūtaḥ pavitreṇa pratyaṅ somo atidrutaḥ
indrasya yujyas sakhā
kuvid aṅga yavamanto yavaṃ cid yathā dānty anupūrvaṃ viyūya
ihehaiṣāṃ kṛṇuta bhojanāni ye barhiṣo namovṛktiṃ na jagmuḥ
upayāmagṛhīto 'si
acchidrāṃ tvācchidreṇāśvibhyāṃ juṣṭāṃ gṛhṇāmi
eṣa te yoniḥ
aśvibhyāṃ tvā
upayāmagṛhīto 'si
acchidrāṃ tvācchidreṇa sarasvatyai juṣṭāṃ gṛhṇāmi
eṣa te yoniḥ
sarasvatyai tvā
upayāmagṛhīto 'si
acchidrāṃ tvācchidreṇendrāya sutrāmṇe juṣṭāṃ gṛhṇāmi
eṣa te yoniḥ
indrāya tvā sutrāmṇe
svādvīṃ tvā svāduneti
brahmaṇaivaināṃ saṃsṛjati
tisro rātrīs saṃsṛṣṭā vasati
tisro hi rātrīs somaḥ krīto vasati
aśvibhyāṃ pacyasva sarasvatyai pacyasvendrāya sutrāmṇe pacyasveti
etābhyo hy eṣā devatābhyaḥ pacyate
vāyuḥ pūtaḥ pavitreṇeti
vyṛddhasyātipavitasyaitayā punīyāt
ekā puroruk
ekadhaivāsmin vīryaṃ dadhāti
aniruktā prājāpatyā
aniruktaḥ prajāpatiḥ
prajāpatim evāpnoti
viśvarūpo vai triśīrṣāsīt tvaṣṭuḥ putro 'surāṇāṃ svasrīyaḥ
sa somam ekena śīrṣṇāpibat
annam ekenāvayat
surām ekenāpibat
sa indro 'manyata
ayaṃ vāvedaṃ bhaviṣyatīti
tena samalabhata
tena yugaśaram apadyata
sa takṣāṇaṃ tiṣṭhantam abravīt
ādhāvāsyemāni śīrṣāṇi cchinddhīti
tasya takṣopādrutya paraśunā śīrṣāṇy achinat
tasmāt takṣṇaś śiro dhṛtam
tasmād asyānnam anādyam
tasya yat somapānaṃ śira āsīt sa kapiñjalo 'bhavat
yad annādanaṃ sa tittiriḥ
yat surāpānaṃ sa kalaviṅkaḥ
tasmāt sa nitatatapam iva vadati
sa tvaṣṭā putrahato vīndraṃ somam āharat
tam adhas sahasraśale 'sunot
atho āhuḥ
śataśala iti
tam asyendraḥ prāsahāpahṛtya nāḍyā nirapibat
sa viṣvak somapīthena vyārdhyata
tasmāt somo nānupahūtena pātavai
somapīthena vyardhuko bhavati
tasya yan nasto 'mucyata tau siṃhā abhavatām
yad akṣībhyāṃ tau śārdūlau
yat karṇābhyāṃ tau vṛkau
yad adhastāt sā sautrāmaṇī
yat prathamaṃ niraṣṭhīvat tat kuvalam abhavat
yad dvitīyaṃ tad badaram
yat tṛtīyaṃ tat karkandhu
tam aśvinā abhiṣajyatām
tam ayājayatām etayā sautrāmaṇyā
sa yair eva tad vīryair vyārdhyata tāny asminn āptvādhattām
etayā yajeta yaṃ somo 'tipaveta
vīryeṇa vā eṣa vyṛdhyate yaṃ somo 'tipavate
yāvad eva vīryaṃ tad asmin dadhāti
eṣaiva rājasūye 'pi bhavati
vīryeṇa vā eṣa vyṛdhyate yo rājasūyenābhiṣicyate
vṛtraṃ hi hanti
yāvad eva vīryaṃ tad asmin dadhāti
etayaiva brāhmaṇo vā rājanyo vā bubhūṣan yajeta
etāvad vai vīryam
yāvad eva vīryaṃ tad asmin dadhāti
tad āhuḥ
ārtayajño vā eṣa nānārta etayā yajeteti
tad āhuḥ
yaṣṭavyam eva
sarvo hi puruṣa ārtaḥ
sarvo bubhūṣati
tasmād yaṣṭavyam
yad āśvinaḥ
aśvinau hy abhiṣajyatām
yat sārasvataḥ
vāg vai sarasvatī
vācā hy abhiṣajyatām
yad aindraḥ
indre hi tad vīryam adhattām
kuvalasaktubhir āśvinaṃ śrīṇāti
badarasaktubhir aindram
karkandhusaktubhis sārasvatam
vāg vai sarasvatī
vācy evāsya svādmānaṃ dadhāti
atho yainam asau vāg aślīlam abhivadati sainaṃ punaḥ kalyāṇam abhivadati
siṃhā adhvaryur manasā dhyāyet
śārdūlau pratiprasthātā
vṛkau yajamānaḥ
surā bhavati
yair eva tad vīryair vyṛdhyate tāny asminn āptvā dhattaḥ
brāhmaṇasya mūrdhan sādayet
tena medhyā
annaṃ vai surā
medhyam annam
tena medhyā
ekā puroruk
ekā yājyā
ekadhaivāsmin vīryaṃ dadhāti
sarvahutaṃ juhoti
sarvam evāsmin vīryaṃ dadhāti
brāhmaṇaṃ pāyayet
tena haviṣ kriyate
ātmanā peyā
ātmann eva vīryaṃ dhatte
tat tan na sūrkṣyam
pāpmā vai surā
madhyata eṣa pāpmanā gṛhīto yat samayātyeti
madhyata evainaṃ pāpmano muñcati
yad uttare 'gnau juhuyān na pāpmanā vyāvarteta
kriyeta bheṣajam
yad dakṣiṇe 'gnau juhoti
vi pāpmanā vartate
kriyate bheṣajam
yad vikṣārayati
vīva hy eṣa kṣariti
yad vā etasya vyārdhi yat prāmāyi pitṝṃs tad agan
yat pitṛmatībhir abhimantrayante
pitṛbhya evainam adhisamīrayanti
yat tisṛbhistisṛbhiḥ
tṛtīye hi loke pitaraḥ
yac catvāraḥ
ābhya evainaṃ catasṛbhyo digbhyo 'dhisamīrayanti
śatākṣarā bhavati
śatāyur vai puruṣaś śatavīryaḥ
āyur eva vīryam avarunddhe
klībāt sīsena tokmāni krīṇāti
anṛtaṃ vai klībaḥ
anṛtaṃ sīsam
anṛtaṃ surā
anṛtenaivānṛtād adhy anṛtaṃ krīṇāti
vaḍavā dakṣiṇā
sṛtvarī hy eṣā
sṛtvarīva surā
samṛddhyai
āśvinam ajam ālabheta sārasvatīṃ meṣīm aindram ṛṣabhaṃ vā vṛṣṇiṃ vā
evam eva vapābhiś caranti
yad aindrī vapānām uttamā bhavati
indra evāsmiṃs tad adhibhavati
yat pracaranta aindreṇa punaḥ prathamena pracaranti
indram eva tat punar ālabdha
sendratvāya
yad āśvinaḥ
aśvinau hy abhiṣajyatām
yat sārasvatī
vāg vai sarasvatī
vācy eva pratitiṣṭhati
aindrī vapānām uttamā bhavati
aindraḥ puroḍāśānāṃ prathamaḥ
vīryaṃ vā indraḥ
vīrya evainam abhisaṃdhattaḥ
prasavāyaiva sāvitraḥ
nirvaruṇatvāya vāruṇaḥ
madhyato hy eṣa varuṇagṛhītaḥ
paścād vā eṣā sṛṣṭā pratīcīnaśīrṣṇī
yad upariṣṭātpuroḍāśā bhavanti
apihityā eva
acchidratvāya
saha samavattaṃ bhavati
saheḍām upahvayante
saṃhityā eva
atho iḍāyā avidohāya
yad vai sautrāmaṇyāvyṛddhaṃ tad asyās samṛddham
yad anyadevatyāḥ paśavo bhavanti
anyadevatyāḥ puroḍāśāḥ
etad vā asyā vyṛddhaṃ sad atha samṛddham
nānaivaitair vīryāṇy avarunddhe
ardhaṃ vai prajāpater dhairyam āsīt
ardhaṃ mālvyam
yad dhairyam āsīt tat purastāt paryaharata
somo vāva sa
tato brāhmaṇam asṛjata
tasmād brāhmaṇas sarvo brahmābhi dhīraḥ
yan mālvyam āsīt tat paścāt paryauhata
surā vāva sā
tato rājanyam asṛjata
tasmāj jyāyāṃś ca kanīyāṃś ca snuṣā ca śvaśuraś ca surāṃ pītvā saha lālapata āsate
pāpmā vai mālvyam
tasmād brāhmaṇas surāṃ na pibati
pāpmanā net saṃsṛjyā iti
tad etat kṣatriyāya brāhmaṇaṃ brūyāt
nainaṃ surā pītā hinasti ya evaṃ vidvān surāṃ pibati
prajāpater vā eṣā tanūḥ
vīryaṃ prajāpatiḥ
vīryam evāsmin dadhāti
svarbhānur vā āsuras sūryaṃ tamasāvidhyat
sa na vyarocata
tasmād devās tamo 'pālumpan
yat prathamam apālumpan sāviṣ kṛṣṇābhavat
yad dvitīyaṃ sā phalguḥ
yat tṛtīyaṃ sā balakṣī
yad adhyasthād apālumpan sāvir vaśābhavat
atha vā iyaṃ tarhy ṛkṣālomakāsīt
tāṃ devā adityai kāmāyālabhanta
tayāsyāṃ lomāny arohayan
tato vā iyaṃ lomāny agṛhṇāt
tām etām evam ālabhetādityai kāmāya
yam eva kāmaṃ kāmayate taṃ spṛṇoti
amuto vā ādityasyārvāṅ raśmir avātiṣṭhac cātvālam abhi
tad ime mithunaṃ samabhavatām
sāvir vaśābhavat
atha vā imās tarhy aphalā oṣadhaya āsan
tāṃ devā ādityebhyaḥ kāmebhya ālabhanta
tayā su phalam agrāhayan
tato vā imāḥ phalam agṛhṇan
te ete evam ālabheta
adityā anyāṃ kāmāyādityebhyo 'nyāṃ kāmebhyaḥ
ubhābhyām eva sṛṣṭibhyāṃ kāmāyālabhate
sārasvatīṃ meṣīm ālabheta yasmād vāg apakrāmet
vāg vai sarasvatī
sarasvaty etasmād apakrāmati yasmād vāg apakrāmati
yat sārasvatī
vācam eva samakṣam āptvāvarunddhe
apannadatī bhavati
sarvatvāya
anāskannā
samṛddhyai
yas tretānām uttamo jāyeta tam ūrja ālabheta
ūrk kāmaḥ
nānā vā etau stanā abhijāyete
athaiṣa ūrjam evābhijāyate
ūrjam evaitenāptvāvarunddhe
audumbaro yūpo bhavati
devā vai yatrorjaṃ vyabhajanta tata udumbaro 'jāyata
yad audumbaraḥ
ūrja evāvaruddhyai
etam eva saumāpauṣṇam ālabheta prajākāmo vā paśukāmo vā
somo vai retodhāḥ
pūṣā prajanayitā
soma evāsmai reto dadhāti
pūṣā prajanayati
vindate prajāṃ vā paśūn vā yatarasmai kāmāyālabhate
vāyave śvetam ajam ālabheta bubhūṣan
vāyur vai devānāṃ kṣepiṣṭhaḥ
tam eva bhāgadheyenopadhāvati
sa enam āśiṣṭhaṃ śriyam abhipraṇayati
sa nimārṣṭi
sa pradhanvati
sa evainaṃ śriyam abhipraṇayati
sa eṣa ācopaca uta puṇyo bhavaty uto yatheva tatheva
vāyave niyutvate śvetam ajaṃ piplukarṇam ālabheta sajātakāmaḥ
vāyuṃ vā imāḥ prajā nasyotā itthaṃ cetthaṃ cānucaranti
prāṇo vāyuḥ
vāyur devānāṃ viśaḥ
netā niyuto devānāṃ viśaḥ
tam eva bhāgadheyenopadhāvati
so 'smai viśaṃ ninayati
yan niyutvate
ārambhaṇam eva kurute
anirmārgāya
vāyave śvetam ajam ālabheta kāmebhyaḥ
aṇu vā eṣa kāmayate yaḥ kāmayate
vāyur devānām aṇv anuvāti
tam eva bhāgadheyenopadhāvati
so 'sya kāmān anuvāti
tisro 'jāś śvetā malhā garbhiṇīr ālabheta brahmavarcasakāma āgneyīṃ vasantā saurīṃ grīṣme bārhaspatyāṃ śaradi
yad āgneyī
mukhata eva tayā tejo dhatte
yat saurī
madhyata eva tayā rucaṃ dhatte
yad bārhaspatyā
upariṣṭād eva tayā brahmavarcasaṃ dhatte
saṃvatsaraṃ paryālabhyante
vīryaṃ vai saṃvatsaraḥ
saṃvatsaram eva vīryam āpnoti
yac chvetā
ruca eva tad rūpam
garbhiṇīr bhavanti
indriyaṃ vai garbhaḥ
indriyam evāvarunddhe
tisro malhā garbhiṇīr ālabheta yaṃ paryamyur vāyavyāṃ śvetāṃ sārasvatīṃ meṣīm ādityām ajām adhorāmāṃ meṣīṃ vā
manasā vā eta etaṃ paryamanti
mano vāyuḥ
yad vāyavyā
manasaivaiṣāṃ manāṃsi śamayati
vācā vā eta etaṃ paryamanti
vāk sarasvatī
yat sārasvatī
vācaivaiṣāṃ vācaṃ śamayati
apratiṣṭhito vā eṣa yaṃ paryamanti
iyam aditiḥ
yad ādityā
asyām eva pratitiṣṭhati
anapimantro vā eṣa eteṣu yaṃ paryamanti
vāco mantro garbhaḥ
yad garbhiṇīḥ
vāca evainaṃ garbham akaḥ
apimantram enaṃ karoti
apa vā etasmād indriyaṃ krāmati yaṃ paryamanti
indriyaṃ garbhaḥ
yad garbhiṇīḥ
indriyam evāvarunddhe
agnaye vaiśvānarāya kṛṣṇam petvam ālabheta yas samāntam abhidruhyed yo vābhidudrukṣet
saṃvatsaro vā agnir vaiśvānaraḥ
saṃvatsarāyaiṣa samamate yas samamate
saṃvatsaram evāptvā kāmam avaruṇam abhidruhyati
prājāpatyam ajaṃ tūparaṃ viśvarūpam ālabheta sarvebhyaḥ kāmebhyaḥ
prajāpatir yoniḥ
yoner eva prajāyate
prajāpatiḥ pradātā
tam eva bhāgadheyenopadhāvati
so 'smai sarvān kāmān prayacchati
aśvasyeva vā etasya śiro gardabhasyeva karṇau puruṣasyeva śmaśrūṇi gor iva pūrvau pādā aver ivāparau śuna iva lomāni
ajo bhavati
etāvanto vai grāmyāḥ paśavaḥ
tān evaitenāptvāvarunddhe
dvādaśa dhenavo dakṣiṇā tārpyaṃ hiraṇyam adhīvāsaḥ
prajāpater yās sāmidhenyas tās sāmidhenyaḥ
prajāpater yā āpriyas tā āpriyaḥ
hiraṇyagarbhavatyāghāraḥ
etasya sūktasya yājyānuvākye
etena ha vā upaketū rarādha
ṛdhnoti ya etena yajate
dvādaśadhā ha tvai sa prāśitrāṇi parijahāra
tatra dvādaśadvādaśa dhenūr dadau
yad dvādaśa dadāti
saiva tasya pratimā
yat tārpyaṃ hiraṇyam adhīvāsam
aparimitam eva tenāvarunddhe
vāruṇaṃ kṛṣṇaṃ petvam ekaśitipādam ālabhetāmayāvī jyogāmayāvī
prajāpatiḥ prajā asṛjata
tā enam atyacaran
tā aticarantīr varuṇenāgrāhayat
tā jihmāḥ pannā aśerata varuṇagṛhītāḥ
tāḥ kṛṣṇaḥ petva āpravata
tasyābhihāya pādam agṛhṇāt
sa prāvṛhyata
sa ekaśitipād abhavat
tāḥ prajāpatā anāthanta
so 'paśyat
yo 'yam avaruṇagṛhītas tenainā varuṇān muñcānīti
taṃ vāruṇam ālabhata
tenainā varuṇād amuñcat
varuṇagṛhīta eṣa ya āmayāvī
yad vāruṇaḥ
varuṇād evainaṃ muñcati
dvīpe yajeta
āpo vai varuṇaḥ
samakṣam evainaṃ varuṇān muñcati
prajāpatiḥ paśūn sṛṣṭvā varuṇaṃ varam abhyasṛjat
sa etam avṛṇīta
tasmād varuṇadevatyaḥ
pāpmanaiṣa gṛhīto ya āmayāvī
kṛṣṇa iva pāpmā
yat kṛṣṇaḥ
pāpmānam evāpahate
yad ekaśitipāt
varuṇapāśam eva tena pramuñcate
āgneyam ajam ālabheta vāruṇaṃ kṛṣṇaṃ petvaṃ bubhūṣan
ṛddhyā evāgneyaḥ
varuṇagṛhīta eṣa yo 'laṃ bhūtyai san na bhavati
yad vāruṇaḥ
varuṇād evainaṃ muñcati
ardhaṃ vai puruṣasyāgneyam
ardhaṃ vāruṇam
asthāny āgneyāni māṃsāni vāruṇāni
tayor evainaṃ bhāgadheyena niṣkrīṇāti
so 'nṛṇo bhūtvā bhavaty eva
vāruṇaṃ kṛṣṇaṃ vṛṣṇim abhicarann ālabheta
mṛtyur vai varuṇaḥ
mṛtyunaivainaṃ grāhayati
etad vai pāpmano rūpam
kṛṣṇa iva pāpmā
yat kṛṣṇaḥ
pāpmanaivainam abhiṣuvati
paśuṃ badhnāmi varuṇāya rājña indrāya bhāgam ṛṣabhaṃ kevalo hi
gātrāṇi devā abhisaṃviśantu yamo gṛhṇātu nirṛtis sapatnān iti
etā vai devatāḥ puruṣasyeśate
tābhya evainam adhi niṣkrīya
mṛtyur yamaḥ
mṛtyunaivainaṃ grāhayati
vaiṣṇavaṃ vāmanam ālabheta bhrātṛvyavān
viṣṇur vā imāṃl lokān udajayat
sa ebhyo lokebhyo 'surān prāṇudata
imān eva lokān ujjayati
ebhyo lokebhyo bhrātṛvyaṃ praṇudate
viṣame yajeta
viṣamā iva hīme lokāḥ
aindrāmārutaṃ pṛśnisaktham ālabheta yasmāt kṣatriyād viḍ abhyardhaś caret
kṣatraṃ vā indro viṇ marutaḥ
kṣatrāyaiva viśam anuniyunakti
pṛśnisaktho bhavati
viśam evāsmai paścād upadadhāti
asaṃsargāya
aindram utpṛṣṭim ālabheta paśukāmaḥ
indro vai valam apāvṛṇot
taṃ sahasram anūdait
tasyaiṣo 'grata udatṛṇat
sa samaiṣad uttitṛtsann imāṃl lokān paśyan
tasmād eṣa samīṣitaḥ pratīṣitagrīvaḥ
tam etaṃ purastāt sahasrasyālabheta
pra sahasraṃ paśūn āpnoti
valam evāpavṛṇoti
yadā sahasraṃ paśūn prāpnuyād atha vaiṣṇavaṃ vāmanam ālabheta
pratiṣṭhityai
etasmin vai tat sahasram adhyatiṣṭhat
sa vyaiṣad adhiṣṭhīyamānaḥ
tasmād eṣa tiryaṅṅ iva vīṣitaḥ
tā etā evam abhita ālabheta
sahasrasya parigṛhītyai
yajño vai dakṣiṇām abhyakāmayata
tāṃ samabhavat
sā garbham adhatta
tam avavṛjya prādravat
tam avavṛktaṃ śayānam aditir acāyat
tam āharat
tam adhastād ūrvor upāsyata
so 'dhastād ūrvor avardhata
tasmād eṣa tiryaṅṅ iva vīṣitaḥ
adhastāddhy ūrvor avardhata
taṃ viṣṇur acāyat
tam abhyavadat
tasmin praśnam aitāṃ taṃ viṣṇave 'nvabruvan
tasmād āhuḥ
kartur eva putra iti
yena vāmanenertsed adityai caruṃ purastān nirvapet
aditir vā etam avardhayat
tasyā evainam adhi niṣkrīṇāti
tenānṛṇena niṣkrītena medhyena prasūtenardhnoty eva
saumyaṃ babhrum ṛṣabhaṃ prathamakusindham ālabheta yo rājya āśaṃseta
somo vai devānāṃ rājā
soma etasya devatā yo rājya āśaṃsate
svām eva devatāṃ bhāgadheyenopadhāvati
sainaṃ rājyāya pariṇayati
yat prathamakusindhaḥ
vīryasya tad rūpam
indrāya vajriṇe rohitam ṛṣabhaṃ prathamakusindham ālabheta rājanyāyābhicarate vā bubhūṣate vā
aindro vai rājanyo devatayā
vajro 'sya vīryam
vajram evāsmin dadhāti
tena vijayati
bhavaty eva
yat prathamakusindhaḥ
vīryasya tad rūpam
ya ekāṣṭakāyāṃ jāyeta tam utsṛjet
yadi dvau jāyeyātāṃ tā ubhā utsṛjet
yadi saṃvatsare dvitīyo jāyeta taṃ saṃvatsare 'nūtsṛjet
āgneyam aṣṭākapālaṃ nirvapej jātayoḥ
āgneyā vai paśavaḥ
tasmād evainā adhi niṣkrīṇāti
agnaye vaiśvānarāya dvādaśakapālaṃ nirvapet saṃvatsare paryete
saṃvatsaro vā agnir vaiśvānaraḥ
saṃvatsarād evainā adhi niṣkrīṇāty ā medhyābhyāṃ bhavitoḥ
saṃvatsaresaṃvatsare 'gnaye vaiśvānarāya dvādaśakapālaṃ nirvapet
saṃvatsaro vā agnir vaiśvānaraḥ
saṃvatsarātsaṃvatsarād evainā adhi niṣkrīṇāti
tābhyāṃ sarvato niṣkrītābhyāṃ medhyābhyāṃ prasūtābhyām ṛdhnoty eva
etasyāṃ vā indro 'jāyata
sa devānāṃ vīryāvattamaḥ
tasmād ya ekāṣṭakāyāṃ paśūnāṃ jāyate sa vīryāvān bhavati
vīryāvān bhavati ya evaṃ vidvān etābhyāṃ yajate
indrāyābhimātighne pūrvam ālabheta
pāpmā vā abhimātiḥ
pāpmānam evāpahate
indrāya vṛtratura uttaram
pāpmā vā abhimātiḥ
pāpmānam evāpahatyāthaitena vṛtratūr bhavati
svārājyam upaiti
nāsmād anyas samāneṣu vasīyān bhavati ya evaṃ vidvān etābhyāṃ yajate
śatam anyasya dakṣiṇā
aśvo 'nyasya pūrvavāṭ
yā eva kau ca dvā etad brāhmaṇau
anevamutsṛṣṭā ālabheta
tābhyām evardhnoti
tatra yat kiṃ ca dadāti tad dakṣiṇā
indrāya manyumate lalāmam ṛṣabham ālabheta saṃgrāme
manyunā vai vīryaṃ karoti
indriyeṇa jayati
manyuṃ caivaiṣv indriyaṃ ca jityai dadhāti
yal lalāmaḥ
purastān manyos samṛddhyai
devāś ca vā asurāś ca saṃyattā āsan
te na vyajayanta
te 'bruvan
brahmaṇā no menī vijayetām iti
ta ṛṣabhau samavāsṛjan
śvaitreyo 'ruṇas tūparo devānām āsīt
śyaineyaś śyeto 'yaśśṛṅgo 'surāṇām
tau samahatām
taṃ śvaitreyas samayābhinat
sā yā vāk parājitāsīt sāvācy apatat
yājayat sordhvā
tasmād yasyāvācī vāk so 'nārtvijīnaḥ
asuryo hi sa varṇaḥ
tasmād yasyordhvā vāk sa ārtvijīnaḥ
devatreva hi sa
bārhaspatyam aruṇaṃ tūparam abhicarann ālabheta
brahma vai bṛhaspatiḥ
brahmaṇaivainam abhiprayuṅkte
etena vai devā asurān astṛṇvata
yat tūparaḥ
stṛtyai
indro vai vṛtram ahan
taṃ hatas saptabhir bhogaiḥ paryahan
tasya mūrdhno vaidehīr udāyan
tāḥ prācīr āyan
tasmāt tāḥ puras sa jaghanyam ṛṣabhaṃ vaideham anūdyantam amanyata
imam idānīm ālabheya tena tvā ito mucyeyeti
tam ālabhata
tena nāmucyata
sa āgneyam ajam ālabhataindram ṛṣabham
tena vai sa tān agninā pāpmano bhogān apidahyāthaindreṇendriyaṃ vīryam ātmann adhatta
tato vai so 'bhavat
āgneyam ajam ālabhetaindram ṛṣabhaṃ bubhūṣan yaḥ pāpmagṛhīta iva manyeta
pāpmā vai sa taṃ saptabhir bhogaiḥ paryahan
pāpmana eṣa bhogaiḥ parihato yo 'laṃ bhūtyai san na bhavati
yad āgneyaḥ
agninaiva pāpmano bhogān apidahyāthaindreṇendriyaṃ vīryam ātman dhatte
bhavaty eva
devāś ca vā asurāś cāsmiṃl loka āsan
te 'surā devān anudantāsmāl lokāt
te devāḥ prajāpatā evānāthanta
sa etā asṛjatarṣabhaṃ ca vaśāṃ ca yamaṃ ca yamyaṃ ca
tasmād yau yamau mithunau jāyete
ṛṣabha evānyo bhavati
vaśānyā
sa vaiṣṇuvāruṇīṃ vaśām ālabhataindram ṛṣabham
tena vai sa tān varuṇenāsurān grāhayitvā viṣṇunā yajñena prāṇudata
athaindreṇendriyaṃ vīryam ātmann adadhāt
eṣu tato devā abhavan
parāsurā abhavan
tā etā evam ālabheta yo bhrātṛvyeṇa vyāyaccheta vaiṣṇuvāruṇīṃ vaśām aindram ṛṣabham
varuṇenaiva bhrātṛvyaṃ grāhayitvā viṣṇunā yajñena praṇudate
athaindreṇendriyaṃ vīryam ātman dhatte
bhavaty ātmanā
parāsya bhrātṛvyo bhavati
oṣadhibhyo vehatam ālabheta prajākāmaḥ
oṣadhīnāṃ vā eṣā priyā
tā etāṃ sūtoḥ paribādhante
tasmād eṣā sarveṣāṃ paśūnāṃ priyāpa oṣadhaya āpo 'sat khananti
tā eva bhāgadheyenopadhāvati
tā asmai prajāṃ khananti
yāvantas tāṃ vāśitām anvādhāvanti te dakṣiṇā
samṛddhyai
aindrīṃ sūtavaśām ālabheta rājanyāya bubhūṣate
indro vā etasyā ajāyata
sa punaḥ pratyavaikṣata
so 'manyata
yo vā ito 'paro janiṣyate sa me bhrātṛvyo bhaviṣyatīti
taṃ pratyavamṛśya yoniṃ nyaveṣṭayat
tasmād eṣā nāparaṃ sūte
aindro rājanyo devatayā
svād evainaṃ yoner janayati
bhūtyai
bhavaty eva
yas tasyā adhijāyeta tam aindram ālabhetendriyakāmaḥ
indriyaṃ vā etad etasyā adhijāyate
tad eva samakṣam āptvāvarunddhe
brāhmaṇaspatyam atiṣṭhāyam ālabheta yaḥ kāmayeta
atiṣṭhāyas syām iti
agner vai jihvā brahmaṇaspatiḥ
sarvam eṣātitiṣṭhati
rūpeṇaivainaṃ samardhayati
sainam atiṣṭhāyaṃ karoti
āgneyam ajam ālabheta saumyam ṛṣabhaṃ yasya pitā pitāmahaḥ puṇyas syād atha tan na prāpnuyāt
agnis sarvā devatāḥ
mukhata eva devatā ālabhate
indriyeṇa vā eṣa somapīthena vyṛdhyate yasya pitā pitāmahaḥ puṇyo bhavaty atha tan na prāpnoti
saumyo brāhmaṇo devatayā
indriyam asya somapītho yat saumyaḥ
indriyeṇaivainaṃ somapīthena samardhayati
dyāvāpṛthivyāṃ dhenuṃ paryāriṇīm ālabheta niruddho jyoṅniruddhaḥ
dyāvāpṛthivyor vā eṣa nirbhakto yo niruddho jyoṅniruddhaḥ
yad dyāvāpṛthivyā
dyāvāpṛthivyor evainam ābhajati
paryārī vā eṣa yo niruddho jyoṅniruddhaḥ
paryāriṇy asya devatā
yat paryāriṇī
sva evāsya tena paśuḥ
etasyā eva
vāyavyaṃ vatsaṃ śva ālabheta
vāyur vā anayor vatsaḥ
sa ime āpyāyayati
sa pradāpayati
tam eva bhāgadheyenopadhāvati
so 'smā ime pradāpayati
aindrāgnam etam anusṛṣṭam ālabheta yasya pitā pitāmahas somaṃ na pibed atha sa pipāset
indriyeṇa vā eṣa somapīthena vyṛdhyate yasya pitā pitāmahas somaṃ na pibati
āgneyo brāhmaṇo devatayā
indriyam asya somapītho yad aindrāgnaḥ
svayaiva devatayā somapītham anusaṃtanoti
anusṛṣṭo vā etasya somapītho yasya pitā pitāmahas somaṃ na pibati
yad anusṛṣṭaḥ
sva evāsya tena paśuḥ
yad etau
dvidevatyasya tad rūpam
tvāṣṭraṃ śuṇṭham ālabheta yaḥ kāmayeta
sūpakāśo me putro jāyeteti
tvaṣṭā vai rūpāṇāṃ vikartā
tam eva bhāgadheyenopadhāvati
so 'smai rūpāṇi vikaroti
āśvinaṃ kṛṣṇalalāmam ālabheta bhrātṛvyavān
devā vā asurān ahno 'nudanta
teṣāṃ yat svam āsīd yad vittaṃ yad vedyaṃ tena rātrīṃ samavāyan
te devā etam āśvinaṃ kṛṣṇalalāmam apaśyan
tam ālabhanta
tenainān rātrīm anvavāyan
dyāvāpṛthivī vā aśvinau
tān dyāvāpṛthivībhyām evāvastān nibādhyādityena parastād rātryā anudanta
teṣāṃ yat svam āsīd yad vittaṃ yad vedyaṃ tad avṛñjata
tato devā abhavan
parāsurā abhavan
dyāvāpṛthivī vā aśvinau
dyāvāpṛthivībhyām evāvastād bhrātṛvyaṃ nibādhyādityena parastād ahorātrayoḥ praṇudate
tasya yat svaṃ yad vittaṃ yad vedyaṃ tad vṛṅkte
bhavaty ātmanā
parāsya bhrātṛvyo bhavati
yal lalāmaḥ
ahnas tad rūpam
yat kṛṣṇaḥ
rātryās tat
ubhayor evainaṃ varṇayoḥ praṇudate
indro vai vilisteṅgāṃ dānavīm akāmayata
so 'sureṣv acarat
stry eva strīṣv abhavat
pumān puṃsu
sa nirṛtigṛhīta ivāmanyata
sa etam aindrānairṛtaṃ vipuṃsakam apaśyat
yena rūpeṇācarat tam ālabhata
tasya yad anavadānīyam āsīt tena pūrveṇa prācarat
dakṣiṇā paretya svakṛta iriṇe juṣāṇā nirṛtir vetu svāheti
athetaraṃ punar etyaindraṃ samasthāpayat
sa nirṛtim eva pūrvāṃ niravadāyāthaindreṇendriyaṃ vīryam ātmann adhatta
tato vai so 'bhavat
aindrānairṛtaṃ vipuṃsakam ālabheta bubhūṣan yo nirṛtigṛhīta iva manyeta
tasya yad anavadānīyaṃ syāt tena pūrveṇa pracaret
dakṣiṇā paretya svakṛta iriṇe juṣāṇā nirṛtir vetu svāheti
athetaraṃ punar etyaindraṃ saṃsthāpayet
nirṛtim eva pūrvāṃ niravadāyāthaindreṇendriyaṃ vīryam ātman dhatte
bhavaty eva
aindraṃ viśālam ṛṣabham ālabheta saṃgrāme yaḥ kāmayeta
ayaṃ saṃgrāmo na vijayeteti
indro vai saṃgrāmasya vinetā
indro vijāpayitā
tam eva bhāgadheyenopadhāvati
sa enān vinayati
yad viśālaḥ
viyatāṃ tad rūpam
indrāya vighanāya viśālam ṛṣabham ālabheta janatayos saṃdhau yaḥ kāmayeta
ubhe janate ṛccheyam iti
ubhe eva janate ṛcchati
te anyānyāṃ ghnatī carataḥ
yad viśālaḥ
āvraskam evaine gamayati
āgnivāruṇīm anaḍvāhīm ālabhetānājñātayakṣmagṛhītaḥ
anājñātayakṣmo vā etāṃ vitto yā strī saty anaḍvāhī
tasmād enām anājñātayakṣmagṛhīta ālabheta
agnis sarvā devatāḥ
yad evāsya devatābhir niṣitaṃ tad agninā muñcati
yad varuṇagṛhītaṃ tad varuṇena
yad vahinī
tenāgneyī
yat strī satī dāntā
tena vāruṇī
tasmād āgnivāruṇī bhavati
tvāṣṭram aṃsepādam ālabheta paśukāmaḥ
mithuno vā eṣa yo 'ṃsepāt
tvaṣṭā mithunasya prajanayitā
tam eva bhāgadheyenopadhāvati
so 'smā etasmān mithunāt paśūn prajanayati
vāruṇaṃ śyāmaśitikaṇṭham ālabheta yaṃ vyemānaṃ yakṣmo gṛhṇīyāt
varuṇo vā etaṃ gṛhṇāti yaṃ vyemānaṃ yakṣmo gṛhṇāti
yad vāruṇaḥ
varuṇād evainaṃ muñcati
pāpmanaiṣa gṛhīto ya āmayāvī
śyāma iva pāpmā
yac chyāmaḥ
pāpmānam evāpahate
yac chitikaṇṭhaḥ
varuṇapāśam eva tena pramuñcate
āśvinaṃ dhūmralalāmam ālabheta yo durbrāhmaṇaṃ somaṃ pipāyayiṣet
aśvinau vai devānām asomapā āstām
tau paścāt somapīthaṃ prāpnutām
aśvinā etasya devatā yaḥ paścāt somapaḥ
tā eva bhāgadheyenopadhāvati
tā enaṃ somapīthāya pariṇayataḥ
stāyad iva yajeta
stāyad iva hi durbrāhmaṇo brāhmaṇo bubhūṣati
dhūmra iva vā eṣa yo durbrāhmaṇaḥ
yad dhūmraḥ
dhūmrimāṇam evāpahate
yal lalāmaḥ
mukhata eva tena tejo dhatte
sārasvatīṃ dhenuṣṭarīm ālabheta yaṃ bhrātṛvyā nīva śvāsayeran
vācā vā eta etaṃ niśvāsayante
vāk sarasvatī
yat sārasvatī
vācaivaiṣāṃ vācaṃ pratiśṛṇāti
dhenur vā eṣā satī na duhe
tasmād dhenuṣṭary ucyate
yad dhenuṣṭarī
vācam evaiṣāṃ starīkaroti
sārasvatīṃ dhenuṣṭarīm ālabheta yam ajaghnivāṃsam abhiśaṃseyuḥ
aśāntā vā etaṃ vāg ṛcchati yam ajaghnivāṃsam abhiśaṃsanti
vāk sarasvatī
yat sārasvatī
vācaivaiṣāṃ vācaṃ śamayati
dhenur vā eṣā satī na duhe
tasmād dhenuṣṭary ucyate
yad dhenuṣṭarī
vācam evaiṣāṃ starīkaroti
sāvitraṃ punarutsṛṣṭam ālabheta yaḥ purā puṇyo bhūtvā paścāt pāpīyān syāt
yayā vā eṣa devatayā purā puṇyo bhavati sā hi vā etam anusṛjati
athaiṣa pāpīyān bhavati
savitā śriyaḥ prasavitā
tam eva bhāgadheyenopadhāvati
sa enaṃ punaś śriye prasuvati
pāpo vā eṣa purā bhūtvā paścāc chriyaṃ prāpnoti yo 'naḍvān bhūtvokṣā bhavati
yathaiva sa śriyaṃ prāpnoty evam enaṃ śriyaṃ prāpayati
trīṃllalāmān ṛṣabhān vasantālabheta trīñchitikakudo grīṣme trīñchitibhasadaś śaradi
yal lalāmāḥ
mukhata eva tena tejo dhatte
yac chitikakudaḥ
madhyata eva tena rucaṃ dhatte
yac chitibhasadaḥ
upariṣṭād eva tena brahmavarcasaṃ dhatte
saṃvatsaraṃ paryālabhyante
vīryaṃ vai saṃvatsaraḥ
saṃvatsaram eva vīryam āpnoti
nava bhavanti
nava prāṇāḥ
prāṇān evātman dhatte
aindrās syuḥ
bubhūṣan yajeta
asau vā āditya indraḥ
sa etair abhavat
sa etais tejo vīryam ātmann adhatta
bhavaty eva tejo vīryam ātman dhatte ya evaṃ vidvān etair yajate
prājāpatyaṃ sarvarūpaṃ daśamam ālabheta saṃvatsare paryete
saṃvatsarasyāptyai
prajāpatir yoniḥ
yonā eva pratitiṣṭhati
sarvarūpo bhavati
sarvasyāptyai
sarvasyāvaruddhyai
daśa bhavanti
daśa prāṇāḥ
prāṇā vīryam
vīrya eva pratitiṣṭhati
dyāvāpṛthivye dhenū saṃmātarā ālabhetānnakāmaḥ
dyāvāpṛthivī vā annādyasyeśāte
amuto varṣati
asyāṃ pratitiṣṭhati
ete annādyasya pradātrī
te eva bhāgadheyenopadhāvati
te asmā annādyaṃ prayacchataḥ
saṃmātarau bhavataḥ
saṃmātarā iva hīme
etayor eva vāyavyaṃ vatsaṃ śva ālabheta
vāyur vā anayor vatsaḥ
sa ime āpyāyayati
sa pradāpayati
tam eva bhāgadheyenopadhāvati
so 'smā ime pradāpayati
bārhaspatyaṃ śitipṛṣṭham ālabheta brahmavarcasakāmaḥ
brahma vai bṛhaspatiḥ
bṛhaspatir brahmavarcasasya pradātā
tam eva bhāgadheyenopadhāvati
so 'smai brahmavarcasaṃ prayacchati
pṛṣṭham iva vā eṣa bhavati yo bhavati
yac chitipṛṣṭhaḥ
pṛṣṭham evainaṃ karoti
āśvinaṃ kṛṣṇalalāmam ālabhetānujāvaraḥ
aśvinau vai devānām ānujāvarau
tā agraṃ paryaitām
aśvinā etasya devatā ya ānujāvaraḥ
tā evānvārabhate
tā enam agraṃ pariṇayataḥ
pāpmanaiṣa gṛhīto ya ānujāvaraḥ
kṛṣṇa iva pāpmā
yat kṛṣṇaḥ
pāpmānam evāpahate
yal lalāmaḥ
mukhata eva tena tejo dhatte
āśvinaṃ kṛṣṇalalāmam ālabhetāmayāvī
aśvinau vai devānāṃ bhiṣajau
aśvinā etasya devatā ya āmayāvī
tā eva bhāgadheyenopadhāvati
tā enaṃ bhiṣajyataḥ
pāpmanaiṣa gṛhīto ya āmayāvī
kṛṣṇa iva pāpmā
yat kṛṣṇaḥ
pāpmānam evāpahate
yal lalāmaḥ
mukhata eva tena tejo dhatte
tvāṣṭraṃ vipuṃsakam ālabheta prajākāmo vā paśukāmo vā
prajāpatir vai prajās sisṛkṣamāṇaḥ
sa dvitīyaṃ mithunaṃ nāvindata
sa etad rūpaṃ kṛtvāṅguṣṭhenātmānaṃ samabhavat
tataḥ prajā asṛjata
tvaṣṭā mithunasya prajanayitā
tam eva bhāgadheyenopadhāvati
so 'smā etasmān mithunāt paśūn prajanayati
etena vai rūpeṇa prajāpatiḥ prajā asṛjata
yenaiva rūpeṇa prajāpatiḥ prajā asṛjata tasmād eva rūpāt prajayā ca paśubhiś ca prajāyate
aindraṃ vipuṃsakam ālabheta yaḥ paṇḍakatvād bibhīyāt
indro vā etāṃ tvacam etaṃ pāpmānam apāhata
tam eva bhāgadheyenopadhāvati
so 'smāt tāṃ tvacaṃ taṃ pāpmānam apahanti
ṛṣabho dakṣiṇā
vīryaṃ vā ṛṣabhaḥ
vīryam evāsmin dadhāti
chandāṃsi vai yajñam abhyamanyanta
sa vaṣaṭkāro 'bhyayya gāyatryāś śiro 'cchinat
tato yo raso 'sravat sā vaśābhavat
yad vaśam asravat tad vaśāyā vaśātvam
yat prathamam asraval lohitaṃ vāva tad asravat
tad bṛhaspatir upāgṛhṇāt
sā yā rohiṇī sābhavat
tasmāt sā bārhaspatyā
yad dvitīyam asravat tan mitrāvaruṇā upāgṛhṇītām
sā yā dvirūpā sābhavat
tasmāt sā maitrāvaruṇī
yat tṛtīyam asravat tad viśve devā upāgṛhṇan
sā yā bahurūpā sābhavat
tasmāt sā vaiśvadevī
yad udaukṣata tad bṛhaspatir abhyagṛhṇāt
sa ukṣābhavat
tad ukṣṇa ukṣatvam
yad atyamucyata tānīmāny anyāni rūpāṇi
bārhaspatyāṃ rohiṇīm ālabheta brahmavarcasakāmaḥ
rasena vā eṣa vyṛdhyate yo 'laṃ brahmavarcasāya san na brahmavarcasī bhavati
chandasām eṣa rasaḥ
brahma bṛhaspatiḥ
brahmaṇaivāsmiṃs tejo rasaṃ dadhāti
brahmavarcasī bhavati
maitrāvaruṇīṃ dvirūpām ālabheta vṛṣṭikāmaḥ
ahorātre vai mitrāvaruṇau
ahorātre parjanyo 'nuvarṣati
naktaṃ vā hi divā vā varṣati
etau varṣasyeśāte
tā eva bhāgadheyenopadhāvati
tā asmai prītau vṛṣṭiṃ ninayataḥ
maitrāvaruṇīṃ dvirūpām ālabheta prajākāmaḥ
ahorātre vai mitrāvaruṇā ahorātre prajā anuprajāyante
naktaṃ vā hi divā vā prajāyante
ahorātre evainā anuprajanayati
vaiśvadevīṃ bahurūpām ālabheta kāmebhyaḥ
kāmā vai viśve devāḥ
tān eva bhāgadheyenopadhāvati
te 'smai sarvān kāmān prayacchanti
bārhaspatyam ukṣāṇam ālabheta bubhūṣan
rasena vā eṣa vyṛdhyate yo 'laṃ bhūtyai san na bhavati
chandasām eṣa raso brahma bṛhaspatiḥ
brahmaṇaivāsmin bhūtiṃ rasaṃ dadhāti
bhavaty eva
saurīṃ śvetām ālabheta rukkāmaḥ
asau vā ādityo rucaḥ pradātā
tam eva bhāgadheyenopadhāvati
so 'smai rucaṃ prayacchati
brāhmaṇaspatyāṃ babhrūm abhicarann ālabheta
brahma vai brahmaṇaspatiḥ
brahmaṇaivainam abhiprayuṅkte
etad vai brahmaṇo rūpaṃ yad babhruḥ
rūpeṇaivainat saṃśyati
yadāṣṭāpady abhūd iti
anubudhyeta
dhātā rātis savitedaṃ juṣantām iti
sruveṇāhavanīye juhuyāt
devatābhya evainān nivedayati
āvartaya nivartayeti
indram eva digbhya āvartayati
prāyaścittyai
vi te bhinadmi takarim iti
praiva janayati
antarā śroṇī nighnanti
prajananāya
purudasmavad iti
pātram upadadhāti
askandāya
ekapādaṃ dvipādam iti
prathayaty eva
yad avadyed avadānāny atirecayet
yan nāvadyet paśor ālabdhasya nāvadyed ārtim ārchet
purastād anyan nābhyā avadyet
paścād anyat
purastād vai nābhyāḥ prāṇaḥ
paścād apānaḥ
etāvān vai paśuḥ
yāvān eva paśus tasyāvadyati
acchambaṭkāram
yad rasam avadāneṣu vyānayati
tenaiva sarveṣām aṅgānām avattaṃ bhavati
aṣṭāpṛḍaṃ hiraṇyaṃ dakṣiṇā
aṣṭāpadī vā eṣā
ātmā navamaḥ
aṣṭāpṛḍam etat
nemir navamaḥ
paśor āptyai
tṛtīye 'ntarakośa uṣṇīṣeṇāveṣṭitaṃ bhavati
vibilān iva kośān kuryāt
evam eva hi paśur loma carma māṃsam asthi majjā
paśum evāpnoti
tad viṣṇave śipiviṣṭāya juhoti
yo vai paśūnāṃ bhūmā yad atiriktaṃ tad viṣṇoś śipiviṣṭam
atiriktaṃ vā etat
atiriktaṃ śipiviṣṭam
atiriktenaivātiriktam āpnoti
atho atirikta evātiriktaṃ dadhāti
garbho yas te yajñiya iti
yajñiyam evainaṃ karoti
yonir yas te hiraṇyaya iti
hiraṇyayam evainaṃ karoti
aṅgāny ahrutā yasya taṃ devās samacīkﾱpann iti
sam evainaṃ kalpayati
mahī dyauḥ pṛthivī ca na iti
paśuśrapaṇa upavapati
anayor vā eṣa garbhaḥ
anayor evainaṃ pratiṣṭhāpayati
namo mahimna uta cakṣuṣe ta iti
vyṛddhena vā eṣa paśunā carati yasyaitāni na kriyante
yad etāni karoti
sarvam evainaṃ savīryaṃ sayoniṃ satanūm ṛddhyai saṃbharati
ime vai sahāstām
te vāyur vyavāt
te garbham adadhātām
tato 'jā vaśājāyata
tām agnir agrasata
tāṃ prajāpatir etena puroḍāśena nirakrīṇāt
yad āgneyaḥ puroḍāśo bhavati
niṣkrītyai
yad vāyur vyavāt tasmād vāyavyā
yad dyāvāpṛthivī garbham adadhātāṃ tasmād dyāvāpṛthivyā
ime vai sahāstām
te yathā veṇū saṃdhāvyete evaṃ samadhāvyetām
sā yā vāg āsīt sājā vaśābhavat
tasmāt sārasvatī bhavati
asau vā āditya ime abhyakrandat
te garbham adadhātām
tato 'jā vaśājāyata
tasmāt saurī bhavati
vāyavyām ālabheta bubhūṣan
kṣiprā devatājiraṃ bhūtim upaiti
dyāvāpṛthivyām ālabheta kṛṣim avasyan
pratiṣṭhā vā etasmā eṣṭavyā yaḥ kṛṣim avasyati
yad dyāvāpṛthivyā
dyāvāpṛthivyor eva pratitiṣṭhati
varṣuko 'smai parjanyo bhavati
tām etāṃ kaṇvās sauśravasā viduḥ
sārasvatīm ālabheta yasmād vāg apakrāmet
vāg vai sarasvatī
sarasvaty etasmād apakrāmati yasmād vāg apakrāmati
yat sārasvatī
vācam evāvarunddhe
tām etāṃ garbhāḥ prāvareyā viduḥ
saurīm ālabheta rukkāmaḥ
asau vā ādityo rucaḥ pradātā
so 'smai rucaṃ prayacchati
tām etāṃ yaskā gairikṣitā viduḥ
āgnendrīm ālabheta purodhākāmaḥ
āgneyo vai brāhmaṇa aindro rājanyaḥ
brahma caiva kṣatraṃ ca sayujau karoti
tām etāṃ kāpeyā viduḥ
agnīṣomīyām ālabhetānnakāmaḥ
agnir vai devānām annādaḥ
somo 'nnam
agninaivānnam atti
somenāvarunddhe
tām etām āruṇayo viduḥ
ā vāyo bhūṣa śucipā upa na iti
ya eva prājanayat tasmād enām adhyavarunddhe
ākūtyai tveti
ākūtyai hy eṣālabhyate
kāmāya tveti
kāmāya hy eṣālabhyate
samṛdhe tveti
samṛdhe hy eṣālabhyate
kikkiṭā te manaḥ prajāpataye svāheti
prajāpatim evāsyā mano gamayati
kikkiṭā te cakṣus sūryāya svāheti
sūryam evāsyāś cakṣur gamayati
kikkiṭā te śrotraṃ dyāvāpṛthivībhyāṃ svāheti
dyāvāpṛthivī evāsyāś śrotraṃ gamayati
kikkiṭā te vācaṃ sarasvatyai svāheti
sarasvatīm evāsyā vācaṃ gamayati
kikkiṭā te prāṇaṃ vātāya svāheti
vātam evāsyāḥ prāṇaṃ gamayati
kikkiṭā ta iti
juhoti
tasmāt kikkiṭākāraṃ grāmyāḥ paśava upatiṣṭhante
kikkiṭākārād āraṇyāḥ pratrasanti
pañcaitāni juhoti
pāṅktāḥ paśavaḥ
yāvān eva paśus taṃ svargaṃ lokaṃ gamayati
vaśāsi vaśinīti
āśiṣam evāśāste
sakṛd yat te manasā garbham āśayad iti
praiva janayati
ajāsi rayiṣṭhā
pṛthivyāṃ sīdeti
imān evaināṃl lokān gamayati
ūrdhvāntarikṣam upatiṣṭhasva divi te bṛhad bhās svāheti
svargam evaināṃl lokaṃ gamayati
tantuṃ tataṃ rajaso bhānum anvihīti
āśiṣam evāśāste
jyotiṣmataḥ patho rakṣa dhiyā kṛtān iti
rakṣasām apahatyai
anulbaṇaṃ vayasi joguvām apa iti
anulbaṇam evaināṃ tanute
manur bhava janayā daivyaṃ janam iti
praiva janayati
tapaso havir asi prajāpater varṇaḥ
gātrāṇāṃ te gātrabhāg bhūyāsam iti
āśiṣam evāśāste
yad apsu pravapati
vyṛddhis sā
yad agnau juhoti
svagākṛtis sā
yan megha ālabhate
vyṛddhā tena
aprajātaiva tarhi
vīdhrasamṛddhā vā eṣā
vīdhra evaitayā yajeta
trayāṇām vāvaiṣāvaruddhā saṃvatsarasado gṛhamedhinas sahasrayājinaḥ
ta evaitayā yajeran
sūryo divo diviṣadbhyo dhātā kṣatrasya vāyuḥ prajānāṃ bṛhaspatis tvā prajāpataye jyotiṣmate jyotiṣmatīṃ juhotu svāheti
brahma vai bṛhaspatiḥ
brahmaṇaivaināṃ prajāpataye jyotiṣmate jyotiṣmatīṃ juhoti
agnir vai jāto na vyarocata
so 'kāmayata
tejasvī syām iti
so 'gnaye tejasvine 'jaṃ kṛṣṇagrīvam ālabhata
tato vai sa tejasvy abhavat
so 'kāmayata
sarvatra vibhaveyam iti
so 'gnaye vibhumate 'jaṃ kṛṣṇagrīvam ālabhata
tato vai sa sarvatra vyabhavat
so 'kāmayata
sarvatrāpibhāgas syām iti
so 'gnaye bhāgine 'jaṃ kṛṣṇagrīvam ālabhata
tato vai sa sarvatrāpibhāgo 'bhavat
yaḥ kāmayeta
tejasvī syām
sarvatra vibhaveyam
sarvatrāpibhāgas syām iti
sa etān āgneyān ajān kṛṣṇagrīvān ālabheta
tejasvy eva bhavati
sarvatra vibhavati
sarvatrāpibhāgo bhavati
devā vai nānaiva yajñān apaśyan
imam aham
imaṃ tvam iti
athaitaṃ sarve 'paśyan
tasminn āyatanta
tasminn ājim ayuḥ
taṃ bṛhaspatir udajayat
bṛhaspatir vai devānāṃ purohitaḥ
yad vai purohito brahma śṛṇoti tad rājñe
tenendram ayājayat
sa svārājyam agacchat
sa eṣa svārājyo yajñaḥ
svārājyaṃ gacchati ya etena yajate
yad bṛhaspatir udajayat
tasmād brāhmaṇo yajeta
yad indram ayājayat
tasmād rājanyaḥ
devā vai nānaiva yajñān āharan
athaitaṃ prajāpatir āharat
tasmin devā apitvam aicchanta
tebhyaś chandāṃsy ujjitīḥ prāyacchat
athaitena prajāpatir ayajata
sa svārājyam agacchat
sa eṣa svārājyo yajñaḥ
svārājyaṃ gacchati ya etena yajate
annaṃ vai vājaḥ
ya evaṃ vidvān annam atti vājayaty evam
somo vājapeyaḥ
ya evaṃ vidvān somaṃ pibati vājam eva gacchati
yāvanto hi devās somam apibaṃs te vājam agacchan
tasmāt sarva eva somaṃ pipāsati
vāg vai vājasya prasavaḥ
sā vāk sṛṣṭā caturdhā vyabhavat
eṣu lokeṣu trīṇi turīyāṇi
paśuṣu turīyam
yā divi sā bṛhati sā stanayitnau
yāntarikṣe sā vāte sā vāmadevye
yā pṛthivyāṃ sāgnau sā rathantare
yā paśuṣu tasyā yad atyaricyata tāṃ brāhmaṇe nyadadhuḥ
tasmād brāhmaṇa ubhe vācau vadati daivīṃ ca mānuṣīṃ ca
karoti vācā vīryaṃ ya evaṃ veda
yā bṛhadrathantarayos tayainaṃ yajña āgacchati
yā paśuṣu tayarteyajñam
ā ha vā enam apratikhyātād gacchati ya evaṃ veda
yāvatī hi vāk tāṃ veda
vācā hi dīyate
vācā pradīyate
yo gāthānārāśaṃsībhyāṃ sanoti tasya na pratigṛhyam
anṛtena hi sa sanoti
anṛtaṃ hi gāthānṛtaṃ nārāśaṃsī
mattasya na pratigṛhyam
anṛtaṃ hi mattaḥ
yadā hi so 'matto bhavaty atha taṃ tat tupati
saptadaśaite dvayā grahāḥ prājāpatyāḥ
saptadaśo vai puruṣaḥ prājāpatyaḥ
catvāry aṅgāni śirogrīvam ātmā vāk saptathī daśa prāṇāḥ
aṅge'ṅge vai puruṣasya pāpmopaśliṣṭaḥ
yad vyatiṣaṅgaṃ grahān gṛhṇāti
aṅgādaṅgād evainaṃ pāpmano muñcati
śrīr vai somaḥ
pāpmā suropayāmāḥ
yad āgate kāle prāñcas somair uddravanti pratyañcas suropayāmaiḥ
pāpmanaivainaṃ vipunāti
tasmād āhuḥ
vājapeyayājī tvai pūta iti
pāpmanā hy enaṃ vipunāti
pañcaite grahā gṛhyante
pāṅkto yajñaḥ
yajñam evāvarunddhe
aindrās sarve bhavanti
ekadhaivāsminn indriyaṃ dadhāti
paraṃ vā etad devānām annaṃ yat somaḥ
paramam etan manuṣyāṇām annādyaṃ yat surā
yat somagrahāś ca surāgrahāś ca saha gṛhyante
pareṇaivānnenāvaram annādyam avarunddhe
brahmaṇo vā etat tejo yat somaḥ
annasya śamalaṃ surā
yat somagrahāś ca surāgrahāś ca saha gṛhyante
brahmaṇa eva tejasā teja ātman dhatte
annasya śamalena śamalam apahate
devalokam eva somagrahair abhijayati
manuṣyalokaṃ surāgrahaiḥ
ātmānam eva somagrahais spṛṇoti
patnīṃ surāgrahaiḥ
tasmād āhuḥ
vājapeyayājī tvā amuṣmiṃl loke sambhavatīti
yajñena hy asyābhijitam
deva savitaḥ prasuva yajñaṃ prasuva yajñapatiṃ bhagāyeti
sāvitryā paruṣi paruṣi juhoti
utsannayajño vā eṣa
ko ha tad veda yāvad etasyādhiyanti yāvan na
sarvatvāyaiva
prasavāya
vājasya nu prasave mātaraṃ mahīm iti
ratham upāvaharati
iyam aditiḥ
anayā caiva savitrā ca prasūta upāvaharati
vājasyojjityai
apsv antar amṛtam
apsu bheṣajam iti
aśvān palpūlayati
apsujā vā aśvāḥ
svād evainān yoner janayati
atho medhyān evainān yajñiyān karoti
vāyur vā tvā manur vā tveti
yunakti
na vā etān manuṣyo yoktum arhati
devatābhir evainān yunakti
apāṃ napād āśuhemann iti
rarāṭāni pratimārṣṭi
pūrvam evoditam anuvadati
saptadaśas sarvo bhavati
saptadaśaḥ prajāpatiḥ
prajāpatim evāpnoti
dundubhīn nirhrādayanti
vāg vā eṣaikāraṇyaṃ prāviśat
tām evojjayati
devasya savituḥ prasave satyasavasyeti
savitṛprasūta eva vajraṃ rohati
devasya vayaṃ savituḥ prasave satyasavanasyeti
savitṛprasūta eva ratham abhyātiṣṭhati
vājasyojjityai
brahmānveti
prajāpatir vai brahmā yajñasya
prajāpatir indram asuvata
prajāpatir evainaṃ vajrād adhi prasuvati
sāma gāyati
satyaṃ vai sāma
satyenaivainam ujjāpayati
vājinām ṛco 'nvāha
vājasyojjityai
anudiṣṭai rathair dhāvanti
dakṣiṇayā vai devās svargaṃ lokam āyan
yad anudiṣṭai rathair dhāvanti
dakṣiṇayaiva svargaṃ lokam eti
darbhamayaṃ vāso bhavati
pavitratvāya
ujjitīr vācayati
vāg vā ujjitayaḥ
vācam evojjayati
devā vā oṣadhīṣu pakvāsv ājim ayuḥ
tā bṛhaspatir udajayat
sa nīvārān niravṛṇīta
tan nīvārāṇāṃ nīvāratvam
bṛhaspatir vā etam udajayat
tam eva bhāginaṃ karoti
cātvāle 'vadadhāti
iha vā asā āditya āsīt
taṃ devā ābhyāṃ parigṛhyāmuṃ lokam agamayan
svargasya lokasya samaṣṭyai
ā mā vājasya prasavo jagamyād iti
punarāgateṣu juhoti
yam eva te vājam ujjayanti tam ātman dhatte
eṣā vas sā satyā saṃvāg abhūd yām indreṇa samadaddhvam
ajījapata vanaspataya indraṃ vājam
vimucyadhvam iti
yajuṣaiva yujyante yajuṣā vimucyante
vājinau vājajitā iti
yugyā avaghrāpayati
bhāginā evainau karoti
vājino vājajita iti
anudiśati
sarvān evainān prīṇāti
ardhavaśāṃ ca suropayāmāṃś ca haranti ya ājiṃ dhāvanti tebhyaḥ
yam eva te vājam ujjayanti taṃ tena parikrīṇāti
madhuṣṭhālaṃ brahmaṇe haranti
brahmaṇa eva tena parikrīṇāti
kakubho rājaputraḥ prāśnāti
vīryaṃ vai kakup
vīryaṃ rājaputraḥ
vīrya eva vīryaṃ dadhāti
patnī3 svo rohāveti
svar eva rokṣyan patnyā saṃvadate
patnyā evaiṣa yajñasyānvārambhaḥ
atho mithunam eva yajñamukhe dadhāti
prajanāya
āyur yajñena kalpatām iti
etāvān vai puruṣaḥ
sarva eva bhūtvā svargaṃ lokam eti
gaudhūmaṃ caṣālaṃ bhavati
prājāpatyā vai godhūmāḥ
ardhaṃ praty oṣadhīnām
sahaivānnādyena svargaṃ lokam eti
vājāya svāhā
prasavāya svāheti
trayodaśaitā āhutayaḥ
trayodaśa māsās saṃvatsaraḥ
saṃvatsaras svargo lokaḥ
saṃvatsaram evāsmai svarge loka upādhāt
tasminn adhi pratitiṣṭhati
ūṣapuṭair arpayanti
prājāpatyā vā ūṣāḥ
annādyenaivainam arpayanti
eti vā eṣo 'smāl lokād yo 'muṃ lokaṃ gacchati
yad ūṣapuṭair arpayanti
tenāsmāl lokān naiti
bastājinaṃ ca rukmaṃ cābhyavarohati
paśavo vai bastājinam
yad bastājinam abhyavarohati
paśuṣv eva pratitiṣṭhati
tejo hiraṇyam
yad rukmam abhyavarohati
tejasy eva pratitiṣṭhati
śatamāno bhavati
śatāyur vai puruṣaś śatavīryaḥ
āyur eva vīryam avarunddhe
vājaprasavyābhir annasyānnasya juhoti
annādyasyāvaruddhyai
saptabhiḥ
sapta vai chandāṃsi
chandobhir evānnādyam avarunddhe
vāg vai chandāṃsi
vācaivānnādyam avarunddhe
devasya tvā savituḥ prasave 'śvinor bāhubhyāṃ pūṣṇo hastābhyāṃ sarasvatyā vācā yantur yantreṇemam amum āmuṣyāyaṇam amuṣyāḥ putraṃ bṛhaspates sāmrājyeṇābhiṣiñcāmīti
yadi brāhmaṇo yajeta
bṛhaspatisavo hy eṣa
indrasyeti
yadi rājanyaḥ
indrasavo hy eṣaḥ
athaite 'tigrāhyāḥ
yad eva param annādyam anavaruddhaṃ tasyāvaruddhyai
athaite paśavaḥ
yajñakratūnām avaruddhyai
yad āgneyaḥ
agniṣṭomaṃ tenāpnoti
agnipratiṣṭhāno hy agniṣṭomaḥ
yad aindrāgnaḥ
ukthāni tenāpnoti
aindrāgnāni hy ukthāni
yad aindraḥ
ṣoḍaśinaṃ tenāpnoti
aindro hi ṣoḍaśī
ātmānam evāgniṣṭomena spṛṇoti
prāṇāpānā ukthena
vīryaṃ ṣoḍaśinas stotreṇa
vācam atirātreṇa
prajāṃ bṛhatas stotreṇa
asminn eva loke 'gniṣṭomena pratitiṣṭhati
antarikṣa ukthena
svarge loke ṣoḍaśinas stotreṇa
ye devayānāḥ panthānas teṣv atirātreṇa
nāke bṛhatas stotreṇa
etāvanto vai devalokāḥ
yāvanta eva devalokās tān āpnoti
athaiṣā sārasvatī meṣī
yad evādas saptadaśaṃ stotram anavaruddhaṃ tasyāvaruddhyai
athaiṣā mārutī pṛśnir vaśā
devāś ca vā asurāś cāsmiṃl loka āsan
neme devā neme 'surāḥ
te devā etāṃ mārutīṃ pṛśniṃ vaśām apaśyan
tām ālabhanta
tayā lokaṃ dvitīyam avṛñjatāsuralokam
yasyāvadyanti sa devalokaḥ
yasya nāvadyanti so 'suralokaḥ
lokam evaitayā dvitīyaṃ vṛṅkte bhrātṛvyalokam
dvitīye hi loke bhrātṛvyaḥ
sārasvaty eteṣāṃ pañcānām uttamā bhavati
sārasvata itareṣāṃ saptadaśānām uttamaḥ
vāg vai sarasvatī
vācaiva yajñaṃ saṃtanoti
yad vai vidvān yajñasya na karoti yad vāvidvān antareti tac chidram
tad vācaiva sarasvatyā kalpayati
saptadaśaite prājāpatyāḥ paśava ālabhyante
saptadaśaḥ prajāpatiḥ
prajāpatim evāpnoti
ekarūpā bhavanti
ekadhaivāsmin vīryaṃ dadhāti
sārasvata uttamo bhavati
vāg vai sarasvatī
vācy eva pratitiṣṭhati
rathantaraṃ sāma bhavati
āśīya ujjityai
iyaṃ vai rathantaram
asyām evādhyabhiṣicyate
viyonir vai vājapeyo niruktas san prājāpatyaḥ
niruktasāmā
tena viyoniḥ
yad aniruktāḥ prātassavāḥ
tena sayoniḥ
aniruktāḥ prātassavāḥ
aniruktaḥ prajāpatiḥ
prajāpatim evāpnoti
vājavatībhir madhyaṃdine stuvanti
annaṃ vai vājaḥ
annādyasyāvaruddhyai
citravatībhir ārbhave pavamāne
svargasya lokasya samaṣṭyai
āṣṭrādaṃṣṭram uttamam ukthānāṃ bhavati
uttare eva stotre abhisaṃtanoti
bṛhat sāma bhavati
yad vā atiricyate 'muṃ tal lokam abhyatiricyate
bṛhat tvā amuṃ lokam āptum arhati
indriyaṃ vīryaṃ bṛhat
indriya eva vīrye pratitiṣṭhati
vaiṣṇavīṣu śipiviṣṭavatīṣu stuvanti
eṣā vai prajāpateḥ paśuṣṭhās tanūr yā śipiviṣṭavatī
tasmāc chipiviṣṭavatīṣu stuvanti
atiriktaṃ vā etat
atiriktaṃ śipiviṣṭam
atiriktenaivātiriktam āpnoti
anumatyā aṣṭākapālaḥ
dhenur dakṣiṇā
ye pratyañcaś śamyām atiśīyante sa nairṛta ekakapālo bhavati
tā ubhau saha śṛtau kurvanti
tayor nairṛtena pūrveṇa pracaranti
dakṣiṇā paretya svakṛta iriṇa ekolmukaṃ nidhāya visraṃsikāyāḥ kāṇḍābhyāṃ juhoti
juṣāṇā nirṛtir vetu svāheti
vāso bhinnāntaṃ dakṣiṇā
ya udañco 'vaśīyante tān udaṅ paretya valmīkavapām uddhatya juhoti
idam aham amuṣyāmuṣyāyaṇasya kṣetriyam avayaje svāhā
idam aham amuṣyāmuṣyāyaṇasya kṣetriyam apidadhāmīty apidadhāti
ādityebhyo bhuvadvadbhyo ghṛte caruḥ
varo dakṣiṇā
āgnāvaiṣṇava ekādaśakapālaḥ
anaḍvān vāmano dakṣiṇā
agnīṣomīya ekādaśakapālaḥ
hiraṇyaṃ dakṣiṇā
aindrāgna ekādaśakapālaḥ
ṛṣabho 'naḍvān dakṣiṇā
āgneyo 'ṣṭākapālaḥ
mahendrīyaṃ dadhi vāsaḥ kṣaumaṃ dakṣiṇā
saumyaś śyāmākaś caruḥ
babhruḥ piṅgalo dakṣiṇā
aindrāgno dvādaśakapālaḥ
vaiśvadevaś caruḥ
dyāvāpṛthivya ekakapālaḥ
vatsaḥ prathamajo dakṣiṇā
āgneyo 'ṣṭākapālaḥ
saumyaś caruḥ
sāvitro 'ṣṭākapālaḥ
sārasvataś caruḥ
pauṣṇaś caruḥ
vāyave niyutvate payo vā yavāgūr vā
indrāya śunāsīrāya dvādaśakapālaḥ
saurya ekakapālaḥ
uṣṭārau dakṣiṇā sīraṃ vā dvādaśāyogam
āgneyo 'ṣṭākapālaḥ
vāruṇo yavamayo daśakapālaḥ
raudro gāvīdhukaś caruḥ
aindraṃ sānnāyyam
dhenur anaḍvāhī dakṣiṇā
apāṃ nyayanād apāmārgān āharanti
tān saktūn kurvanti
tān parṇamayena sruveṇa juhoti dakṣiṇā paretya svakṛta iriṇe
devasya savituḥ prasave 'śvinor bāhubhyāṃ pūṣṇo hastābhyām indrasyaujasā rakṣohāsi svāhā
hataṃ rakṣaḥ
avadhiṣma rakṣaḥ
varo dakṣiṇā
ye devāḥ purassado 'gninetrā rakṣohaṇas te naḥ pāntu te no 'vantu
tebhyas svāhā
ye devā dakṣiṇātsado yamanetrā rakṣohaṇas te naḥ pāntu te no 'vantu
tebhyas svāhā
ye devāḥ paścātsado marunnetrā rakṣohaṇas te naḥ pāntu te no 'vantu
tebhyas svāhā
ye devā uttarātsado mitrāvaruṇanetrā rakṣohaṇas te naḥ pāntu te no 'vantu
tebhyas svāhā
ye devā upariṣadas somanetrā avasvadvanto rakṣohaṇas te naḥ pāntu te no 'vantu
tebhyas svāhā
idam ahaṃ rakṣo 'bhisamūhāmi
agne saṃdaha rakṣaḥ
saṃdagdhaṃ rakṣaḥ
agnaye purassade rakṣoghne svāhā
yamāya dakṣiṇātsade rakṣoghne svāhā
marudbhyaḥ paścātsadbhyo rakṣohabhyas svāhā
mitrāvaruṇābhyām uttarātsadbhyāṃ rakṣohabhyāṃ svāhā
somāyopariṣade 'vasvadvate rakṣoghne svāhā
rathaḥ pañcavāhī dakṣiṇā
anumatyai caruḥ
rākāyai caruḥ
sinīvālyai caruḥ
kuhvai caruḥ
dhātre dvādaśakapālaḥ
paṣṭhauhy apravītā dakṣiṇā
pṛthivyai svāhā
antarikṣāya svāhā
dive svāhā
sūryāya svāhā
candramase svāhā
nakṣatrebhyas svāhā
adbhyas svāhā
oṣadhībhyas svāhā
vanaspatibhyas svāhā
patayadbhyas svāhā
pariplavebhyas svāhā
carācarebhyas svāhā
sarīsṛpebhyas svāhā
āgnāvaiṣṇava ekādaśakapālaḥ
aindrāvaiṣṇavaś caruḥ
vaiṣṇavas trikapālaḥ
vāmano dakṣiṇā
saumāpauṣṇaś caruḥ
aindrāpauṣṇaś caruḥ
pauṣṇaś caruḥ
śyāmo dakṣiṇā
agnaye vaiśvānarāya dvādaśakapālaḥ
hiraṇyaṃ dakṣiṇā
vāruṇo yavamayaś caruḥ
aśvo babhrur dakṣiṇā
bārhaspatyaś caruḥ purohitasya gṛhe
śitipṛṣṭho dakṣiṇā
aindra ekādaśakapālo rājño gṛhe
ṛṣabho dakṣiṇā
adityai carur mahiṣyā gṛhe
dhenur dakṣiṇā
nairṛtaś caruḥ kṛṣṇānāṃ vrīhīṇāṃ nakhanirbhinnānāṃ parivṛktyā gṛhe
śyenī kūṭā vaṇḍāpasphurā dakṣiṇā
āgneyo 'ṣṭākapālas senānyo gṛhe
hiraṇyaṃ dakṣiṇā
āśvino dvikapālas saṃgrahītur gṛhe
savātyau dakṣiṇā
sāvitro 'ṣṭākapālaḥ kṣattur gṛhe
śyeto dakṣiṇā
vāruṇo yavamayo daśakapālas sūtasya gṛhe
babhrur mahāniraṣṭo dakṣiṇā
mārutas saptakapālo vaiśyasya grāmaṇyo gṛhe
pṛśniḥ paṣṭhauhī dakṣiṇā
pauṣṇaś carur bhāgadughasya gṛhe
śyāmo dakṣiṇā
raudro gāvīdhukaś carur akṣāvapasya ca govyacchasya ca gṛhe
asir vālāvṛto vavrir vālapratigrathitā barāsī dāmatūṣā vatsataro vā śabalo dakṣiṇā
indrāya sutrāmṇa ekādaśakapāla indrāyāṃhomuca ekādaśakapālo rājño gṛhe
ṛṣabho dakṣiṇā
svayamavapannāyā aśvatthaśākhāyāḥ pātraṃ bhavati
śvetāṃ śvetavatsāṃ duhanti
tat svayaṃ mūrchati
svayaṃ mathyate
svayaṃ vilīyate
atha maitrābārhaspatyaṃ havir nirvapati
tān dvedhā taṇḍulān vibhajati
ye kṣodīyāṃsas taṃ bārhaspatyaṃ caruṃ śṛtaṃ kurvanti
sa yadā śṛto bhavaty atha tat pātram āśvattham apidhāya pavitravatyājyam ānayati
tat sthavīyasa āvapati
sa maitraś carus svayaṃśṛto bhavati
ardhaṃ vedyāḥ kurvanti
ardhaṃ svayaṃkṛtam ardhaṃ barhiṣo dānti
ardhaṃ svayaṃdinam ardham idhmasya kurvanti
ardhaṃ svayaṃkṛtam
śitipṛṣṭho bārhaspatyasya dakṣiṇā
aśvo maitrasya
sā vā śvetā śvetavatsā
agnaye gṛhapataya āśūnām aṣṭākapālaḥ
savitre prasavitre satīnānām aṣṭākapālaḥ
somāya vanaspataye śyāmākaś caruḥ
bṛhaspataye vācaspataye naivāraś caruḥ
indrāya jyeṣṭhāya hāyanānām ekādaśakapālaḥ
mitrāya satyasya pataya āmbānāṃ caruḥ
varuṇāya dharmaṇaspataye yavamayo daśakapālaḥ
rudrāya paśupataye gāvīdhukaś caruḥ
savitā tvā prasavānāṃ suvatām
agnir gārhapatyānām
somo vanaspatīnām
bṛhaspatir vācām
indro jyaiṣṭhyānām
mitras satyānām
varuṇo dharmaṇām
rudraḥ paśūnām
te devā asapatnam imaṃ suvadhvaṃ mahate kṣatrāya mahate jyaiṣṭhyāya mahate rājyāya mahate jānarājyāya mahate viśvasya bhuvanasyādhipatyāya
devīr āpo apāṃ napāt
rāṣṭradās stha
rāṣṭraṃ datta svāhā
vṛṣormir asi
rāṣṭradās stha
rāṣṭraṃ datta svāhā
vṛṣaseno 'si
rāṣṭradās stha
rāṣṭraṃ datta svāhā
apāṃ patir asi
rāṣṭradās stha
rāṣṭraṃ datta svāhā
aprahāvarīs stha
parivāhiṇīs stha
ojasvinīs stha
vrajakṣitas stha
sūryavarcasas stha
sūryatvacasas stha
māndās stha
vaśās stha
śakvarīs stha
marutām ojas stha
janabhṛtas stha
viśvabhṛtas stha
anādhṛṣṭās sthāpām oṣadhīnāṃ rasaḥ
śraviṣṭhās stha
rāṣṭradās stha
rāṣṭraṃ datta svāhā
apo devīr madhumatīr agṛbhṇām ūrjasvatī rājasūyāś citānāḥ
yābhir mitrāvaruṇā abhyaṣiñcan yābhir indram anayann atyarātīḥ
devīr āpo madhumatīs saṃsṛjyadhvaṃ mahi kṣatraṃ kṣatriyāya vanvānāḥ
anādhṛṣṭās sīdatorjasvatīr mahi varcaḥ kṣatriyāya dadatīḥ
anibhṛṣṭam asi vāco bandhus tapojāḥ
somasya dātram
śukrā vaś śukreṇa punāmi
candrā vaś candreṇa punāmi
devo vas savitā punātv acchidreṇa pavitreṇa sūryasya raśmibhiḥ
svāhā rājasūyāḥ
sadhamādo dyumnyā ūrja ekā anādhṛṣṭā apasyo vasānaḥ
pastyāsu cakre varuṇas sadhastham apāṃ śiśur mātṛtamāsv antaḥ
rudra yat te krivi paraṃ nāma tasmai hutam asi
yameṣṭam asi svāhā
soma indro varuṇo mitro agnis te devā dharmadhṛto dharmaṃ dhārayantāṃ te 'smai vācaṃ suvantām
kṣatrasya yonir asi
kṣatrasyolbam asi
kṣatrasya nābhir asi
āvida āvedayata
āvitto agnir gṛhapatiḥ
āvitta indro vṛddhaśravāḥ
āvittau mitrāvaruṇau dhṛtavratau
āvitte dyāvāpṛthivī ṛtāvṛdhau
āvittā devy aditiḥ
āvittaḥ pūṣā viśvavedāḥ
āvitto 'yam asā āmuṣyāyaṇo 'muṣyāḥ putro 'muṣyāṃ viśi
eṣa te janate rājā
somo asmākaṃ brāhmaṇānāṃ rājā
indrasya vajro 'si vārtraghnaḥ
tvayāyaṃ vṛtraṃ vadhyāt
śatrubādhanās stha
pāta prācaḥ
pāta pratīcaḥ
pātānūcaḥ
pāta tiraścaḥ
mitro 'si
varuṇo 'si
hiraṇyavarṇam uṣaso vyuṣṭā ayassthūṇam uditau sūryasya
ārohatho varuṇa mitra gartaṃ tatra cakrāthe aditiṃ ditiṃ ca
samidham ātiṣṭha
gāyatrī tvā chandasāvatu
trivṛt stomaḥ
rathantaraṃ sāma
agnir devatā
brahma draviṇam
ugrām ātiṣṭha
triṣṭup tvā chandasāvatu
pañcadaśas stomaḥ
bṛhat sāma
indro devatā
kṣatraṃ draviṇam
prācīm ātiṣṭha
jagatī tvā chandasāvatu
saptadaśas stomaḥ
vairūpaṃ sāma
maruto devatā
viḍ draviṇam
udīcīm ātiṣṭha
anuṣṭup tvā chandasāvatu
ekaviṃśas stomaḥ
vairājaṃ sāma
mitrāvaruṇau devatā
puṣṭaṃ draviṇam
ūrdhvām ātiṣṭha
paṅktis tvā chandasāvatu
triṇavatrayastriṃśau stomau
śākvararaivate sāmanī
bṛhaspatir devatā
varco draviṇam
somasya tviṣir asi
tviṣimāṁ asi
taveva me tviṣir bhūyāt
pratyastaṃ namuceś śiraḥ
aveṣṭā dandaśūkāḥ
mṛtyoḥ pāhi
didyot pāhi
agnaye svāhā
somāya svāhā
savitre svāhā
sarasvatyai svāhā
pūṣṇe svāhā
bṛhaspataye svāhā
indrāya svāhā
ghoṣāya svāhā
ślokāya svāhā
aṃśāya svāhā
bhagāya svāhā
kṣetrasya pataye svāhā
somasya tvā dyumnenāgnes tejasā sūryasya varcasendrasyendriyeṇa viśveṣāṃ tvā devānāṃ kratunābhiṣiñcāmi
ati divas pāhi
indrasya yonir asi
janaya
samāvavṛtrann adharāg udak tā ahiṃ budhnyam anvīyamānāḥ
tāḥ parvatasya vṛṣabhasya pṛṣṭhe nāvo viyanti suṣico na vāṇīḥ
sāvitro 'ṣṭākapālaḥ
śyeto dakṣiṇā
sārasvataś caruḥ
paṣṭhauhy apravītā dakṣiṇā
pauṣṇaś caruḥ
śyāmo dakṣiṇā
bārhaspatyaś caruḥ
śitipṛṣṭho dakṣiṇā
aindra ekādaśakapālaḥ
ṛṣabho dakṣiṇā
vāruṇo yavamayo daśakapālaḥ
babhrur mahāniraṣṭo dakṣiṇā
tvāṣṭro 'ṣṭākapālaḥ
śuṇṭho dakṣiṇā
āgneyo 'ṣṭākapālaḥ
saumyaś caruḥ
vaiṣṇavas trikapālaḥ
āgneyo 'ṣṭākapālaḥ
hiraṇyaṃ dakṣiṇā
aindra ekādaśakapālaḥ
ṛṣabho dakṣiṇā
vaiśvadevaś caruḥ
dhenuḥ piśaṅgī dakṣiṇā
maitrāvaruṇy āmikṣā
vaśā dakṣiṇā
bārhaspatyaś caruḥ
śitipṛṣṭho dakṣiṇā
āgneyo 'ṣṭākapālaḥ
saumyaś caruḥ
sāvitro 'ṣṭākapālaḥ
bārhaspatyaś caruḥ
agnaye vaiśvānarāya dvādaśakapālaḥ
tvāṣṭro 'ṣṭākapālaḥ
dakṣiṇo rathavāhanavāho dakṣiṇā
sārasvataś caruḥ
pauṣṇaś caruḥ
maitraś caruḥ
vāruṇaś caruḥ
adityai caruḥ
kṣetrasya pataye caruḥ
itaro rathavāhanavāho dakṣiṇā
savitre dvādaśakapālaḥ
aśvibhyāṃ pūṣṇa ekādaśakapālaḥ
sarasvatyai satyavāce caruḥ
tisṛdhanvaṃ śuṣkadṛtir daṇḍa upānahau tad dakṣiṇāśvo vā śoṇakarṇaḥ
trivṛd bahiṣpavamānaṃ pañcadaśāny ājyāni
pañcadaśo mādhyaṃdinaḥ pavamānas saptadaśāni pṛṣṭhāni
saptadaśa ārbhavaḥ pavamāna ekaviṃśo 'gniṣṭomaḥ
catustriṃśāḥ pavamānā abhiṣecanīyasya pañcadaśāny ājyāni
saptadaśāni pṛṣṭhāny ekaviṃśo 'gniṣṭomaś cokthāni ca saptadaśo daśapeyas sarvaḥ
ekaviṃśaṃ bahiṣpavamānaṃ keśavapanīyasya saptadaśāny ājyāni
saptadaśo mādhyaṃdinaḥ pavamānaḥ pañcadaśāni pṛṣṭhāni
pañcadaśa ārbhavaḥ pavamānas trivṛd agniṣṭomaś cokthāni caikaviṃśaṣ ṣoḍaśī pañcadaśī rātrī trivṛt sandhiḥ
athaiṣa dvirātro vyuṣṭis tasya yāvanti saṃvatsarasyāhorātrāṇi tāvatīs stotrīyāḥ
om
sāvitrair abhrim ādatte prasūtyai
iyaṃ vai gāyatrī
antarikṣaṃ triṣṭup
dyaur jagatī
diśo 'nuṣṭup
chandobhir evainām ebhyo lokebhya āvartayati
ubhayataḥkṣṇud bhavati
anyataḥkṣṇuten nvai phāleneyad annaṃ kriyate
annam arkaḥ
arko 'gnir annasyārkasyāvaruddhyai
aratnimātrīṃ kuryāt
puruṣeṇa vai yajñas saṃmitaḥ
yajñapuruṣā saṃmitām
vyāmamātrīṃ kuryāt
etāvad vai puruṣe vīryam
vīryeṇa saṃmitām
aparimitāṃ kuryād aparimitasyāvaruddhyai
yo vṛkṣaḥ phalagrahis tasya kuryāt
eṣa vai vanaspatīnāṃ vīryāvattamaḥ savīryatvāya
kalmāṣīṃ vaiṇavīṃ suṣirāṃ kuryāt
agnir vai devebhyo 'pākrāmat
sa veṇuṃ prāviśat
sa etāni varmāṇy anahyata yāni parūṃṣi
etaṃ lokam anvacarad yat suṣiraḥ
sa yatrayatrāvasat tan niradahat tat kalmāṣam abhavat
yat kalmāṣī vaiṇavī suṣirā bhavati sā hy āgneyītamā samṛddhyai
atho yad evāsyātra nyaktaṃ tasyāvaruddhyai
agnir vai devebhyo 'pākrāmat
sa yatra yatrāgacchat taṃ prajāpatir anvapaśyat
prājāpatyo 'śvaḥ
yad aśvena yanty agner evānukśātyai
etena vai devā asurān uttamam abhyabhavan
yad aśvena yanti bhrātṛvyasyābhibhūtyai
etaṃ vai rakṣāṃsi nātaran
yad aśvena yanti rakṣasām atīrtyai
aśvaṃ pūrvaṃ nayanti gardabham aparam
pāpavasīyasasya vyāvṛttyai
tasmāt puṇyaṃ pūrvaṃ yantaṃ pāpīyān paścād anveti
gardabhena saṃbharati
tasmād eṣa samāvat paśūnāṃ reto dadhānānāṃ kaniṣṭhaḥ
agnir hy asya reto niradahat
yad etenāsyām ūrjam arkaṃ saṃbharati tasmād eṣo 'syāṃ jīvitatamaḥ
pratūrtaṃ vājinn ādrava yuñjāthāṃ rāsabhaṃ yuvam iti
aśvagardabhayor evaiṣa
yoge yoge tavastaraṃ vāje vāje havāmahe sakhāya indram ūtaya iti
ūtyai hi vājāyāgniś cīyate
pratūrvann ehy avakrāmann aśastīr iti
bahur vai bhavato bhrātṛvyaḥ
bhavaty eṣa yo 'gniṃ cinute
vajry aśvaḥ
pāpmāśastir bhrātṛvyaḥ
vajreṇaiva pāpmānaṃ bhrātṛvyam avakrāmati
rudrasya gāṇapatye mayobhūr ehīti
raudrā vai paśavaḥ
rudram eva paśūn niryācyātmane karma kurute
urv antarikṣaṃ vīhīti
antarikṣadevatyo hy eṣa etarhi
pūṣṇā sayujā saheti
pūṣā vā adhvanāṃ saṃnetā samaṣṭyai
pṛthivyās sadhasthād agniṃ purīṣyam aṅgirasvad ābhareti
purīṣāyatano vā agniḥ
aṅgirasa etam agre devatābhis samabharan
sāyatanam evainaṃ devatābhis saṃbharati
agniṃ purīṣyam aṅgirasvad acchema iti brūyād yena saṃgaccheta
sarvo vai puruṣo 'gnimān
vājam evāsya vṛṅkte
prajāpataye procyāgniś cetavyaḥ
rājñe procya
sa hi prājāpatyatamaḥ
iyaṃ vāva prajāpatiḥ
tasyā eṣa karṇo yad valmīkaḥ
yad valmīkavapām uddhatyābhimantrayate prajāpataya eva procyāgniṃ cinute
śṛṇvanty enam agniṃ cikyānam
asā agnim aceṣṭeti
karṇo hi
karṇāyāha
anv agnir uṣasām agram akhyad ity anukśātyai
āgatya vājy adhvānaṃ sarvā mṛdho vidhūnuta iti mṛdha evaitayāpahate
ākramya vājin pṛthivīm agnim iccha rucā tvam iti
aicchad vā etaṃ pūrvayā prajāpatiḥ
avindad uttarayā
icchaty eva pūrvayā
vindaty uttarayā
dyaus te pṛṣṭhaṃ pṛthivī sadhastham iti
vajrī vā aśvaḥ prājāpatyaḥ
lomabhir ubhayādataḥ paśūn ati dadbhir anyatodataḥ
vajreṇaiva bhrātṛvyam avagṛhṇāti
yatra vai yajñasyānurūpaṃ kriyate tat paśavo 'nurūpā jāyante
utkrāmodakramīd ity anurūpābhyām utkramayati
tasmāt paśavo 'nurūpā jāyante
dvābhyām
dvipād yajamānaḥ pratiṣṭhityai
yāṃ vā anagnā adhvaryur āhutiṃ juhoty andho 'dhvaryur bhavati
rakṣāṃsi yajñaṃ ghnanti
agnir vai varuṇānīr abhyakāmayata
tasya tejaḥ parāpatat
taddhiraṇyam abhavat
yaddhiraṇyam upāsya juhoty agnimaty eva juhoti samṛddhyai
nāndho 'dhvaryur bhavati
na rakṣāṃsi yajñaṃ ghnanti
jigharmy agniṃ manasā ghṛteneti
mano vai vācaḥ kṣepīyaḥ
manasaivāhutim āpnoti
pratikṣiyantaṃ bhuvanāni viśveti tasmād eṣa sarvāḥ prajāḥ pratyaṅ kṣiyate
vyaciṣṭham annaṃ rabhasaṃ vidānam ity annam evāsmai svadayati
ā tvā jigharmi vacasā ghṛteneti pūrvam evoditam anuvadati
arakṣasā manasā taj juṣethā iti rakṣasām apahatyai
maryaśrīs spṛhayadvarṇo agnir ity apacitim evāsmin dadhāti
dvābhyāṃ juhoti
dvipād yajamānaḥ pratiṣṭhityai
yajñamukhe yajñamukhe vai yajñaṃ rakṣāṃsi jighāṃsanti
yat parilikhati rakṣasām apahatyai
tisṛbhiḥ parilikhati
traya ime lokāḥ
ebhya eva lokebhyo rakṣāṃsy apahanti
pari vājapatiḥ kavir iti gāyatryā parilikhati
brahma vai gāyatrī
brahmaṇaivainaṃ parigṛhṇāti
pari tvāgne puraṃ vayam ity anuṣṭubhā
vāg vā anuṣṭup
anuṣṭup sarvāṇi chandāṃsi paribhūḥ
vācaiva sarvāṇi chandāṃsi parigṛhṇāti
tvam agne dyubhir iti triṣṭubhā
vīryaṃ vai triṣṭup
vīryeṇaivainaṃ parigṛhṇāti
anuṣṭubhā madhyataḥ parilikhati
vāg vā anuṣṭup
vācam eva madhyato dadhāti
tasmān madhyato vāg vadati
tejo vai gāyatrī
yajño 'nuṣṭup
indriyaṃ triṣṭup
tejasā caivendriyeṇa ca yajñam ubhayata ātman parigṛhṇāti
sāvitrābhyāṃ khanati prasūtyai
dhūmam eva pūrveṇa vindati jyotir uttareṇa
dvābhyām
dvipād yajamānaḥ pratiṣṭhityai
apāṃ pṛṣṭham asi yonir agner iti puṣkaraparṇam ādatte
apāṃ hy etat pṛṣṭhaṃ yonir agneḥ
puṣkaraparṇena saṃbharati
svenaivainaṃ yoninā saṃbharati śāntyā anuddāhāya
kṛṣṇājinena saṃbharati
yajño vai kṛṣṇājinam
yajñenaiva yajñaṃ saṃbharaty askandāya
na hi yajñe yajñas skandati
etad vai brahmaṇo rūpaṃ yat kṛṣṇājinam
brahmaṇā caivainam ṛksāmābhyāṃ ca saṃbharati
śarma ca sthaḥ
varma ca stha iti saṃstṛṇāti
iyaṃ vai puṣkaraparṇam
asau kṛṣṇājinam
ime evaitat saṃstṛṇāti
acchidre bahule ubhe ity acchidre hīme bahule ubhe
vyacasvatī iti tasmād ime vyacasvatī
bhartam agniṃ purīṣyam iti purīṣyo hy eṣa
saṃvasāthāṃ svarvidau samīcī urasā tmaneti tasmād ime nānā satī samīcī
agnim antar bhariṣyantī jyotiṣmantam ajasram id iti jyotir evāsminn ajasraṃ dadhāti
purīṣyo 'si viśvabharā iti purīṣyo hy eṣa viśvabharāḥ
atharvā tvā prathamo niramanthad agna iti prajāpatir vā atharvā
prajāpatir etam agre 'manthat
prajāpatir evainaṃ janayati
tam u tvā dadhyaṅṅ ṛṣir iti
dadhyaṅ vā ātharvaṇas tejasvy āsīt
tenaivainaṃ saṃbharati
tam u tvā pāthyo vṛṣeti pūrvam evoditam anuvadati
catasṛbhis saṃvapati
catvāri vai chandāṃsi
chandobhir evainaṃ saṃvapati
gāyatrībhir brāhmaṇasya saṃvapet
gāyatro hi brāhmaṇaḥ
triṣṭubbhī rājanyasya
traiṣṭubho hi rājanyaḥ
jagatībhir vaiśyasya
jāgato hi vaiśyaḥ
yathāchandasam eva
ubhayībhis saṃvaped yaṃ kāmayeta vasīyān syād iti
tejo vai gāyatrī
indriyaṃ triṣṭup
tejaś caivāsminn indriyaṃ ca samīcī dadhāti
aṣṭābhis saṃvapati
aṣṭākṣarā gāyatrī
gāyatro 'gniḥ
yāvān evāgnis taṃ saṃbharati
sīda hotar iti devatā evāsmin saṃsādayati ni hoteti manuṣyān eva saṃsīdasveti vayāṃsy eva
janiṣṭa hi jenyo agre ahnām iti devamanuṣyān evāsmin saṃsannān prajanayati
apo devīr upa sṛja madhumatīr ity oṣadhīnāṃ pratiṣṭhityai
tāsām āsthānād ujjihatām oṣadhayas supippalā iti tasmād oṣadhayaḥ phalaṃ gṛhṇanti
saṃ te vāyur mātariśvā dadhātv iti tasmād vāyur vṛṣṭiṃ vahati
prāṇo vai vāyuḥ
prāṇam evāsmin dadhāti
tasmai deva vaṣaḍ astu tubhyam iti
ṣaḍ vā ṛtavaḥ
ṛtuṣv eva vṛṣṭiṃ dadhāti
tasmād ṛtumṛtuṃ varṣati
yat pratyakṣaṃ vaṣaṭkuryād yātayāmā vaṣaṭkāras syāt
yan na vaṣaṭkuryād rakṣāṃsi yajñaṃ hanyuḥ
tasmai deva vaṣaḍ astu tubhyam iti
parokṣaṃ na yātayāmā vaṣaṭkāro bhavati
na rakṣāṃsi yajñaṃ ghnanti
yad ājyena juhuyācchucā pṛthivīm arpayet
apo ninayati śāntyā anuddāhāya
sujāto jyotiṣeti etarhi vā eṣa jāyate yarhi saṃbhriyate
jāta evāsmiñ jyotir dadhāti
śarma varūtham āsadat svar iti brahma vai śarma varūtham
brahmaṇy evainaṃ pratiṣṭhāpayati
vāso agne viśvarūpaṃ saṃvyayasva vibhāvasa iti chandāṃsi vā agner vāsaḥ
chandobhir evainaṃ paridadhāti
anuṣṭub vā agneḥ priyā tanūḥ
priyayaivainaṃ tanvā paridadhāti
veduko vāso bhavati ya evaṃ veda
varuṇamenir vā eṣa upanaddhaḥ
ud u tiṣṭha svadhvarordhva ū ṣu ṇa ūtaya ity ūrdhvām eva varuṇamenim utsuvati
dvābhyām
dvipād yajamānaḥ pratiṣṭhityai
sa jāto garbho asi rodasyor itīme vai rodasī
anayor eṣa garbhaḥ
anayor evainaṃ pratiṣṭhāpayati
agne cārur vibhṛta oṣadhīṣv iti tasmād agnis sarvā anv oṣadhīḥ
pra mātṛbhyo adhi kanikradad gā ity oṣadhayo vā etasya mātaraḥ
tābhya evainam adhipraṇayati
sthiro bhava vīḍvaṅga iti gardabha eva sthemānaṃ dadhāti
tasmād eṣa paśūnāṃ bhārabhāritamaḥ
śivo bhava prajābhyo mānuṣībhyas tvam aṅgira ity abhi vā eṣa etarhi prajāś śocayati śāntyai
mā dyāvāpṛthivī abhiśuco māntarikṣaṃ mā vanaspatīn ity ebhya evainaṃ lokebhyaś śamayati
praitu vājī kanikradad iti samaṣṭyai
mā pādy āyuṣaḥ pureti āyur evāsmin dadhāti
tasmād gardabhas sarvam āyur eti
tasmād gardabhe pramīte bibhyati
vṛṣāgniṃ vṛṣaṇaṃ bharann iti vṛṣā hy eṣa vṛṣāṇaṃ bharati
apāṃ garbhaṃ samudriyam ity apāṃ hy eṣa garbhas samudriyaḥ
agna āyāhi vītaya ity agninā vai devā idam agre vyāyan vītyai
pracyuto vā eṣa etarhy āyatanād agataḥ pratiṣṭhāṃ sa yajamānaṃ caivādhvaryuṃ ca dhyāyati
ṛtaṃ satyam ṛtaṃ satyam itīyaṃ vā ṛtam
asau satyam
anayor evainaṃ pratiṣṭhāpayati
oṣadhayaḥ pratigṛhṇītāgnim etaṃ śivam āyantam abhy atra yuṣmān ity oṣadhayo vā etasya bhāgadheyam
tābhir evainaṃ samyañcaṃ dadhāti
atho yābhya enaṃ pracyāvayati tāsv enaṃ pratiṣṭhāpayati
puṣpavatīs supippalā iti tasmād oṣadhayaḥ phalaṃ gṛhṇanti
dvābhyām upāvaharati
dvipād yajamānaḥ pratiṣṭhityai
vi pājaseti visraṃsayati
varuṇamenim eva viṣyati
āpo hi ṣṭhā mayobhuva ity apa upasṛjati
āpaś śāntāḥ
śāntābhir evāsya śucaṃ śamayati
tisṛbhiḥ
trivṛd vā agniḥ
yāvān evāgnis tasya śucaṃ śamayati
ajalomais saṃsṛjati
eṣā vā agneḥ priyā tanūr yad ajā
priyayaivainaṃ tanvā saṃsṛjati
śarkarābhiḥ
dhṛtyai
armyaiḥ kapālais saṃsṛjati
āraṇyān eva paśūñ śucārpayati
yad grāmyais saṃsṛjed grāmyān paśūñ śucārpayet
tasmād ete samāvat paśūnāṃ prajāyamānānāṃ kaniṣṭhāḥ
śucā hy eta ṛtāḥ
mitras saṃsṛjya pṛthivīm iti varuṇamenir vā eṣā
mitreṇaiva varuṇamenim upaiti
rudrās saṃsṛjya pṛthivīṃ saṃsṛṣṭāṃ vasubhī rudrair ity etābhir vā etāṃ devatābhiḥ prajāpatis samasṛjat
tābhir evaināṃ saṃsṛjati
prānyair yacchati
anv anyair mantrayate
mithunam eva karoti
atho madhyata eva yajñasyāśiṣam avarunddhe
makhasya śiro 'sīti yajño vai makhaḥ
yajñasyaiva śiraḥ karoti
vasavas tvā kurvantu gāyatreṇa cchandasety etābhir vā etāṃ devatābhiḥ prajāpatir akarot
tābhir evaināṃ karoti
tryuddhiṃ karoti
traya ime lokāḥ
imān eva lokān āpnoti
pañcoddhiṃ karoti
pāṅkto yajñaḥ
yajñam evāvarunddhe
dhārayā mayi prajām ity āśīr evaiṣā chandasāṃ dohaḥ
aratnimātrīṃ kuryāt
puruṣeṇa vai yajñas saṃmitaḥ
yajñapuruṣā saṃmitām
yāvad bāhubhyāṃ paryāpnuyāt tāvatīṃ kuryāt
etāvad vai puruṣe vīryam
vīryeṇa saṃmitām
prādeśamātrīṃ kuryāt
etāvad vai mukham
mukhaṃ devānām agniḥ
mukhena saṃmitām
aparimitāṃ kuryād aparimitasyāvaruddhyai
catusstanāṃ kuryād adityā dohāya
ṣaṭstanām ṛtūnāṃ dohāya
aṣṭāstanāṃ gāyatryā dohāya
dvistanāṃ dyāvāpṛthivyor dohāya
navāśrim abhicaraṇīyāṃ kuryāt
trivṛd vajraḥ
vajram eva bhrātṛvyāya praharati
adityā rāsnāsy aditis te bilaṃ gṛhṇātv iti yajuṣā bilaṃ karoti
ayajuṣā hi manuṣyāḥ kurvanti
mānuṣeṇaivaināṃ pātreṇa vyāvartayanti
yad vā eṣā purā paktor bhidyetārtiṃ yajamāna ārcheddhanyetāsya yajñaḥ
kṛtvāya sā mahīm ukhām iti devatābhya evaināṃ samprayacchati
vasavas tvā dhūpayantu gāyatreṇa cchandasety etābhir vā etāṃ devatābhiḥ prajāpatir adhūpayat
tābhir evaināṃ dhūpayati
aśvaśakena dhūpayati
prājāpatyo vā aśvaḥ
yajñaḥ prajāpatiḥ sayonitvāya
saptabhir dhūpayati
śiro vā etad yajñasya yad ukhā
sapta prāṇāḥ
śīrṣann eva prāṇān dadhāti
tasmāt sapta śīrṣaṇyāḥ prāṇāḥ
aditis tvā devī viśvadevyāvatītīyaṃ vā aditiḥ
adityaivādityāṃ khanaty asyā akrūraṃkārāya
na hi svas svaṃ hinasti
devānāṃ tvā patnīr iti devānāṃ vā etāṃ patnīr agre 'trādadhuḥ
tābhir evaināṃ dadhāti
dhiṣaṇās tveti vidyā vai dhiṣaṇā
vidyayaivainām abhīnddhe
varutrīs tveti hotrā vai varutrīḥ
hotrābhir evaināṃ śrapayati
gnās tveti cchandāṃsi vai gnāḥ
chandobhir evaināṃ pacati
janayas tvācchinnapatrā iti devānāṃ vai patnīr janayas tā etām agre 'pacan
tābhir evaināṃ pacati
dviṣ pacantv ity āha
tasmād dvis saṃvatsarasya sasyaṃ pacyate
ṣaḍbhiḥ pacati
ṣaḍ vā ṛtavaḥ
ṛtubhir etāṃ devānāṃ patnīr apacan
tair evaināṃ pacati
varuṇamenir vā eṣābhīddhā
mitrasya carṣaṇīdhṛta iti mitreṇaiva varuṇamenim upaiti
devas tvā savitodvapatv iti sāvitryodvapati prasūtyai
avyathamānā pṛthivyām āśā diśa āpṛṇeti tasmād agnis sarvā diśo vibhāti
uttiṣṭha bṛhatī bhavordhvā tiṣṭha dhruvā tvam iti dṛṃhaty evainam
yad vā eṣā bhidyetārtiṃ yajamāna ārcheddhanyetāsya yajñaḥ
mitraitāṃ ta ukhāṃ paridadāmīti brahma vai mitraḥ
brahmaṇa evaināṃ paridadāti
yadi bhidyeta taiḥ kapālais saṃsṛjyānyāṃ kuryāt
saiva tato yajñasya niṣkṛtiḥ
vasavas tvāchṛndantu gāyatreṇa cchandaseti cchandobhir vā eṣā kriyate
chandobhir dhūpyate
chandobhiḥ pacyate
chandāṃsy eva cchandobhir ācchṛndanti svenāyatanena
asuryaṃ vai pātram anāchṛṇṇam
yad ācchṛṇatti devatraiva karoti
ajakṣīreṇācchṛṇatti
sā hy āgneyītamā samṛddhyai
atho parameṇaiva payasā
athaite 'gnibhyaḥ kāmebhyaḥ paśava ālabhyante
kāmā vā agnayaḥ
sarvān evaitaiḥ kāmān abhijayati
sarvān kāmān spṛṇoti
yat paśūn nālabhetānavaruddhā asya paśavas syuḥ
yat saṃsthāpayed yātayāmāni śīrṣāṇi syuḥ
yan na saṃsthāpayed yajñaṃ vicchindyāt
yat paśūn ālabhate tenaiva paśūn avarunddhe
yat paryagnikṛtān utsṛjati śīrṣṇām ayātayāmatvāya
ekena saṃsthāpayati yajñasya saṃtatyā avicchedāya
prājāpatyena
yajño vai prajāpatiḥ
yajña eva yajñaṃ pratiṣṭhāpayati
na yajñaṃ vicchinatti
aindrā vā ete paśavo ye muṣkarāḥ
yad aindrās santo 'gnibhya ālabhyante devatābhyas samadaṃ karoti
āgneyīs triṣṭubho yājyānuvākyāḥ kuryāt
aindrīr vai triṣṭubhaḥ
tenaivaindrāḥ kriyante
na devatābhyas samadaṃ karoti
athaiṣa vāyavyaś śvetas tūparaḥ
sarvān vā eṣa paśūn praty ālabhyate
yat tūparo 'śvaṃ tena paśūnāṃ praty ālabhyate
yacchmaśruṇaḥ puruṣaṃ tena
yad aṣṭāśapho 'ṣṭāśaphān paśūṃs tena
niyutvatī yājyānuvākye kuryād yajamānasya dhṛtyā anunmādāya
yan na niyutvatī syātām ud vā mādyed yajamānaḥ pra vā patet
vāyumatī śukravatī
vāyur vā agnes tejaḥ
tasmād yadriyaṅ vāto vāti tad agnir anveti
svam eva tat tejo 'nveti
vāyur vai paśūnāṃ priyaṃ dhāma
prāṇo vāyuḥ
yad vāyavya etam evainam abhisaṃjānānāḥ paśava upatiṣṭhante
vāyavyā kāryā3 prājāpatyā3 iti mīmāṃsante
yad vāyavyāṃ kuryāt prajāpater iyāt
yat prājāpatyāṃ vāyor iyāt
ya eva kaś cāgnau paśur ālabhyate tasyāgnaye vaiśvānarāya puroḍāśaṃ kuryāt
yad vāyavyaḥ paśus tena vāyor naiti
yat prājāpatyaḥ puroḍāśas tena prajāpater naiti
yad dvādaśakapālo dvādaśamāsas saṃvatsaras saṃvatsaro 'gnir vaiśvānaraḥ
tena vaiśvānaratvān naiti
āgnāvaiṣṇavam ekādaśakapālaṃ nirvapati
agnir vai sarvā devatāḥ
viṣṇur yajñaḥ
devatāś caiva yajñaṃ cālabhate
mukhaṃ vai devānām agniḥ paro 'nto viṣṇuḥ
yajñasyaivāntau samagrahīt
athādityebhyo ghṛte caruḥ
ādityā vā ita uttamā amuṃ lokam āyan
ādityā imāḥ prajā ādityānāṃ nediṣṭhinīḥ
svām eva devatām upaiti
ghṛte bhavati
ghṛtabhāgā hy ādityāḥ
athāgnaye vaiśvānarāya dvādaśakapālaḥ
saṃvatsaro vā agnir vaiśvānaraḥ
dvādaśamāsas saṃvatsaraḥ saṃvatsarasyāptyai
yo 'yonim agniṃ cinute yajamānasya yonim anu praviśati
sa enaṃ nirdahati
saṃvatsaro vā agnir vaiśvānaraḥ
saṃvatsaro 'gner yoniḥ
yad agnaye vaiśvānarāya yonimantam evainaṃ cinute
eṣā vā agneḥ priyā tanūr yā vaiśvānarī
yad agnaye vaiśvānarāya priyāyā evāsya tanve haviṣkṛtvā priyāṃ tanvam ādatte
kāmo vā agnir vaiśvānaraḥ
yad agnaye vaiśvānarāya nirvapaty aśnute taṃ kāmaṃ yasmai kāmāya dīyate
yad dvādaśakapālo dvādaśamāsas saṃvatsaraḥ
yā vai prajā bhraṃśante saṃvatsarāt tā bhraṃśante
yāḥ pratitiṣṭhanti saṃvatsare tāḥ pratitiṣṭhanti
saṃvatsara eva pratiṣṭhāyāgniṃ bibharti
ṣaḍ ādhītayajūṃṣi juhoti
ṣaḍ vā ṛtavaḥ
ṛtubhir evainaṃ dīkṣayati
ṛtubhir asyā vīryam udyacchate
saptaitāni juhoti
sapta prāṇāḥ
prāṇair evainaṃ dīkṣayati
nānā juhoti
tasmān nānāvīryāḥ prāṇāś cakṣuś śrotraṃ vāk
anuṣṭubhottamaṃ juhoti
vāg vā anuṣṭup
vācam evottamāṃ dadhāti
tasmād vāk prāṇānām uttamā vihitaṃ vadati
anuṣṭub vai sarvāṇi cchandāṃsi
paśavaś chandāṃsi
annaṃ paśavaḥ
paśūn evānnādyam avarunddhe
yaj jyotiṣi pravṛṇakti bhūtaṃ tenāvarunddhe yad aṅgāreṣu bhaviṣyat tena
aṅgāreṣu pravṛjyā
bhaviṣyaddhi bhūyo bhūtāt
mā su bhitthā mā su riṣa iti dṛṃhaty evainām
ariṣṭā tvam udihi yajñe asminn iti samaṣṭyai
dvābhyāṃ pravṛṇakti
dvipād yajamānaḥ pratiṣṭhityai
parīdhyā bubhūṣataḥ
garbho dīkṣitaḥ
ata iva vā eṣa bhavati
ata evainaṃ janayati
mathitvā gataśrer avadadhyāt
bhūto hi sa
svām eva devatām upaiti
anyata āhṛtyāvadadhyād yaṃ kāmayeta bhrātṛvyam asmai janayeyam iti
bhrātṛvyam evāsmai janayati
bhṛjjanād avadadhyād annakāmasya
bhṛjjane vā annaṃ kriyate
sayony evānnam avarunddhe
yo vṛkṣa upari dīpyeta tasyāvadadhyāt svargakāmasya
eṣa vā agnīnāṃ svargyaḥ svargasya lokasya samaṣṭyai
drvannas sarpirāsutir iti kṛmukam ullikhitaṃ ghṛtenāktvāvadadhāti
agner vai priyā tanūs tayā kṛmukaṃ prāviśat
tejo ghṛtam
priyām evāsya tanvaṃ tejasā samanakti
muñjān avadadhāti
ūrg vai muñjāḥ
ūrjam evāsmā apidadhāti
parasyā adhi saṃvata ity audumbarīm
ūrg vā udumbaraḥ
ūrjam evāsmā apidadhāti
paramasyāḥ parāvata iti vaikaṅkatīm
agner vai sṛṣṭasya vikaṅkataṃ bhā ārchat
tad evāvarunddhe
yad agne kāni kāni ceti
na ha sma vai purāgnir aparaśuvṛkṇaṃ dahati
tad asmā etābhiḥ prayoga ṛṣir asvadayat
yad etābhis samidha ādadhātīdhmam evāsmai svadayati
svaditam asyānnaṃ bhavati ya evaṃ veda
chandāṃsi vā agner yoniḥ
yac chandobhir ādadhāti svenaivainaṃ yoninānubibharti
rātrīṃ rātrīm aprayāvaṃ bharanta ity āśiṣam evāśāste
nābhā pṛthivyās samidhāno agnim iti pṛtanā evaitayā jayati
yās senā abhītvarīr ity agniṃ vai jātaṃ rakṣāṃsy ajighāṃsan
te devā etā ṛco 'paśyan
tābhir asmād rakṣāṃsy apāghnan
yad etābhis samidha ādadhāti rakṣasām apahatyai
athaitan mālimlavam
devāś ca vā asurāś cāspardhanta
te devā etan mālimlavam apaśyan
tenāsurān abhyabhavan
yad etena samidha ādadhāti bhrātṛvyasyābhibhūtyai
tasmād yāṃ samām agniṃ cinvanti grāhukās stenaṃ bhavanti
yās senā abhītvarīr ity audumbarīm
devā vai yatrorjaṃ vyabhajanta tata udumbaro 'jāyata
jātāyaivāsmā ūrjam apidadhāti
daṃṣṭrābhyāṃ malimlūn agna ity āśvatthīm
eṣa vai vanaspatīnāṃ sapatnasāho vijityai
yarhi daṃṣṭrābhyām iti brūyād yaṃ dviṣyāt taṃ manasā dhyāyet
mano vai vācaḥ kṣepīyaḥ
āhutim evainaṃ bhūtām agnaye 'pidadhāti
ye janeṣu malimlava iti vaikaṅkatīm
agner vai sṛṣṭasya vikaṅkataṃ bhā ārchat
tad evāvarunddhe
yo asmabhyam arātīyād iti śamīmayīm śāntyai
nindād yo asmān dipsāc ceti
tasmād agnicito nāślīlaṃ kīrtayet
saṃśitaṃ me brahmeti brahmaṇaiva kṣatraṃ saṃśyati kṣatreṇa brahma
tasmād brahmapurohitaṃ kṣatram aty anyāni kṣatrāṇi
tasmād brahma kṣatravad aty anyān brāhmaṇān
ud eṣāṃ bāhū atiram ud varco atho balam ity āśiṣam evāśāste
kṣiṇomi brahmaṇāmitrān unnayāmi svāṁ aham iti yathāyajuḥ
dṛśāno rukma urviyā vyadyaud iti rukmaṃ pratimuñceta
mṛtyur vā agnir amṛtaṃ hiraṇyam
amṛtenaiva mṛtyor antardhatte
ekaviṃśatinirbādho bhavati pratiṣṭhityai
ekaviṃśatir devalokāḥ
tebhya eva bhrātṛvyaṃ nirbādhate
bahiṣṭān nirbādhaṃ kuryāt
asmād evainaṃ lokān nirbādhate
ubhayataḥ paryasyati pratimuñcamānaḥ
ubhābhyām evainaṃ lokābhyāṃ nirbhajati
naktoṣāsety ahorātrābhyām evainaṃ parigṛhṇāti
devā agniṃ dhārayan draviṇodā iti
prāṇā vai devā draviṇodāḥ
prāṇair evainaṃ dādhāra
ṣaḍudyāmaṃ śikyaṃ bhavati
ṣaḍ vā ṛtavaḥ
ṛtubhir evainaṃ parigṛhṇāti
dvādaśodyāmaṃ bhavati
dvādaśa māsās saṃvatsaraḥ
saṃvatsareṇaivainaṃ parigṛhṇāti
mauñjaṃ bhavati
ūrg vai muñjāḥ
ūrjainaṃ parigṛhṇāti
nādhonābhi bibhṛyāt
agnir asya reto nirdahet
ūrdhvaṃ nābhyā bibhṛyāt
ūrdhvaṃ nābhyās sadevam
agnis sarvā devatāḥ
sadeva eva devatā bibharti
viśvā rūpāṇīti sāvitryā pratimuñcate prasūtyai
āsīnaḥ pratimuñcate
tasmād āsīnāḥ prajāḥ prajāyante
suparṇo 'si garutmān iti
agner vā ete saṃbhārāḥ
agnim evaitais saṃbharati
etad vā agneḥ priyaṃ dhāma
tad evāvarunddhe
divaṃ gaccha svaḥ pateti svargasya lokasya samaṣṭyai
asurāṇāṃ vā ime lokā āsan
te devā viṣṇum abruvan
yāvad ayaṃ kumāro vikramate tāvan no datteti
sa sakṛd evemāṃ vyakramata gāyatrīṃ chandaḥ
sakṛd antarikṣaṃ triṣṭubhaṃ chandaḥ
sakṛd divaṃ jagatīṃ chandaḥ
sakṛd diśo 'nuṣṭubhaṃ chandaḥ
te devā imāṃllokān asurāṇām avindanta
tato devā abhavan parāsurā abhavan
ya evaṃ vidvān prakramān prakrāmatīmān eva lokān bhrātṛvyasya vindate
bhavaty ātmanā
parāsya bhrātṛvyo bhavati
akrandad agnir ity etayā vai vatsaprīr bhālandano 'gneḥ priyaṃ dhāmāvārunddha
agner evaitayā priyaṃ dhāmāvarunddhe
agne 'bhyāvartinn agne aṅgiraḥ punar ūrjā saha rayyeti punar eti
tasmād grāmyāḥ paśavas sāyam araṇyād grāmam āyānti
catasṛbhiḥ
catuṣpādā hi paśavaḥ
dakṣiṇā paryāvartate
tasmād dakṣiṇo 'rdha ātmano vīryāvattaraḥ
ā tvāhārṣam ity ā hy enaṃ harati
viśas tvā sarvā vāñchantv asme rāṣṭram adhiśrayeti
yaṃ kāmayeta rāṣṭraṃ syād iti taṃ manasā dhyāyet
rāṣṭram eva bhavati
ud uttamaṃ varuṇa pāśam asmad iti śunaśśepo vā etām ājīgartir varuṇagṛhīto 'paśyat
tayā vai sa varuṇapāśād amucyata
varuṇapāśam evaitayā pramuñcate
agre bṛhann uṣasām ūrdhvo asthād iti
pāpmā vai tamaḥ
pāpmānam evaitayāpahate
haṃsaś śuciṣad iti sāptāny evaitayā prīṇāti
sad iti
abhipūrvam evainaṃ sati pratiṣṭhāpayati
āsandyāṃ sādayati
sūyate vā eṣo 'gnīnāṃ ya ukhāyāṃ bhriyate
tasmād āsandyāṃ sādayati
yad adhas sādayet prapādukā garbhās syuḥ
upari sādayati garbhāṇāṃ dhṛtyā aprapādāya
tisṛbhir upatiṣṭhate
trayaḥ prāṇāḥ prāṇo vyāno 'pānaḥ
tān eva yajamāne dadhāti
traya ime lokāḥ
eṣv eva lokeṣv ṛdhnoti
athaitad vātsapram
etena vai vatsaprīr bhālandano 'gneḥ priyaṃ dhāmāvārunddha
agner evaitena priyaṃ dhāmāvarunddhe
etena vai sa ṛṣīṇām adhivādam apājayat
pāpmānam evaitenādhivādam apajayati
etena vai so 'bhiśastīr ajayat
abhiśastīr eva jayati ya evaṃ vidvān etenopatiṣṭhate
yat prakramān prakrāmati yāmaṃ tena dādhāra yad upatiṣṭhate kṣemaṃ tena
pūrvedyuḥ prakrāmati
aparedyur upatiṣṭhate
tasmād yāme 'nyāsāṃ prajānāṃ manaḥ kṣeme 'nyāsām
tasmād yāyāvaraḥ kṣemasyeśe
tasmād yāyāvaraḥ kṣemyam adhyavasyati
ekādaśaṃ bhavati
ekādaśākṣarā triṣṭup
vīryaṃ triṣṭup
vīryam evāvarunddhe
ekeṣaṃ vai purā na āsīt
tata etad ṛṣayo 'gnaye dvīṣam ādhānam apaśyan
tasmād dvīṣam agnaya ādhānaṃ kurvanti
tām idam anukṛtiṃ dvīṣam anaḥ kriyate
ud u tvā viśve devā iti prāṇā vai viśve devāḥ
prāṇair evainam udyacchate
manuṣyā vai viśve devāḥ
manuṣyair evainam udyacchate
agne bharantu cittibhir iti yasmā evainaṃ cittāyodyacchate tenainaṃ samardhayati
pred agne jyotiṣmān yāhīty abhi vā eṣa etarhi prajāś śocayati śāntyai
akrandad agnir ity anumantrayeta yadi kṣvedet
krandataiva hy anasā vahanti
tasmād anasvī ca rathī cātithīnām apacitatamau
annapate annasya no dehīty annam evāsmai svadayati
anamīvasya śuṣmiṇa iti
ayakṣmasyety evaitad āha
prapra dātāraṃ tāriṣa ūrjaṃ no dhehi dvipade catuṣpada ity āśiṣam evāśāste
samidhāgniṃ duvasyateti ghṛtenāktvā samidham ādadhāti
yathā brāhmaṇāyātithaye sarpiṣvantaṃ pacaty evam eva tat
gāyatryā brāhmaṇasyādadhyāt
gāyatro hi brāhmaṇaḥ
triṣṭubhā rājanyasya
traiṣṭubho hi rājanyaḥ
jagatyā vaiśyasya
jāgato hi vaiśyaḥ
yathāchandasam eva
āpo devīḥ pratigṛhṇīta bhasmaitad ity apsu bhasma pravapati
āpo vā agner yoniḥ
svam evainaṃ yoniṃ gamayati
tisṛbhiḥ
trivṛd vā agniḥ
yāvān evāgnis taṃ pratiṣṭhāṃ gamayati
parā vā eṣo 'gniṃ vapati yo 'psu bhasma pravapati
saṃsṛjya mātṛbhiṣ ṭvaṃ jyotiṣmān punar āsada iti jyotir evāsmin dadhāti
ūrjā vā eṣa paśubhir vyṛdhyate yo 'psu bhasma pravapati
punar ūrjā saha rayyeti punar evorjaṃ paśūn avarunddhe
bodhā me asya vacaso yaviṣṭheti tasmāt prajās suṣupuṣīḥ prabudhyante
sa bodhi sūrir maghaveti tasmāt paśavaḥ prertvānaś caritvā punar etya yathālokaṃ niṣīdanti
dvābhyām
dvipād yajamānaḥ pratiṣṭhityai
apeta vīta vi ca sarpatāta iti devayajanam adhyavasyati
yo vā asyā adhipatiṃ devayajanam aniryācyāgniṃ cinute yamāya te 'gnayaś cīyante
yamo 'syā adhipatiḥ
yamam evāsyā adhipatiṃ devayajanaṃ niryācyātmane 'gniṃ cinute
iṣvagreṇa ha vā asyā anāmṛtam icchanto na vividuḥ
yad etena devayajanam adhyavasyaty asyā evānāmṛte 'gniṃ cinute
uvāca ha sanācchava etan mā katipayathaṃ yajurāyatanād acucyavad iti
divaḥ priye dhāmann agniś cetavyaḥ
ūṣā vai divaḥ priyaṃ dhāma
yad ūṣān upavapati diva eva priye dhāmann agniṃ cinute
iṣṭakā vā etā vaiśvānarīr aparimitā yat sikatāḥ
yat sikatā upavapati tā evāvarunddhe
agner vā eṣā vaiśvānarasya priyā tanūr yat sikatāḥ
yat sikatā upavapati tām evāvarunddhe
ayaṃ so agnir ity etad viśvāmitrasya sūktam
etena vai viśvāmitro 'gneḥ priyaṃ dhāmāvārunddha
agner evaitena priyaṃ dhāmāvarunddhe
catasraḥ prācīr upadadhāti
catvāri vai chandāṃsi
chandobhir devās svargaṃ lokam āyan
teṣāṃ diśas samavlīyanta
ta etā diśyā apaśyan
tābhir diśo 'dṛṃhan
yad dve purastāt samīcī upadadhāti dve paścād diśāṃ vidhṛtyai
aṣṭā etā upadadhāti
aṣṭākṣarā gāyatrī
gāyatrī svargaṃ lokam añjasā veda
svargasya lokasya prajñātyai
aṣṭā etā upadadhāti
aṣṭākṣarā gāyatrī
gāyatro 'gniḥ
yāvān evāgnis taṃ cinute
aṣṭā etā upadhāya trayodaśa lokaṃpṛṇayopadadhāti
tā ekaviṃśatis sampadyante
ekaviṃśo vai stomānāṃ pratiṣṭhā
pratiṣṭhā gārhapatyaḥ
ekaviṃśasyaiva pratiṣṭhām anu gārhapatyena pratitiṣṭhati
praty agniṃ cikyānas tiṣṭhati ya evaṃ veda
pañcacitīkaṃ cinvīta prathamaṃ cinvānaḥ
pāṅkto vai yajñaḥ
pāṅktāḥ paśavaḥ
yajñaṃ caiva paśūṃś cāvarunddhe
tricitīkaṃ cinvīta dvitīyaṃ cinvānaḥ
traya ime lokāḥ
eṣv eva lokeṣv ṛdhnoti
ekacitīkaṃ cinvītottamaṃ cinvānaḥ
ekavṛd eva svargaṃ lokam eti
pañca citayaḥ
pañca purīṣāṇi
tad daśa
daśākṣarā virāṭ
annaṃ virāṭ
virājy evānnādye pratitiṣṭhati
asthi vā iṣṭakā māṃsaṃ purīṣam
yad iṣṭakāṃ purīṣeṇābhyūhati tasmād asthi māṃsena cchannam
na duścarmā bhavati ya evaṃ veda
samitaṃ saṃkalpethām iti saṃnivapati
kṣatraṃ vā etā agnīnāṃ yaś cokhāyāṃ bhriyate yaś ca cīyate
brahmaṇā kṣatraṃ sameti
brahma yajuḥ
brahmaṇaivainau saṃnivapati
caturbhis saṃnivapati
catvāri vai chandāṃsi
chandobhir evainau saṃnivapati
eṣā vā agneḥ priyā tanūr yac chandāṃsi
priyayaivainau tanvā saṃśāsti
yat saṃnyupya viharati tasmād brahmaṇā kṣatraṃ sameti
brahmaṇā vyeti
māteva putraṃ pṛthivī purīṣyam ity ṛtubhir evainaṃ dīkṣayitvartubhir vimuñcati
prajāpatir viśvakarmā vimuñcatv iti prajāpatim evāsyā vimoktāraṃ karoti
athaitā nairṛtīḥ
tisraḥ kṛṣṇās tuṣapakvāḥ
yat kṛṣṇā eṣa hi taṃ varṇas sacate yaṃ nirṛtir gṛhṇāti
etad vai nirṛtyā bhāgadheyam
yat tuṣā rūpeṇa caiva bhāgadheyena ca nirṛtiṃ niravadayate
yad asya pāre rajasa iti vaiśvānaryādatte
svadayaty eva
imāṃ diśaṃ haranti
etāṃ hi taṃ diśaṃ haranti yaṃ nirṛtir gṛhṇāti
eṣā vai nirṛtyā dik
svāyām eva diśi nirṛtiṃ niravadayate
svakṛta iriṇa upadadhāti
etad vā asyā nirṛtigṛhītam
yatraivāsyā nirṛtigṛhītaṃ nirṛtiṃ niravadayate
parācīr upadadhāti
parācīm eva nirṛtiṃ niravadayate
tisra upadadhāti
tredhāvihito vai puruṣaḥ
yāvān evāsyātmā tasmān nirṛtiṃ niravadayate
yaṃ te devī nirṛtir ābabandheti śikyam adhinyasyati
nairṛto vai pāśaḥ
nirṛtipāśād evainaṃ muñcati
pitṛlokaṃ vā ete nigacchanti ye dakṣiṇā nairṛtībhiś caranti
devaloka āhavanīyaḥ
yad āhavanīyam upatiṣṭhate devalokam evopāvartate
triṣṭubhopatiṣṭhate
vīryaṃ vai triṣṭup
vīryam evāsmin dadhāti
ekayā
ekadhaivāsmin vīryaṃ dadhāti
yāvān puruṣa ūrdhvabāhus tāvatā veṇunā vimimīte
etāvad vai puruṣe vīryam
vīryeṇaivainaṃ vimimīte
trīn puruṣān prāñcaṃ mimīte caturas tiryañcam
tasmāt sapta puruṣān abhy agnicid annam atti trīn parastāt trīn avastād ātmā saptamaḥ
aratnimātraṃ pakṣayor upadadhāti prādeśamātraṃ pucche
puruṣeṇa vai yajñas saṃmitaḥ
yajñapuruṣā saṃmitam
tasmāt pakṣapravayāṃsi vayāṃsi
ṣaḍgavena kṛṣati
ṣaḍ vā ṛtavaḥ
ṛtubhir eva
tisrastisras sītās sampādayati
trivṛddhy agniḥ
tā dvādaśa sampadyante
dvādaśa māsās saṃvatsaraḥ
saṃvatsarasyaiva vidhām anuvidhīyate
atho ṛtubhir eva kṛṣṭvā saṃvatsare pratitiṣṭhati
iyaṃ vā agner atidāhād abibhet
saitad dviguṇaṃ kṛṣṭaṃ cākṛṣṭaṃ cākuruta
yat kṛṣṭaṃ cākṛṣṭaṃ ca bhavaty asyā anatidāhāya
atho dviguṇenaivāsyā vīryam udyacchate
etāvanto vai paśavo dvipādaś ca catuṣpādaś ca
tān etad agnau pratidadhāti
yad udīca utsṛjed rudrāya paśūn apidadhyād apaśus syāt
yad dakṣiṇā pitṛbhyo nidhūvet
yat pratīco rakṣāṃsi hanyuḥ
dakṣiṇā prācas sūryam abhy utsṛjati
sūryo vai paśūnāṃ prāṇaḥ
prāṇam evainān abhy utsṛjati
oṣadhīnām ṛgbhir oṣadhīnāṃ phalāni vapati
rūpeṇaivānnam avarunddhe
annasyānnasya vapati
sarvam evānnam avarunddhe
yasya na vapati tena vyṛdhyate
yasya na vapet tan manasā dhyāyet
tenaiva tad avarunddhe
caturdaśabhir vapati
sapta vai grāmyā oṣadhayaḥ saptāraṇyāḥ
tā evobhayīr avarunddhe
annam arkaḥ
arko 'gniḥ
arka evaitad arkaś cīyate
kṛṣṭe vapati
kṛṣṭe hy āśiṣṭham oṣadhayaḥ pratitiṣṭhanti
anusītaṃ prajātyai
dvādaśasu sītāsu vapati
dvādaśa māsās saṃvatsaraḥ
saṃvatsareṇaivāsmā annaṃ pacati
digbhyo loṣṭān samasyati
digbhya ūrjaṃ saṃbharati
ūrjy evāgniṃ cinute
yāṃ janatāṃ dviṣyāt tasyā diśa āharet
iṣam ūrjam aham ita ādīti
iṣam evāsyā ūrjam ādatte
kṣodhukā bhavati
uttaravediṃ nivapati
uttaravedyāṃ hy agniś cīyate
atho yajñaparur eva nāntareti
paśavo vā uttaravediḥ
paśūn evāvarunddhe
agne tava śravo vaya iti ṣaḍṛcena nivapati
ṣaḍ vā ṛtavas saṃvatsaraḥ
saṃvatsaro 'gnir vaiśvānaraḥ
rūpeṇaiva vaiśvānaram avarunddhe
aṣṭākṣarā prathamā
aṣṭāśaphāḥ paśavaḥ
paśūn evāvarunddhe
ūnātiriktā mithunāḥ prajātyai
samudraṃ vai nāmaitat prajāpateś chandaḥ
samudrāt paśavaḥ prajāyante paśūnāṃ prajātyai
indro vai vṛtrāya vajraṃ prāharat
sa tredhābhavat sphyas tṛtīyaṃ yūpas tṛtīyaṃ rathas tṛtīyam
yad aśīryata tāś śarkarāḥ
paśur vā agnir vajraś śarkarāḥ
yac charkarābhiḥ pariminoti vajreṇaivāsmai paśūn parigṛhṇāti
tasmāt paśavo vajreṇa vidhṛtāḥ
tasmāt stheyān astheyaso nādatte
daśabhirdaśabhiḥ pariminuyād annakāmasya
daśākṣarā virāṭ
annaṃ virāṭ
virājy evānnādye pratitiṣṭhati
navabhirnavabhir abhicarataḥ
trivṛd vajraḥ
vajram eva bhrātṛvyāya praharati
saptabhis saptabhiḥ paśukāmasya
sapta prāṇāḥ
prāṇebhyo 'dhi paśavaḥ prajāyante paśūnāṃ prajātyai
aparimitya śarkarās sikatā vyūhed yaṃ kāmayetāpaśus syād iti
aparigṛhītam evāsya retaḥ parāsiñcati
apaśur bhavati
parimitya śarkarās sikatā vyūhed yaṃ kāmayeta paśumān syād iti
parigṛhītam evāsmai retas siñcati
paśumān bhavati
chandāṃsi vā agner yoniḥ
somo retodhāḥ
yac chandobhir nyupya saumyā vyūhati yonā eva reto dadhāti vyūhati
tasmād yonau garbhā vardhante
samānaprabhṛtayo bhavanti nānodarkāḥ
tasmāt samānād yoner nānārūpāḥ prajāyante
gāyatryā brāhmaṇasya vyūhet
gāyatro hi brāhmaṇaḥ
triṣṭubhā rājanyasya
traiṣṭubho hi rājanyaḥ
jagatyā vaiśyasya
jāgato hi vaiśyaḥ
yathācchandasam eva
upāṃśv anvāha
anirukto vā etarhy agnir yarhy avyāvṛttaḥ
tasmād upāṃśv anvāha
chandāṃsy anvāha
chandobhir vā agnir uttaravedim ānaśe
tasmāc chandāṃsy anvāha
sūryasya vā etad adhvānaṃ yanti yad aśvaṃ prāñcaṃ ca pratyañcaṃ cākramayanti
tasmād asā ādityaḥ prāṅ caiti pratyaṅ ca
prājāpatyo 'śvaḥ
yad aśvam ākramayati prajāpatinaivainaṃ cinute
apāṃ pṛṣṭham asi yonir agner iti puṣkaraparṇam upadadhāti
sva evainaṃ yonau cinute śāntyā anuddāhāya
vardhamāno mahāṃ ā ca puṣkara iti
vardhate hy eṣa yo bhavati
divo mātrayā variṇā prathasveti prathayaty eva
brahma jajñānaṃ prathamaṃ purastād iti rukmam upadadhāti
brahmamukhābhir vai prajāpatiḥ prajābhir ārdhnod ṛddhyai
ekaviṃśatinirbādho bhavati pratiṣṭhityai
ekaviṃśatir devalokāḥ
tebhya eva bhrātṛvyaṃ nirbādhate
adhastān nirbādhān kuryād bhrātṛvyasya nigṛhītyai
na pṛthivyāṃ nāntarikṣe na divy agniś cetavyaḥ
yat pṛthivyāṃ cinvītauṣadhīś śucā nirdahed yad antarikṣe vayāṃsi yad divi divam
amṛtaṃ hiraṇyam
yad rukmam upadadhāti amṛta evāgniṃ cinute
hiraṇyagarbhas samavartatāgra iti puruṣaṃ hiraṇyayam upadadhāti
yajamānalokam evaitena dādhāra
atho madhyejyotiṣam evāgniṃ cinute
drapsaś caskandety abhimṛśati
hotrāsv evainaṃ satye pratiṣṭhāpayati
sarpaśīrṣair upatiṣṭhate
mṛtyava evainaṃ paridadāti
atho yā sarpe tviṣis tām evāvarunddhe
yad upadadhyāt pramāyukas syāt
yat samīcīnam itaraiś śīrṣair upadadhyād grāmyān paśūn daṃśukās syur yad viṣūcīnam āraṇyān
yajur eva vadet
tenaiva tāṃ tviṣim avarunddhe tena śāntam
etasmāddha vai purāgnicitam adidṛkṣanta
sarvā hy etās tviṣīr avāruddha yāgnau yā sarpe yā sūrye
athaitad vāmadevasya rākṣoghnaṃ yajñamukhe
yajñamukhe vai yajñaṃ rakṣāṃsi jighāṃsanti rakṣasām apahatyai
pañcarcaṃ bhavati
pāṅkto 'gniḥ
yāvān evāgnis tasmād rakṣāṃsy apahanti
sarvā diśo 'nuparicāraṃ juhoti
digbhya eva rakṣāṃsi hanti
srucā upadadhāti
ime evaitad upadhatte
tūṣṇīm upadadhāti
na hīme yajuṣāptum arhati
ātmā vai puruṣaḥ
bāhū srucau
yat srucā upadadhāti sātmatvāya
dakṣiṇato vai devānāṃ rakṣāṃsy āhutīr niṣkāvam ādan
tāni kārṣmaryeṇāntaradadhata
yat kārṣmaryamayīṃ dakṣiṇata upadadhāti rakṣasām antarhityai
ghṛtena pūrayati
vajro vai kārṣmaryaḥ
vajro ghṛtam
vajra eva vajraṃ dadhāti
gāyatryopadadhāti
gāyatro vā agnir gāyatracchandāḥ
svenaivainaṃ chandasā samardhayati
dadhnaudumbarīṃ pūrayati
annaṃ vai dadhi
ūrg udumbaraḥ
anna evorjaṃ dadhāti
triṣṭubhopadadhāti
aindrī vai triṣṭup
annam indriyam
indriyam evānnādyam avarunddhe
iyaṃ vai kārṣmaryamayy asā audumbarī
yad audumbarīm uttarām upadadhāti tasmād asā asyā uttarā
mūrdhanvatī
mūrdhaivaitābhyāṃ kriyate
virājy agniś cetavyaḥ
srug vai virāṭ
yat srucā upadadhāti virājy evāgniṃ cinute
yāṃ vā avidvān adhvaryur iṣṭakāṃ prathamām upadadhāti tayā yajamānasya prāṇam apidadhāti prajāyāś ca paśūnāṃ ca
svayamātṛṇṇā bhavati prāṇānām utsṛṣṭyai svargasya lokasyānukśātyai
prājāpatyo 'śvaḥ
yad aśvam upaghrāpayati prajāpatinaivainaṃ cinute
iyaṃ vai svayamātṛṇṇā
imām evaitad upadhatte
yadi manyeta pūrvo mātikrānto bhrātṛvya iti prācīm udūhet
ya evainaṃ pūrvo 'tikrānto bhrātṛvyas tam anayā praṇudate
yadi manyeta paścān me bhrātṛvya iti pratīcīm apohet
ya evāsya paścād bhrātṛvyas tam anayāpanudate
pra śreyāṃsaṃ bhrātṛvyaṃ nudate
prati pāpīyāṃsaṃ nudate
yadi manyeta sadṛṅ mayeti vicālayet
yā vā iyaṃ prajā vyadhūnuta parā tā abhavan
iyam evainaṃ vidhūnute
athaiṣā dūrveṣṭakā
paśur vā agniḥ
na paśava āyavase ramante
paśubhya evaitad āyatanaṃ karoti paśūnāṃ dhṛtyai
kāṇḍāt kāṇḍāt prarohantīti pratiṣṭhityai
sahasreṇa śatena ceti
sahasravatī prajāpatinā saṃmitā
gacchati sāhasrīṃ puṣṭiṃ paśūnāṃ ya evaṃ vidvān etām upadhatte
athaiṣā vāmabhṛt
etayā vai devā asurāṇāṃ vāmaṃ paśūn avṛñjata
vāmam evaitayā paśūn bhrātṛvyasya vṛṅkte
dviyajur bhavati
bhrātṛvyalokam eva dviyajuṣā vṛṅkte
dvitīye hi loke bhrātṛvyaḥ
hiraṇyaśīrṣṇī bhavati
hiraṇyajyotir eva svargaṃ lokam eti
prabāhuk kācā āhatau bhavataḥ
tasmāt prabāhug akṣyau
athaite retassicau
asau vai svarāṭ
iyaṃ virāṭ
uttānāyāṃ striyāṃ pumān retas siñcati
asā asyāṃ retas siñcati
iyaṃ prajanayati
agnir atti
saretasam agniṃ cinute
prajāyate 'tty annaṃ ya evaṃ vidvān ete upadhatte
svarāḍ asīti dakṣiṇata upadadhāti
tasmād dakṣiṇataḥ pumān striyam upaśaye
yadi pūrvavayase cinvītobhe saha prathamāyāṃ cityām upadadhyāt
samīcī evāsmai retas siñcataḥ
anyatarām upadadhyād yaṃ dviṣyāt tasya
retasaivainaṃ vyardhayati
yady uttaravayase cinvīta prathamāyām anyāṃ cityām upadadhyād uttamāyām anyām
reta eva siktam ābhyāṃ parigṛhṇāti
ṛtavye upadadhāty ṛtūnāṃ vidhṛtyai
dve dve upadadhāti
dvau dvau hy ṛtavaḥ
athaiṣā tryālikhitā
devāś ca vā asurāś ca samāvad eva yajñe 'kurvata
yad eva devā akurvata tad asurā akurvata
te devā etāṃ tryālikhitām apaśyan
tām uttaralakṣmāṇam upādadhata
tad asurā nānvavāyan
tato devā abhavan
parāsurā abhavan
ya evaṃ vidvān etām uttaralakṣmāṇam upadhatte bhrātṛvyasyānanvavāyāya bhavaty ātmanā parāsya bhrātṛvyo bhavati
adharalakṣmāṇam upadadhyād yaṃ dviṣyāt tasya
asurayonim evainam anuparābhāvayati
ime vai lokās tryālikhitāḥ
imān evaitayā lokān āpnoti
yasyā mṛda ukhāṃ kurvanti tasyā etāṃ kuryāt
tenaivāsya sarvā iṣṭakā jyotiṣmatīr yajuṣmatīr bhavanti
medho vā eṣa paśūnāṃ yat kūrmaḥ
yat kūrmam upadadhāty etam evainaṃ medham abhisaṃjānānāḥ paśava upatiṣṭhante
jīvantam upadadhāti
sa hi medhyaḥ
catuṣpād bhavati
catasro diśaḥ
dikṣv eva pratitiṣṭhati
mahī dyauḥ pṛthivī ca na iti dyāvāpṛthivyor evaitayā rūpe dādhāra
dadhnā ca madhunā cābhyanakti
apāṃ vā eṣa oṣadhīnāṃ raso yan madhu
yan madhunābhyanakty apām evauṣadhīnāṃ rasam avarunddhe
medho vā eṣa paśūnām ūrg dadhi
yad dadhnābhyanakti paśūnām eva medha ūrjaṃ dadhāti
iṣṭakacid vā anyo 'gniḥ paśucid anyaḥ
yaj jīvantaṃ kūrmam upadadhāti tenaivainaṃ paśucitaṃ karoti
eṣa vai svargasya lokasyottamapadī
yathā kṣetravit prajānann añjasānyān nayaty evam evainam eṣa svargaṃ lokam abhinayati
viṣṇor nābhā agniś cetavyaḥ
yo 'nābhim agniṃ cinute yajamānasya nābhim anupraviśati
sa enaṃ nirdahati
eṣā vai viṣṇor nābhiḥ
yad ulūkhalam upadadhāti viṣṇor eva nābhā agniṃ cinute
audumbaraṃ bhavati
ūrg vā udumbaraḥ
ūrjam eva madhyato dadhāti yajamāne ca prajāsu ca
tasmān madhyataḥ prajā ūrg ūrjayati
prādeśamātraṃ bhavati
etāvatī hi viṣṇor nābhiḥ
vaiṣṇavyā karmaṇyayopadadhāti
karma hy etat kriyate
athaiṣokhā
ojo vā etad vīryaṃ saṃbhriyate
yad ukhauja eva vīryam avarunddhe
eṣāṃ vā etal lokānāṃ jyotir avarunddhe
jyotir madhyato dadhāti
madhyejyotiṣam agniṃ cinute
tasmān madhyato jyotir upāsate
sikatābhiḥ pūrayati svenāyatanena
agner vā etad vaiśvānarasya bhasma yat sikatāḥ
rūpeṇaiva vaiśvānaram avarunddhe
yad ūnām upadadhyāt kṣodhuko yajamānas syāt
pūrṇām upadadhāti
akṣodhuko yajamāno bhavati
anupadasvad annam atti
ghṛtena pūrayati
etad vā agneḥ priyaṃ dhāma yad ghṛtam
priyeṇaivainaṃ dhāmnā samardhayati
ekaviṃśatiṃ māṣān pratinyupya puruṣaśīrṣam āharati
amedhyā vai māṣāḥ
amedhyaṃ puruṣaśīrṣam
amedhyenaivāmedhyaṃ krīṇāti
ekaviṃśatir bhavanti
ekaviṃśo vai puruṣaḥ
yāvān evāsyātmā taṃ krīṇāti
saptadhātṛṇṇāṃ valmīkavapāṃ pratinidadhāti
vyṛddhaṃ vā etat prāṇaiḥ
sapta śīrṣaṇyāḥ prāṇāḥ
prāṇair evainat samardhayati
yamagāthā gāyati
yamalokād evainad vṛṅkte
tisro gāyati
traya ime lokāḥ
ebhya evainal lokebhyo vṛṅkte
tasmād gāyate na deyam
gāthā hy eva tad vṛṅkte
apa vā etasmād indriyaṃ krāmati prāṇāś śīrṣan vīryaṃ cakṣuś śrotraṃ vāk
vyṛddhendriyaṃ vā etad amedhyam
mṛtaśīrṣam iti vā etad āhuḥ
medhyaṃ hiraṇyam
yaddhiraṇyaśalkaiḥ pratyasyati medhyam evainad yajñiyaṃ karoti
ukhāyām apidhāya pratyasyati
pratiṣṭhām evainad gamayitvā prāṇais samardhayati
sahasradā asi sahasrāya tveti puruṣaśīrṣam upadadhāti
puruṣo ha tvai sahasraṃ paśūn yacchati
sahasram anye paśavaḥ
yan madhye puruṣaśīrṣam upadadhāti sayatvāya
athaitāni paśuśīrṣāṇi
etā ha vai sāhasrīr iṣṭakās somadakṣaḥ kauśreyaś śyāmaparṇāyopadadhau
tato vai sāhasrīṃ puṣṭiṃ paśūnāṃ jagāma
gacchati sāhasrīṃ puṣṭiṃ paśūnāṃ ya evaṃ vidvān etā upadhatte
purastāt pratīcīnam aśvasya śira upadadhāti paścāt prācīnam ṛṣabhasya
goaśvān evāsmin samīco dadhāti
samīcīnāny upadadhyād yaṃ kāmayeta paśumān syād iti
samīca evāsmin paśūn dadhāti
viṣūcīnāny upadadhyād yaṃ kāmayetāpaśus syād iti
vimukhān evāsmāt paśūn karoti
nāntarā paśuśīrṣāṇi vyaveyād adhvaryuḥ
yaviṣṭho vai nāmaiṣo 'gniḥ
prāṇān asya yuveta pramīyeta
ekam upadhāyaitais sarvair upatiṣṭheta
tad vā sarvato 'nuparihāraṃ sādayet
tenaiva sarvāṇy upadhīyante
nārtim ārchaty adhvaryuḥ
na bhreṣaṃ nyeti
etāvanto vai paśavo dvipādaś ca catuṣpādaś ca
tān etac chucārpayati
amum āraṇyam anu te diśāmīti grāmyebhya eva paśubhya āraṇyān paśūñ śucam anūtsṛjati
tasmād ete samāvat paśūnāṃ prajāyamānānāṃ kaniṣṭhāḥ
śucā hy eta ṛtāḥ
paśur vā agniḥ
paśor eṣa yonir vikriyate
reto 'pasyāḥ
yad apasyā upadadhāti yonā eva reto dadhāti
yadā vai paśus saṃvartate 'tha jāyate
paśavaś chandasyāḥ
yad apasyā anu chandasyā upadadhāti paśūnāṃ prajātyai
pañcopadadhāti
pāṅktāḥ paśavaḥ
yāvān eva paśus taṃ prajanayati
iyaṃ vā agner atidāhād abibhet
saitā apasyā asṛjata
tā upādhatta
yad apasyā upadhīyante 'syā anatidāhāya
uvāca heyam
adad it sa brahmaṇānnaṃ yasyaitā upadhīyanta iti
atti brahmaṇānnaṃ ya evaṃ vidvān etā upadhatte
pañca purastāt pratīcīr upadadhāti
tasmāt purastāt pratyaṅ paśur jāyate
pañca dakṣiṇata udīcīḥ
tasmād dakṣiṇataḥ pumān striyam upaśaye
pañca paścāt prācīḥ
tasmāt paścāt prācīnaṃ reto dhīyate
pañcottarāc chandasyāḥ
paśavo vai chandasyā uttarādāyatanāḥ paśavaḥ
paśūn eva prajātān svam āyatanam abhiparyūhati paśūnām ahiṃsāyai
nottarād apasyā upadadhyāt
yad upadadhyād abhīpataḥ prajā varuṇo gṛhṇīyāt
apasyā anu prāṇabhṛta upadadhāti
retasy eva sikte prāṇaṃ manaś cakṣuś śrotraṃ vācaṃ dadhāti
tasmāt prāṇan paśyañ śṛṇvan vadan paśur jāyate
ayaṃ puro bhūr iti
yāḥ prāṇavatīs tāḥ purastād upadadhāti
prāṇam eva purastād dadhāti
tasmāt prāṅ paśuḥ prāṇiti
ayaṃ dakṣiṇā viśvakarmeti
yā manasvatīs tā dakṣiṇataḥ
mana eva dakṣiṇato dadhāti
tasmād dakṣiṇo 'rdho manasvitaraḥ
tasmād dakṣiṇato mana upacaranti
ayaṃ paścād viśvavyacā iti
yāś cakṣuṣmatīs tāḥ paścāt
cakṣur eva paścād dadhāti
tasmāt prāṅ paśuḥ paśyati
idam uttarāt svar iti
yāś śrotravatīs tā uttarāt
śrotram evottarād dadhāti
tasmād uttarāt paśur bhūyaś śṛṇoti
iyam upari matir iti
yā vāṅmatīs tā madhye
vācam eva madhyato dadhāti
tasmān madhyato vāg vadati
akṣṇayopadadhāti
tasmād akṣṇayāṅgāni paśavo haranto yanti
yāḥ purastād upādadhāt tābhir vasiṣṭha ārdhnot
yā dakṣiṇatas tābhir bharadvājaḥ
yāḥ paścāt tābhir jamadagniḥ
yā uttarāt tābhir viśvāmitraḥ
yā madhye tābhir viśvakarmā
ya evam etāsām ṛddhiṃ vedardhnoti
ya evam āsāṃ kﾱptiṃ veda kalpate 'smai
ya evam āsāṃ bandhutāṃ veda bandhumān bhavati
ya evam āsāṃ nidānaṃ veda nidānavān bhavati
ya evam āsām āyatanaṃ vedāyatanavān bhavati
ya evam āsāṃ pratiṣṭhāṃ veda gacchati pratiṣṭhām
nidānavān āyatanavān bhavati ya evaṃ veda
athaitā āśvinīḥ
utsannayajño vā eṣa yad agniḥ
ko ha tad veda yāvad etasya na kriyate yāvan na cīyate tad etābhiḥ kalpayati tad bhiṣajyati
pañcaitā upadadhāti
pāṅkto 'gniḥ
yāvān evāgnis tasmai bheṣajaṃ karoti
agner evaitābhir diśaḥ kalpayati
adityās tvā pṛṣṭhe sādayāmīti
imān evaitayā lokān dādhāra
ṛtavyā upadadhāty ṛtūnāṃ kﾱptyai
pañcopadadhāti
pañca vā ṛtavaḥ
yāvanta evartavas tān kalpayati
samānaprabhṛtayo bhavanti samānodarkāḥ
samānaprabhṛtayo hy ṛtavas samānodarkāḥ
ekayā vyāhṛtyā vyāvartayati
tasmād ṛtavo vyāvartante
tasmāt samānasya saṃvatsarasya nānārūpāṇi
āśvinīr anvṛtavyā upadadhāti
retasy eva hita ṛtūn upadadhāti
tasmād reto hitam ṛtūn anu prajāyate
ṛtavyā anu vāyavyā upadadhāti
ṛtuṣv eva prāṇaṃ dadhāti
tasmād ete samānāḥ pariyanto na jīryanti
tasmād ṛtūn anu vāyur āvarīvarti
vāyavyā anv apasyā upadadhāti
tasmād vāyur vṛṣṭiṃ vahati
vṛṣṭim evaitābhir avarunddhe
yad ekadhopadadhyād ekam ṛtuṃ varṣet
anuparihāraṃ sādayati
tasmād ṛtumṛtuṃ varṣati
apasyā anu vayasyā upadadhāti
paśavo vai vayasyāḥ
yad apasyā anu vayasyā upadadhāti tasmāt paśavo nānāmanaso nānāvratāḥ
apa evābhi samanasaḥ
apasyā upadhāya vayasyā upadadhyād yaṃ kāmayeta paśumān syād iti
saṃjñānaṃ vā etat paśūnāṃ yad āpaḥ
paśūnām eva saṃjñāne 'gniṃ cinute
paśumān bhavati
vayasyā upadhāyāpasyā upadadhyād yaṃ kāmayetāpaśus syād iti
paśūnām evāsaṃjñāne 'gniṃ cinute
apaśur bhavati
catasraḥ purastād upadadhāti
tasmāt purastāt paśur aṇīyān
tasmāc catvāri cakṣuṣo rūpāṇi dve śukle dve kṛṣṇe
mūrdhanvatīḥ
tasmāt purastāt paśūnāṃ mūrdhā
pañca pañcābhitaḥ paśos sayatvāya
tasmāt prāṅ paśuḥ pravaṇaḥ
basto vaya iti dakṣiṇata upadadhāti vṛṣṇir vaya iti uttarāt
aṃsā evāsyopadadhāti
vyāghro vaya iti dakṣiṇe pakṣe siṃho vaya ity uttarasmin
pakṣayor eva vīryaṃ dadhāti
vyāghro vaya iti pūrvāṃ siṃho vaya ity aparām
tasmāt puro vyāghro jāyate paścāt siṃhaḥ
puruṣo vaya iti madhye
tasmāt puruṣaḥ paśūnām adhipatiḥ
indrāgnī avyathamānām iṣṭakāṃ dṛṃhataṃ yuvam ity ojo vai vīryam indrāgnī
antarikṣam eṣā citiḥ
śithilam ivāntarikṣam
prajā antarikṣam
prajāsv evaujo vīryaṃ dadhāti
svayamātṛṇṇā bhavati prāṇānām utsṛṣṭyai svargasya lokasyānukśātyai
prājāpatyo 'śvaḥ
yad aśvam upaghrāpayati prajāpatinaivainaṃ cinute
athaitā diśyāḥ
devānāṃ vai svargaṃ lokaṃ yatāṃ teṣāṃ diśas samavlīyanta
ta etā diśyā apaśyan
tābhir diśo 'dṛṃhan
yad etā upadhīyante diśāṃ vidhṛtyai
rājñy asi prācī dig iti tasmād eṣā diśāṃ rājñī
virāḍ asi dakṣiṇā dig iti tasmād eṣā diśāṃ virājati
samrāḍ asi pratīcī dig iti tasmād atra sāmrājyam
svarāḍ asy udīcī dig iti tasmād atra svārājyam
adhipatny asi bṛhatī dig iti tasmād eṣā diśām adhipatnī
etāny eva sarvāṇi bhavati ya evaṃ vidvān etā upadhatte
āyur me pāhīti daśa purastād upadadhāti
nava vai puruṣe prāṇāḥ
nābhir daśamī
prāṇān evāsmin dadhāti
jyotir me yacchety uttamām
jyotir evottamaṃ dadhāti
tasmād vāk prāṇānāṃ jyotir uttamam
daśaitā upadadhāti
daśākṣarā virāṭ
virāṭ chandasāṃ jyotiḥ
cakṣur jyotiḥ
cakṣur eva prajānāṃ purastād dadhāti
mā chanda iti dakṣiṇata upadadhāti
tasmād dakṣiṇāvṛto māsāḥ
pṛthivī chanda iti paścāt pratiṣṭhityai
agnir devatety uttarāt
ojo vā agniḥ
oja evottarād dadhāti
tasmād uttarād abhiprayāyī jayati
dvādaśa dakṣiṇata upadadhāti dvādaśa paścād dvādaśottarāt
tāṣ ṣaṭtriṃśat sampadyante
ṣaṭtriṃśadakṣarā bṛhatī
bṛhatī chandasāṃ svārājyam ānaśe
svārājyaṃ gacchati ya evaṃ vidvān etā upadhatte
ṣaṭtriṃśad etāḥ
ṣaṭtriṃśadakṣarā bṛhatī
bārhatāḥ paśavaḥ
antarikṣam eṣā citiḥ
paśavo 'ntarikṣam
paśuṣv eva paśūn dadhāti
ādityadhāmāno vā anye prāṇā aṅgirodhāmāno 'nye
ye purastāt ta ādityadhāmānaḥ
ye paścāt te 'ṅgirodhāmānaḥ
mūrdhāsi rāḍ iti purastād upadadhāti
ya ādityadhāmānaḥ prāṇās tāṃs tad dādhāra
yantrī rāḍ iti paścāt
ye 'ṅgirodhāmānaḥ prāṇās tāṃs tad dādhāra
sapta purastād upadadhāti sapta paścāt
tasmād adharaḥ prāṇa uttareṣāṃ prāṇānām ardhabhāk
prajāpatiḥ prajās sṛṣṭvā tāsām akāmayata mūrdhā syām iti
sa etā mūrdhanyā apaśyat
tābhir nirajihīta
tāsāṃ mūrdhābhavat
tan mūrdhanyānāṃ mūrdhanyātvam
mūrdhaiva samānānāṃ bhavati ya evaṃ vidvān etā upadhatte
āśus trivṛd iti purastād upadadhāti
yajñamukhaṃ vai trivṛt
yajñamukham eva purastād viyātayati
vyomā saptadaśa iti dakṣiṇataḥ
annaṃ vai saptadaśaḥ
saptadaśaṃ saṃvatsaram annam anuprajāyate
annam eva dakṣiṇato bhavati
tasmād dakṣiṇena hastena puruṣo 'nnam atti
yat saptadaśavatīṃ dakṣiṇata upadadhāti tasmād dakṣiṇaṃ pakṣaṃ vayāṃsy anupariplavante
ekaviṃśavatīṃ paścāt pratiṣṭhityai
paścāddhi vayāṃsi pratitiṣṭhanti
pañcadaśavatīm uttarāt
ojo vai pañcadaśaḥ
oja evottarād dadhāti
tasmād uttarād abhiprayāyī jayati
agner bhāgo 'si dīkṣāyā ādhipatyam iti purastād dvau trivṛtau
abhipūrvam eva yajñamukhe viyātayati
pañcadaśavatīṃ dakṣiṇataḥ saptadaśavatīm uttarāt pakṣayos sayatvāya
annaṃ vai saptadaśaḥ
yat saptadaśavatīm ubhayata upadadhāty annam evobhayato dadhāti
tasmād ubhābhyāṃ hastābhyāṃ parigṛhya puruṣo 'nnam atti
ekaviṃśavatī bhavati pratiṣṭhityai
agner bhāgo 'si dīkṣāyā ādhipatyam iti
etadetad vai devā etābhir aspṛṇvan
etadetad evaitābhis spṛṇoti
tā etās spṛtayo nāmeṣṭakāḥ
ekayāstuvata prajā adhīyanteti
etadetad vai devā etābhir asṛjanta
etad evaitābhis sarvam avarunddhe
arkyasya vā eṣā vidhām anuvidhīyate
annam arkaḥ
arko 'gniḥ
atty annaṃ yasyaiṣaivaṃ viduṣo vidhīyate
devāś ca vā asurāś ca samāvad eva yajñe 'kurvata
yad eva devā akurvata tad asurā akurvata
te devā etāṃ caturthīṃ citim apaśyan
tām anyathānūcyānyathopādadhata
tad asurā nānvavāyan
tato devā abhavan parāsurā abhavan
ya evaṃ vidvān etāṃ caturthīṃ citim upadhatte bhrātṛvyasyānanvavāyāya bhavaty ātmanā parāsya bhrātṛvyo bhavati
āśus trivṛd iti purastād upadadhāti
yajñamukhaṃ vai trivṛt
yajñamukham eva purastād dadhāti
vyomā saptadaśa iti dakṣiṇataḥ
annaṃ vai saptadaśaḥ
annam eva dakṣiṇato 'varunddhe
ekaviṃśavatīṃ paścāt pratiṣṭhityai
pañcadaśavatīm uttarāt
ojo vai pañcadaśaḥ
oja evottarād dadhāti
tasmād uttarād abhiprayāyī jayati
pratūrtir aṣṭādaśa iti purastāt
dvau trivṛtau
abhipūrvam eva yajñamukhe dadhāti
abhīvartas saviṃśa iti dakṣiṇataḥ
annaṃ vai saviṃśaḥ
annam eva dakṣiṇato 'varunddhe
varco dvāviṃśa iti paścāt
yad dve dvipād yajamānaḥ pratiṣṭhityai
yad viṃśatiḥ dve virājā annaṃ virāḍ virājy evānnādye pratitiṣṭhati
tapo navadaśa ity uttarāt
tasmāt savyo hastayos tapasvitaro bāhukucanaṃ nigacchati
yoniś caturviṃśa iti purastāt
yajñamukhaṃ vai caturviṃśaḥ
yajñamukham eva purastād dadhāti
garbhāḥ pañcaviṃśa iti dakṣiṇataḥ
annaṃ vai pañcaviṃśaḥ
annam eva dakṣiṇato 'varunddhe
yad daśa daśākṣarā virāḍ annaṃ virāḍ virājy evānnādye pratitiṣṭhati
yat pañcadaśa yajñaḥ pañcadaśo vajram evopariṣṭād dadhāti rakṣasām apahatyai
ojas triṇava iti paścāt
ime vai lokās triṇavaḥ
eṣv eva lokeṣu pratitiṣṭhati
saṃbharaṇas trayoviṃśa ity uttarāt
tasmāt savyo hastayos saṃbhāryataraḥ
kratur ekatriṃśa iti purastāt
vāg vā ekatriṃśaḥ
vācam eva yajñamukhe dadhāti
bradhnasya viṣṭapaṃ catustriṃśa iti dakṣiṇataḥ
asau vā ādityo bradhnasya viṣṭapam
brahmavarcasam asā ādityaḥ
brahmavarcasam eva dakṣiṇato 'varunddhe
pratiṣṭhā trayastriṃśa iti paścāt
trayastriṃśad devatāḥ
devatāsv eva pratitiṣṭhati
nākaṣ ṣaṭtriṃśa ity uttarāt
svargo vai loko nākaḥ
svarga eva loke yajamānaṃ pratiṣṭhāpayati
agner bhāgo 'si dīkṣāyā ādhipatyam iti purastād upadadhāti
yajñamukhaṃ vā agniḥ
yajñamukhaṃ dīkṣā
yajñamukhaṃ trivṛt
yajñamukham eva purastād dadhāti
nṛcakṣasāṃ bhāgo 'si dhātur ādhipatyam iti dakṣiṇataḥ
ye vai vidvāṃsas te nṛcakṣasaḥ
annaṃ dhātā
prajananaṃ saptadaśaḥ
prajābhya eva prajātābhyo 'nnam apidadhāti
tasmāj jāto 'nnam abhyāyacchati
mitrasya bhāgo 'si varuṇasyādhipatyam iti paścāt
prāṇo vai mitraḥ
apāno varuṇaḥ
prāṇāpānā eva yajamāne dadhāti
indrasya bhāgo 'si viṣṇor ādhipatyam ity uttarāt
ojo vā indraḥ
ojo viṣṇuḥ
ojaḥ pañcadaśaḥ
oja evottarād dadhāti
tasmād uttarād abhiprayāyī jayati
vasūnāṃ bhāgo 'si rudrāṇām ādhipatyam iti purastāt
yajñamukhaṃ vai vasavaḥ
yajñamukhaṃ rudrāḥ
yajñamukhaṃ caturviṃśaḥ
yajñamukham eva purastād dadhāti
ādityānāṃ bhāgo 'si marutām ādhipatyam iti dakṣiṇataḥ
annaṃ vā ādityāḥ
annaṃ marutaḥ
annaṃ pañcaviṃśaḥ
annam eva dakṣiṇato 'varunddhe
adityā bhāgo 'si pūṣṇa ādhipatyam iti paścāt
pratiṣṭhā vā aditiḥ
pratiṣṭhā pūṣā
pratiṣṭhā triṇavaḥ
pratiṣṭhityai
devasya savitur bhāgo 'si bṛhaspater ādhipatyam ity uttarāt
brahma vai bṛhaspatiḥ
brahma catuṣṣṭomaḥ
brahmavarcasam evottarād dadhāti
savitṛmatī bhavati
tasmād udīcī brāhmaṇebhyas saniḥ prasūtā
dhartraṃ catuṣṣṭoma iti purastāt
yajñamukhaṃ vai catuṣṣṭomaḥ
yajñamukham eva purastād dadhāti
yavānāṃ bhāgo 'sy ayavānām ādhipatyam iti dakṣiṇataḥ
māsā vai yavāḥ
annaṃ māsāḥ
annam eva dakṣiṇato 'varunddhe
ṛbhūṇāṃ bhāgo 'si viśveṣāṃ devānām ādhipatyam iti paścāt
trayastriṃśad devatāḥ
devatāsv eva pratitiṣṭhati
vīvarto aṣṭācatvāriṃśa ity uttarāt
tasmāddhastau samāvadvīryau
arkyasya vā eṣā vidhām anuvidhīyate
annam arkaḥ
arko 'gniḥ
atty annaṃ yasyaiṣaivaṃ viduṣo vidhīyate
yā mukhyās tāḥ purastād upadadhāti
āsya mukhyo jāyate ya evaṃ veda
yā annavatīs tā dakṣiṇataḥ
āsyānnādo jāyate ya evaṃ veda
yāḥ pratiṣṭhāvatīs tāḥ paścāt
gacchati pratiṣṭhāṃ ya evaṃ veda
yā ojasvatīs tā uttarāt
āsya balī jāyate ya evaṃ veda
ya evam etāsām ṛddhiṃ vedardhnoti
agne jātān praṇudā nas sapatnān iti purastād upadadhāti
ya evainaṃ pūrvo 'tikrānto bhrātṛvyas taṃ tayā praṇudati
sahasā jātān iti paścāt
ya evāsya paścād bhrātṛvyas taṃ tayāpanudate
pra śreyāṃsaṃ bhrātṛvyaṃ nudate prati pāpīyāṃsaṃ nudate
catuścatvāriṃśas stoma iti dakṣiṇataḥ
ṣoḍaśas stoma ity uttarāt
vajro vai ṣoḍaśaḥ
vajras triṣṭup
traiṣṭubhaś catuścatvāriṃśaḥ
savyāpagrahaṇo vajro dakṣiṇāvisarjanaḥ
bhrātṛvyam eva parāṇudya tasmai vajram anuvisṛjati
catuścatvāriṃśas stoma iti dakṣiṇata upadadhāti
brahmavarcasaṃ vai catuścatvāriṃśaḥ
brahmavarcasam eva dakṣiṇato 'varunddhe
ṣoḍaśas stoma ity uttarāt
ojo vai ṣoḍaśaḥ
oja evottarād dadhāti
tasmād uttarād abhiprayāyī jayati
pṛthivyāḥ purīṣam asīti madhye
purīṣaṃ vā ātmano madhyam
sātmānam evāgniṃ cinute
tā etā abhrātṛvyā nāmeṣṭakāḥ
nāsya bhrātṛvyo bhavati ya evaṃ vidvān etā upadhatte
athaitā virājaḥ
virājam eva paśuṣūttamāṃ dadhāti
tasmāt paśumān uttamāṃ vācaṃ vadati
daśadaśopadadhāti sayatvāya
devā vai svargaṃ lokaṃ yantas teṣāṃ yāni chandāṃsy aniruktāni svaryāṇy āsaṃs tais saha svargaṃ lokam āyan
tāny ṛṣayo 'nuprājijñāsanta
tānīṣṭakābhir niramimata
tānīmāni chandāṃsi yāny ayajñavāhāni
yāny eva devānāṃ chandāṃsy aniruktāni svargyāṇi tais saha svargaṃ lokam eti ya evaṃ vidvān etā upadhatte
athaite stomabhāgāḥ
bṛhaspatir vā etāṃ yajñasya pratiṣṭhām āharat
yad eta upadhīyante yajñasya pratiṣṭhityai
bṛhaspatir vā etat tejo yajñasya samabharat
yad eta upadhīyante satejasam evāgniṃ cinute
prajāpatiḥ prajā asṛjata
tās stomabhāgair evāsṛjata
yad eta upadhīyante prajananāya
dakṣiṇato vai devānāṃ yajño 'vlīyata
taṃ stomabhāgaiḥ pratyudastabhnuvan
yad ete dakṣiṇata udañca upadhīyante yajñasya pratyuttabdhyai
saptasaptopadadhāti savīryatvāya trīn madhye pratiṣṭhityai
athaitā nākasadaḥ
nākasadbhir vai devās svargaṃ lokam āyan
yad etā upadhīyante svargasya lokasyābhijityai
na vā amuṃ lokaṃ jagmuṣe kiṃ canākam
tan nākasadāṃ nākasattvam
tā etās sarvapṛṣṭhā nāmeṣṭakāḥ
yad eva kiṃca pṛṣṭhā nāmeṣṭakā yad eva kiṃca pṛṣṭhānāṃ tejas tad avarunddhe ya evaṃ vidvān etā upadhatte
athaitāḥ pañcacūḍāḥ
yajamānāyatanaṃ vai patnyaḥ
yan nākasatsu pañcacūḍā upadadhāti nāka eva yajamānaṃ pratiṣṭhāpayati
apsaraso vā etāḥ
etad rūpaṃ kṛtvā patnyo bhūtvāmuṣmiṃl loke yajamānam upaśerate
paścāt prācīm ekām upadadhāti
tasmāt paścāt prācī patny anvāste
tanūpānīr vā etā yajamānasya
sarvam āyur eti ya evaṃ vidvān etā upadhatte
etā vai devatās svargyāḥ
tābhir eva svargaṃ lokam eti
etā vai devatā abhicaraṇīyāḥ
yaṃ dviṣyāt taṃ brūyād amuṃ vo jambhe dadhāmīti
etābhya evainaṃ devatābhya āvṛścati
tājak pradhanvati
āyos tvā sadane sādayāmīti
āyur evottamaṃ dadhāti
tasmād āyuḥ prāṇānām uttamam
svayamātṛṇṇā bhavati prāṇānām utsṛṣṭyai svargasya lokasyānukśātyai
prājāpatyo 'śvaḥ
yad aśvam upaghrāpayati prajāpatinaivainaṃ cinute
athaiṣā vikarṇī
devānāṃ vā eṣā vikrāntiḥ
yad vikarṇī devānām evainaṃ vikrāntim anu vikramayati
vāyumatī
prāṇo vai vāyuḥ
āyus svayamātṛṇṇā
āyuś caivāsmin prāṇaṃ ca samīcī dadhāti
saṃ vā enam etad inddhe yac cinoti
dīpayati vāyumatyā
saṃvatsaramukhyaṃ bhṛtvāgniṃ cinvīta
saṃvatsaro vā agnir vaiśvānaraḥ
tasyāhorātrāṇīṣṭakāḥ
āpteṣṭakam evainaṃ cinuta ṛdhnoti
yan naivaṃ cinuyāt priyayainaṃ tanvā vyardhayet
yad evaṃ cinute priyayaivainaṃ tanvā samardhayati
satanūr evaitad vaiśvānaraś cīyate
ṛtavyā upadadhāty ṛtūnāṃ vidhṛtyai
dve dve upadadhāti
dvau dvau hy ṛtavaḥ
catasro madhyamāyāṃ cityām upadadhāti
antarikṣam iva vā eṣā yā madhyamā citiḥ
śithilam ivāntarikṣam
catasro diśaḥ
dikṣv eva pratitiṣṭhati
ṛtubhyo vā etā devā niramimata
tad ṛtavyānām ṛtavyātvam
āyantamāyantam ṛtuṃ pratitiṣṭhati ya evaṃ vidvān etā upadhatte
nānāprabhṛtayo bhavanti samānodarkāḥ
tasmāt samānasya saṃvatsarasya nānā rūpāṇi
avakām upadhāyeṣṭakām upadadhāti
agner vā eṣā vaiśvānarasya yonir yad avakā
sva evainā yonā upadadhāti śāntyā anuddāhāya
ṛdhnoti ya evaṃ vidvān etā upadhatte
athaitā viśvajyotiṣaḥ
prāṇabhṛto vā etā yajamānasya
prāṇam eva prathamayā dādhāra vyānaṃ dvitīyayāpānaṃ tṛtīyayā
etā vai devatās svargyāḥ
tābhir eva svargaṃ lokam eti
etā vai devatā jyotiṣmatīḥ
agnir evāsyāsmiṃl loke jyotir bhavati vāyur antarikṣe sūryo divi
sarve 'smā ime lokā jyotiṣmanto bhavanti
adhipativatīr bhavanti
ādhipatyam evaitābhir gacchati
lokaṃ pṛṇa chidraṃ pṛṇeti
yad evāsyonaṃ yac chidraṃ tad āpūrayati
atho sīda dhruvā tvam iti dṛṃhaty evainām
indrāgnī tvā bṛhaspatir ity ojo vai vīryam indrāgnī
ojasaivainaṃ vīryeṇa cinute
tā asya sūdadohasa iti tasmāt paruṣi paruṣi sūdaḥ
somaṃ śrīṇanti pṛśnaya ity annaṃ pṛśnī
annam evāvarunddhe
triṣv ā rocane diva iti trīṇi savanāni
savaneṣv evainaṃ cinute
anuṣṭub anucarā bhavati
prāṇo vā anuṣṭup
tasmāt prāṇas sarvāṇy aṅgāny anusaṃcarati
vāg vā anuṣṭup
yad evāsyātra na kriyate yan na cīyate tad vācā kalpayati tad bhiṣajyati
yā āgneyīr gāyatrīr mūrdhanvatīs tābhis tisṛbhis tisraḥ pūrvārdha upadadhāti
atha triṣṭubbhir atha jagatībhir athānuṣṭubbhir atha paṅktibhir atha yat kiñcāgneyaṃ chandaḥ
tisra ekena chandasā
tisra ekena
sarvam agnim anūpadadhāti
etāṃ ha vai yajñasenaś caitraś citiṃ vidāṃcakāra
tayā ha vai sa ānardha
ṛdhnoti ya evaṃ vidvān etā upadhatte
paśavo vai chandāṃsi
vāmaṃ devānām
paśūn eva vāmaṃ bhrātṛvyasya vṛṅkte
ātmā vā āhavanīyaḥ
bhrātṛvyo dhiṣṇyaḥ
yad gārhapatya upadadhyād bhrātṛvye vāmaṃ paśūn dadhyāt
āhavanīya upadadhāti
ātmann eva vāmaṃ paśūn dhatte
saiṣottaravedir nāma citiḥ
tasmād etā uttamāyāṃ cityām upadhīyante
uttamas samānānāṃ bhavati ya evaṃ vidvān etā upadhatte
paśur vā agniḥ
agnimukhān prajāpatiḥ paśūn asṛjata
yat pañca citayaḥ tasmāt pāṅktāḥ paśava ucyante
yat tisraḥ trivṛddhy agniḥ
yad dve dvipād yajamānaḥ pratiṣṭhityai
dvyakṣaraṃ loma
dvyakṣaraṃ carma
dvyakṣaraṃ māṃsam
dvyakṣaram asthi
dvyakṣaro majjā
tad daśa
daśākṣarā virāṭ
tasmād vairājāḥ paśava ucyante
yo jānudaghnas sa gāyatracit
yo nābhidaghnas sa triṣṭupcit
yaḥ puruṣamātras sa jagaccit
śyenacitaṃ pakṣiṇaṃ cinvīta svargakāmaḥ
śyeno vai vayasāṃ kṣepiṣṭhaḥ svargasya lokasya samaṣṭyai
alajacitaṃ pakṣiṇaṃ catussītaṃ cinvīta pratiṣṭhākāmaḥ
catasro diśaḥ
dikṣv eva pratitiṣṭhati
kaṅkacitaṃ śīrṣaṇvantaṃ cinvīta yaḥ kāmayeta saśīrṣāmuṣmiṃl loke syām iti
saśīrṣaivāmuṣmiṃl loke bhavati
praugacitaṃ cinvīta yadi manyeta pūrvo mātikrānto bhrātṛvya iti
praugacitā vai devā asurān prāṇudanta ya enān pūrve 'tikrāntā āsan
ya evainaṃ pūrvo 'tikrānto bhrātṛvyas taṃ tena praṇudate
ubhayataḥpraugaṃ cinvīta yadi manyeta paścān me bhrātṛvya iti
ya evāsya paścād bhrātṛvyas taṃ tenāpanudate
pra śreyāṃsaṃ bhrātṛvyaṃ nudate
prati pāpīyāṃsaṃ nudate
rathacakracitaṃ cinvītābhicaran
rathacakracitaṃ ha sma vai devā asurebhyo vajram iyadbhyas tvety abhyavasṛjanti
vajram eva bhrātṛvyāya praharati
stṛṇuta enam
samūhyaṃ cinvīta paśukāmaḥ
paśavo vai purīṣam
paśūn evāsmai samūhati
sarvata uttaravediṃ nivapati
paśavo vā uttaravediḥ
paśūn evāvarunddhe
paricāyyaṃ cinvīta sajātakāmaḥ
parīva vai sajātā viśanti
sajātair evainaṃ paricinoti
droṇacitaṃ cinvītānnakāmaḥ
pātreṇa vā annam adyate
tenaiva mukhenānnam atti
śmaśānacitaṃ cinvīta yaḥ kāmayeta pitṛloka ṛdhnuyām iti
śmaśānacitā vai yamo 'muṣmiṃl loka ārdhnot
pitṛloka evardhnoti
gāyatracitaṃ pakṣiṇaṃ cinvīta svargakāmaḥ
agnir vai tat pakṣī bhūtvā svargaṃ lokam apatat
yad āhur gāyatrī pakṣiṇī bhūtvā svargaṃ lokam apatad iti svargasya lokasya samaṣṭyai
anye 'gnaya ūrdhvāś cīyante nyañco 'nye
ya ūrdhvāś cīyante te 'muṣmai lokāya ye nyañcas te 'smai
yad ūrdhvas tiṣṭhan hiraṇyaśalkaiḥ prokṣati tenaivainam ūrdhvaṃ cinute svargasya lokasya samaṣṭyai
dīkṣayā virāḍ āptavyā
tisro rātrīr dīkṣitas syāt
tripadā virāṭ
virājam evāpnoti
ṣaḍ rātrīr dīkṣitas syāt
ṣaḍ vā ṛtavas saṃvatsaraḥ
saṃvatsaro virāṭ
virājam evāpnoti
daśa rātrīr dīkṣitas syāt
daśākṣarā virāṭ
virājam evāpnoti
dvādaśa rātrīr dīkṣitas syāt
dvādaśa māsās saṃvatsaraḥ
saṃvatsaro virāṭ
virājam evāpnoti
trayodaśa rātrīr dīkṣitas syāt
trayodaśa māsās saṃvatsaraḥ
saṃvatsaro virāṭ
virājam evāpnoti
pañcadaśa rātrīr dīkṣitas syāt
pañcadaśārdhamāsasya rātryaḥ
ardhamāsaśas saṃvatsara āpyate
saṃvatsaro virāṭ
virājam evāpnoti
caturviṃśatiṃ rātrīr dīkṣitas syāt
caturviṃśatis saṃvatsarasyārdhamāsāḥ
ardhamāsaśas saṃvatsara āpyate
saṃvatsaro virāṭ
virājam evāpnoti
māsaṃ dīkṣitas syāt
yo vai māsas sa saṃvatsaraḥ
saṃvatsaro virāṭ
virājam evāpnoti
caturo māso dīkṣitas syāt
caturo vā etaṃ māso vasavo 'bibharuḥ
te pṛthivīm ājayan gāyatrīṃ chandaḥ
aṣṭau rudrāḥ
te 'ntarikṣam ājayaṃs triṣṭubhaṃ chandaḥ
dvādaśādityāḥ
te divam ājayañ jagatīṃ chandaḥ
tato vai te vyāvṛtam agacchañchraiṣṭhyaṃ devānām
tasmād dvādaśa māso bhṛtvāgniṃ cinvīta
dvādaśa māsās saṃvatsaraḥ
saṃvatsaro 'gnir vaiśvānaraḥ
tasyāhorātrāṇīṣṭakāḥ
āpteṣṭakam evainaṃ cinute
ṛdhnoti
vyāvṛtam eva gacchati śraiṣṭhyaṃ samānānām
gāyatraṃ purastād gāyati
śiro vai devānāṃ gāyatram
gāyatro 'gniḥ
tasmād gāyatraṃ purastād gāyati
āgnipāvamānyām
ayaṃ vāva yaḥ pavate sa prāṇaḥ
mukhaṃ devānām agniḥ
mukhata eva prāṇaṃ dadhāti
tasmān mukhataḥ prāṇaḥ
rathantaram uttarād gāyati bṛhad dakṣiṇataḥ
pakṣā evāsyopadadhāti
iyaṃ vai rathantaram asau bṛhat
ābhyām evainaṃ parigṛhṇāti
yajñāyajñīyaṃ pucche gāyati śroṇyāṃ vāmadevyam
ātmā vai yajñāyajñīyam
tanūr vāmadevyam
sātmānam evainaṃ satanūṃ cinute
hṛdayam apikakṣe
tasmād apikakṣe hṛdayam anṛcaṃ bhavati
tasmād anasthakaṃ hṛdayam
arkyaiḥ parigāyati
arko vā agniḥ
arkam evārkyaiḥ parigāyati śāntyai
saṃvatsaro vā antarā tamas svargaṃ lokam
jyotiṣmatīr etās sāhasrīr iṣṭakāḥ
yaddhiraṇyaśalkaiḥ prokṣati jyotiṣaivāsmai saṃvatsaraṃ vivāsayati
sahasrasya pramāsi
sahasrasya pratimāsīti
sahasrasaṃmitā hīme lokāḥ
ghnanti vā etad agner yad asyātra na kriyate yan na cīyate
amṛtaṃ hiraṇyam
yaddhiraṇyaśalkaiḥ prokṣaty amṛtenaivāsya tanvaṃ pṛṇakti
imā me agna iṣṭakā dhenavas santv iti dhenūr evaināḥ kurute
tā enaṃ kāmadughā amuṣmiṃl loka upatiṣṭhante
rudraṃ vai devā yajñān nirabhajan
sa devān āyatayābhiparyāvartata
te devā etac chatarudriyam apaśyan
tenainam aśamayan
yacchatarudriyaṃ juhoti tenaivainaṃ śamayati
jānudaghne 'gre juhoti
asyā eva rudram avayajate
atha nābhidaghne
antarikṣād eva rudram avayajate
atha puruṣamātre
amuṣyā eva rudram avayajate
ita evordhvaṃ rudram avayajate
atha puruṣamātre
atha nābhidaghne
atha jānudaghne
amuta evārvāñcaṃ rudram avayajate
tat ṣaṭ sampadyate
ṣaḍ vā ṛtavaḥ
ṛtubhya eva rudraṃ niravayajate
gavīdhukāsaktubhir vā jartilair vā kusayasarpiṣā vā mṛgakṣīreṇa vā juhoti
yad grāmyeṇa juhuyād grāmāvacāriṇaṃ rudraṃ kuryāt
āraṇyenaivāraṇyam abhi rudraṃ niravayajate
arkaparṇena juhoti
arko vā agniḥ
arkeṇaivainam arkād adhi niravayajate
uttarasya pakṣasya yā carameṣṭakā tasyāṃ juhoti
eṣā vai rudrasya dik
svāyām eva diśi rudraṃ pratihṛtyāvayajate
paśur vā agniḥ
etarhi vā eṣa jāyate yarhi cīyate
yathā vatso jātas stanaṃ prepsaty evaṃ vā eṣa etarhi bhāgadheyaṃ prepsati
sa yajamānaṃ caivādhvaryuṃ ca dhyāyati
yac chatarudriyaṃ juhoti bhāgadheyenaivainaṃ śamayati
aṅgiraso vai svargaṃ lokaṃ yantas te 'jāyāṃ gharmaṃ prāsiñcan
sā śocantī parṇaṃ parāmṛśat
so 'rko 'bhavat
tad arkasyārkatvam
yad arkaparṇena juhoti sayonitvāya
yaṃ dviṣyāt tasya saṃcare paśūnāṃ nyasyet
yaḥ prathamaḥ paśur ākrāmati ta ārtim ārchanti
yā uttamās tā yajamānaṃ vācayet
etā vai devatās svargyāḥ
tābhir eva svargaṃ lokam eti
etā vai devatā abhicaraṇīyāḥ
yaṃ dviṣyāt taṃ brūyād amuṃ vo jambhe dadhāmīti
etābhya evainaṃ devatābhya āvṛścati
tājak pradhanvati
aśmann ūrjaṃ parvate śiśriyāṇām ity adbhiḥ pariṣiñcati
prajāpater vā eṣa raso yad āpaḥ
prajāpater evainaṃ rasena tarpayati
sa enaṃ tṛptaḥ prīto 'kṣudhyann upatiṣṭhate
aśman te kṣud yaṃ dviṣmas taṃ te śug ṛcchatv iti yam eva dveṣṭi tam asya kṣudhā ca śucā cārpayati
triḥ pariṣiñcati
traya ime lokāḥ
ebhya evainaṃ lokebhyaś śamayati
triḥ punar apariṣiñcan paryeti
tat ṣaṭ sampadyate
ṣaḍ vā ṛtavaḥ
ṛtubhya evainaṃ śamayati
yady abhicaret triḥ punar apariṣiñcan parītya yā dakṣiṇā śroṇis tasyāṃ prakṣiṇīyāt
idam aham amum āmuṣyāyaṇam amuṣya putraṃ prakṣiṇāmīti
yaivāgnau śuk tām ādāya tayainam arpayati
taṃ bhidyamānam anv ārtim ārchati
yan nāma gṛhṇāti mūlam evāsya cchinatti
varuṇamenir vā eṣa saṃcitaḥ
maṇḍūkena vikarṣati
maṇḍūkasyāyuṣā vyeti
na grāmyān paśūn hinasti nāraṇyān
tasmād etaṃ vasantā ca prāvṛṣi cābhigacchati
śucā hy eṣa ṛtaḥ
avakayā ca vetasaśākhayā ca vikarṣati
apāṃ vā etac charo yad avakāpām etat puṣyaṃ yad vetasaḥ
āpaś śāntāḥ
śāntābhir evāsya śucaṃ śamayati
tisṛbhiḥ
trivṛd vā agniḥ
yāvān evāgnis tasya śucaṃ śamayati
prajāpatiḥ prajā asṛjata
tā akṣudhyan
tābhyo 'nnaṃ prāyacchat
tā abruvan no 'bhūd iti
annaṃ pāvakam
yat pāvakavatīr bhavanty annādyāya
kam asmā agniś cikyānāya bhavati
saptabhir vikarṣayati
sapta vai chandāṃsi
chandobhir evāsya śucaṃ śamayati
aṣṭābhir vikarṣati
aṣṭākṣarā gāyatrī
gāyatro 'gniḥ
yāvān evāgnis tasya śucaṃ śamayati
saṃlupyotkare 'dhyasyati
eṣā vā asyāṃ śuk
śucy evāsya śucaṃ dadhāti
yaṃ dviṣyāt tam abhyasyet
śucaivainam arpayati
pañcagṛhīta ājye pañca hiraṇyaśalkān avāsyati
tejo vai hiraṇyam
āyur ghṛtam
tejasaivāsyāyur vyāghārayati
atho paṅktyaivāhutyāgnim ālabhate
namas te harase śociṣa ity adhikrāmati
namaskṛtya hi śreyāṃsam upacaranti
akṣṇayā vyāghārayaty ajāmitvāya
nṛṣade veḍ iti pratiṣṭhityai
hutādo vā anye devā ahutādo 'nye
agnicid attvaitān ubhayān avarunddhe
yaj juhoti cāva cokṣati tān eva prīṇāti tān avarunddhe
te 'syobhaye prītā yajñe bhavanti
gurumuṣṭināvokṣati
sa hi prājāpatyatamaḥ
tenāsya na hutaṃ bhavati nāhutam
kṛṣṇājinasyopānahau kurute
brahmaṇo vā etad rūpaṃ yat kṛṣṇājinam
mṛtyur agniḥ
brahmaṇaiva mṛtyor antardhatte
antar mṛtyor dhatte
antar annādyād anyatarām upānahaṃ kurvīta
antar mṛtyor dhatte
avānnādyaṃ runddhe
prāṇair vā eṣa paśubhir vyṛdhyate yo 'gniṃ cinute
taṃ prathamo 'dhikrāmati
prāṇadā vyānadā iti prāṇair evainaṃ samardhayati
varcodā varivodā iti prajā vai varcaḥ
paśavo varivaḥ
prajayā caivainaṃ paśubhiś ca samardhayati
prāṇadā apānadā ity avarohati
rūpeṇaiva
dvābhyām
dvipād yajamānaḥ pratiṣṭhityai
