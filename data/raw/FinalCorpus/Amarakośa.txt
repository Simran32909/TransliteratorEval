yasya jñānadayāsindhor agādhasyānaghā guṇāḥ
sevyatām akṣayo dhīrāḥ sa śriye cāmṛtāya ca
samāhṛtyānyatantrāṇi saṃkṣiptaiḥ pratisaṃskṛtaiḥ
sampūrṇam ucyate vargair nāmaliṅgānuśāsanam
prāyaśo rūpabhedena sāhacaryāc ca kutracit
strīpuṃnapuṃsakaṃ jñeyaṃ tadviśeṣavidheḥ kvacit
bhedākhyānāya na dvaṃdvo naikaśeṣo na saṃkaraḥ
kṛto 'tra bhinnaliṅgānām anuktānāṃ kramād ṛte
triliṅgyāṃ triṣv iti padaṃ mithune tu dvayoriti
niṣiddhaliṅgaṃ śeṣārthaṃ tvantāthādi na pūrvabhāk
svaravyayaṃ svarganākatridivatridaśālayāḥ
suraloko dyodivau dve striyāṃ klībe triviṣṭapam
amarā nirjarā devāstridaśā vibudhāḥ surāḥ
suparvāṇaḥ sumanasas tridiveśā divaukasaḥ
āditeyā diviṣado lekhā aditinandanāḥ
ādityā ṛbhavo 'svapnā amartyā amṛtāndhasaḥ
barhirmukhāḥ ṛtubhujo gīrvāṇā dānavārayaḥ
vṛndārakā daivatāni puṃsi vā devatāḥ striyām
ādityaviśvavasavas tuṣitābhāsvarānilāḥ
mahārājikasādhyāśca rudrāś ca gaṇadevatāḥ
vidyādharāpsaroyakṣarakṣogandharvakiṃnarāḥ
piśāco guhyakaḥ siddho bhūto 'mī devayonayaḥ
asurā daityadaiteyadanujendrāridānavāḥ
śukraśiṣyā ditisutāḥ pūrvadevāḥ suradviṣaḥ
sarvajñaḥ sugataḥ buddho dharmarājas tathāgataḥ
samantabhadro bhagavān mārajil lokajij jinaḥ
ṣaḍabhijño daśabalo 'dvayavādī vināyakaḥ
munīndraḥ śrīghanaḥ śāstā muniḥ śākyamunistu yaḥ
sa śākyasiṃhaḥ sarvārthasiddhaḥ śauddhodaniśca saḥ
gautamaścārkabandhuśca māyādevīsutaś ca saḥ
brahmātmabhūḥ surajyeṣṭhaḥ parameṣṭhī pitāmahaḥ
hiraṇyagarbho lokeśaḥ svayaṃbhūś caturānanaḥ
dhātābjayonirdruhiṇo viriñciḥ kamalāsanaḥ
sraṣṭā prajāpatirvedhā vidhātā viśvasṛg vidhiḥ
nābhijanmāṇḍajaḥ pūrvo nidhanaḥ kamalodbhavaḥ
sadānando rajomūrtiḥ satyako haṃsavāhanaḥ
viṣṇurnārāyaṇaḥ kṛṣṇo vaikuṇṭho viṣṭaraśravāḥ
dāmodaro hṛṣīkeśaḥ keśavo mādhavaḥ svabhūḥ
daityāriḥ puṇḍarīkākṣo govindo garuḍadhvajaḥ
pītāmbaro 'cyutaḥ śārṅgī viṣvakseno janārdanaḥ
upendra indrāvarajaścakrapāṇiścaturbhujaḥ
padmanābho madhuripurvāsudevastrivikramaḥ
devakīnandanaḥ śauriḥ śrīpatiḥ puruṣottamaḥ
vanamālī balidhvaṃsī kaṃsārātir adhokṣajaḥ
viśvambharaḥ kaiṭabhajidvidhuḥ śrīvatsalāñchanaḥ
purāṇapuruṣo yajñapuruṣo narakāntakaḥ
jalaśāyī viśvarūpo mukundo muramardanaḥ
vasudevo 'sya janakaḥ sa evānakadundubhiḥ
balabhadraḥ pralambaghno baladevo 'cyutāgrajaḥ
revatīramaṇo rāmaḥ kāmapālo halāyudhaḥ
nīlāmbaro rauhiṇeyas tālāṅko musalī halī
saṃkarṣaṇaḥ sīrapāṇiḥ kālindībhedano balaḥ
madano manmatho māraḥ pradyumno mīnaketanaḥ
kandarpo darpako 'naṅgaḥ kāmaḥ pañcaśaraḥ smaraḥ
śambarārirmanasijaḥ kusumeṣurananyajaḥ
puṣpadhanvā ratipatir makaradhvaja ātmabhūḥ
aravindamaśokaṃ ca cūtaṃ ca navamallikā
nīlotpalaṃ ca pañcaite pañcabāṇasya sāyakāḥ
unmādanastāpanaśca śoṣaṇaḥ stambhanastathā
sammohanaś ca kāmaś ca pañca bāṇāḥ prakīrtitāḥ
brahmasūr viśvaketuḥ syād aniruddha uṣāpatiḥ
lakṣmīḥ padmālayā padmā kamalā śrīr haripriyā
indirā lokamātā mā kṣīrodatanayā ramā
bhārgavī lokajananī kṣīrasāgarakanyakā
śaṅkho lakṣmīpateḥ pāñcajanyaścakraṃ sudarśanaḥ
kaumodakī gadā khaḍgo nandakaḥ kaustubho maṇiḥ
cāpaḥ śārṅgaṃ murāres tu śrīvatso lāñchanaṃ smṛtam
aśvāśca śaibyasugrīvameghapuṣpabalāhakāḥ
sārathirdāruko mantrī hy uddhavaś cānujo gadaḥ
garutmāngaruḍastārkṣyo vainateyaḥ khageśvaraḥ
nāgāntako viṣṇurathaḥ suparṇaḥ pannagāśanaḥ
śambhurīśaḥ paśupatiḥ śivaḥ śūlī maheśvaraḥ
īśvaraḥ śarva īśānaḥ śaṃkaraścandraśekharaḥ
bhūteśaḥ khaṇḍaparaśur girīśo giriśo mṛḍaḥ
mṛtyuṃjayaḥ kṛttivāsāḥ pinākī pramathādhipaḥ
ugraḥ kapardī śrīkaṇṭhaḥ śitikaṇṭhaḥ kapālabhṛt
vāmadevo mahādevo virūpākṣastrilocanaḥ
kṛśānuretāḥ sarvajño dhūrjaṭir nīlalohitaḥ
haraḥ smaraharo bhargas tryambakas tripurāntakaḥ
gaṅgādharo 'ndhakaripuḥ kratudhvaṃsī vṛṣadhvajaḥ
vyomakeśo bhavo bhīmaḥ sthāṇū rudra umāpatiḥ
ahirbudhnyo 'ṣṭamūrtiś ca gajāriś ca mahānaṭaḥ
kapardo 'sya jaṭājūṭaḥ pināko 'jagavaṃ dhanuḥ
pramathāḥ syuḥ pāriṣadā brāhmītyādyās tu mātaraḥ
vibhūtir bhūtir aiśvaryam aṇimādikam aṣṭadhā
aṇimā mahimā caiva garimā laghimā tathā
prāptiḥ prākāmyam īśitvaṃ vaśitvaṃ cāṣṭa siddhayaḥ
umā kātyāyanī gaurī kālī haimavatīśvarī
śivā bhavānī rudrāṇī śarvāṇī sarvamaṅgalā
aparṇā pārvatī durgā mṛḍānī caṇḍikāmbikā
āryā dākṣāyaṇī caiva girijā menakātmajā
karmamoṭī tu cāmuṇḍā carmamuṇḍā tu carcikā
vināyako vighnarājadvaimāturagaṇādhipāḥ
apy ekadantaherambalambodaragajānanāḥ
kārttikeyo mahāsenaḥ śarajanmā ṣaḍānanaḥ
pārvatīnandanaḥ skandaḥ senānīr agnibhūr guhaḥ
bāhuleyastārakajidviśākhaḥ śikhivāhanaḥ
ṣāṇmāturaḥ śaktidharaḥ kumāraḥ krauñcadāraṇaḥ
śṛṅgī bhṛṅgī riṭis tuṇḍī nandiko nandikeśvaraḥ
indro marutvān maghavā biḍaujāḥ pākaśāsanaḥ
vṛddhaśravāḥ sunāsīraḥ puruhūtaḥ puraṃdaraḥ
jiṣṇurlekharṣabhaḥ śakraḥ śatamanyurdivaspatiḥ
sutrāmā gotrabhid vajrī vāsavo vṛtrahā vṛṣā
vāstoṣpatiḥ surapatirbalārātiḥ śacīpatiḥ
jambhabhedī harihayaḥ svārāṇ namucisādanaḥ
saṃkrandano duścyavanas turāṣāṇ meghavāhanaḥ
ākhaṇḍalaḥ sahasrākṣa ṛbhukṣāstasya tu priyā
pulomajā śacīndrāṇī nagarī tvamarāvatī
haya uccaiḥśravāḥ sūto mātalirnandanaṃ vanam
syātprāsādo vaijayanto jayantaḥ pākaśāsaniḥ
airāvato 'bhramātaṅgairāvaṇābhramuvallabhāḥ
hrādinī vajramastrī syāt kuliśaṃ bhiduraṃ paviḥ
śatakoṭiḥ svaruḥ śambo dambholiraśanirdvayoḥ
vyomayānaṃ vimāno 'strī nāradādyāḥ surarṣayaḥ
syāt sudharmā devasabhā pīyūṣam amṛtaṃ sudhā
mandākinī viyadgaṅgā svarṇadī suradīrghikā
meruḥ sumerurhemādrī ratnasānuḥ surālayaḥ
pañcaite devataravo mandāraḥ pārijātakaḥ
saṃtānaḥ kalpavṛkṣaśca puṃsi vā haricandanam
sanatkumāro vaidhātraḥ svarvaidyāv aśvinīsutau
nāsatyāv aśvinau dasrāv āśvineyau ca tāv ubhau
striyāṃ bahuṣvapsarasaḥ svarveśyā urvaśīmukhāḥ
hāhā hāhāś caivamādyā gandharvās tridivaukasām
agnir vaiśvānaro vahnir vītihotro dhanaṃjayaḥ
kṛpīṭayonirjvalano jātavedās tanūnapāt
barhiḥ śuṣmā kṛṣṇavartmā śociṣkeśa uṣarbudhaḥ
āśrayāśo bṛhadbhānuḥ kṛśānuḥ pāvako 'nalaḥ
rohitāśvo vāyusakhaḥ śikhāvānāśuśukṣaṇiḥ
hiraṇyaretā hutabhug dahano havyavāhanaḥ
saptārcirdamunāḥ śukraś citrabhānur vibhāvasuḥ
śucirappittamaurvastu vāḍabo vaḍabānalaḥ
vahner dvayor jvālakīlāv arcir hetiḥ śikhāḥ striyām
triṣu sphuliṅgo 'gnikaṇaḥ saṃtāpaḥ saṃjvaraḥ samau
ulkā syāt nirgatajvālā bhātirbhasitabhasmanī
kṣāro rakṣā ca dāvastu davo vanahutāśanaḥ
dharmarājaḥ pitṛpatiḥ samavartī paretarāṭ
kṛtānto yamunābhrātā śamano yamarāḍ yamaḥ
kālo daṇḍadharaḥ śrāddhadevo vaivasvato 'ntakaḥ
rākṣasaḥ koṇapaḥ kravyāt kravyādo 'srapa āśaraḥ
rātriṃcaro rātricaraḥ karburo nikaṣātmajaḥ
yātudhānaḥ puṇyajano nairṛto yāturakṣasī
pracetā varuṇaḥ pāśī yādasāṃpatir appatiḥ
śvasanaḥ sparśano vāyurmātariśvā sadāgatiḥ
pṛṣadaśvo gandhavaho gandhavāhānilāśugāḥ
samīramārutamarut jagatprāṇasamīraṇāḥ
nabhasvadvātapavanapavamānaprabhañjanāḥ
prakampano mahāvāto jhañjhāvātaḥ savṛṣṭikaḥ
prāṇo 'pānaḥ samānaścodānavyānau ca vāyavaḥ
śarīrasthā ime raṃhastarasī tu rayaḥ syadaḥ
javo 'tha śīghraṃ tvaritaṃ laghu kṣipramaraṃ drutam
satvaraṃ capalaṃ tūrṇam avilambitam āśu ca
satate 'nāratāśrāntasaṃtatāviratāniśam
nityānavaratājasramapyathātiśayo bharaḥ
ativelabhṛśātyarthātimātrodgāḍhanirbharam
tīvraikāntanitāntāni gāḍhabāḍhadṛḍhāni ca
klībe śīghrādyasattve syāt triṣveṣāṃ sattvagāmi yat
kuberastryambakasakho yakṣarāḍ guhyakeśvaraḥ
manuṣyadharmā dhanado rājarājo dhanādhipaḥ
kiṃnareśo vaiśravaṇaḥ paulastyo naravāhanaḥ
yakṣaikapiṅgailavilaśrīdapuṇyajaneśvarāḥ
asyodyānaṃ caitrarathaṃ putrastu nalakūbaraḥ
kailāsaḥ sthānamalakā pūr vimānaṃ tu puṣpakam
syāt kiṃnaraḥ kimpuruṣas turaṃgavadano mayuḥ
nidhirnā śevadhir bhedāḥ padmaśaṅkhādayo nidheḥ
mahāpadmaśca padmaśca śaṅkho makarakacchapau
mukundakundanīlāśca kharvaśca nidhayo nava
dyodivau dve striyāmabhraṃ vyoma puṣkaramambaram
nabho 'ntarikṣaṃ gaganamanantaṃ suravartma kham
viyad viṣṇupadaṃ vā tu puṃsyākāśavihāyasī
vihāsayo 'pi nāko 'pi dyur api syāt tadavyam
tārāpatho 'ntarikṣaṃ ca meghādhvā ca mahābilam
vihāyāḥ śakune puṃsi gagane puṃnapuṃsakam
diśastu kakubhaḥ kāṣṭhā āśāśca haritaśca tāḥ
prācyavācīpratīcyas tāḥ pūrvadakṣiṇapaścimāḥ
uttarā dig udīcī syād diśyaṃ tu triṣu digbhave
avāgbhavam avācīnam udīcīnam udagbhavam
pratyagbhavaṃ pratīcīnaṃ prācīnaṃ prāgbhavaṃ triṣu
indro vahniḥ pitṛpatirnairṛto varuṇo marut
kubera īśaḥ patayaḥ pūrvādīnāṃ diśāṃ kramāt
raviḥ śukro mahīsānuḥ svarbhānurbhānujo vidhuḥ
budho bṛhaspatiś ceti diśāṃ caiva tathā grahāḥ
airāvataḥ puṇḍarīko vāmanaḥ kumudo 'ñjanaḥ
puṣpadantaḥ sārvabhaumaḥ supratīkaśca diggajāḥ
kariṇyo 'bhramukapilāpiṅgalānupamāḥ kramāt
tāmrakarṇī śubhradantī cāṅganā cāñjanāvatī
klībāvyayaṃ tv apadiśaṃ diśormadhye vidik striyām
abhyantaraṃ tv antarālaṃ cakravālaṃ tu maṇḍalam
abhraṃ megho vārivāhaḥ stanayitnurbalāhakaḥ
dhārādharo jaladharastaḍitvān vārido 'mbubhṛt
ghanajīmūtamudirajalamugdhāmayonayaḥ
kādambinī meghamālā triṣu meghabhave 'bhriyam
stanitaṃ garjitam meghanirghoṣe rasitādi ca
śampā śatahradāhrādinyairāvatyaḥ kṣaṇaprabhā
taḍit saudāmanī vidyuc cañcalā capalā api
sphūrjathur vajranirghoṣo meghajyotiriraṃmadaḥ
indrāyudhaṃ śakradhanustadeva ṛjurohitam
vṛṣṭivarṣaṃ tadvighāte 'vagrāhāvagrahau samau
dhārāsampāta āsāraḥ śīkaro 'mbukaṇāḥ smṛtāḥ
varṣopalastu karakā meghacchanne 'hni durdinam
antardhā vyavadhā puṃsi tv antardhir apavāraṇam
apidhānatirodhānapidhānācchādanāni ca
himāṃśuścandramāścandra induḥ kumudabāndhavaḥ
vidhuḥ sudhāṃśuḥ śubhrāṃśuroṣadhīśo niśāpatiḥ
abjo jaivātṛkaḥ somo glaur mṛgāṅkaḥ kalānidhiḥ
dvijarājaḥ śaśadharo nakṣatreśaḥ kṣapākaraḥ
kalā tu ṣoḍaśo bhāgo bimbo 'strī maṇḍalaṃ triṣu
bhittaṃ śakalakhaṇḍe vā puṃsyardho 'rdhaṃ same 'ṃśake
candrikā kaumudī jyotsnā prasādas tu prasannatā
kalaṅkāṅkau lāñchanaṃ ca cihnaṃ lakṣma ca lakṣaṇam
suṣamā paramā śobhā śobhā kāntir dyutiś chaviḥ
avaśyāyastu nīhārastuṣārastuhinaṃ himam
prāleyaṃ mihikā cātha himānī himasaṃhatiḥ
śītaṃ guṇe tadvadarthāḥ suṣīmaḥ śiśiro jaḍaḥ
tuṣāraḥ śītalaḥ śīto himaḥ saptānyaliṅgakāḥ
dhruva auttānapādiḥ syāt agastyaḥ kumbhasambhavaḥ
maitrāvaruṇir asyaiva lopāmudrā sadharmiṇī
nakṣatramṛkṣaṃ bhaṃ tārā tārakāpyuḍu vā striyām
dākṣāyiṇyo 'śvinītyāditārā aśvayug aśvinī
rādhāviśākhā puṣye tu sidhyatiṣyau śraviṣṭhayā
samā dhaniṣṭhāḥ syuḥ proṣṭhapadā bhādrapadāḥ striyaḥ
mṛgaśīrṣaṃ mṛgaśirastasmin evāgrahāyaṇī
ilvalāstacchirodeśe tārakā nivasanti yāḥ
bṛhaspatiḥ surācāryo gīṣpatir dhiṣaṇo guruḥ
jīva āṅgiraso vācaspatiś citraśikhaṇḍijaḥ
śukro daityaguruḥ kāvya uśanā bhārgavaḥ kaviḥ
aṅgārakaḥ kujo bhaumo lohitāṅgo mahīsutaḥ
rauhiṇeyo budhaḥ saumyaḥ samau sauriśanaiścarau
tamas tu rāhuḥ svarbhānuḥ saiṃhikeyo vidhuṃtudaḥ
saptarṣayo marīcyatrimukhāś citraśikhaṇḍinaḥ
rāśīnām udayo lagnaṃ te tu meṣavṛṣādayaḥ
sūrasūryāryamādityadvādaśātmadivākarāḥ
bhāskarāhaskarabradhnaprabhākaravibhākarāḥ
bhāsvadvivasvatsaptāśvaharidaśvoṣṇaraśmayaḥ
vikartanārkamārtaṇḍamihirāruṇapūṣaṇaḥ
dyumaṇistaraṇirmitraścitrabhānurvirocanaḥ
vibhāvasur grahapatis tviṣāṃpatir aharpatiḥ
bhānurhaṃsaḥ sahasrāṃśustapanaḥ savitā raviḥ
padmākṣas tejasāṃrāśiś chāyānāthas tamisrahā
karmasākṣī jagaccakṣurlokabandhustrayītanuḥ
pradyotano dinamaṇiḥ khadyoto lokabāndhavaḥ
ino bhago bhāmanidhiś cāṃśumāly añjinīpatiḥ
māṭharaḥ piṅgalo daṇḍaścaṇḍāṃśoḥ pāripārśvikāḥ
sūrasūto 'ruṇo 'nūruḥ kāśyapir garuḍāgrajaḥ
pariveṣastuparidhirupasūryakamaṇḍale
kiraṇosramayūkhāṃśugabhastighṛṇiraśmayaḥ
bhānuḥ karo marīciḥ strīpuṃsayordīdhitiḥ striyām
syuḥ prabhā rug rucis tviḍ bhābhāś chavidyutidīptayaḥ
rociḥ śocir ubhe klībe prakāśo dyota ātapaḥ
koṣṇaṃ kavoṣṇaṃ mandoṣṇaṃ kaduṣṇaṃ triṣu tadvati
tigmaṃ tīkṣṇaṃ kharaṃ tadvan mṛgatṛṣṇā marīcikā
kālo diṣṭo 'py anehāpi samayo 'py atha pakṣatiḥ
pratipad dve ime strītve tadādyāstithayo dvayoḥ
ghasro dināhanī vā tu klībe divasavāsarau
pratyūṣo 'harmukhaṃ kalyam uṣaḥpratyuṣasī api
vyuṣṭaṃ vibhātaṃ dve klībe puṃsi gosarga iṣyate
prabhātaṃ ca dinānte tu sāyaṃ saṃdhyā pitṛprasūḥ
prāhṇāparāhṇamadhyāhnas trisaṃdhyam atha śarvarī
niśā niśīthinī rātristriyāmā kṣaṇadā kṣapā
vibhāvarītamasvinyau rajanī yāminī tamī
tamisrā tāmasī rātrirjyautsnī candrikayānvitā
āgāmivartamānāharyuktāyāṃ niśi pakṣiṇī
gaṇarātraṃ niśā bahvyaḥ pradoṣo rajanīmukham
ardharātraniśīthau dvau dvau yāmapraharau samau
sa parvasaṃdhiḥ pratipatpañcadaśyor yad antaram
pakṣāntau pañcadaśyau dve paurṇamāsī tu paurṇimā
kalāhīne sānumatiḥ pūrṇe rākā niśākare
amāvāsyā tv amāvasyā darśaḥ sūryendusaṃgamaḥ
sā dṛṣṭenduḥ sinīvālī sā naṣṭendukalā kuhūḥ
uparāgo graho rāhugraste tv indau ca pūṣṇi ca
sopaplavoparaktau dvau agnyutpāta upāhitaḥ
ekayoktyā puṣpavantau divākaraniśākarau
aṣṭādaśa nimeṣāstu kāṣṭhā triṃśat tu tāḥ kalā
tāstu triṃśat kṣaṇaste tu muhūrto dvādaśāstriyām
te tu triṃśadahorātraḥ pakṣaste daśapañca ca
pakṣau pūrvāparau śuklakṛṣṇau māsastu tāv ubhau
dvau dvau mārgādi māsau syādṛtustairayanaṃ tribhiḥ
ayane dve gatirudagdakṣiṇārkasya vatsaraḥ
samarātridive kāle viṣuvadviṣuvaṃ ca tat
puṣpayuktā paurṇamāsī pauṣī māse tu yatra sā
nāmnā sa pauṣo māghādyāś caivam ekādaśāpare
mārgaśīrṣe sahā mārga āgrahāyaṇikaśca saḥ
pauṣe taiṣasahasyau dvau tapā māghe 'tha phālgune
syāttapasyaḥ phālgunikaḥ syāccaitre caitriko madhuḥ
vaiśākhe mādhavo rādho jyeṣṭhe śukraḥ śucistvayam
āṣāḍhe śrāvaṇe tu syānnabhāḥ śrāvaṇikaśca saḥ
syur nabhasyaprauṣṭhapadabhādrabhādrapadāḥ samāḥ
syādāśvina iṣo 'pyāśvayujo 'pi syāttukārtike
bāhulorjau kārtikiko hemantaḥ śiśiro 'striyām
vasante puṣpasamayaḥ surabhirgrīṣma ūṣmakaḥ
nidāgha uṣṇopagama uṣṇa ūṣmāgamas tapaḥ
striyāṃ prāvṛṭ striyāṃ bhūmni varṣā atha śaratstriyām
ṣaḍamī ṛtavaḥ puṃsi mārgādīnāṃ yugaiḥ kramāt
saṃvatsaro vatsaro 'bdo hāyano 'strī śaratsamāḥ
māsena syādahorātraḥ paitro varṣeṇa daivataḥ
daive yugasahasre dve brāhmaḥ kalpau tu tau nṝṇām
manvantaraṃ tu divyānāṃ yugānāmekasaptatiḥ
saṃvartaḥ pralayaḥ kalpaḥ kṣayaḥ kalpānta ityapi
astrī paṅkaṃ pumānpāpmā pāpaṃ kilbiṣakalmaṣam
kaluṣaṃ vṛjinaino 'ghamaṃho duritaduṣkṛtam
syāddharmamastriyāṃ puṇyaśreyasī sukṛtaṃ vṛṣaḥ
mutprītiḥ pramado harṣaḥ pramodāmodasammadāḥ
syādānandathurānandaḥ śarmaśātasukhāni ca
śvaḥ śreyasaṃ śivaṃ bhadraṃ kalyāṇaṃ maṅgalaṃ śubham
bhāvukaṃ bhavikaṃ bhavyaṃ kuśalaṃ kṣemamastriyām
śastaṃ cātha triṣu dravye pāpaṃ puṇyaṃ sukhādi ca
matallikā macarcikā prakāṇḍamuddhatallajau
praśastavācakāny amūny ayaḥ śubhāvaho vidhiḥ
daivaṃ diṣṭaṃ bhāgadheyaṃ bhāgyaṃ strī niyatirvidhiḥ
hetur nā kāraṇaṃ bījaṃ nidānaṃ tv ādikāraṇam
kṣetrajña ātmā puruṣaḥ pradhānaṃ prakṛtiḥ striyām
viśeṣaḥ kāliko 'vasthā guṇāḥ sattvaṃ rajastamaḥ
janurjananajanmāni janirutpattirudbhavaḥ
prāṇī tu cetano janmī jantujanyuśarīriṇaḥ
jātirjātaṃ ca sāmānyaṃ vyaktistu pṛthagātmatā
cittaṃ tu ceto hṛdayaṃ svāntaṃ hṛnmānasaṃ manaḥ
buddhirmanīṣā dhiṣaṇā dhīḥ prajñā śemuṣī matiḥ
prekṣopalabdhiś cit saṃvit pratipaj jñapticetanāḥ
dhīr dhāraṇāvatī medhā saṃkalpaḥ karma mānasam
avadhānaṃ samādhānaṃ praṇidhānam tathaiva ca
cittābhogo manaskāraścarcā saṃkhyā vicāraṇā
vimarśo bhāvanā caiva vāsanā ca nigadyate
adhyāhārastarka ūho vicikitsā tu saṃśayaḥ
saṃdehadvāparau cātha samau nirṇayaniścayau
mithyādṛṣṭir nāstikatā vyāpādo drohacintanam
samau siddhāntarāddhāntau bhrāntir mithyāmatir bhramaḥ
saṃvid āgūḥ pratijñānaṃ niyamāśravasaṃśravāḥ
aṅgīkārābhyupagamapratiśravasamādhayaḥ
mokṣe dhīr jñānam anyatra vijñānaṃ śilpaśāstrayoḥ
muktiḥ kaivalyanirvāṇaśreyoniḥśreyasāmṛtam
mokṣo 'pavargo 'thājñānam avidyāhaṃmatiḥ striyām
rūpaṃ śabdo gandharasasparśāśca viṣayā amī
gocarā indriyārthāśca hṛṣīkaṃ viṣayīndriyam
karmendriyaṃ tu pāyvādi manonetrādi dhīndriyam
tuvaras tu kaṣāyo 'strī madhuro lavaṇaḥ kaṭuḥ
tikto 'mlaśca rasāḥ puṃsi tadvatsu ṣaḍamī triṣu
vimardotthe parimalo gandhe janamanohare
āmodaḥ so 'tinirhārī vācyaliṅgatvam āguṇāt
samākarṣī tu nirhārī surabhirghrāṇatarpaṇaḥ
iṣṭagandhaḥ sugandhiḥ syādāmodī mukhavāsanaḥ
pūtigandhastu durgandho visraṃ syādāmagandhi yat
śuklaśubhraśuciśvetaviśadaśyetapāṇḍarāḥ
avadātaḥ sito gauro 'valakṣo dhavalo 'rjunaḥ
hariṇaḥ pāṇḍuraḥ pāṇḍurīṣatpāṇḍustu dhūsaraḥ
kṛṣṇe nīlāsitaśyāmakālaśyāmalamecakāḥ
pīto gauro haridrābhaḥ palāśo harito harit
lohito rohito raktaḥ śoṇaḥ kokanadacchaviḥ
avyaktarāgastvaruṇaḥ śvetaraktastu pāṭalaḥ
śyāvaḥ syātkapiśo dhūmradhūmalau kṛṣṇalohite
kaḍāraḥ kapilaḥ piṅgapiśaṅgau kadrupiṅgalau
citraṃ kirmīrakalmāṣaśabalaitāśca karbure
guṇe śuklādayaḥ puṃsi guṇiliṅgāstu tadvati
brāhmī tu bhāratī bhāṣā gīr vāg vāṇī sarasvatī
vyāhāra uktir lapitaṃ bhāṣitaṃ vacanaṃ vacaḥ
apabhraṃśo 'paśabdaḥ syācchāstre śabdastu vācakaḥ
tiṅ subantacayo vākyaṃ kriyā vā kārakānvitā
śrutiḥ strī veda āmnāyastrayī dharmastu tadvidhiḥ
striyāmṛk sāmayajuṣī iti vedāstrayastrayī
śikṣetyādi śruter aṅgam oṃkārapraṇavau samau
itihāsaḥ purāvṛttam udāttādyās trayaḥ svarāḥ
ānvīkṣikī daṇḍanītistarkavidyārthaśāstrayoḥ
ākhyāyikopalabdhārthā purāṇaṃ pañcalakṣaṇam
prabandhakalpanā kathā pravahlikā prahelikā
smṛtistu dharmasaṃhitā samāhṛtistu saṃgrahaḥ
samasyā tu samāsārthā kiṃvadantī janaśrutiḥ
vārttā pravṛttirvṛttānta udantaḥ syādathāhvayaḥ
ākhyāhve abhidhānaṃ ca nāmadheyaṃ ca nāma ca
hūtirākāraṇāhvānaṃ saṃhūtirbahubhiḥ kṛtā
vivādo vyavahāraḥ syādupanyāsastu vāṅmukham
upodghāta udāhāraḥ śapanaṃ śapathaḥ pumān
praśno 'nuyogaḥ pṛcchā ca prativākyottare same
mithyābhiyogo 'bhyākhyānamatha mithyābhiśaṃsanam
abhiśāpaḥ praṇādastu śabdaḥ syādanurāgajaḥ
yaśaḥ kīrtiḥ samajñā ca stavaḥ stotraṃ stutirnutiḥ
āmreḍitaṃ dvistriruktamuccairghuṣṭaṃ tu ghoṣaṇā
kākuḥ striyāṃ vikāro yaḥ śokabhītyādibhirdhvaneḥ
avarṇākṣepanirvādaparīvādāpavādavat
upakrośo jugupsā ca kutsā nindā ca garhaṇe
pāruṣyamativādaḥ syād bhartsanaṃ tv apakāragīḥ
yaḥ saninda upālambhastatra syātparibhāṣaṇam
tatra tv ākṣāraṇā yaḥ syādākrośo maithunaṃ prati
syād ābhāṣaṇam ālāpaḥ pralāpo 'narthakaṃ vacaḥ
anulāpo muhurbhāṣā vilāpaḥ paridevanam
vipralāpo virodhoktiḥ saṃlāpo bhāṣaṇaṃ mithaḥ
supralāpaḥ suvacanam apalāpas tu nihnavaḥ
codyam ākṣepābhiyogau śāpākrośau dureṣaṇā
astrī cāṭu caṭu ślāghā premṇā mithyāvikatthanam
saṃdeśavāgvācikaṃ syād vāgbhedāstu triṣūttare
ruśatī vāg akalyāṇī syātkalyā tu śubhātmikā
atyarthamadhuraṃ sāntvaṃ saṃgataṃ hṛdayaṃgamam
niṣṭhuraṃ paruṣaṃ grāmyamaślīlaṃ sūnṛtaṃ priye
satye 'tha saṃkulakliṣṭe parasparaparāhate
luptavarṇapadaṃ grastaṃ nirastaṃ tvaritoditam
jambūkṛtaṃ saniṣṭhīvam abaddhaṃ syādanarthakam
anakṣaramavācyaṃ syādāhataṃ tu mṛṣārthakam
solluṭhanaṃ tu sotprāsaṃ maṇitaṃ ratikūjitam
śrāvyaṃ hṛdyaṃ manohāri vispaṣṭaṃ prakaṭoditam
atha mliṣṭamavispaṣṭaṃ vitathaṃ tv anṛtaṃ vacaḥ
satyaṃ tathyamṛtaṃ samyagamūni triṣu tadvati
śabde ninādaninadadhvanidhvānaravasvanāḥ
svānanirghoṣanirhrādanādanisvānanisvanāḥ
āravārāvasaṃrāvavirāvā atha marmaraḥ
svanite vastraparṇānāṃ bhūṣaṇānāṃ tu śiñjitam
nikvāṇo nikvaṇaḥ kvāṇaḥ kvaṇaḥ kvaṇanamityapi
vīṇāyāḥ kvaṇite prādeḥ prakvāṇaprakvaṇādayaḥ
kolāhalaḥ kalakalas tiraścāṃ vāśitaṃ rutam
strī pratiśrutpratidhvāne gītaṃ gānamime same
niṣādarṣabhagāndhāraṣaḍjamadhyamadhaivatāḥ
pañcamaś cety amī sapta tantrīkaṇṭhotthitāḥ svarāḥ
kākalī tu kale sūkṣme dhvanī tu madhurāsphuṭe
kalo mandrastu gambhīre tāro 'tyuccaistrayastriṣu
nṝṇām urasi madhyastho dvāviṃśatividho dhvaniḥ
sa mandraḥ kaṇṭhamadhyasthastāraḥ śirasi gīyate
samanvitalayastvekatālo vīṇā tu vallakī
tripañcī sā tu tantrībhiḥ saptabhiḥ parivādinī
tataṃ vīṇādikaṃ vādyamānaddhaṃ murajādikam
vaṃśādikaṃ tu suṣiraṃ kāṃsyatālādikaṃ ghanam
caturvidhamidaṃ vādyaṃ vāditrātodyanāmakam
mṛdaṅgā murajā bhedās tv aṅkyāliṅgyordhvakās trayaḥ
syād yaśaḥpaṭaho ḍhakkā bherī strī dundubhiḥ pumān
ānakaḥ paṭaho 'strī syāt koṇo vīṇādi vādanam
vīṇādaṇḍaḥ pravālaḥ syāt kakubhastu prasevakaḥ
kolambakastu kāyo 'syā upanāho nibandhanam
vādyaprabhedā ḍamarumaḍḍuḍiṇḍimajharjharāḥ
mardalaḥ paṇavo 'nye ca nartakīlāsike same
vilambitaṃ drutaṃ madhyaṃ tattvamogho ghanaṃ kramāt
tālaḥ kālakriyāmānaṃ layaḥ sāmyam athāstriyām
tāṇḍavaṃ naṭanaṃ nāṭyaṃ lāsyaṃ nṛtyaṃ ca nartane
tauryatrikaṃ nṛtyagītavādyaṃ nāṭyamidaṃ trayam
bhrakuṃsaś ca bhrukuṃsaś ca bhrūkuṃsaśceti nartakaḥ
strīveṣadhārī puruṣo nāṭyoktau gaṇikājjukā
bhaginīpatir ābutto bhāvo vidvānathāvukaḥ
janako yuvarājastu kumāro bhartṛdārakaḥ
rājā bhaṭṭārako devastatsutā bhartṛdārikā
devī kṛtābhiṣekāyāmitarāsu tu bhaṭṭinī
abrahmaṇyam avadhyoktau rājaśyālas tu rāṣṭriyaḥ
ambā mātātha bālā syādvāsūrāryastu māriṣaḥ
attikā bhaginī jyeṣṭhā niṣṭhānirvahaṇe same
haṇḍe hañje halāhvāne nīcāṃ ceṭīṃ sakhīṃ prati
aṅgahāro 'ṅgavikṣepo vyañjakābhinayau samau
nirvṛtte tv aṅgasattvābhyāṃ dve triṣvāṅgikasāttvike
śṛṅgāravīrakaruṇādbhutahāsyabhayānakāḥ
bībhatsaraudrau ca rasāḥ śṛṅgāraḥ śucirujjvalaḥ
utsāhavardhano vīraḥ kāruṇyaṃ karuṇā ghṛṇā
kṛpā dayānukampā syādanukrośo 'pyatho hasaḥ
hāso hāsyaṃ ca bībhatsaṃ vikṛtaṃ triṣvidaṃ dvayam
vismayo 'dbhutamāścaryaṃ citramapyatha bhairavam
dāruṇaṃ bhīṣaṇaṃ bhīṣmaṃ ghoraṃ bhīmaṃ bhayānakam
bhayaṅkaraṃ pratibhayaṃ raudraṃ tūgramamī triṣu
caturdaśa daras trāso bhītir bhīḥ sādhvasaṃ bhayam
vikāro mānaso bhāvo 'nubhāvo bhāvabodhakaḥ
garvo 'bhimāno 'haṃkāro mānaś cittasamunnatiḥ
darpo 'valoko 'vaṣṭambhaś cittodrekaḥ smayo madaḥ
anādaraḥ paribhavaḥ parībhāvas tiraskriyā
rīḍhāvamānanāvajñāvahelanam asūrkṣaṇam
mandākṣaṃ hrīstrapā vrīḍā lajjā sāpatrapānyataḥ
kṣāntistitikṣābhidhyā tu parasya viṣaye spṛhā
akṣāntirīrṣyāsūyā tu doṣāropo guṇeṣv api
vairaṃ virodho vidveṣo manyuśokau tu śuk striyām
paścāttāpo 'nutāpaś ca vipratīsāra ityapi
kopakrodhāmarṣaroṣapratighā ruṭkrudhau striyau
śucau tu carite śīlamunmādaścittavibhramaḥ
premā nā priyatā hārdaṃ premasneho 'tha dohadam
icchā kāṅkṣā spṛhehā tṛḍ vāñchā lipsā manorathaḥ
kāmo 'bhilāṣastarṣaśca so 'tyarthaṃ lālasā dvayoḥ
upādhir nā dharmacintā puṃsyādhirmānasī vyathā
syāc cintā smṛtirādhyānamutkaṇṭhotkalike same
utsāho 'dhyavasāyaḥ syāt sa vīryam atiśaktibhāk
kapaṭo 'strī vyājadambhopadhayaś chadmakaitave
kusṛtirnikṛtiḥ śāṭhyaṃ pramādo 'navadhānatā
kautūhalaṃ kautukaṃ ca kutukaṃ ca kutūhalam
strīṇāṃ vilāsabibbokavibhramā lalitaṃ tathā
helā līletyamī hāvāḥ kriyāḥ śṛṅgārabhāvajāḥ
dravakeliparīhāsāḥ krīḍā līlā ca narma ca
vyājo 'padeśo lakṣyaṃ ca krīḍā khelā ca kūrdanam
gharmo nidāghaḥ svedaḥ syātpralayo naṣṭaceṣṭatā
avahitthākāraguptiḥ samau saṃvegasambhramau
syādācchuritakaṃ hāsaḥ sotprāsaḥ sa manāk smitam
madhyamaḥ syādvihasitaṃ romāñco romaharṣaṇam
kranditaṃ ruditam kruṣṭaṃ jṛmbhastu triṣu jṛmbhaṇam
vipralambho visaṃvādo riṅgaṇaṃ skhalanaṃ same
syān nidrā śayanaṃ svāpaḥ svapnaḥ saṃveśa ityapi
tandrī pramīlā bhrakuṭir bhrukuṭir bhrūkuṭiḥ striyām
adṛṣṭiḥ syādasaumye 'kṣṇi saṃsiddhiprakṛtī tv ime
svarūpaṃ ca svabhāvaśca nisargaścātha vepathuḥ
kampo 'tha kṣaṇa uddharṣo maha uddhava utsavaḥ
adhobhuvanapātālaṃ balisadma rasātalam
nāgaloko 'tha kuharaṃ suṣiraṃ vivaraṃ bilam
chidraṃ nirvyathanaṃ rokaṃ randhraṃ śvabhraṃ vapā suṣiḥ
gartāvaṭau bhuvi śvabhre sarandhre suṣiraṃ triṣu
andhakāro 'striyāṃ dhvāntaṃ tamisraṃ timiraṃ tamaḥ
dhvānte gāḍhe 'ndhatamasaṃ kṣīṇe 'vatamasaṃ tamaḥ
viṣvak saṃtamasaṃ nāgāḥ kādraveyāstadīśvare
śeṣo 'nanto vāsukistu sarparājo 'tha gonase
tilitsaḥ syādajagare śayurvāhasa ity ubhau
alagardo jalavyālaḥ samau rājilaḍuṇḍubhau
māludhāno mātulāhir nirmukto muktakañcukaḥ
sarpaḥ pṛdākurbhujago bhujaṃgo 'hir bhujaṃgamaḥ
āśīviṣo viṣadharaścakrī vyālaḥ sarīsṛpaḥ
kuṇḍalī gūḍhapāccakṣuḥśravāḥ kākodaraḥ phaṇī
darvīkaro dīrghapṛṣṭho dandaśūko bileśayaḥ
uragaḥ pannago bhogī jihmagaḥ pavanāśanaḥ
lelihāno dvirasano gokarṇaḥ kañcukī tathā
kumbhīnasaḥ phaṇadharo harir bhogadharas tathā
aheḥ śarīraṃ bhogaḥ syād āśīr apy ahidaṃṣṭrikā
triṣvāheyaṃ viṣāsthyādi sphaṭāyāṃ tu phaṇā dvayoḥ
samau kañcukanirmokau kṣveḍastu garalaṃ viṣam
puṃsi klībe ca kākolakālakūṭahalāhalāḥ
saurāṣṭrikaḥ śauklikeyo brahmaputraḥ pradīpanaḥ
dārado vatsanābhaśca viṣabhedā amī nava
viṣavaidyo jāṅguliko vyālagrāhy ahituṇḍikaḥ
syān nārakas tu narako nirayo durgatiḥ striyām
tadbhedās tapanāvīcimahārauravarauravāḥ
saṃghātaḥ kālasūtraṃ cetyādyāḥ sattvāstu nārakāḥ
pretā vaitaraṇī sindhuḥ syādalakṣmīstu nirṛtiḥ
viṣṭirājūḥ kāraṇā tu yātanā tīvravedanā
pīḍā bādhā vyathā duḥkhamāmanasyaṃ prasūtijam
syātkaṣṭaṃ kṛcchramābhīlaṃ triṣveṣāṃ bhedyagāmi yat
samudro 'bdhirakūpāraḥ pārāvāraḥ saritpatiḥ
udanvānudadhiḥ sindhuḥ sarasvānsāgaro 'rṇavaḥ
ratnākaro jalanidhiryādaḥpatirapāmpatiḥ
tasya prabhedāḥ kṣīrodo lavaṇodas tathāpare
āpaḥ strī bhūmni vārvāri salilaṃ kamalaṃ jalam
payaḥ kīlālamamṛtaṃ jīvanaṃ bhuvanaṃ vanam
kabandhamudakaṃ pāthaḥ puṣkaraṃ sarvatomukham
ambho'rṇas toyapānīyanīrakṣīro 'mbuśambaram
meghapuṣpaṃ ghanarasastriṣu dve āpyam ammayam
bhaṅgas taraṃga ūrmirvā striyāṃ vīcirathormiṣu
mahatsūllolakallolau syādāvarto 'mbhasāṃ bhramaḥ
pṛṣanti bindupṛṣatāḥ pumāṃso vipruṣaḥ striyām
cakrāṇi puṭabhedāḥ syur bhramāś ca jalanirgamāḥ
kūlaṃ rodhaś ca tīraṃ ca pratīraṃ ca taṭaṃ triṣu
pārāvāre parārvācī tīre pātraṃ tadantaram
dvīpo 'striyāmantarīpaṃ yadantarvāriṇastaṭam
toyotthitaṃ tatpulinaṃ saikataṃ sikatāmayam
niṣadvarastu jambālaḥ paṅko 'strī śādakardamau
jalocchvāsāḥ parīvāhāḥ kūpakāstu vidārakāḥ
nāvyaṃ triliṅgaṃ nautārye striyāṃ naustaraṇistariḥ
uḍupaṃ tu plavaḥ kolaḥ sroto 'mbusaraṇaṃ svataḥ
ātarastarapaṇyaṃ syād droṇī kāṣṭhāmbuvāhinī
sāṃyātrikaḥ potavaṇik karṇadhāras tu nāvikaḥ
niyāmakāḥ potavāhāḥ kūpako guṇavṛkṣakaḥ
naukādaṇḍaḥ kṣepaṇī syād aritraṃ kenipātakaḥ
abhriḥ strī kāṣṭhakuddālaḥ sekapātraṃ tu secanam
klībe 'rdhanāvaṃ nāvo 'rdhe 'tītanauke 'tinu triṣu
triṣvāgādhātprasanno 'cchaḥ kaluṣo 'naccha āvilaḥ
nimnaṃ gabhīraṃ gambhīramuttānaṃ tadviparyaye
agādhamatalasparśe kaivarte dāśadhīvarau
ānāyaḥ puṃsi jālaṃ syācchaṇasūtraṃ pavitrakam
matsyādhānī kuveṇī syād baḍiśaṃ matsyavedhanam
pṛthuromā jhaṣo matsyo mīno vaisāriṇo 'ṇḍajaḥ
visāraḥ śakulī cātha gaḍakaḥ śakulārbhakaḥ
sahasradaṃṣṭraḥ pāṭhīna ulūpī śiśukaḥ samau
nalamīnaścilicimaḥ proṣṭhī tu śapharī dvayoḥ
kṣudrāṇḍamatsyasaṃghātaḥ potādhānamatho jhaṣāḥ
rohito madguraḥ śālo rājīvaḥ śakulastimiḥ
timiṅgalādayaś cātha yādāṃsi jalajantavaḥ
tadbhedāḥ śiśumārodraśaṅkavo makarādayaḥ
syātkulīraḥ karkaṭakaḥ kūrme kamaṭhakacchapau
grāho 'vahāro nakrastu kumbhīro 'tha mahīlatā
gaṇḍūpadaḥ kiñculako nihākā godhikā same
raktapā tu jalaukāyāṃ striyāṃ bhūmni jalaukasaḥ
muktāsphoṭaḥ striyāṃ śuktiḥ śaṅkhaḥ syātkamburastriyau
kṣudraśaṅkhāḥ śaṅkhanakhāḥ śambūkā jalaśuktayaḥ
bheke maṇḍūkavarṣābhūśālūraplavadardurāḥ
śilī gaṇḍūpadī bhekī varṣābhvī kamaṭhī ḍuliḥ
madgurasya priyā śṛṅgī durnāmā dīrghakośikā
jalāśayā jalādhārāstatrāgādhajalo hradaḥ
āhāvastu nipānaṃ syādupakūpajalāśaye
puṃsyevāndhuḥ prahiḥ kūpa udapānaṃ tu puṃsi vā
nemistrikāsya vīnāho mukhabandhanamasya yat
puṣkariṇyāṃ tu khātaṃ syādakhātaṃ devakhātakam
padmākaras taḍāgo 'strī kāsāraḥ sarasī saraḥ
veśantaḥ palvalaṃ cālpasaro vāpī tu dīrghikā
kheyaṃ tu parikhādhārastvambhasāṃ yatra dhāraṇam
syād ālavālamāvālam āvāpo 'tha nadī sarit
taraṃgiṇī śaivalinī taṭinī hrādinī dhunī
srotasvinī dvīpavatī sravantī nimnagāpagā
kūlaṃkaṣā nirjhariṇī rodhovakrā sarasvatī
gaṅgā viṣṇupadī jahnutanayā suranimnagā
bhāgīrathī tripathagā trisrotā bhīṣmasūrapi
kālindī sūryatanayā yamunā śamanasvasā
revā tu narmadā somodbhavā mekalakanyakā
karatoyā sadānīrā bāhudā saitavāhinī
śatadrustu śutudriḥ syādvipāśā tu vipāṭ striyām
śoṇo hiraṇyavāhaḥ syātkulyālpā kṛtrimā sarit
śarāvatī vetravatī candrabhāgā sarasvatī
kāverī sarito 'nyāśca sambhedaḥ sindhusaṃgamaḥ
dvayoḥ praṇālī payasaḥ padavyāṃ triṣu tūttarau
devikāyāṃ sarayvāṃ ca bhave dāvikasāravau
saugandhikaṃ tu kalhāraṃ hallakaṃ raktasaṃdhyakam
syādutpalaṃ kuvalayamatha nīlāmbujanma ca
indīvaraṃ ca nīle 'sminsite kumudakairave
śālūkameṣāṃ kandaḥ syādvāriparṇī tu kumbhikā
jalanīlī tu śaivālaṃ śaivalo 'tha kumudvatī
kumudinyāṃ nalinyāṃ tu bisinīpadminīmukhāḥ
vā puṃsi padmaṃ nalinamaravindaṃ mahotpalam
sahasrapattraṃ kamalaṃ śatapattraṃ kuśeśayam
paṅkeruhaṃ tāmarasaṃ sārasaṃ sarasīruham
bisaprasūnarājīvapuṣkarāmbhoruhāṇi ca
puṇḍarīkaṃ sitāmbhojamatha raktasaroruhe
raktotpalaṃ kokanadaṃ nālo nālamathāstriyām
mṛṇālaṃ bisamabjādikadambe khaṇḍamastriyām
karahāṭaḥ śiphākandaḥ kiñjalkaḥ kesaro 'striyām
saṃvartikā navadalaṃ bījakośo varāṭakaḥ
uktaṃ svarvyomadikkāladhīśabdādi sanāṭyakam
pātālabhoginarakaṃ vāri caiṣāṃ ca saṃgatam
ityamarasiṃhakṛtau nāmaliṅgānuśāsane
svarādikāṇḍaḥ prathamaḥ sāṅga eva samarthitaḥ
vargāḥ pṛthvīpurakṣmābhṛdvanauṣadhimṛgādibhiḥ
nṛbrahmakṣatraviṭśūdraiḥ sāṅgopāṅgairihoditāḥ
bhūr bhūmir acalānantā rasā viśvambharā sthitā
dharā dharitrī dharaṇiḥ kṣoṇirjyā kāśyapī kṣitiḥ
sarvaṃsahā vasumatī vasudhorvī vasuṃdharā
gotrā kuḥ pṛthivī pṛthvī kṣmāvanirmedinī mahī
vipulā gahvarī dhātrī gaurilā kumbhinī kṣamā
bhūtadhātrī ratnagarbhā jagatī sāgarāmbarā
mṛnmṛttikā praśastā tu mṛtsā mṛtsnā ca mṛttikā
urvarā sarvasasyāḍhyā syādūṣaḥ kṣāramṛttikā
ūṣavān ūṣaro dvāv apy anyaliṅgau sthalaṃ sthalī
samānau marudhanvānau dve khilāprahate same
triṣvatho jagatī loko viṣṭapaṃ bhuvanaṃ jagat
loko 'yaṃ bhārataṃ varṣam śarāvatyāstu yo 'vadheḥ
deśaḥ prāgdakṣiṇaḥ prācya udīcyaḥ paścimottaraḥ
pratyanto mlecchadeśaḥ syān madhyadeśas tu madhyamaḥ
āryāvartaḥ puṇyabhūmir madhyaṃ vindhyahimālayoḥ
nīvṛj janapado deśaviṣayau tūpavartanam
triṣv āgoṣṭhān naḍaprāye naḍvān naḍvala ityapi
kumudvānkumudaprāye vetasvān bahuvetase
śādvalaḥ śādaharite sajambāle tu paṅkilaḥ
jalaprāyamanūpaṃ syātpuṃsi kacchastathāvidhaḥ
strī śarkarā śarkarilaḥ śārkaraḥ śarkarāvati
deśa evādimāvevam unneyāḥ sikatāvati
deśo nadyambuvṛṣṭyambusampannavrīhipālitaḥ
syān nadīmātṛko devamātṛkaśca yathākramam
surājñi deśe rājanvānsyāttato 'nyatra rājavān
goṣṭhaṃ gosthānakaṃ tattu gauṣṭhīnaṃ bhūtapūrvakam
paryantabhūḥ parisaraḥ seturālau striyāṃ pumān
vāmalūraśca nākuśca valmīkaṃ puṃnapuṃsakam
ayanam vartma mārgādhvapanthānaḥ padavī sṛtiḥ
saraṇiḥ paddhatiḥ padyā vartany ekapadīti ca
atipanthāḥ supanthāś ca satpathaścārcite 'dhvani
vyadhvo duradhvo vipathaḥ kadadhvā kāpathaḥ samāḥ
apanthās tv apathaṃ tulye śṛṅgāṭakacatuṣpathe
prāntaraṃ dūraśūnyo 'dhvā kāntāraṃ vartma durgamam
gavyūtiḥ strī krośayugaṃ nalvaḥ kiṣkucatuḥśatam
ghaṇṭāpathaḥ saṃsaraṇaṃ tatpurasyopaniṣkaram
dyāvāpṛthivyau rodasyau dyāvābhūmī ca rodasī
divaspṛthivyau gañjā tu rumā syāl lavaṇākaraḥ
pūḥ strī purīnagaryau vā pattanaṃ puṭabhedanam
sthānīyaṃ nigamo 'nyattu yanmūlanagarātpuram
tacchākhānagaraṃ veśo veśyājanasamāśrayaḥ
āpaṇastu niṣadyāyāṃ vipaṇiḥ paṇyavīthikā
rathyā pratolī viśikhā syāc cayo vapramastriyām
prākāro varaṇaḥ sālaḥ prācīnaṃ prātanto vṛtiḥ
bhittiḥ strī kuḍyameḍūkaṃ yadantarnyastakīkasam
gṛhaṃ gehodavasitaṃ veśma sadma niketanam
niśāntaṃ pastyasadanaṃ bhavanāgāramandiram
gṛhāḥ puṃsi ca bhūmnyeva nikāyyanilayālayāḥ
vāsaḥ kuṭī dvayoḥ śālā sabhā saṃjavanaṃ tv idam
catuḥśālaṃ munīnāṃ tu parṇaśāloṭajo 'striyām
caityamāyatanaṃ tulye vājiśālā tu mandurā
āveśanaṃ śilpiśālā prapā pānīyaśālikā
maṭhaś chāttrādinilayo gañjā tu madirāgṛham
garbhāgāraṃ vāsagṛhamariṣṭaṃ sūtikāgṛham
kuṭṭimo 'strī nibaddhā bhūścandraśālā śirogṛham
vātāyanaṃ gavākṣo 'tha maṇḍapo 'strī janāśrayaḥ
harmyādi dhanināṃ vāsaḥ prāsādo devabhūbhujām
saudho 'strī rājasadanamupakāryopakārikā
svastikaḥ sarvatobhadro nandyāvartādayo 'pi ca
vicchandakaḥ prabhedā hi bhavantīśvarasadmanām
stryagāraṃ bhūbhujāmantaḥpuraṃ syādavarodhanam
śuddhāntaścāvarodhaśca syādaṭṭaḥ kṣaumamastriyām
praghāṇapraghaṇālindā bahirdvāraprakoṣṭhake
gṛhāvagrahaṇī dehalyaṅgaṇaṃ catvarājire
adhastād dāruṇi śilā nāsā dārūpari sthitam
pracchannamantardvāraṃ syāt pakṣadvāraṃ tu pakṣakam
valīkanīdhre paṭalaprānte 'tha paṭalaṃ chadiḥ
gopānasī tu valabhī chādane vakradāruṇi
kapotapālikāyāṃ tu viṭaṅkaṃ puṃnapuṃsakam
strī dvār dvāraṃ pratīhāraḥ syādvitardis tu vedikā
toraṇo 'strī bahirdvāram puradvāraṃ tu gopuram
kūṭaṃ pūrdvāri yaddhastinakhas tasmin atha triṣu
kapāṭamararaṃ tulye tadviṣkambho 'rgalaṃ na nā
ārohaṇaṃ syātsopānaṃ niśreṇis tv adhirohiṇī
sammārjanī śodhanī syātsaṃkaro 'vakarastathā
kṣipte mukhaṃ niḥsaraṇaṃ saṃniveśo nikarṣaṇam
samau saṃvasathagrāmau veśmabhūrvāsturastriyām
grāmānta upaśalyaṃ syātsīmasīme striyām ubhe
ghoṣa ābhīrapallī syātpakkaṇaḥ śabarālayaḥ
mahīdhre śikharikṣmābhṛdahāryadharaparvatāḥ
adrigotragirigrāvācalaśailaśiloccayāḥ
lokālokaś cakravālas trikūṭas trikakut samau
astastu caramakṣmābhṛdudayaḥ pūrvaparvataḥ
himavānniṣadho vindhyo mālyavān pāriyātrikaḥ
gandhamādanamanye ca hemakūṭādayo nagāḥ
pāṣāṇaprastaragrāvopalāśmānaḥ śilā dṛṣat
kūṭo 'strī śikharaṃ śṛṅgaṃ prapātastvataṭo bhṛguḥ
kaṭako 'strī nitambo 'dreḥ snuḥ prasthaḥ sānurastriyām
utsaḥ prasravaṇaṃ vāripravāho nirjharo jharaḥ
darī tu kandaro vā strī devakhātabile guhā
gahvaraṃ gaṇḍaśailāstu cyutāḥ sthūlopalā gireḥ
dantakāstu bahis tiryak pradeśānnirgatā gireḥ
khaniḥ striyāmākaraḥ syātpādāḥ pratyantaparvatāḥ
upatyakādrerāsannā bhūmirūrdhvamadhityakā
dhāturmanaḥśilādyadrergairikaṃ tu viśeṣataḥ
nikuñjakuñjau vā klībe latādipihitodare
aṭavyaraṇyaṃ vipinaṃ gahanaṃ kānanaṃ vanam
mahāraṇyamaraṇyānī gṛhārāmāstu niṣkuṭāḥ
ārāmaḥ syādupavanaṃ kṛtrimaṃ vanameva yat
amātyagaṇikāgehopavane vṛkṣavāṭikā
pumānākrīḍa udyānaṃ rājñaḥ sādhāraṇaṃ vanam
syādetadeva pramadavanamantaḥpurocitam
vīthyālirāvaliḥ paṅktiḥ śreṇī lekhāstu rājayaḥ
vanyā vanasamūhe syādaṅkuro 'bhinavodbhidi
vṛkṣo mahīruhaḥ śākhī viṭapī pādapastaruḥ
anokahaḥ kuṭaḥ śālaḥ palāśī drudrumāgamāḥ
vānaspatyaḥ phalaiḥ puṣpāt tair apuṣpād vanaspatiḥ
oṣadhyaḥ phalapākāntāḥ syur avandhyaḥ phalegrahiḥ
vandhyo 'phalo 'vakeśī ca phalavānphalinaḥ phalī
praphullotphullasamphullavyākośavikacasphuṭāḥ
phullaścaite vikasite syur avandhyādayas triṣu
sthāṇurvā nā dhruvaḥ śaṅkur hrasvaśākhāśiphaḥ kṣupaḥ
aprakāṇḍe stambagulmau vallī tu vratatirlatā
latā pratāninī vīrudgulminyulapa ityapi
nagādyāroha ucchrāya utsedhaścocchrayaśca saḥ
astrī prakāṇḍaḥ skandhaḥ syān mūlācchākhāvadhis taroḥ
same śākhālate skandhaśākhāśāle śiphājaṭe
śākhāśiphāvarohaḥ syān mūlāccāgraṃ gatā latā
śiro 'graṃ śikharaṃ vā nā mūlaṃ budhno 'ṅghrināmakaḥ
sāro majjā nari tvakstrī valkaṃ valkalamastriyām
kāṣṭhaṃ dārvindhanaṃ tv edha idhmamedhaḥ samitstriyām
niṣkuhaḥ koṭaraṃ vā nā vallarir mañjariḥ striyau
pattraṃ palāśaṃ chadanaṃ dalaṃ parṇaṃ chadaḥ pumān
pallavo 'strī kisalayaṃ vistāro viṭapo 'striyām
vṛkṣādīnāṃ phalaṃ sasyaṃ vṛntaṃ prasavabandhanam
āme phale śalāṭuḥ syācchuṣke vānam ubhe triṣu
kṣārako jālakaṃ klībe kalikā korakaḥ pumān
syādgucchakastu stabakaḥ kuḍmalo mukulo 'striyām
striyaḥ sumanasaḥ puṣpaṃ prasūnaṃ kusumaṃ sumam
makarandaḥ puṣparasaḥ parāgaḥ sumanorajaḥ
dvihīnaṃ prasave sarvaṃ harītakyādayaḥ striyām
āśvatthavaiṇavaplākṣanaiyagrodhaiṅgudam phale
bārhataṃ ca phale jambvā jambūḥ strī jambu jāmbavam
puṣpe jātīprabhṛtayaḥ svaliṅgāḥ vrīhayaḥ phale
vidāryādyāstu mūle 'pi puṣpe klībe 'pi pāṭalā
bodhidrumaścaladalaḥ pippalaḥ kuñjarāśanaḥ
aśvatthe 'tha kapitthe syur dadhitthagrāhimanmathāḥ
tasmindadhiphalaḥ puṣpaphaladantaśaṭhāv api
udumbaro jantuphalo yajñāṅgo hemadugdhakaḥ
kovidāre camarikaḥ kuddālo yugapattrakaḥ
saptaparṇo viśālatvak śārado viṣamacchadaḥ
āragvadhe rājavṛkṣaśampākacaturaṅgulāḥ
ārevatavyādhighātakṛtamālasuvarṇakāḥ
syur jambīre dantaśaṭhajambhajambhīrajambhalāḥ
varuṇo varaṇaḥ setus tiktaśākaḥ kumārakaḥ
puṃnāge puruṣas tuṅgaḥ kesaro devavallabhaḥ
pāribhadre nimbatarur mandāraḥ pārijātakaḥ
tiniśe syandano nemī rathadruratimuktakaḥ
vañjulaś citrakṛc cātha dvau pītanakapītanau
āmrātake madhūke tu guḍapuṣpamadhudrumau
vānaprasthamadhuṣṭhīlau jalaje 'tra madhūlakaḥ
pīlau guḍaphalaḥ sraṃsī tasmiṃstu girisambhave
akṣoṭakandarālau dvāv aṅkoṭe tu nikocakaḥ
palāśe kiṃśukaḥ parṇo vātapoto 'tha vetase
rathābhrapuṣpaviduraśītavānīravañjulāḥ
dvau parivyādhavidulau nādeyī cāmbuvetase
śobhāñjane śigrutīkṣṇagandhakākṣīvamocakāḥ
rakto 'sau madhuśigruḥ syādariṣṭaḥ phenilaḥ samau
bilve śāṇḍilyaśailūṣau mālūraśrīphalāv api
plakṣo jaṭī parkaṭī syān nyagrodho bahupādvaṭaḥ
gālavaḥ śābaro lodhras tirīṭas tilvamārjanau
āmraścūto rasālo 'sau sahakāro 'tisaurabhaḥ
kumbholūkhalakaṃ klībe kauśiko gugguluḥ puraḥ
śeluḥ śleṣmātakaḥ śīta uddālo bahuvārakaḥ
rājādanaṃ priyālaḥ syātsannakadrurdhanuḥpaṭaḥ
gambhārī sarvatobhadrā kāśmarī madhuparṇikā
śrīparṇī bhadraparṇī ca kāśmaryaścāpyatha dvayoḥ
karkandhūrbadarī koliḥ kolaṃ kuvalaphenile
sauvīraṃ badaraṃ ghoṇṭāpyatha syātsvādukaṇṭakaḥ
vikaṅkataḥ suvāvṛkṣo granthilo vyāghrapād api
airāvato nāgaraṅgo nādeyī bhūmijambukā
tindukaḥ sphūrjakaḥ kālaskandhaśca śitisārake
kākenduḥ kulakaḥ kākatindukaḥ kākapīluke
golīḍho jhāṭalo ghaṇṭāpāṭalir mokṣamuṣkakau
tilakaḥ kṣurakaḥ śrīmānsamau piculajhāvukau
śrīparṇikā kumudikā kumbhī kaiṭaryakaṭphalau
kramukaḥ paṭṭikākhyaḥ syāt paṭṭī lākṣāprasādanaḥ
tūdas tu yūpaḥ kramuko brahmaṇyo brahmadāru ca
tūlaṃ ca nīpapriyakakadambās tu haripriyaḥ
vīravṛkṣo 'ruṣkaro 'gnimukhī bhallātakī triṣu
gardabhāṇḍe kandarālakapītanasupārśvakāḥ
plakṣaś ca tintiḍī ciñcāmlikātho pītasārake
sarjakāsanabandhūkapuṣpapriyakajīvakāḥ
sāle tu sarjakārśyāśvakarṇakāḥ sasyasaṃvaraḥ
nadīsarjo vīratarurindradruḥ kakubho 'rjunaḥ
rājādanaḥ phalādhyakṣaḥ kṣīrikāyām atha dvayoḥ
iṅgudī tāpasatarurbhūrje carmimṛdutvacau
picchilā pūraṇī mocā sthirāyuḥ śālmalir dvayoḥ
picchā tu śālmalīveṣṭe rocanaḥ kūṭaśālmaliḥ
cirabilvo naktamālaḥ karajaśca karañjake
prakīryaḥ pūtikarajaḥ pūtikaḥ kalimārakaḥ
karañjabhedāḥ ṣaḍgrantho markaṭyaṅgāravallarī
rohī rohitakaḥ plīhaśatrurdāḍimapuṣpakaḥ
gāyatrī bālatanayaḥ khadiro dantadhāvanaḥ
arimedo viṭkhadire kadaraḥ khadire site
somavalko 'pyatha vyāghrapucchagandharvahastakau
eraṇḍa uruvūkaśca rucakaścitrakaśca saḥ
cañcuḥ pañcāṅgulo maṇḍavardhamānavyaḍambakāḥ
alpā śamī śamīraḥ syācchamī saktuphalā śivā
piṇḍītako maruvakaḥ śvasanaḥ karahāṭakaḥ
śalyaśca madane śakrapādapaḥ pāribhadrakaḥ
bhadradāru drukilimaṃ pītadāru ca dāru ca
pūtikāṣṭhaṃ ca sapta syur devadāruṇy atha dvayoḥ
pāṭaliḥ pāṭalāmoghā kācasthālī phaleruhā
kṛṣṇavṛntā kuberākṣī śyāmā tu mahilāhvayā
latā govandanī gundrā priyaṅguḥ phalinī phalī
viṣvaksenā gandhaphalī kārambhā priyakaśca sā
maṇḍūkaparṇapattrorṇanaṭakaṭvaṅgaṭuṇṭukāḥ
syonākaśukanāsarkṣadīrghavṛntakuṭannaṭāḥ
amṛtā ca vayaḥsthā ca triliṅgastu vibhītakaḥ
nākṣastuṣaḥ karṣaphalo bhūtāvāsaḥ kalidrumaḥ
abhayā tv avyathā pathyā kāyasthā pūtanāmṛtā
harītakī haimavatī cetakī śreyasī śivā
pītadruḥ saralaḥ pūtikāṣṭhaṃ cātha drumotpalaḥ
karṇikāraḥ parivyādho lakuco likuco ḍahuḥ
panasaḥ kaṇṭakiphalo niculo hijjalo 'mbujaḥ
kākodumbarikā phalgurmalayūrjaghanephalā
ariṣṭaḥ sarvatobhadrahiṅguniryāsamālakāḥ
picumandaśca nimbe 'tha picchilāguruśiṃśapā
kapilā bhasmagarbhā sā śirīṣastu kapītanaḥ
bhaṇḍilo 'pyatha cāmpeyaścampako hemapuṣpakaḥ
etasya kalikā gandhaphalī syādatha kesare
bakulo vañjulo 'śoke samau karakadāḍimau
cāmpeyaḥ kesaro nāgakesaraḥ kāñcanāhvayaḥ
jayā jayantī tarkārī nādeyī vaijayantikā
śrīparṇamagnimanthaḥ syātkaṇikā gaṇikārikā
jayo 'tha kuṭajaḥ śakro vatsako girimallikā
etasyaiva kaliṅgendrayavabhadrayavaṃ phale
kṛṣṇapākaphalāvignasuṣeṇāḥ karamardake
kālaskandhastamālaḥ syāttāpiccho 'pyatha sinduke
sinduvārendrasurasau nirguṇḍīndrāṇiketyapi
veṇī garāgarī devatāḍo jīmūta ityapi
śrīhastinī tu bhūruṇḍī tṛṇaśūnyaṃ tu mallikā
bhūpadī śītabhīruśca saivāsphoṭā vanodbhavā
śephālikā tu suvahā nirguṇḍī nīlikā ca sā
sitāsau śvetasurasā bhūtaveśyatha māgadhī
gaṇikā yūthikāmbaṣṭhā sā pītā hemapuṣpikā
atimuktaḥ puṇḍrakaḥ syādvāsantī mādhavī latā
sumanā mālatī jātiḥ saptalā navamālikā
mādhyaṃ kundaṃ raktakastu bandhūko bandhujīvakaḥ
sahā kumārī taraṇiramlānastu mahāsahā
tatra śoṇe kurabakastatra pīte kuraṇṭakaḥ
nīlī jhiṇṭī dvayorbāṇā dāsī cārtagalaśca sā
saireyakastu jhiṇṭī syāttasminkurabako 'ruṇe
pītā kuraṇṭako jhiṇṭī tasminsahacarī dvayoḥ
oḍrapuṣpaṃ japāpuṣpaṃ vajrapuṣpaṃ tilasya yat
pratihāsaśataprāsacaṇḍātahayamārakāḥ
karavīre karīre tu krakaragranthilāv ubhau
unmattaḥ kitavo dhūrto dhattūraḥ kanakāhvayaḥ
mātulo madanaścāsya phale mātulaputrakaḥ
phalapūro bījapūro rucako mātuluṅgake
samīraṇo maruvakaḥ prasthapuṣpaḥ phaṇijjakaḥ
jambīro 'pyatha parṇāse kaṭhiñjarakuṭherakau
site 'rjako 'tra pāṭhī tu citrako vahnisaṃjñakaḥ
arkāhvavasukāsphoṭagaṇarūpavikīraṇāḥ
mandāraścārkaparṇo 'tra śukle 'larkapratāpasau
śivamallī pāśupata ekāṣṭhīlo buko vasuḥ
vandā vṛkṣādanī vṛkṣaruhā jīvantiketyapi
vatsādanī chinnaruhā guḍūcī tantrikāmṛtā
jīvantikā somavallī viśalyā madhuparṇyapi
mūrvā devī madhurasā moraṭā tejanī sravā
madhūlikā madhuśreṇī gokarṇī pīluparṇyapi
pāṭhāmbaṣṭhā viddhakarṇī sthāpanī śreyasī rasā
ekāṣṭhīlā pāpacelī prācīnā vanatiktikā
kaṭuḥ kaṭaṃbharāśokarohiṇī kaṭurohiṇī
matsyapittā kṛṣṇabhedī cakrāṅgī śakulādanī
ātmaguptājahāvyaṇḍā kaṇḍūrā prāvṛṣāyaṇī
ṛṣyaproktā śūkaśimbiḥ kapikacchuśca markaṭī
citropacitrā nyagrodhī dravantī śambarī vṛśā
pratyakśreṇī sutaśreṇī raṇḍā mūṣikaparṇyapi
apāmārgaḥ śaikhariko dhāmārgavamayūrakau
pratyakparṇī keśaparṇī kiṇihī kharamañjarī
hañjikā brāhmaṇī padmā bhārgī brāhmaṇayaṣṭikā
aṅgāravallī bāleyaśākabarbaravardhakāḥ
mañjiṣṭhā vikasā jiṅgī samaṅgā kālameṣikā
maṇḍūkaparṇī bhaṇḍīrī bhaṇḍī yojanavallyapi
yāso yavāso duḥsparśo dhanvayāsaḥ kunāśakaḥ
rodanī kacchurānantā samudrāntā durālabhā
pṛśniparṇī pṛthakparṇī citraparṇyaṅghrivallikā
kroṣṭuvinnā siṃhapucchī kalaśī dhāvanī guhā
nidigdhikā spṛśī vyāghrī bṛhatī kaṇṭakārikā
pracodanī kulī kṣudrā duḥsparśā rāṣṭriketyapi
nīlī kālā klītakikā grāmīṇā madhuparṇikā
rañjanī śrīphalī tutthā droṇī dolā ca nīlinī
avalgujaḥ somarājī suvalliḥ somavallikā
kālameṣī kṛṣṇaphalī vākucī pūtiphalyapi
kṛṣṇopakulyā vaidehī māgadhī capalā kaṇā
uṣaṇā pippalī śauṇḍī kolātha karipippalī
kapivallī kolavallī śreyasī vaśiraḥ pumān
cavyaṃ tu cavikā kākaciñcīguñje tu kṛṣṇalā
palaṃkaṣā tvikṣugandhā śvadaṃṣṭrā svādukaṇṭakaḥ
gokaṇṭako gokṣurako vanaśṛṅgāṭa ityapi
viśvā viṣā prativiṣātiviṣopaviṣāruṇā
śṛṅgī mahauṣadhaṃ cātha kṣīrāvī dugdhikā same
śatamūlī bahusutābhīrūrindīvarī varī
ṛṣyaproktābhīrupattrīnārāyaṇyaḥ śatāvarī
aheruratha pītadrukālīyakaharidravaḥ
dārvī pacampacā dāruharidrā parjanītyapi
vacogragandhā ṣaḍgranthā golomī śataparvikā
śuklā haimavatī vaidyamātṛsiṃhyau tu vāśikā
vṛṣo 'ṭarūṣaḥ siṃhāsyo vāsako vājidantakaḥ
āsphoṭā girikarṇī syādviṣṇukrāntāparājitā
ikṣugandhā tu kāṇḍekṣukokilākṣekṣurakṣurāḥ
śāleyaḥ syāc chītaśivaś chattrā madhurikā misiḥ
miśreyāpyatha sīhuṇḍo vajraḥ snukstrī snuhī guḍā
samantadugdhātho vellamamoghā citrataṇḍulā
taṇḍulaśca kṛmighnaśca viḍaṅgaṃ puṃnapuṃsakam
balā vāṭyālakā ghaṇṭāravā tu śaṇapuṣpikā
mṛdvīkā gostanī drākṣā svādvī madhuraseti ca
sarvānubhūtiḥ saralā tripuṭā trivṛtā trivṛt
tribhaṇḍī rocanī śyāmāpālindhyau tu suṣeṇikā
kālā masūravidalārdhacandrā kālameṣikā
madhukaṃ klītakaṃ yaṣṭimadhukaṃ madhuyaṣṭikā
vidārī kṣīraśuklekṣugandhā kroṣṭrī tu yā sitā
anyā kṣīravidārī syānmahāśvetarkṣagandhikā
lāṅgalī śāradī toyapippalī śakulādanī
kharāśvā kāravī dīpyo mayūro locamastakaḥ
gopī śyāmā sārivā syād anantotpalasārivā
yogyamṛddhiḥ siddhilakṣmyau vṛddherapyāhvayā ime
kadalī vāraṇabusā rambhā mocāṃśumatphalā
kāṣṭhīlā mudgaparṇī tu kākamudgā sahetyapi
vārttākī hiṅgulī siṃhī bhaṇṭākī duṣpradharṣiṇī
nākulī surasā rāsnā sugandhā gandhanākulī
nakuleṣṭā bhujaṃgākṣī chattrākī suvahā ca sā
vidārigandhāṃśumatī śālaparṇī sthirā dhruvā
tuṇḍikerī samudrāntā kārpāsī badareti ca
bhāradvājī tu sā vanyā śṛṅgī tu ṛṣabho vṛṣaḥ
gāṅgerukī nāgabalā jhaṣā hrasvagavedhukā
dhāmārgavo ghoṣakaḥ syānmahājālī sa pītakaḥ
jyotsnī paṭolikā jālī nādeyī bhūmijambukā
syāl lāṅgaliky agniśikhā kākāṅgī kākanāsikā
godhāpadī tu suvahā musalī tālamūlikā
ajaśṛṅgī viṣāṇī syādgojihvādārvike same
tāmbūlavallī tāmbūlī nāgavallyapyatha dvijā
hareṇū reṇukā kauntī kapilā bhasmagandhinī
elāvālukam aileyaṃ sugandhi harivālukam
vālukaṃ cātha pālaṅkyāṃ mukundaḥ kundakundurū
bālaṃ hrīverabarhiṣṭhodīcyaṃ keśāmbunāma ca
kālānusāryavṛddhāśmapuṣpaśītaśivāni tu
śaileyaṃ tālaparṇī tu daityā gandhakuṭī murā
gandhinī gajabhakṣyā tu suvahā surabhī rasā
maheraṇā kundurukī sallakī hlādinīti ca
agnijvālāsubhikṣe tu dhātakī dhātupuṣpikā
pṛthvīkā candrabālailā niṣkuṭir bahulātha sā
sūkṣmopakuñcikā tutthā koraṅgī tripuṭā truṭiḥ
vyādhiḥ kuṣṭhaṃ pāribhāvyaṃ vāpyaṃ pākalamutpalam
śaṅkhinī corapuṣpī syātkeśinyatha vitunnakaḥ
jhaṭāmalājjhaṭā tālī śivā tāmalakīti ca
prapauṇḍarīkaṃ pauṇḍaryamatha tunnaḥ kuberakaḥ
kuṇiḥ kacchaḥ kāntalako nandivṛkṣo 'tha rākṣasī
caṇḍā dhanaharī kṣemaduṣpattragaṇahāsakāḥ
vyāḍāyudhaṃ vyāghranakhaṃ karajaṃ cakrakārakam
suṣirā vidrumalatā kapotāṅghrirnaṭī nalī
dhamanyañjanakeśī ca hanurhaṭṭavilāsinī
śuktiḥ śaṅkhaḥ khuraḥ koladalaṃ nakhamathāḍhakī
kākṣī mṛtsnā tubarikā mṛttālakasurāṣṭraje
kuṭannaṭaṃ dāśapuraṃ vāneyaṃ paripelavam
plavagopuragonardakaivartīmustakāni ca
granthiparṇaṃ śukaṃ barhaṃ puṣpaṃ sthauṇeyakukkure
marunmālā tu piśunā spṛkkā devī latā laghuḥ
samudrāntā vadhūḥ koṭivarṣā laṅkopiketyapi
tapasvinī jaṭāmāṃsī jaṭilā lomaśāmiṣī
tvakpattram utkaṭaṃ bhṛṅgaṃ tvacaṃ cocaṃ varāṅgakam
karcūrako drāviḍakaḥ kālpako vedhamukhyakaḥ
oṣadhyo jātimātre syur ajātau sarvamauṣadham
śākākhyaṃ pattrapuṣpādi taṇḍulīyo 'lpamāriṣaḥ
viśalyāgniśikhānantā phalinī śakrapuṣpikā
syād ṛkṣagandhā chagalāntryāvegī vṛddhadārakaḥ
juṅgo brāhmī tu matsyākṣī vayaḥsthā somavallarī
paṭuparṇī haimavatī svarṇakṣīrī himāvatī
hayapucchī tu kāmbojī māṣaparṇī mahāsahā
tuṇḍikerī raktaphalā bimbikā pīluparṇyapi
barbarā kavarī tuṅgī kharapuṣpājagandhikā
elāparṇī tu suvahā rāsnā yuktarasā ca sā
cāṅgerī cukrikā dantaśaṭhāmbaṣṭhāmlaloṇikā
sahasravedhī cukro 'mlavetasaḥ śatavedhyapi
namaskārī gaṇḍakārī samaṅgā khadiretyapi
jīvantī jīvanī jīvā jīvanīyā madhusravā
kūrcaśīrṣo madhurakaḥ śṛṅgahrasvāṅgajīvakāḥ
kirātatikto bhūnimbo 'nāryatikto 'tha saptalā
vimalā sātalā bhūriphenā carmakaṣetyapi
vāyasolī svādurasā vayaḥsthātha makūlakaḥ
nikumbho dantikā pratyakśreṇyudumbaraparṇyapi
ajamodā tūgragandhā brahmadarbhā yavānikā
mūle puṣkarakāśmīrapadmapattrāṇi pauṣkare
avyathāticarā padmā cāraṭī padmacāriṇī
kāmpilyaḥ karkaśaścandro raktāṅgo rocanītyapi
prapunnāḍas tv eḍagajo dadrughnaś cakramardakaḥ
padmāṭa uraṇākhyaśca palāṇḍustu sukandakaḥ
latārkadurdrumau tatra harite 'tha mahauṣadham
laśunaṃ gṛñjanāriṣṭamahākandarasonakāḥ
punarnavā tu śothaghnī vitunnaṃ suniṣaṇṇakam
syād vātakaḥ śītalo 'parājitā śaṇaparṇyapi
pārāvatāṅghriḥ kaṭabhī paṇyā jyotiṣmatī latā
vārṣikaṃ trāyamāṇā syāttrāyantī balabhadrikā
viṣvaksenapriyā gṛṣṭirvārāhī badaretyapi
mārkavo bhṛṅgarājaḥ syātkākamācī tu vāyasī
śatapuṣpā sitacchattrāticchatrā madhurā misiḥ
avākpuṣpī kāravī ca saraṇā tu prasāriṇī
tasyāṃ kaṭaṃbharā rājabalā bhadrabaletyapi
janī jatūkā rajanī jatukṛccakravartinī
saṃsparśātha śaṭī gandhamūlī ṣaḍgranthiketyapi
karcūro 'pi palāśo 'tha kāravellaḥ kaṭhillakaḥ
suṣavī cātha kulakaṃ paṭolas tiktakaḥ paṭuḥ
kūṣmāṇḍakastu karkārururvāruḥ karkaṭī striyau
ikṣvākuḥ kaṭutumbī syāttumbyalābūrubhe same
citrā gavākṣī goḍumbā viśālā tv indravāruṇī
arśoghnaḥ śūraṇaḥ kando gaṇḍīrastu samaṣṭhilā
kalambyupodikā strī tu mūlakaṃ hilamocikā
vāstukaṃ śākabhedāḥ syur dūrvā tu śataparvikā
sahasravīryābhārgavyau ruhānantātha sā sitā
golomī śatavīryā ca gaṇḍālī śakulākṣakā
kuruvindo meghanāmā mustā mustakamastriyām
syādbhadramustako gundrā cūḍālā cakraloccaṭā
vaṃśe tvaksārakarmāratvaci sāratṛṇadhvajāḥ
śataparvā yavaphalo veṇumaskaratejanāḥ
veṇavaḥ kīcakāste syur ye svanantyaniloddhatāḥ
granthirnā parvaparuṣī gundrastejanakaḥ śaraḥ
naḍastu dhamanaḥ poṭagalo 'tho kāśamastriyām
ikṣugandhā poṭagalaḥ puṃsi bhūmni tu balvajāḥ
rasāla ikṣustadbhedāḥ puṇḍrakāntārakādayaḥ
syādvīraṇaṃ vīrataraṃ mūle 'syośīramastriyām
abhayaṃ naladaṃ sevyamamṛṇālaṃ jalāśayam
lāmajjakaṃ laghulayamavadāheṣṭakāpathe
naḍādayastṛṇaṃ garmucchyāmākapramukhā api
astrī kuśaṃ kutho darbhaḥ pavitramatha kattṛṇam
paurasaugandhikadhyāmadevajagdhakarauhiṣam
chattrāticchattrapālaghnau mālātṛṇakabhūstṛṇe
śaṣpaṃ bālatṛṇam ghāso yavasaṃ tṛṇamarjunam
tṛṇānāṃ saṃhatistṛṇyā naḍyā tu naḍasaṃhatiḥ
tṛṇarājāhvayastālo nālikerastu lāṅgalī
ghoṇṭā tu pūgaḥ kramuko guvākaḥ khapuro 'sya tu
phalamudvegamete ca hintālasahitāstrayaḥ
kharjūraḥ ketakī tālī kharjūrī ca tṛṇadrumāḥ
siṃho mṛgendraḥ pañcāsyo haryakṣaḥ kesarī hariḥ
kaṇṭhīravo mṛgāripur mṛgadṛṣṭir mṛgāśanaḥ
puṇḍarīkaḥ pañcanakhacitrakāyamṛgadviṣaḥ
śārdūladvīpinau vyāghre tarakṣustu mṛgādanaḥ
varāhaḥ sūkaro ghṛṣṭiḥ kolaḥ potrī kiriḥ kiṭiḥ
daṃṣṭrī ghoṇī stabdharomā kroḍo bhūdāra ityapi
kapiplavaṃgaplavagaśākhāmṛgavalīmukhāḥ
markaṭo vānaraḥ kīśo vanaukā atha bhalluke
ṛkṣācchabhallabhallūkā gaṇḍake khaḍgakhaḍginau
lulāyo mahiṣo vāhadviṣatkāsarasairibhāḥ
striyāṃ śivā bhūrimāyagomāyumṛgadhūrtakāḥ
śṛgālavañcakakroṣṭupherupheravajambukāḥ
oturbiḍālo mārjāro vṛṣadaṃśaka ākhubhuk
trayo gaudheragaudhāragaudheyā godhikātmaje
śvāvittu śalyastallomni śalalī śalalaṃ śalam
vātapramīr vātamṛgaḥ kokastvīhāmṛgo vṛkaḥ
mṛge kuraṅgavātāyuhariṇājinayonayaḥ
aiṇeyam eṇyāścarmādyam eṇasyaiṇam ubhe triṣu
kadalī kandalī cīnaścamūrupriyakāvapi
samūruśceti hariṇā amī ajinayonayaḥ
kṛṣṇasārarurunyaṅkuraṅkuśambararauhiṣāḥ
gokarṇapṛṣataiṇarśyarohitāścamaro mṛgāḥ
gandharvaḥ śarabho rāmaḥ sṛmaro gavayaḥ śaśaḥ
ityādayo mṛgendrādyā gavādyāḥ paśujātayaḥ
adhogantā tu khanako vṛkaḥ pundhvaja unduraḥ
undururmūṣako 'pyākhurgirikā bālamūṣikā
cucundarī gandhamūṣī dīrghadehī tu mūṣikā
saraṭaḥ kṛkalāsaḥ syānmusalī gṛhagodhikā
lūtā strī tantuvāyorṇanābhamarkaṭakāḥ samāḥ
nīlaṅgustu kṛmiḥ karṇajalaukāḥ śatapadyubhe
vṛścikaḥ śūkakīṭaḥ syādalidruṇau tu vṛścike
pārāvataḥ kalaravaḥ kapoto 'tha śaśādanaḥ
patrī śyena ulūkastu vāyasārātipecakau
divāndhaḥ kauśiko ghūko divābhīto niśāṭanaḥ
vyāghrāṭaḥ syādbharadvājaḥ khañjarīṭastu khañjanaḥ
lohapṛṣṭhastu kaṅkaḥ syādatha cāṣaḥ kikīdiviḥ
kaliṅgabhṛṅgadhūmyāṭā atha syācchatapatrakaḥ
dārvāghāṭo 'tha sāraṅgaḥ stokakaścātakaḥ samāḥ
kṛkavākustāmracūḍaḥ kukkuṭaścaraṇāyudhaḥ
caṭakaḥ kalaviṅkaḥ syāttasya strī caṭakā tayoḥ
pumapatye cāṭakairaḥ stryapatye caṭakaiva sā
karkareṭuḥ kareṭuḥ syātkṛkaṇakrakarau samau
vanapriyaḥ parabhṛtaḥ kokilaḥ pika ityapi
kāke tu karaṭāriṣṭabalipuṣṭasakṛtprajāḥ
dhvāṅkṣātmaghoṣaparabhṛdbalibhugvāyasā api
sa eva ca cirañjīvī caikadṛṣṭiśca maukuliḥ
droṇakākastu kākolo dātyūhaḥ kālakaṇṭhakaḥ
ātāpicillau dākṣāyyagṛdhrau kīraśukau samau
kruḍ krauñco 'tha bakaḥ kahvaḥ puṣkarāhvastu sārasaḥ
kokaścakraścakravāko rathāṅgāhvayanāmakaḥ
kādambaḥ kalahaṃsaḥ syādutkrośakurarau samau
haṃsāstu śvetagarutaścakrāṅgā mānasaukasaḥ
rājahaṃsāstu te cañcucaraṇairlohitaiḥ sitāḥ
malinairmallikākṣāste dhārtarāṣṭrāḥ sitetaraiḥ
śarārirāṭirāḍiśca balākā bisakaṇṭhikā
haṃsasya yoṣidvaraṭā sārasasya tu lakṣmaṇā
jatukājinapatrā syātparoṣṇī tailapāyikā
varvaṇā makṣikā nīlā saraghā madhumakṣikā
pataṅgikā puttikā syāddaṃśastu vanamakṣikā
daṃśī tajjātiralpā syādgandholī varaṭā dvayoḥ
bhṛṅgārī jhīrukā cīrī jhillikā ca samā imāḥ
samau pataṅgaśalabhau khadyoto jyotiriṅgaṇaḥ
madhuvrato madhukaro madhuliṇmadhupālinaḥ
dvirephapuṣpaliḍbhṛṅgaṣaṭpadabhramarālayaḥ
mayūro barhiṇo barhī nīlakaṇṭho bhujaṃgabhuk
śikhāvalaḥ śikhī kekī meghanādānulāsyapi
kekā vāṇī mayūrasya samau candrakamecakau
śikhā cūḍā śikhaṇḍas tu picchabarhe napuṃsake
khage vihaṅgavihagavihaṅgamavihāyasaḥ
śakuntipakṣiśakuniśakuntaśakunadvijāḥ
patatripatripatagapatatpatrarathāṇḍajāḥ
nagaukovājivikiraviviṣkirapatatrayaḥ
nīḍodbhavāḥ garutmantaḥ pitsanto nabhasaṃgamāḥ
teṣāṃ viśeṣā hārīto madguḥ kāraṇḍavaḥ plavaḥ
tittiriḥ kukkubho lāvo jīvañjīvaśca korakaḥ
koyaṣṭikaṣ ṭiṭṭibhako vartako vartikādayaḥ
garutpakṣacchadāḥ patraṃ patatraṃ ca tanūruham
strī pakṣatiḥ pakṣamūlaṃ cañcustroṭirubhe striyau
praḍīnoḍḍīnasaṃḍīnānyetāḥ khagagatikriyāḥ
peśī kośo dvihīne 'ṇḍaṃ kulāyo nīḍamastriyām
potaḥ pāko 'rbhako ḍimbhaḥ pṛthukaḥ śāvakaḥ śiśuḥ
strīpuṃsau mithunaṃ dvandvaṃ yugmaṃ tu yugalaṃ yugam
samūhe nivahavyūhasandohavisaravrajāḥ
stomaughanikaratrātavārasaṃghātasaṃcayāḥ
samudāyaḥ samudayaḥ samavāyaśca yo gaṇaḥ
striyāṃ tu saṃhatirvṛndaṃ nikurambaṃ kadambakam
vṛndabhedāḥ samairvargaḥ saṃghasārthau tu jantubhiḥ
sajātīyaiḥ kulaṃ yūthaṃ tiraścāṃ puṃnapuṃsakam
paśūnāṃ samajo 'nyeṣāṃ samājo 'tha sadharmiṇām
syānnikāyaḥ puñjarāśī tūtkaraḥ kūṭamastriyām
kāpotaśaukamāyūrataittirādīni tadgaṇe
gṛhāsaktāḥ pakṣimṛgāśchekāste gṛhyakāśca te
manuṣyā mānuṣā martyā manujā mānavā narāḥ
syuḥ pumāṃsaḥ pañcajanāḥ puruṣāḥ pūruṣā naraḥ
strī yoṣidabalā yoṣā nārī sīmantinī vadhūḥ
pratīpadarśinī vāmā vanitā mahilā tathā
viśeṣāstvaṅganā bhīruḥ kāminī vāmalocanā
pramadā māninī kāntā lalanā ca nitambinī
sundarī ramaṇī rāmā kopanā saiva bhāminī
varārohā mattakāśinyuttamā varavarṇinī
kṛtābhiṣekā mahiṣī bhoginyo 'nyā nṛpastriyaḥ
patnī pāṇigṛhītī ca dvitīyā sahadharmiṇī
bhāryā jāyātha puṃbhūmni dārāḥ syāttu kuṭumbinī
puraṃdhrī sucaritrā tu satī sādhvī pativratā
kṛtasāpatnikādhyūḍhādhivinnātha svayaṃvarā
patiṃvarā ca varyātha kulastrī kulapālikā
kanyā kumārī gaurī tu nagnikānāgatārtavā
syānmadhyamā dṛṣṭarajāstaruṇī yuvatiḥ same
samāḥ snuṣājanīvadhvaściriṇṭī tu suvāsinī
icchāvatī kāmukā syād vṛṣasyantī tu kāmukī
kāntārthinī tu yā yāti saṃketaṃ sābhisārikā
puṃścalī dharṣiṇī bandhakyasatī kulaṭetvarī
svairiṇī pāṃsulā ca syādaśiśvī śiśunā vinā
avīrā niṣpatisutā viśvastāvidhave same
āliḥ sakhī vayasyātha pativatnī sabhartṛkā
vṛddhā paliknī prājñī tu prajñā prājñā tu dhīmatī
śūdrī śūdrasya bhāryā syācchūdrā tajjātireva ca
ābhīrī tu mahāśūdrī jātipuṃyogayoḥ samā
aryāṇī svayamaryā syātkṣatriyā kṣatriyāṇyapi
upādhyāyāpyupādhyāyī syādācāryāpi ca svataḥ
ācāryānī tu puṃyoge syādaryī kṣatriyī tathā
upādhyāyānyupādhyāyī poṭā strīpuṃsalakṣaṇā
vīrapatnī vīrabhāryā vīramātā tu vīrasūḥ
jātāpatyā prajātā ca prasūtā ca prasūtikā
strī nagnikā koṭavī syāddūtīsaṃcārike same
kātyāyanyardhavṛddhā yā kāṣāyavasanādhavā
sairandhrī paraveśmasthā svavaśā śilpakārikā
asiknī syādavṛddhā yā preṣyāntaḥpuracāriṇī
vārastrī gaṇikā veśyā rūpājīvātha sā janaiḥ
satkṛtā vāramukhyā syātkuṭṭanī śambhalī same
vipraśnikā tvīkṣaṇikā daivajñātha rajasvalā
strīdharmiṇyavirātreyī malinī puṣpavatyapi
ṛtumatyapyudakyāpi syādrajaḥ puṣpamārtavam
śraddhālurdohadavatī niṣkalā vigatārtavā
āpannasattvā syādgurviṇyantarvatnī ca garbhiṇī
gaṇikādestu gāṇikyaṃ gārbhiṇaṃ yauvataṃ gaṇe
punarbhūrdidhiṣū rūḍhā dvistasyā didhiṣuḥ patiḥ
sa tu dvijo 'gredidhiṣūḥ saiva yasya kuṭumbinī
kānīnaḥ kanyakājātaḥ suto 'tha subhagāsutaḥ
saubhāgineyaḥ syātpārastraiṇeyastu parastriyāḥ
paitṛṣvaseyaḥ syātpaitṛṣvasrīyaśca pitṛṣvasuḥ
suto mātṛṣvasuś caivaṃ vaimātreyo vimātṛjaḥ
atha bāndhakineyaḥ syādbandhulaścāsatīsutaḥ
kaulaṭeraḥ kaulateyo bhikṣukī tu satī yadi
tadā kaulaṭineyo 'syāḥ kaulateyo 'pi cātmajaḥ
ātmajastanayaḥ sūnuḥ sutaḥ putraḥ striyāṃ tvamī
āhurduhitaraṃ sarve 'patyaṃ tokaṃ tayoḥ same
svajāte tvaurasorasyau tātastu janakaḥ pitā
janayitrī prasūrmātā jananī bhaginī svasā
nanāndā tu svasā patyur naptrī pautrī sutātmajā
bhāryāstu bhrātṛvargasya yātaraḥ syuḥ parasparam
prajāvatī bhrātṛjāyā mātulānī tu mātulī
patipatnyoḥ prasūḥ śvaśrūḥ śvaśurastu pitā tayoḥ
piturbhrātā pitṛvyaḥ syānmāturbhrātā tu mātulaḥ
śyālāḥ syurbhrātaraḥ patnyāḥ svāmino devṛdevarau
svasrīyo bhāgineyaḥ syājjāmātā duhituḥ patiḥ
pitāmahaḥ pitṛpitā tatpitā prapitāmahaḥ
māturmātāmahādyevaṃ sapiṇḍāstu sanābhayaḥ
samānodaryasodaryasagarbhyasahajāḥ samāḥ
sagotrabāndhavajñātibandhusvasvajanāḥ samāḥ
jñāteyaṃ bandhutā teṣāṃ kramādbhāvasamūhayoḥ
dhavaḥ priyaḥ patirbhartā jārastūpapatiḥ samau
amṛte jārajaḥ kuṇḍo mṛte bhartari golakaḥ
bhrātrīyo bhrātṛjo bhrātṛbhaginyau bhrātarāvubhau
mātāpitarau pitarau mātarapitarau prasūjanayitārau
śvaśrūśvaśurau śvaśurau putrau putraśca duhitā ca
daṃpatī jaṃpatī jāyāpatī bhāryāpatī ca tau
garbhāśayo jarāyuḥ syādulbaṃ ca kalalo 'striyām
sūtimāso vaijanano garbho bhrūṇa imau samau
tṛtīyāprakṛtiḥ śaṇḍhaḥ klībaḥ paṇḍo napuṃsake
śiśutvaṃ śaiśavaṃ bālyaṃ tāruṇyaṃ yauvanaṃ same
syātsthāviraṃ tu vṛddhatvaṃ vṛddhasaṃghe 'pi vārdhakam
palitaṃ jarasā śauklyaṃ keśādau visrasā jarā
syāduttānaśayā ḍimbhā stanapā ca stanandhayī
bālastu syānmāṇavako vayasthastaruṇo yuvā
pravayāḥ sthaviro vṛddho jīno jīrṇo jarannapi
varṣīyāndaśamī jyāyānpūrvajastvagriyo 'grajaḥ
jaghanyaje syuḥ kaniṣṭhayavīyo'varajānujāḥ
amāṃso durbalaś chāto balavānmāṃsalo'ṃsalaḥ
tundilastundibhastundī bṛhatkukṣiḥ picaṇḍilaḥ
avaṭīṭo 'vanāṭaścāvabhraṭo natanāsike
keśavaḥ keśikaḥ keśī valino valibhaḥ samau
vikalāṅgastvapogaṇḍaḥ kharvo hrasvaśca vāmanaḥ
kharaṇāḥ syātkharaṇaso vigrastu gatanāsikaḥ
khuraṇāḥ syātkhuraṇasaḥ prajñuḥ pragatajānukaḥ
ūrdhvajñurūrdhvajānuḥ syātsaṃjñuḥ saṃhatajānukaḥ
syādeḍe badhiraḥ kubje gaḍulaḥ kukare kuṇiḥ
pṛśniralpatanau śroṇaḥ paṅgau muṇḍastu muṇḍite
valiraḥ kekare khoḍe khañjastriṣu jarāvarāḥ
jaḍulaḥ kālakaḥ piplustilakastilakālakaḥ
anāmayaṃ syādārogyaṃ cikitsā rukpratikriyā
bheṣajauṣadhabhaiṣajyānyagado jāyurityapi
strī rugrujā copatāparogavyādhigadāmayāḥ
kṣayaḥ śoṣaśca yakṣmā ca pratiśyāyastu pīnasaḥ
strī kṣutkṣutaṃ kṣavaḥ puṃsi kāsastu kṣavathuḥ pumān
śophastu śvayathuḥ śothaḥ pādasphoṭo vipādikā
kilāsasidhme kacchvāṃ tu pāma pāmā vicarcikā
kaṇḍūḥ kharjūśca kaṇḍūyā visphoṭaḥ piṭakaḥ striyām
vraṇo 'striyāmīrmamaruḥ klībe nāḍīvraṇaḥ pumān
koṭho maṇḍalakaṃ kuṣṭhaśvitre durnāmakārśasī
ānāhastu nibandhaḥ syādgrahaṇīrukpravāhikā
pracchardikā vamiśca strī pumāṃstu vamathuḥ samāḥ
vyādhibhedā vidradhiḥ strī jvaramehabhagandarāḥ
ślīpadaṃ pādavalmīkaṃ keśaghnastvindraluptakaḥ
aśmarī mūtrakṛcchram syātpūrve śukrāvadhestriṣu
rogahāryagadaṃkāro bhiṣagvaidyau cikitsake
vārto nirāmayaḥ kalya ullāgho nirgato gadāt
glānaglāsnū āmayāvī vikṛto vyādhito 'paṭuḥ
āturo 'bhyamito 'bhyāntaḥ samau pāmanakacchurau
dadruṇo dadrurogī syād arśorogayuto 'rśasaḥ
vātakī vātarogī syātsātisāro 'tisārakī
syuḥ klinnākṣe cullacillapillāḥ klinne 'kṣṇi cāpyamī
unmatta unmādavati śleṣmalaḥ śleṣmaṇaḥ kaphī
nyubjo bhugne rujā vṛddhanābhau tundilatundibhau
vilāsī sidhmalo 'ndho 'dṛṅmūrcchāle mūrtamūrchitau
śukraṃ tejoretasī ca bījavīryendriyāṇi ca
māyuḥ pittaṃ kaphaḥ śleṣmā striyāṃ tu tvagasṛgdharā
piśitaṃ tarasaṃ māṃsaṃ palalaṃ kravyamāmiṣam
uttaptaṃ śuṣkamāṃsaṃ syāttadvallūraṃ triliṅgakam
rudhire 'sṛglohitāsraraktakṣatajaśoṇitam
bukkāgramāṃsaṃ hṛdayaṃ hṛnmedastu vapā vasā
paścādgrīvāśirā manyā nāḍī tu dhamaniḥ śirā
tilakaṃ kloma mastiṣkaṃ gordaṃ kiṭṭaṃ malo 'striyām
antraṃ purītadgulmastu plīhā puṃsyatha vasnasā
snāyuḥ striyāṃ kālakhaṇḍayakṛtī tu same ime
sṛṇikā syandanī lālā dūṣikā netrayormalam
nāsāmalaṃ tu siṃghāṇaṃ piñjūṣaṃ karṇayormalam
mūtraṃ prasrāva uccārāvaskarau śamalaṃ śakṛt
purīṣaṃ gūthavarcaskamastrī viṣṭhāviśau striyau
syātkarparaḥ kapālo 'strī kīkasaṃ kulyamasthi ca
syāccharīrāsthni kaṃkālaḥ pṛṣṭhāsthni tu kaśerukā
śiro'sthani karoṭiḥ strī pārśvāsthani tu parśukā
aṅgaṃ pratīko 'vayavo 'paghano 'tha kalevaram
gātraṃ vapuḥ saṃhananaṃ śarīraṃ varṣma vigrahaḥ
kāyo dehaḥ klībapuṃsoḥ striyāṃ mūrtistanustanūḥ
pādāgraṃ prapadaṃ pādaḥ padaṅghriścaraṇo 'striyām
tadgranthī ghuṭike gulphau pumānpārṣṇistayoradhaḥ
jaṅghā tu prasṛtā jānūruparvāṣṭhīvadastriyām
sakthi klībe pumānūrustatsandhiḥ puṃsi vaṅkṣaṇaḥ
gudaṃ tvapānaṃ pāyurnā bastirnābheradho dvayoḥ
kaṭo nā śroṇiphalakaṃ kaṭiḥ śroṇiḥ kakudmatī
paścānnitambaḥ strīkaṭyāḥ klībe tu jaghanaṃ puraḥ
kūpakau tu nitambasthau dvayahīne kakundare
striyām sphicau kaṭiprothāvupastho vakṣyamāṇayoḥ
bhagaṃ yonirdvayoḥ śiśno meḍhro mehanaśephasī
muṣko 'ṇḍakośo vṛṣaṇaḥ pṛṣṭhavaṃśādhare trikam
picaṇḍakukṣī jaṭharodaraṃ tundaṃ stanau kucau
cūcukaṃ tu kucāgraṃ syānna nā kroḍaṃ bhujāntaram
uro vatsaṃ ca vakṣaśca pṛṣṭhaṃ tu caramaṃ tanoḥ
skandho bhujaśiro'ṃso 'strī sandhī tasyaiva jatruṇī
bāhumūle ubhe kakṣau pārśvamastrī tayoradhaḥ
madhyamaṃ cāvalagnaṃ ca madhyo 'strī dvau parau dvayoḥ
bhujabāhū praveṣṭo doḥ syātkaphoṇistu kūrparaḥ
asyopari pragaṇḍaḥ syātprakoṣṭhastasya cāpyadhaḥ
maṇibandhād ākaniṣṭhaṃ karasya karabho bahiḥ
pañcaśākhaḥ śayaḥ pāṇistarjanī syātpradeśinī
aṅgulyaḥ karaśākhāḥ syuḥ puṃsyaṅguṣṭhaḥ pradeśinī
madhyamānāmikā cāpi kaniṣṭhā ceti tāḥ kramāt
punarbhavaḥ kararuho nakho 'strī nakharo 'striyām
prādeśatālagokarṇāstarjanyādiyute tate
aṅguṣṭhe sakaniṣṭhe syādvitastirdvādaśāṅgulaḥ
pāṇau capeṭapratalaprahastā vistṛtāṅgulau
dvau saṃhatau saṃhatatalapratalau vāmadakṣiṇau
pāṇirnikubjaḥ prasṛtistau yutāvañjaliḥ pumān
prakoṣṭhe vistṛtakare hasto muṣṭyā tu baddhayā
sa ratniḥ syādaratnistu niṣkaniṣṭhena muṣṭinā
vyāmo bāhvoḥ sakarayostatayostiryaganantaram
ūrdhvavistṛtadoḥ pāṇinṛmāne pauruṣaṃ triṣu
kaṇṭho galo 'tha grīvāyāṃ śirodhiḥ kandharetyapi
kambugrīvā trirekhā sāvaṭurghāṭā kṛkāṭikā
vaktrāsye vadanaṃ tuṇḍamānanaṃ lapanaṃ mukham
klībe ghrāṇaṃ gandhavahā ghoṇā nāsā ca nāsikā
oṣṭhādharau tu radanacchadau daśanavāsasī
adhastāccibukaṃ gaṇḍau kapolau tatparā hanuḥ
radanā daśanā dantā radāstālu tu kākudam
rasajñā rasanā jihvā prāntāvoṣṭhasya sṛkkiṇī
lalāṭam alikaṃ godhirūrdhve dṛgbhyāṃ bhruvau striyau
kūrcamastrī bhruvormadhyaṃ tārakākṣṇaḥ kanīnikā
locanaṃ nayanaṃ netramīkṣaṇaṃ cakṣurakṣiṇī
dṛgdṛṣṭī cāsru netrāmbu rodanaṃ cāsramaśru ca
apāṅgau netrayorantau kaṭākṣo 'pāṅgadarśane
karṇaśabdagrahau śrotraṃ śrutiḥ strī śravaṇaṃ śravaḥ
uttamāṅgaṃ śiraḥ śīrṣaṃ mūrdhā nā mastako 'striyām
cikuraḥ kuntalo vālaḥ kacaḥ keśaḥ śiroruhaḥ
tadvṛnde kaiśikaṃ kaiśyamalakāścūrṇakuntalāḥ
te lalāṭe bhramarakāḥ kākapakṣaḥ śikhaṇḍakaḥ
kabarī keśaveśo 'tha dhammillaḥ saṃyatāḥ kacāḥ
śikhā cūḍā keśapāśī vratinastu saṭā jaṭā
veṇī praveṇī śīrṣaṇyaśirasyau viśade kace
pāśaḥ pakṣaśca hastaśca kalāpārthāḥ kacātpare
tanūruhaṃ roma loma tadvṛddhau śmaśru pummukhe
ākalpaveṣau nepathyaṃ pratikarma prasādhanam
daśaite triṣvalaṃkartālaṃkariṣṇuśca maṇḍitaḥ
prasādhito 'laṃkṛtaśca bhūṣitaśca pariṣkṛtaḥ
vibhrāḍbhrājiṣṇurociṣṇū bhūṣaṇaṃ syādalaṃkriyā
alaṃkārastvābharaṇaṃ pariṣkāro vibhūṣaṇam
maṇḍanaṃ cātha mukuṭaṃ kirīṭaṃ puṃnapuṃsakam
cūḍāmaṇiḥ śiroratnaṃ taralo hāramadhyagaḥ
vālapāśyā pāritathyā pattrapāśyā lalāṭikā
karṇikā tālapatraṃ syātkuṇḍalaṃ karṇaveṣṭanam
graiveyakaṃ kaṇṭhabhūṣā lambanaṃ syāllalantikā
svarṇaiḥ prālambikāthoraḥsūtrikā mauktikaiḥ kṛtā
hāro muktāvalī devacchando 'sau śatayaṣṭikā
hārabhedā yaṣṭibhedādgucchagucchārdhagostanāḥ
ardhahāro māṇavaka ekāvalyekayaṣṭikā
saiva nakṣatramālā syātsaptaviṃśatimauktikaiḥ
āvāpakaḥ pārihāryaḥ kaṭako valayo 'striyām
keyūramaṅgadaṃ tulye aṅgulīyakamūrmikā
sākṣarāṅgulimudrā syātkaṅkaṇaṃ karabhūṣaṇam
strīkaṭyāṃ mekhalā kāñcī saptakī raśanā tathā
klībe sārasanaṃ cātha puṃskaṭyāṃ śṛṅkhalaṃ triṣu
pādāṅgadaṃ tulākoṭirmañjīro nūpuro 'striyām
haṃsakaḥ pādakaṭakaḥ kiṅkiṇī kṣudraghaṇṭikā
tvakphalakṛmiromāṇi vastrayonirdaśa triṣu
vālkaṃ kṣaumādi phālaṃ tu kārpāsaṃ bādaraṃ ca tat
kauśeyaṃ kṛmikośotthaṃ rāṅkavaṃ mṛgaromajam
anāhataṃ niṣpravāṇi tantrakaṃ ca navāmbare
tatsyādudgamanīyaṃ yaddhautayorvastrayoryugam
pattrorṇaṃ dhautakauśeyaṃ bahumūlyaṃ mahādhanam
kṣaumaṃ dukūlaṃ syāddve tu nivītaṃ prāvṛtaṃ triṣu
striyāṃ bahutve vastrasya daśāḥ syurvastrayordvayoḥ
dairghyamāyāma ārohaḥ pariṇāho viśālatā
paṭaccaraṃ jīrṇavastraṃ samau naktakakarpaṭau
vastramācchādanaṃ vāsaścailaṃ vasanamaṃśukam
sucelakaḥ paṭo 'strī syād varāśiḥ sthūlaśāṭakaḥ
nicolaḥ pracchadapaṭaḥ samau rallakakambalau
antarīyopasaṃvyānaparidhānānyadho'ṃśuke
dvau prāvārottarāsaṅgau samau bṛhatikā tathā
saṃvyānamuttarīyaṃ ca colaḥ kūrpāsako 'striyām
nīśāraḥ syātprāvaraṇe himānilanivāraṇe
ardhorukaṃ varastrīṇāṃ syāccaṇḍātakam astriyām
syāt triṣvāprapadīnaṃ tat prāpnoty ā prapadaṃ hi yat
astrī vitānamulloco dūṣyādyaṃ vastraveśmani
pratisīrā javanikā syāttiraskariṇī ca sā
parikarmāṅgasaṃskāraḥ syānmārṣṭirmārjanā mṛjā
udvartanotsādane dve same āplāva āplavaḥ
snānaṃ carcā tu cārcikyaṃ sthāsako 'tha prabodhanam
anubodhaḥ patralekhā patrāṅgulirime same
tamālapatratilakacitrakāṇi viśeṣakam
dvitīyaṃ ca turīyaṃ ca na striyāmatha kuṅkumam
kāśmīrajanmāgniśikhaṃ varaṃ bāhlīkapītane
raktasaṃkocapiśunaṃ dhīraṃ lohitacandanam
lākṣā rākṣā jatu klībe yāvo 'lakto drumāmayaḥ
lavaṅgaṃ devakusumaṃ śrīsaṃjñamatha jāyakam
kālīyakaṃ ca kālānusāryaṃ cātha samārthakam
vaṃśikāgururājārhalohakṛmijajoṅgakam
kālāgurvaguru syāttu maṅgalyā malligandhi yat
yakṣadhūpaḥ sarjaraso rālasarvarasāvapi
bahurūpo 'pyatha vṛkadhūpakṛtrimadhūpakau
turuṣkaḥ piṇḍakaḥ sihlo yāvano 'pyatha pāyasaḥ
śrīvāso vṛkadhūpo 'pi śrīveṣṭasaraladravau
mṛganābhirmṛgamadaḥ kastūrī cātha kolakam
kaṅkolakaṃ kośaphalamatha karpūramastriyām
tailaparṇikagośīrṣe haricandanamastriyām
tilaparṇī tu pattrāṅgaṃ rañjanaṃ raktacandanam
kucandanaṃ cātha jātīkośajātīphale same
karpūrāgurukastūrīkakkolairyakṣakardamaḥ
gātrānulepanī vartirvarṇakaṃ syādvilepanam
cūrṇāni vāsayogāḥ syurbhāvitaṃ vāsitaṃ triṣu
saṃskāro gandhamālyādyairyaḥ syāttadadhivāsanam
mālyaṃ mālāsrajau mūrdhni keśamadhye tu garbhakaḥ
prabhraṣṭakaṃ śikhālambi puronyastaṃ lalāmakam
prālambamṛjulambi syātkaṇṭhādvaikakṣikaṃ tu tat
yattiryak kṣiptamurasi śikhāsvāpīḍaśekharau
racanā syātparisyanda ābhogaḥ paripūrṇatā
upadhānaṃ tūpabarhaḥ śayyāyāṃ śayanīyavat
śayanaṃ mañcaparyaṅkapalyaṅkāḥ khaṭvayā samāḥ
gendukaḥ kanduko dīpaḥ pradīpaḥ pīṭhamāsanam
samudgakaḥ saṃpuṭakaḥ pratigrāhaḥ patadgrahaḥ
prasādhanī kaṅkatikā piṣṭātaḥ paṭavāsakaḥ
darpaṇe mukurādarśau vyajanaṃ tālavṛntakam
saṃtatirgotrajananakulānyabhijanānvayau
vaṃśo 'nvavāyaḥ saṃtāno varṇāḥ syurbrāhmaṇādayaḥ
viprakṣatriyaviṭśūdrāś cāturvarṇyamiti smṛtam
rājabījī rājavaṃśyo bījyastu kulasaṃbhavaḥ
mahākulakulīnāryasabhyasajjanasādhavaḥ
brahmacārī gṛhī vānaprastho bhikṣuścatuṣṭaye
āśramo 'strī dvijātyagrajanmabhūdevavāḍavāḥ
vipraśca brāhmaṇo 'sau ṣaṭkarmā yāgādibhirvṛtaḥ
vidvānvipaściddoṣajñaḥ sansudhīḥ kovido budhaḥ
dhīro manīṣī jñaḥ prājñaḥ saṃkhyāvānpaṇḍitaḥ kaviḥ
dhīmānsūriḥ kṛtī kṛṣṭirlabdhavarṇo vicakṣaṇaḥ
dūradarśī dīrghadarśī śrotriyacchāndasau samau
mīmāṃsako jaiminīye vedāntī brahmavādini
vaiśeṣike syādaulūkyaḥ saugataḥ śūnyavādini
naiyāyikastvakṣapādaḥ syātsyādvādika ārhakaḥ
cārvākalaukāyatikau satkārye sāṃkhyakāpilau
upādhyāyo 'dhyāpako 'tha syānniṣekādikṛdguruḥ
mantravyākhyākṛdācārya ādeṣṭā tvadhvare vratī
yaṣṭā ca yajamānaśca sa somavati dīkṣitaḥ
ijyāśīlo yāyajūko yajvā tu vidhineṣṭavān
sa gīrpatīṣṭayā sthapatiḥ somapīthī tu somapāḥ
sarvavedāḥ sa yeneṣṭo yāgaḥ sarvasvadakṣiṇaḥ
anūcānaḥ pravacane sāṅge 'dhītī gurostu yaḥ
labdhānujñaḥ samāvṛttaḥ sutvā tvabhiṣave kṛte
chāttrāntevāsinau śiṣye śaikṣāḥ prāthamakalpikāḥ
ekabrahmavratācārā mithaḥ sabrahmacāriṇaḥ
satīrthyāstvekaguravaścitavānagnimagnicit
pāramparyopadeśe syādaitihyam itihāvyayam
upajñā jñānamādyaṃ syājjñātvārambha upakramaḥ
yajñaḥ savo 'dhvaro yāgaḥ saptatanturmakhaḥ kratuḥ
pāṭho homaścātithīnāṃ saparyā tarpaṇaṃ baliḥ
ete pañcamahāyajñā brahmayajñādināmakāḥ
samajyā pariṣadgoṣṭhī sabhāsamitisaṃsadaḥ
āsthānī klībamāsthānaṃ strīnapuṃsakayoḥ sadaḥ
prāgvaṃśaḥ prāgghavir gehātsadasyā vidhidarśinaḥ
sabhāsadaḥ sabhāstārāḥ sabhyāḥ sāmājikāśca te
adhvaryūdgātṛhotāro yajuḥsāmargvidaḥ kramāt
āgnīdhrādyā dhanairvāryā ṛtvijo yājakāśca te
vediḥ pariṣkṛtā bhūmiḥ same sthaṇḍilacatvare
caṣālo yūpakaṭakaḥ kumbā sugahanā vṛtiḥ
yūpāgraṃ tarma nirmanthyadāruṇi tvaraṇirdvayoḥ
dakṣiṇāgnirgārhapatyāhavanīyau trayo 'gnayaḥ
agnitrayamidaṃ tretā praṇītaḥ saṃskṛto 'nalaḥ
samūhyaḥ paricāyyopacāyyāvagnau prayogiṇaḥ
yo gārhapatyādānīya dakṣiṇāgniḥ praṇīyate
tasmin ānāyyo 'thāgnāyī svāhā ca hutabhukpriyā
ṛksāmidhenī dhāyyā ca yā syādagnisamindhane
gāyatrīpramukhaṃ chando havyapāke caruḥ pumān
āmikṣā sā śṛtoṣṇe yā kṣīre syāddadhiyogataḥ
dhavitraṃ vyajanaṃ tadyadracitaṃ mṛgacarmaṇā
pṛṣadājyaṃ sadadhyājye paramānnaṃ tu pāyasam
havyakavye daivapitrye anne pātraṃ sruvādikam
dhruvopabhṛjjuhūrnā tu sruvo bhedāḥ srucaḥ striyaḥ
upākṛtaḥ paśurasau yo 'bhimantrya kratau hataḥ
paramparākam śamanaṃ prokṣaṇaṃ ca vadhārthakam
vācyaliṅgāḥ pramītopasaṃpannaprokṣitā hate
sāṃnāyyaṃ haviragnau tu hutaṃ triṣu vaṣaṭ kṛtam
dīkṣānto 'vabhṛtho yajñe tatkarmārhaṃ tu yajñiyam
triṣvatha kratukarmeṣṭaṃ pūrtaṃ khātādi karma yat
amṛtaṃ vighaso yajñaśeṣabhojanaśeṣayoḥ
tyāgo vihāpitaṃ dānamutsarjanavisarjane
viśrāṇanaṃ vitaraṇaṃ sparśanaṃ pratipādanam
prādeśanaṃ nirvapaṇamapavarjanamaṃhatiḥ
mṛtārthaṃ tadahe dānaṃ triṣu syādaurdhvadehikam
pitṛdānaṃ nivāpaḥ syācchrāddhaṃ tatkarma śāstrataḥ
anvāhāryaṃ māsike 'ṃśo 'ṣṭamo 'hnaḥ kutapo 'striyām
paryeṣaṇā parīṣṭiścānveṣaṇā ca gaveṣaṇā
sanistvadhyeṣaṇā yācñābhiśastir yācanārthanā
ṣaṭ tu triṣvarghyamarghārthe pādyaṃ pādāya vāriṇi
kramādātithyātitheye atithyarthe 'tra sādhuni
syurāveśika āganturatithirnā gṛhāgate
prāghūrṇikaḥ prāghūṇakaścābhyutthānaṃ tu gauravam
pūjā namasyāpacitiḥ saparyārcārhaṇāḥ samāḥ
varivasyā tu śuśrūṣā paricaryāpyupāsanā
vrajyāṭāṭyā paryaṭanaṃ caryā tvīryāpathe sthitiḥ
upasparśastvācamanamatha maunamabhāṣaṇam
prācetasaścādikaviḥ syānmaitrāvaruṇiśca saḥ
vālmīkaścātha gādheyo viśvāmitraśca kauśikaḥ
vyāso dvaipāyanaḥ pārāśaryaḥ satyavatīsutaḥ
ānupūrvī striyāṃ vāvṛt paripāṭī anukramaḥ
paryāyaścātipātastu syātparyaya upātyayaḥ
niyamo vratamastrī taccopavāsādi puṇyakam
aupavastaṃ tūpavāsaḥ vivekaḥ pṛthagātmatā
syādbrahmavarcasaṃ vṛttādhyayanarddhirathāñjaliḥ
pāṭhe brahmāñjaliḥ pāṭhe vipruṣo brahmabindavaḥ
dhyānayogāsane brahmāsanaṃ kalpe vidhikramau
mukhyaḥ syātprathamaḥ kalpo 'nukalpastu tato 'dhamaḥ
saṃskārapūrvaṃ grahaṇaṃ syādupākaraṇaṃ śruteḥ
same tu pādagrahaṇamabhivādanamityubhe
bhikṣuḥ parivrāṭ karmandī pārāśaryapi maskarī
tapasvī tāpasaḥ pārikāṅkṣī vācaṃyamo muniḥ
tapaḥkleśasaho dānto varṇino brahmacāriṇaḥ
ṛṣayaḥ satyavacasaḥ snātakastvāpluto vratī
ye nirjitendriyagrāmā yatino yatayaśca te
yaḥ sthaṇḍile vratavaśācchete sthaṇḍilaśāyyasau
sthāṇḍilaścātha virajastamasaḥ syurdvayātigāḥ
pavitraḥ prayataḥ pūtaḥ pāṣaṇḍāḥ sarvaliṅginaḥ
pālāśo daṇḍa āṣāḍho vrate rāmbhastu vaiṇavaḥ
astrī kamaṇḍaluḥ kuṇḍī vratināmāsanaṃ bṛsī
ajinaṃ carma kṛttiḥ strī bhaikṣaṃ bhikṣākadambakam
svādhyāyaḥ syājjapaḥ sutyābhiṣavaḥ savanaṃ ca sā
sarvainasāmapadhvaṃsi japyaṃ triṣvaghamarṣaṇam
darśaśca paurṇamāsaśca yāgau pakṣāntayoḥ pṛthak
śarīrasādhanāpekṣaṃ nityaṃ yatkarma tadyamaḥ
niyamastu sa yatkarma nityamāgantusādhanam
kṣauram tu bhadrākaraṇaṃ muṇḍanaṃ vapanaṃ triṣu
kakṣāpaṭī ca kaupīnaṃ śāṭī ca strīti lakṣyataḥ
upavītaṃ brahmasūtraṃ proddhṛte dakṣiṇe kare
prācīnāvītamanyasminnivītaṃ kaṇṭhalambitam
aṅgulyagre tīrthaṃ daivaṃ svalpāṅgulyormūle kāyam
madhye 'ṅguṣṭhāṅgulyoḥ pitryaṃ mūle tvaṅguṣṭhasya brāhmam
syādbrahmabhūyaṃ brahmatvaṃ brahmasāyujyamityapi
devabhūyādikaṃ tadvatkṛcchraṃ sāntapanādikam
saṃnyāsavatyanaśane pumānprāyo 'tha vīrahā
naṣṭāgniḥ kuhanā lobhān mithyeryāpathakalpanā
vrātyaḥ saṃskārahīnaḥ syādasvādhyāyo nirākṛtiḥ
dharmadhvajī liṅgavṛttiravakīrṇī kṣatavrataḥ
supte yasmin astameti supte yasmin udeti ca
aṃśumānabhinirmuktābhyuditau ca yathākramam
parivettānujo 'nūḍhe jyeṣṭhe dāraparigrahāt
parivittistu tajjyāyān vivāhopayamau samau
tathā pariṇayodvāhopayāmāḥ pāṇipīḍanam
vyavāyo grāmyadharmo maithunaṃ nidhuvanaṃ ratam
trivargodharmakāmārthaiścaturvargaḥ samokṣakaiḥ
sabalaistaiścaturbhadraṃ janyāḥ snigdhāḥ varasya ye
mūrdhābhiṣikto rājanyo bāhujaḥ kṣatriyo virāṭ
rājā rāṭ pārthivakṣmābhṛnnṛpabhūpamahīkṣitaḥ
rājā tu praṇatāśeṣasāmantaḥ syādadhīśvaraḥ
cakravartī sārvabhaumo nṛpo 'nyo maṇḍaleśvaraḥ
yeneṣṭaṃ rājasūyena maṇḍalasyeśvaraśca yaḥ
śāsti yaścājñayā rājñaḥ sa samrāḍatha rājakam
rājanyakaṃ ca nṛpatikṣatriyāṇāṃ gaṇe kramāt
mantrī dhīsacivo 'mātyo 'nye karmasacivāstataḥ
mahāmātrāḥ pradhānāni purodhāstu purohitaḥ
draṣṭari vyavahārāṇāṃ prāḍvivākākṣadarśakau
pratīhāro dvārapāladvāsthadvāsthitadarśakāḥ
rakṣivargastvanīkastho 'thādhyakṣādhikṛtau samau
sthāyuko 'dhikṛto grāme gopo grāmeṣu bhūriṣu
bhaurikaḥ kanakādhyakṣo rūpyādhyakṣastu naiṣkikaḥ
antaḥpure tvadhikṛtaḥ syādantarvaṃśiko janaḥ
sauvidallāḥ kañcukinaḥ sthāpatyāḥ sauvidāśca te
śaṇḍho varṣavarastulyau sevakārthyanujīvinaḥ
viṣayānantaro rājā śatrurmitramataḥ param
udāsīnaḥ parataraḥ pārṣṇigrāhastu pṛṣṭhataḥ
ripau vairisapatnāridviṣaddveṣaṇadurhṛdaḥ
dviḍ vipakṣāhitāmitradasyuśātravaśatravaḥ
abhighātiparārātipratyarthiparipanthinaḥ
vayasyaḥ snigdhaḥ savayā atha mitraṃ sakhā suhṛt
sakhyaṃ sāptapadīnaṃ syādanurodho 'nuvartanam
yathārhavarṇaḥ praṇidhirapasarpaścaraḥ spaśaḥ
cāraśca gūḍhapuruṣaścāptapratyayitau samau
sāṃvatsaro jyautiṣiko daivajñagaṇakāvapi
syurmauhūrtikamauhūrtajñānikārtāntikā api
tāntriko jñātasiddhāntaḥ satrī gṛhapatiḥ samau
lipikāro 'kṣaracaṇo 'kṣaracuñcuśca lekhake
likhitākṣaravinyāse lipir libirubhe striyau
syāt saṃdeśaharo dūto dūtyaṃ tadbhāvakarmaṇī
adhvanīno 'dhvago 'dhvanyaḥ pānthaḥ pathika ityapi
svāmyamātyasuhṛtkośarāṣṭradurgabalāni ca
rājyāṅgāni prakṛtayaḥ paurāṇāṃ śreṇayo 'pi ca
sandhirnā vigraho yānamāsanaṃ dvaidhamāśrayaḥ
ṣaḍguṇāḥ śaktayastisraḥ prabhāvotsāhamantrajāḥ
kṣayaḥ sthānaṃ ca vṛddhiśca trivargo nītivedinām
sa pratāpaḥ prabhāvaśca yattejaḥ kośadaṇḍajam
bhedo daṇḍaḥ sāma dānamityupāyacatuṣṭayam
sāhasaṃ tu damo daṇḍaḥ sāma sāntvamatho samau
bhedopajāpāvupadhā dharmādyairyatparīkṣaṇam
pañca triṣvaṣaḍakṣīṇo yastṛtīyādyagocaraḥ
viviktavijanachannaniḥśalākāstathā rahaḥ
rahaścopāṃśu cāliṅge rahasyaṃ tadbhave triṣu
samau visrambhaviśvāsau bhreṣo bhraṃśo yathocitāt
abhreṣānyāyakalpāstu deśarūpaṃ samañjasam
yuktamaupayikaṃ labhyaṃ bhajamānābhinītavat
nyāyyaṃ ca triṣu ṣaṭ saṃpradhāraṇā tu samarthanam
avavādastu nirdeśo nideśaḥ śāsanaṃ ca saḥ
śiṣṭiścājñā ca saṃsthā tu maryādā dhāraṇā sthitiḥ
sudharaṇā sudhārā strī susthitiḥ sudaśonnatiḥ
āgo 'parādho mantuśca same tūddānabandhane
dvipādyo dviguṇo daṇḍo bhāgadheyaḥ karo baliḥ
ghaṭṭādideyaṃ śulko 'strī prābhṛtaṃ tu pradeśanam
upāyanamupagrāhyamupahārastathopadā
yautakādi tu yaddeyaṃ sudāyo haraṇaṃ ca tat
tatkālastu tadātvaṃ syāduttaraḥ kāla āyatiḥ
sāndṛṣṭikaṃ phalaṃ sadyaḥ udarkaḥ phalamuttaram
adṛṣṭaṃ vahnitoyādi dṛṣṭaṃ svaparacakrajam
mahībhujāmahibhayaṃ svapakṣaprabhavaṃ bhayam
prakriyā tvadhikāraḥ syāccāmaraṃ tu prakīrṇakam
nṛpāsanaṃ yattadbhadrāsanaṃ siṃhāsanaṃ tu tat
haimaṃ chatraṃ tvātapatraṃ rājñastu nṛpalakṣma tat
bhadrakumbhaḥ pūrṇakumbho bhṛṅgāraḥ kanakālukā
niveśaḥ śibiraṃ ṣaṇḍhe sajjanaṃ tūparakṣaṇam
hastyaśvarathapādātaṃ senāṅgaṃ syāccatuṣṭayam
dantī dantāvalo hastī dvirado 'nekapo dvipaḥ
mataṅgajo gajo nāgaḥ kuñjaro vāraṇaḥ karī
ibhaḥ stamberamaḥ padmī yūthanāthastu yūthapaḥ
madotkaṭo madakalaḥ kalabhaḥ kariśāvakaḥ
prabhinno garjito mattaḥ samāvudvāntanirmadau
hāstikaṃ gajatā vṛnde kariṇī dhenukā vaśā
gaṇḍaḥ kaṭo mado dānaṃ vamathuḥ karaśīkaraḥ
kumbhau tu piṇḍau śirasastayormadhye viduḥ pumān
avagraho lalāṭaṃ syādīṣikā tvakṣikūṭakam
apāṅgadeśo niryāṇaṃ karṇamūlaṃ tu cūlikā
adhaḥ kumbhasya vāhitthaṃ pratimānamadho 'sya yat
āsanaṃ skandhadeśaḥ syātpadmakaṃ bindujālakam
pārśvabhāgaḥ pakṣabhāgo dantabhāgastu yo 'grataḥ
dvau pūrvapaścājjaṅghādideśau gātrāvare kramāt
totraṃ veṇukamālānaṃ bandhastambhe 'tha śṛṅkhale
anduko nigaḍo 'strī syādaṅkuśo 'strī sṛṇiḥ striyām
dūṣyā kakṣyā varatrā syātkalpanā sajjanā same
praveṇyāstaraṇaṃ varṇaḥ paristomaḥ kutho dvayoḥ
vītaṃ tvasāraṃ hastyaśvaṃ vārī tu gajabandhanī
ghoṭake vītituragaturaṅgāśvaturaṅgamāḥ
vājivāhārvagandharvahayasaindhavasaptayaḥ
ājāneyāḥ kulīnāḥ syurvinītāḥ sādhuvāhinaḥ
vanāyujāḥ pārasīkāḥ kāmbojāḥ bāhlikā hayāḥ
yayuraśvo 'śvamedhīyo javanastu javādhikaḥ
pṛṣṭhyaḥ sthaurī sitaḥ karko rathyo voḍhā rathasya yaḥ
bālaḥ kiśoro vāmyaśvā vaḍavā vāḍavaṃ gaṇe
triṣvāśvīnaṃ yadaśvena dinenaikena gamyate
kaśyaṃ tu madhyamaśvānāṃ heṣā hreṣā ca nisvanaḥ
nigālastu galoddeśo vṛnde tvaśvīyam āśvavat
āskanditaṃ dhauritakaṃ recitam valgitaṃ plutam
gatayo 'mūḥ pañca dhārā ghoṇā tu prothamastriyām
kavikā tu khalīno 'strī śaphaṃ klībe khuraḥ pumān
puccho 'strī lūmalāṅgūle vālahastaśca vāladhiḥ
triṣūpāvṛttaluṭhitau parāvṛtte muhurbhuvi
yāne cakriṇi yuddhārthe śatāṅgaḥ syandano rathaḥ
asau puṣparathaścakrayānaṃ na samarāya yat
karṇīrathaḥ pravahaṇaṃ ḍayanaṃ ca samaṃ trayam
klībe 'naḥ śakaṭo 'strī syādgantrī kambalivāhyakam
śibikā yāpyayānaṃ syāddolā preṅkhādikā striyām
ubhau tu dvaipavaiyāghrau dvīpicarmāvṛte rathe
pāṇḍukambalasaṃvītaḥ syandanaḥ pāṇḍukambalī
rathe kāmbalavāstrādyāḥ kambalādibhirāvṛte
triṣu dvaipādayo rathyā rathakaḍyā rathavraje
dhūḥ strī klībe yānamukhaṃ syādrathāṅgamapaskaraḥ
cakraṃ rathāṅgaṃ tasyānte nemiḥ strī syātpradhiḥ pumān
piṇḍikā nābhir akṣāgrakīlake tu dvayoraṇiḥ
rathaguptirvarūtho nā kūbarastu yugandharaḥ
anukarṣī dārvadhaḥsthaṃ prāsaṅgo nā yugādyugaḥ
sarvaṃ syādvāhanaṃ yānaṃ yugyaṃ patraṃ ca dhoraṇam
paramparāvāhanaṃ yattadvainītakamastriyām
ādhoraṇā hastipakā hastyārohā niṣādinaḥ
niyantā prājitā yantā sūtaḥ kṣattā ca sārathiḥ
savyeṣṭhadakṣiṇasthau ca saṃjñā rathakuṭumbinaḥ
rathinaḥ syandanārohā aśvārohāstu sādinaḥ
bhaṭā yodhāśca yoddhāraḥ senārakṣāstu sainikāḥ
senāyāṃ samavetā ye sainyāste sainikāśca te
balino ye sahasreṇa sāhasrāste sahasriṇaḥ
paridhisthaḥ paricaraḥ senānīr vāhinīpatiḥ
kañcuko vārabāṇo 'strī yattu madhye sakañcukāḥ
badhnanti tatsārasanamadhikāṅgo 'tha śīrṣakam
śīrṣaṇyaṃ ca śirastre 'tha tanutraṃ varma daṃśanam
uraśchadaḥ kaṅkaṭako jāgaraḥ kavaco 'striyām
āmuktaḥ pratimuktaśca pinaddhaścāpinaddhavat
saṃnaddho varmitaḥ sajjo daṃśito vyūḍhakaṅkaṭaḥ
triṣvāmuktādayo varmabhṛtāṃ kāvacikaṃ gaṇe
padātipattipadagapādātikapadātayaḥ
padgaśca padikaścātha pādātaṃ pattisaṃhatiḥ
śastrājīve kāṇḍapṛṣṭhāyudhīyāyudhikāḥ samāḥ
kṛtahastaḥ suprayogaviśikhaḥ kṛtapuṅkhavat
aparāddhapṛṣatko 'sau lakṣyādyaścyutasāyakaḥ
dhanvī dhanuṣmāndhānuṣko niṣaṅgyastrī dhanurdharaḥ
syātkāṇḍavāṃstu kāṇḍīraḥ śāktīkaḥ śaktihetikaḥ
yāṣṭīkapāraśvadhikau yaṣṭiparśvadhahetikau
naistriṃśiko 'sihetiḥ syātsamau prāsikakauntikau
carmī phalakapāṇiḥ syātpatākī vaijayantikaḥ
anuplavaḥ sahāyaścānucaro 'nucaro 'bhicaraḥ samāḥ
purogāgresarapraṣṭhāgrataḥsarapuraḥsarāḥ
purogamaḥ purogāmī mandagāmī tu mantharaḥ
jaṅghālo 'tijavastulyau jaṅghākarikajāṅghikau
tarasvī tvarito vegī prajavī javano javaḥ
jayyo yaḥ śakyate jetuṃ jeyo jetavyamātrake
jaitrastu jetā yo gacchatyalaṃ vidviṣataḥ prati
so 'bhyamitro 'bhyamitrīyo 'pyabhyamitrīṇa ityapi
ūrjasvalaḥ syādūrjasvī ya ūrjo'tiśayānvitaḥ
syādurasvānurasilo rathiko rathiro rathī
kāmagāmyanukāmīno hyatyantīnastathā bhṛśam
śūro vīraśca vikrānto jetā jiṣṇuśca jitvaraḥ
sāṃyugīno raṇe sādhuḥ śastrajīvādayastriṣu
dhvajinī vāhinī senā pṛtanānīkinī camūḥ
varūthinī balaṃ sainyaṃ cakraṃ cānīkamastriyām
vyūhastu balavinyāso bhedā daṇḍādayo yudhi
pratyāsāro vyūhapārṣṇiḥ sainyapṛṣṭhe pratigrahaḥ
ekebhaikarathā tryaśvā pattiḥ pañcapadātikā
pattyaṅgaistriguṇaiḥ sarvaiḥ kramādākhyā yathottaram
senāmukhaṃ gulmagaṇau vāhinī pṛtanā camūḥ
anīkinī daśānīkinyakṣauhiṇyatha saṃpadi
saṃpattiḥ śrīśca lakṣmīśca vipattyāṃ vipadāpadau
āyudhaṃ tu praharaṇaṃ śastramastramathāstriyau
dhanuścāpau dhanvaśarāsanakodaṇḍakārmukam
iṣvāso 'pyatha karṇasya kālapṛṣṭhaṃ śarāsanam
kapidhvajasya gāṇḍīvagāṇḍivau puṃnapuṃsakau
koṭirasyāṭanī godhātale jyāghātavāraṇe
lastakastu dhanurmadhyaṃ maurvī jyā śiñjinī guṇaḥ
syātpratyālīḍhamālīḍhamityādi sthānapañcakam
lakṣyaṃ lakṣaṃ śaravyaṃ ca śarābhyāsa upāsanam
pṛṣatkabāṇaviśikhā ajihmagakhagāśugāḥ
kalambamārgaṇaśarāḥ patrī ropa iṣurdvayoḥ
prakṣveḍanāstu nārācāḥ pakṣo vājastriṣūttare
nirastaḥ prahite bāṇe viṣākte digdhaliptakau
tūṇopāsaṅgatūṇīraniṣaṅgā iṣudhirdvayoḥ
tūṇyāṃ khaḍge tu nistriṃśacandrahāsāsiriṣṭayaḥ
kaukṣeyako maṇḍalāgraḥ karavālaḥ kṛpāṇavat
tsaruḥ khaḍgādimuṣṭau syānmekhalā tannibandhanam
phalako 'strī phalaṃ carma saṃgrāho muṣṭirasya yaḥ
drughaṇo mudgaraghanau syādīlī karavālikā
bhindipālaḥ sṛgastulyau parighaḥ parighātinaḥ
dvayoḥ kuṭhāraḥ svadhitiḥ paraśuśca paraśvadhaḥ
syācchastrī cāsiputrī ca churikā cāsidhenukā
vā puṃsi śalyaṃ śaṅkurnā sarvalā tomaro 'striyām
prāsastu kuntaḥ koṇastu striyaḥ pālyaśrikoṭayaḥ
sarvābhisāraḥ sarvaughaḥ sarvasaṃnahanārthakaḥ
lohābhisāro 'strabhṛtāṃ rājñānāṃ nīrājanāvidhiḥ
yatsenayābhigamanamarau tadabhiṣeṇanam
yātrā vrajyābhiniryāṇaṃ prasthānaṃ gamanaṃ gamaḥ
syādāsāraḥ prasaraṇaṃ pracakraṃ calitārthakam
ahitān pratyabhītasya raṇe yānamabhikramaḥ
vaitālikā bodhakarāścākrikā ghāṇṭikārthakāḥ
syurmāgadhāstu magadhā bandinaḥ stutipāṭhakāḥ
saṃśaptakāstu samayāt saṃgrāmādanivartinaḥ
reṇurdvayoḥ striyāṃ dhūliḥ pāṃsurnā na dvayo rajaḥ
cūrṇe kṣodaḥ samutpiñjapiñjalau bhṛśamākule
patākā vaijayantī syātketanaṃ dhvajamastriyām
sā vīrāśaṃsanaṃ yuddhabhūmiryātibhayapradā
ahaṃ pūrvamahaṃ pūrvamityahaṃpūrvikā striyām
āhopuruṣikā darpādyā syātsaṃbhāvanātmani
ahamahamikā tu sā syāt parasparaṃ yo bhavatyahaṅkāraḥ
draviṇaṃ taraḥ sahobalaśauryāṇi sthāma śuṣmaṃ ca
śaktiḥ parākramaḥ prāṇo vikramastvatiśaktitā
vīrapāṇaṃ tu yatpānaṃ vṛtte bhāvini vā raṇe
yuddhamāyodhanaṃ janyaṃ praghanaṃ pravidāraṇam
mṛdhamāskandanaṃ saṃkhyaṃ samīkaṃ sāṃparāyikam
astriyāṃ samarānīkaraṇāḥ kalahavigrahau
saṃprahārābhisaṃpātakalisaṃsphoṭasaṃyugāḥ
abhyāmardasamāghātasaṃgrāmābhyāgamāhavāḥ
samudāyaḥ striyaḥ saṃyatsamityājisamidyudhaḥ
niyuddhaṃ bāhuyuddhe 'tha tumulaṃ raṇasaṃkule
kṣveḍā tu siṃhanādaḥ syāt kariṇāṃ ghaṭanā ghaṭā
krandanaṃ yodhasaṃrāvo bṛṃhitaṃ karigarjitam
visphāro dhanuṣaḥ svānaḥ paṭāhādambarau samau
prasabhaṃ tu balātkāro haṭho 'tha skhalitaṃ chalam
ajanyaṃ klībamutpāta upasargaḥ samaṃ trayam
mūrchā tu kaśmalaṃ moho 'pyavamardastu pīḍanam
abhyavaskandanaṃ tvabhyāsādanaṃ vijayo jayaḥ
vairaśuddhiḥ pratīkāro vairaniryātanaṃ ca sā
pradrāvoddrāvasaṃdrāvasaṃdāvā vidravo dravaḥ
apakramo 'payānaṃ ca raṇe bhaṃgaḥ parājayaḥ
parājitaparābhūtau triṣu naṣṭatirohitau
pramāpaṇaṃ nibarhaṇaṃ nikāraṇaṃ viśāraṇam
pravāsanaṃ parāsanaṃ niṣūdanaṃ nihiṃsanam
nirvāsanaṃ saṃjñapanaṃ nirgranthanamapāsanam
nistarhaṇaṃ nihananaṃ kṣaṇanaṃ parivarjanam
nirvāpaṇaṃ viśasanaṃ māraṇaṃ pratighātanam
udvāsanapramathanakrathanojjāsanāni ca
ālambhapiñjaviśaraghātonmāthavadhā api
syāt pañcatā kāladharmo diṣṭāntaḥ pralayo 'tyayaḥ
anto nāśo dvayor mṛtyur maraṇaṃ nidhano 'striyām
parāsuprāptapañcatvaparetapretasaṃsthitāḥ
mṛtapramītau triṣvete citā cityā citiḥ striyām
kabandho 'strī kriyāyuktam apamūrdhakalevaram
śmaśānaṃ syāt pitṛvanaṃ kuṇapaḥ śavamastriyām
pragrahopagrahau bandyāṃ kārā syāt bandhanālaye
puṃsi bhūmnyasavaḥ prāṇāś caivaṃ jīvo 'sudhāraṇam
āyur jīvitakālo nā jīvātur jīvanauṣadham
ūravya ūrujā aryā vaiśyā bhūmispṛśo viśaḥ
ājīvo jīvikā vārtā vṛttir vartanajīvane
striyāṃ kṛṣiḥ pāśupālyaṃ vāṇijyaṃ ceti vṛttayaḥ
sevā śvavṛttiranṛtaṃ kṛṣir uñchaśilaṃ tvṛtam
dve yācitāyācitayor yathāsaṃkhyaṃ mṛtāmṛte
satyānṛtaṃ vaṇigbhāvaḥ syādṛṇaṃ paryudañcanam
uddhāro 'rthaprayogas tu kusīdaṃ vṛddhijīvikā
yācñayāptaṃ yācitakaṃ nimayādāpamityakam
uttamarṇādhamarṇau dvau prayoktṛgrāhakau kramāt
kusīdiko vārdhuṣiko vṛddhyājīvaś ca vārdhuṣiḥ
kṣetrājīvaḥ karṣakaśca kṛṣikaś ca kṛṣīvalaḥ
kṣetraṃ vraiheyaśāleyaṃ vrīhiśālyudbhavocitam
yavyaṃ yavakyaṃ ṣaṣṭikyaṃ yavādibhavanaṃ hi yat
tilyatailīnavan māṣomāṇubhaṅgā dvirūpatā
maudgīnakaudravīṇādi śeṣadhānyodbhavakṣamam
śākakṣetrādike śākaśākataṃ śākaśākinam
bījākṛtaṃ tūptakṛṣṭe sītyaṃ kṛṣṭaṃ ca halyavat
triguṇākṛtaṃ tṛtīyākṛtaṃ trihalyaṃ trisītyamapi tasmin
dviguṇākṛte tu sarvaṃ pūrvaṃ śambākṛtamapīha
droṇāḍhakādivāpādau drauṇikāḍhakikādayaḥ
kharīvāpas tu khārīka uttamarṇādayas triṣu
puṃnapuṃsakayor vapraḥ kedāraḥ kṣetramasya tu
kaidārakaṃ syāt kaidāryaṃ kṣetraṃ kaidārikaṃ gaṇe
loṣṭāni leṣṭavaḥ puṃsi koṭiśo loṣṭabhedanaḥ
prājanaṃ todanaṃ totraṃ khanitramavadāraṇe
dātraṃ lavitramābandho yotraṃ yoktramatho phalam
nirīṣaṃ kuṭakaṃ phālaḥ kṛṣako lāṅgalaṃ halam
godāraṇaṃ ca sīro 'tha śamyā strī yugakīlakaḥ
īṣā lāṅgaladaṇḍaḥ syāt sītā lāṅgalapaddhatiḥ
puṃsi medhiḥ khale dāru nyastaṃ yat paśubandhane
āśur vrīhiḥ pāṭalaḥ syācchitaśūkayavau samau
tokmas tu tatra harite kalāyas tu satīnakaḥ
hareṇureṇukau cāsmin koradūṣas tu kodravaḥ
maṅgalyako masūro 'tha makuṣṭhakamayuṣṭakau
vanamudge sarṣape tu dvau tantubhakadambakau
siddhārthas tveṣa dhavalo godhūmaḥ sumanaḥ samau
syād yāvakas tu kulmāṣaś caṇako harimanthakaḥ
dvau tile tilapejaś ca tilapiñjaś ca niṣphale
kṣavaḥ kṣutābhijanano rājikā kṛṣṇikāsurī
striyau kaṅgupriyaṅgū dve atasī syādumā kṣumā
mātulānī tu bhaṅgāyāṃ vrīhibhedas tvaṇuḥ pumān
kiṃśāruḥ sasyaśūkaṃ syāt kaṇiśaṃ sasyamañjarī
dhānyaṃ vrīhiḥ stambakariḥ stambo gucchas tṛṇādinaḥ
nāḍī nālaṃ ca kāṇḍo 'sya palālo 'strī sa niṣphalaḥ
kaḍaṅgaro busaṃ klībe dhānyatvaci tuṣaḥ pumān
śūko 'strī ślakṣṇatīkṣṇāgre śamī śimbā triṣūttare
ṛddhamāvasitaṃ dhānyaṃ pūtaṃ tu bahulīkṛtam
māṣādayaḥ śamīdhānye śūkadhānye yavādayaḥ
śālayaḥ kalamādyāś ca ṣaṣṭikādyāś ca puṃsyamī
tṛṇadhānyāni nīvārāḥ strī gavedhur gavedhukā
ayograṃ musalo 'strī syādudūkhalamulūkhalam
prasphoṭanaṃ śūrpamastrī cālanī titauḥ pumān
syūtaprasevau kaṇḍolapiṭau kaṭakiliñjakau
samānau rasavatyāṃ tu pākasthānamahānase
paurogavas tadadhyakṣaḥ sūpakārās tu ballavāḥ
ārālikā āndhasikāḥ sūdā audanikā guṇāḥ
āpūpikaḥ kāndaviko bhakṣyakāra ime triṣu
aśmantamuddhānamadhiśrayaṇī cullirantikā
aṅgāradhānikāṅgāraśakaṭyapi hasantyapi
hasanyapyatha na strī syādaṅgāro 'lātamulmukam
klībe 'mbarīṣaṃ bhrāṣṭro nā kandur vā svedanī striyām
aliñjaraḥ syānmaṇikaṃ karkayālur galantikā
piṭharaḥ sthālyukhā kuṇḍaṃ kalaśas tu triṣu dvayoḥ
ghaṭaḥ kuṭanipāvastrī śarāvo vardhamānakaḥ
ṛjīṣaṃ piṣṭapacanaṃ kaṃso 'strī pānabhājanam
kutūḥ kṛtteḥ snehapātraṃ saivālpā kutupaḥ pumān
sarvamāvapanaṃ bhāṇḍaṃ pātrāmatre ca bhājanam
darviḥ kambiḥ khajākā ca syāt tardūrdāruhastakaḥ
astrī śākaṃ haritakaṃ śigrurasya tu nāḍikā
kalambaś ca kadambaś ca vesavāra upaskaraḥ
tintiḍīkaṃ ca cukraṃ ca vṛkṣāmlamatha vellajam
marīcaṃ kolakaṃ kṛṣṇam ūṣaṇaṃ dharmapattanam
jīrako jaraṇo 'jājī kaṇā kṛṣṇe tu jīrake
suṣavī kāravī pṛthvī pṛthuḥ kālopakuñcikā
ārdrakaṃ śṛṅgaveraṃ syādatha chattrā vitunnakam
kustumburu ca dhānyākamatha śuṇṭhī mahauṣadham
strīnapuṃsakayorviśvaṃ nāgaraṃ viśvabheṣajam
āranālakasauvīrakulmāṣābhiṣutāni ca
avantisomadhānyāmlakuñjalāni ca kāñjike
sahasravedhi jatukaṃ bāhlīkaṃ hiṅgu rāmaṭham
tatpattrī kāravī pṛthvī bāṣpikā kabarī pṛthuḥ
niśākhyā kāñcanī pītā haridrā varavarṇinī
sāmudraṃ yat tu lavaṇamakṣīvaṃ vaśiraṃ ca tat
saindhavo 'strī śītaśivaṃ māṇimanthaṃ ca sindhuje
raumakaṃ vasukaṃ pākyaṃ biḍaṃ ca kṛtake dvayam
sauvarcale 'kṣarucake tilakaṃ tatra mecake
matsyanḍī phāṇitaṃ khaṇḍavikāre śarkarā sitā
kūrcikā kṣīravikṛtiḥ syādrasālā tu mārjitā
syāttemanaṃ tu niṣṭhānaṃ triliṅgā vāsitāvadheḥ
śūlākṛtaṃ bhaṭitraṃ ca śūlyamukhyaṃ tu paiṭharam
praṇītamupasaṃpannaṃ prayastaṃ syātsusaṃskṛtam
syātpicchilaṃ tu vijilaṃ saṃmṛṣṭaṃ śodhitaṃ same
cikkaṇaṃ masṛṇaṃ snigdhaṃ tulye bhāvitavāsite
āpakvaṃ paulirabhyūṣo lājāḥ puṃbhūmni cākṣatāḥ
pṛthukaḥ syāccipiṭako dhānā bhṛṣṭayave striyaḥ
pūpo 'pūpaḥ piṣṭakaḥ syātkarambho dadhisaktavaḥ
bhissā strī bhaktamandho 'nnamodano 'strī sa dīdiviḥ
bhissaṭā dagdhikā sarvarasāgre maṇḍamastriyām
māsarācāmanisrāvā maṇḍe bhaktasamudbhave
yavāgūruṣṇikā śrāṇā vilepī taralā ca sā
mrakṣaṇābhyañjane tailaṃ kṛsarastu tilaudanaḥ
gavyaṃ triṣu gavāṃ sarvaṃ goviḍ gomayam astriyām
tattu śuṣkaṃ karīṣo 'strī dugdhaṃ kṣīraṃ payaḥ samam
payasyamājyadadhyādi trapsyaṃ dadhi ghanetarat
ghṛtamājyaṃ haviḥ sarpir navanītaṃ navoddhṛtam
tattu haiyaṅgavīnaṃ yaddhyoghodohodbhavaṃ ghṛtam
daṇḍāhataṃ kālaśeyamariṣṭamapi gorasaḥ
takraṃ hyudaśvin mathitaṃ pādāmbv ardhāmbu nirjalam
