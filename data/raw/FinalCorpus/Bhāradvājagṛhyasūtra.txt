upanayanaṃ vyākhyāsyāmaḥ
sa purastādeva saṃbhārān upakalpayate pālāśam idhmaṃ khādiram audumbaraṃ vaikaṅkataṃ vā
etadvṛkṣīyām eva darvīṃ karoti tvagbilāṃ mūladaṇḍāratnīm
caturaṅgulaṃ bilaṃ karoti
sādayācārikaṃ karmeti vijñāyate
garbhāṣṭameṣu brāhmaṇam upanayīta garbhaikādaśeṣu rājanyaṃ garbhadvādaśeṣu vaiśyam
garbhanavameṣu brāhmaṇam ity aparam
vāsāṃsi samāmanantyaiṇeyaṃ brāhmaṇo vasīta rauravaṃ rājanyo bastājinaṃ vaiśyaḥ
yad ajinaṃ dhārayed brahmavarcavṛd vāso dhārayet kṣatraṃ vardhayet
ubhayaṃ dhāryam ubhayor vṛddhyā iti vijñāyate
vasante brāhmaṇam upanayīta grīṣme hemante vā rājanyaṃ śaradi vaiśyaṃ varṣāsu rathakāraṃ śiśire vā sarvān
āpūryamāṇapakṣe puṇye nakṣatre viśeṣeṇa puṃnāmadheya āśitasya kumārasya keśān vāpayitvā snātamalaṃkṛtam ahataṃ vāsaḥ paridhāpya prācīnapravaṇa udīcīnapravaṇe same vā deśe sthaṇḍilam uddhatyāvokṣyāgniṃ mathitvā laukikaṃ vāhṛtya nyupyopasamādadhāti
prāgagrair darbhair agniṃ paristṛṇāty api vodagagrāḥ paścāt purastācca bhavanti
dakṣiṇaḥ pakṣa upariṣṭādbhavaty adhastād uttaraḥ
dakṣiṇenāgniṃ brahmāyatane darbhān saṃstīrya mayi gṛhṇāmy agre agnim iti dvābhyām ātmanyagniṃ dhyātvottareṇāgniṃ pātrebhyaḥ saṃstīrya yathārthaṃ dravyāṇi prayunakty aśmānam ahataṃ vāso 'jinaṃ mauñjīṃ mekhalāṃ trivṛtaṃ brāhmaṇasya maurvīṃ rājanyasya sautrīṃ vaiśyasya bailvaṃ pālāśaṃ vā daṇḍaṃ brāhmaṇasya naiyagrodhaṃ rājanyasyaudumbaraṃ vaiśyasya
ekaviṃśatidārum idhmaṃ saṃnahyaty āhutiparimāṇaṃ vā
tasmiñchamyāḥ paridhīn upasaṃnahyati
darvīṃ kūrcamājyasthālīṃ praṇītāpraṇayanaṃ prokṣaṇīpātram upaveṣaṃ yena cārthaḥ sakṛd eva sarvāṇi yathopapādaṃ vā
etasmin kāle brahmā yajñopavītaṃ kṛtvāpa ācamyāpareṇāgnim atikramya dakṣiṇato brahmāyatanāt tṛṇaṃ nirasyāpa upaspṛśyāgnim abhimukha upaviśati
apareṇāgniṃ prāṅmukha upaviśya samāv apracchinnāgrau darbhau prādeśamātrau pavitre kṛtvānyena nakhācchittvādbhir anumṛjya
pavitrāntarhite pātre 'pa ānīyopabilaṃ pātraṃ pūrayitvodagagrābhyāṃ pavitrābhyāṃ trir utpūya samaṃ prāṇair dhārayamāṇo 'viṣiñcan harati
uttareṇāgniṃ praṇītāḥ sādayitvā darbhair apidadhāti
praṇītāvat prokṣaṇīḥ saṃskṛtya bilavantyuttānāni kṛtvā viṣāyedhmaṃ triḥ sarvābhiḥ prokṣati
darvīṃ niṣṭapya saṃmṛjya punar niṣṭapya nidadhāti
saṃmārgān abhyukṣyāgnāvādadhāti
pavitrāntarhitāyām ājyasthālyām ājyaṃ nirupyottareṇāgnim aṅgārān nirūhya teṣvadhiśrityāvadyotya darbhataruṇābhyāṃ pratyasya triḥ paryagnikṛtvodagudvāsyāṅgārān pratyūhyodagagrābhyāṃ pavitrābhyāṃ punarāhāraṃ trir utpūya pavitre agnāvādhāya śamyābhiḥ paridadhāti
apareṇāgnim udīcīnakumbāṃ śamyāṃ nidadhāti saṃspṛṣṭe madhyamayā prācīnakumbe dakṣiṇām uttarāṃ ca
apareṇāgnim udagagraṃ kūrcaṃ nidhāya tasmin prāṅmukha upaviśati
yajñopavītaṃ kṛtvāpa ācamya dakṣiṇataḥ kumāra upaviśyānvārabhate
atha pariṣiñcaty adite 'numanyasveti dakṣiṇato 'numate 'numanyasveti paścāt sarasvate 'numanyasvety uttarato deva savitaḥ prasuveti samantam
evaṃ hutvā pariṣiñcati
kṛtavanmantrān namati
idhmaṃ tredhābhyajya sakṛd evādadhāty ayaṃ ta idhma ātmā jātavedas tena vardhasva cenddhi vardhaya cāsmān prajayā paśubhir brahmavarcasenānnādyena samedhaya svāheti
uttaraṃ paridhisaṃdhimanvavahṛtya darvīṃ dakṣiṇāprāñcam āsīnaḥ saṃtatam ṛjum āghāram āghārayati prajāpatiṃ manasā dhyāyan
na ca svāhākaroti
dakṣiṇaṃ paridhisaṃdhim anvavahṛtyendrāya svāheti prāñcam udañcaṃ saṃtatam ṛjum āghāram āghāryājyabhāgau juhoty agnaye medhapataye svāhety uttarārdhapūrvārdhe somāya medhapataye svāheti dakṣiṇārdhapūrvārdhe
tāv antareṇetarā āhutīr juhoti
sarvadarvihomāṇām eṣa kalpaḥ
mantrānte nityaḥ svāhākāraḥ
amantrāsv amuṣmai svāheti yathādevatam ādiṣṭadevate
athānādiṣṭadevate 'gnaye svāhā somāya svāhā prajāpataye svāhā viśvebhyo devebhyaḥ svāhāgnaye sviṣṭakṛte svāheti
vyāhṛtībhir juhotyekaikaśaḥ samastābhiśca
tata etā āhutīr juhoti
yā tiraścī nipadyase 'haṃ vidharaṇī iti
tāṃ tvā ghṛtasya dhārayā juhomi vaiśvakarmaṇīṃ svāhā
yānūcī nipadyase'haṃ saṃrādhanī iti
tāṃ tvā ghṛtasya dhārayāgnau saṃrādhanīṃ yaje svāhā
saṃrādhanyai devyai svāhā
prasādhanyai devyai svāhā
sadasaspatim adbhutaṃ priyam indrasya kāmyam
saniṃ medhām ayāsiṣaṃ svāhā
yukto vaha jātavedaḥ purastād agne viddhi karma kriyamāṇaṃ yathedam
tvaṃ bhiṣag bheṣajasyāsi kartā tvayā gā aśvān puruṣān sanema svāhā
āyurdā deva jarasaṃ gṛṇāno ghṛtapratīko ghṛtapṛṣṭho agne
ghṛtaṃ pibann amṛtaṃ cāru gavyaṃ piteva putraṃ jarase nayemaṃ svāheti
atha vāsaso 'ntān saṃmārṣṭi
yā akṛntannavayanyā atanvata yāśca devīr antān abhito 'dadanta
tās tvā devīr jarase saṃvyayantv āyuṣmān idaṃ paridhatsva vāsa iti
athainaṃ paridhāpayati
paridhatta dhatta vāsasainaṃ śatāyuṣaṃ kṛṇuta dīrghamāyuḥ
bṛhaspatiḥ prāyacchad vāsa etat somāya rājñe paridhātavā u
jarāṃ gacchāsi paridhatsva vāso bhavā kṛṣṭīṇām abhiśastipāvā
parihitam abhimantrayate
parīdaṃ vāso adhidhāḥ svastaye 'bhūr āpīnām abhiśastipāvā
śataṃ ca jīva śaradaḥ purūcīr vasūni cāryo vibhajāsi jīvann iti
athāsya prathamavāsyam ādatte
yasya te prathamavāsyaṃ harāmastaṃ tvā viśve avantu devāḥ
taṃ tvā bhrātaraḥ suhṛdo vardhamānam anujāyantāṃ bahavaḥ sujātam iti
athainaṃ mauñjyā mekhalayā trivṛtā madhyataḥ saṃnahyati
yā bṛhatī duritā rarāṇā śarma varūthaṃ punatī na āgāt
prāṇāpānābhyāṃ balam ābharantī svasā devānāṃ subhagā mekhaleyam iti
granthiṃ grathnāti
prāṇānāṃ granthir asi sa mā visrasa iti
athājinam uttaraṃ paridhatte
mitrasya cakṣur dharuṇaṃ balīyas tejo yaśasvi sthaviraṃ samiddham
anāhanasyaṃ vasanaṃ jariṣṇu parīdaṃ vājyajinaṃ dadhe'ham iti
jayābhyātānān rāṣṭrabhṛta iti hutvaitā āhutīr juhoti pūrṇā paścād imaṃ me varuṇa tat tvā yāmi tvaṃ no 'gne sa tvaṃ no agne tvam agne 'yāsy ayāś cāgne 'sy anabhiśastīś ca yad asya karmaṇo 'tyarīricaṃ prajāpata ityuttamāṃ hutvā gurave varaṃ dadāti
apareṇāgniṃ dvayān darbhān pūrvāparān udagagrān stṛṇāti
teṣu pūrvāparāvupatiṣṭhete
prāṅmukhaḥ pratyaṅmukhasya hastaṃ gṛhṇīyād ity ekaṃ pratyaṅmukhaḥ prāṅmukhasyetyaparam
athainayoḥ praiṣakṛd añjalī udakena pūrayati
athāsyāñjalināñjalāv udakam ānayati
śaṃ no devīr abhiṣṭaya āpo bhavantu pītaye
śaṃ yor abhisravantu na iti
athāsya dakṣiṇena hastena dakṣiṇaṃ hastam abhīvāṅguṣṭham abhīva lomāni gṛhṇāti
devasya tvā savituḥ prasave 'śvinor bāhubhyāṃ pūṣṇo hastābhyāṃ hastena te hastaṃ gṛhṇāmi savitrā prasūtaḥ ko nāmāsīti
asāv itītaraḥ pratyāha
tasya nāmābhipadya japati
asau savitā te hastam agrabhīd agniṣṭa ācāryaḥ kasya brahmacāryasi kasmai tvā kāya tvā kam upanayāmy āgantā mā riṣeṇyataḥ prasthāvāno māvasthātu samanyavo dṛḍhāś cid amariṣṇavaḥ kṛśāś cid amariṣṇava āganta saṃrabhāvahai preto mṛtyuṃ nudāvahai na mṛtyuś caratīha
prāṇāya tvācāryāya paridadāmi kuberāya tvā mahārājāya paridadāmi takṣakāya tvā vaiśāleyāya paridadāmy agnaye tvā paridadāmi vāyave tvā paridadāmi sūryāya tvā paridadāmi prajāpataye tvā paridadāmi prajāpata imaṃ gopāyāmum iti paridāyāthāsya dakṣiṇam aṃsaṃ prati bāhum anvavahṛtya nābhideśam abhimṛśati
yuvā suvāsāḥ parivīta āgāt sa u śreyān bhavati jāyamānaḥ
taṃ dhīrāsaḥ kavaya unnayanti svādhiyo manasā devayanta iti
athāsya dakṣiṇaṃ karṇam ājapati bhūstvayi dadhāmi bhuvastvayi dadhāmīty uttaram
suvastvayi dadhāmīti dakṣiṇam
api vottarameva dviḥ sakṛd eva dakṣiṇam
athainam aśmānam āsthāpayaty ātiṣṭhemam aśmānam aśmeva tvaṃ sthiro bhava pramṛṇīhi durasyūn sahasva pṛtanyata iti
tataḥ samidham ādhāpayaty agnaye samidham āhāriṣaṃ bṛhate jātavedase yathā tvam agne samidhā samidhyasa evaṃ māmāyuṣā varcasā sanyā medhayā prajayā paśubhir brahmavarcasenānnādyena samedhaya svāheti
ekām ādadhāti
tisra eke
saptaike
pradakṣiṇam agniṃ parikramya dakṣiṇata udagāvṛtyopaviśyopasaṃgṛhya pṛcchati
sāvitrīṃ bho anubrūhīti
tasmai sāvitrīṃ paccho'nvāha bhūs tat savitur vareṇyaṃ bhuvo bhargo devasya dhīmahi suvardhiyo yo naḥ pracodayād iti
atha dvitīyaṃ dve ca vyāhṛtī sāvitrīṃ cārdharcaśaḥ
atha tṛtīyaṃ sarvāśca vyāhṛtīḥ sāvitrīṃ cānavānam
purastāt pratyaṅmukhāyaika āhuḥ
tāṃ khalvimāṃ sāvitrīṃ saṃvatsarādeka āhur dvādaśarātrād eke trirātrādeke sadya eke
athainaṃ pauroḍāśīyānāṃ prathamam upakārayati
athāsmai daṇḍaṃ prayacchann āha brahmacāryasi samidha ādhehy apo 'śāna karma kuru mā divā suṣupthā bhikṣācaryaṃ carācāryādhīno vedam adhīṣveti
apa evācāryakule 'śnīyād ity ekam aparaṃ kāmam aśnīṣveti hārtho bhavatīti śālmalīmūlo bhāradvājo vā
athāsyāṣṭācatvāriṃśadvarṣāṇi purāṇaṃ vedabrahmacaryaṃ sampradiśanti
ā vedādhyayanād ity eka āhuḥ
ā godānakarmaṇa ityeke
athainaṃ dakṣiṇe pāṇāvabhipadyotthāpayaty ud āyuṣā svāyuṣeti
ādityam udīkṣayati taccakṣurdevahitaṃ purastācchukram uccarat paśyema śaradaḥ śataṃ jīvema śaradaḥ śataṃ nandāma śaradaḥ śataṃ modāma śaradaḥ śataṃ bhavāma śaradaḥ śataṃ śṛṇavāma śaradaḥ śataṃ prabravāma śaradaḥ śatam ajītāḥ syāma śaradaḥ śataṃ jyokca sūryaṃ dṛśa iti
tato bhikṣate yāṃ manyata iyaṃ mā na pratyākhyāsyatīti
tām āhṛtyopanidhāyācāryāya prāha
tisro bhikṣate 'parimitā vā
trirātram akṣāralavaṇāśyadhaḥśāyī bhavati
athāsya caturthyāṃ medhājananam kurvanti
yatraikamūlaḥ palāśaḥ prācīṃ vodīcīṃ vā diśaṃ taṃ parisamūhya prakṣālya pradakṣiṇam ājyenābhyañjañjapati suśravaḥ suśravasaṃ mā kuru yathā tvaṃ suśravaḥ suśravā asy evaṃ māṃ suśravaḥ suśravasaṃ kuru yathā tvaṃ suśravo devānāṃ vedeṣu nidhigopo'sy evam ahaṃ brāhmaṇānāṃ vedeṣu nidhigopo bhūyāsam iti
athāsya ṣoḍaśavarṣasya godānaṃ kurvanti
tasya cauḍena kalpo vyākhyātaḥ
etāvan nānā sarvān keśān vāpayate
gurave gāṃ varaṃ dadāti
na prāg godānakarmaṇa snānīyam abhiharate na gandhān
saṃvatsaraṃ kṛtagodāno brahmacaryaṃ caraty agnigodāno vā bhavati
catvāri vivāhakaraṇāni vittaṃ rūpaṃ prajñā bāndhavam iti
tāni cet sarvāṇi na śaknuyād vittam udasyet tato rūpam
prajñāyāṃ ca tu bāndhave ca vivadante
bāndhavam udasyed ityeka āhuḥ
aprajñena hi kaḥ saṃvāsaḥ
athaitad aparaṃ na khalviyamarthebhya ūhyate
prajananārtho'syāṃ pradhānaḥ
sa yo 'laṃ saṃlakṣaṇāya syāt sa tām āvaheta yasyāṃ praśastā jāyeran
na svapantīm upagṛhṇīta na carantīm
prathamam abhyāgacchaṃstāṃ maṅgalyāni paripṛcchet
caturo loṣṭān āhared vediloṣṭaṃ gomayaloṣṭaṃ sītāloṣṭaṃ śmaśānaloṣṭam iti
tām āhaiṣām ekam ādatsveti
sā ced vediloṣṭam ādadītādhyāpakaṃ yāyajūkaṃ janayiṣyatīti vidyāt
yadi gomayaloṣṭaṃ bahupaśuṃ janayiṣyatīti vidyāt
yadi sītāloṣṭaṃ kṛṣṭarādhikaṃ janayiṣyatīti vidyāt
yadi śmaśānaloṣṭam ādahanaśīkṣṇī parikhyāteti vidyāt
nainām upagṛhṇīta
atha khalu bahūni lakṣaṇāni bhavanti
ślokaṃ tu lākṣaṇā udāharanti
yasyāṃ mano 'nuramate cakṣuśca pratipadyate
tāṃ vidyāt puṇyalakṣmīkāṃ kiṃ jñānena kariṣyatīti
udagayana upagṛhṇīta
vijñāyata udagayanaṃ devānāmiti daivaṃ punar idaṃ karma
dakṣiṇāyana ityaparam
vijñāyate dakṣiṇāyanaṃ pitṝṇām iti
pitṛsaṃyuktaṃ punaridaṃ karma
pūrvapakṣa upagṛhṇīta
vijñāyate pūrvapakṣo devānām iti
daivaṃ punaridaṃ karma
aparapakṣa ityaparam
vijñāyate 'parapakṣaḥ pitṝṇāmiti
pitṛsaṃyuktaṃ punaridaṃ karma
pūrvāhṇa upagṛhṇīta
vijñāyate pūrvāhṇo devānāmiti
daivaṃ punaridaṃ karma
madhyaṃdina upagṛhṇīta
vijñāyate madhyaṃdinam ṛṣīṇām iti
ṛṣisaṃyuktaṃ punaridaṃ karma
athāpi vijñāyate tasmānmadhyaṃdine sarvāṇi puṇyāni saṃnipatitāni bhavantīti
aparāhṇa upagṛhṇīta
vijñāyate 'parāhṇaḥ pitṝṇāmiti
pitṛsaṃyuktaṃ punaridaṃ karma
athāpi vijñāyate bhagasyāparāhṇa iti
bhagasaṃyuktaṃ punaridaṃ karma
athāpi vijñāyate tasmād aparāhṇe kumāryo bhagam icchamānāś carantīti
puṇyāha upagṛhṇīta
api vai khalu loke puṇyāha eva karmāṇi cikīrṣante
tasmād aślīlanāmaṃś citre nāvasyenna yajeta
yathā pāpāhe kurute tādṛgeva taditi paricaṣṭa eva pāpāham
vijñāyate tu khalv ekeṣām invakābhiḥ prasṛjyante te varāḥ pratininditā maghābhir gāvo gṛhyante phalgunībhyāṃ vyūhyata iti
yāṃ kāmayeta duhitaraṃ priyā syād iti tāṃ niṣṭyāyāṃ dadyāt
priyaiva bhavati naiva tu punarāgacchatīti vijñāyate
tata āha snāpayatainām iti
snātāyai vāsasī prayacchati
yā akṛntannavayanyā atanvata yāśca devīr antān abhito 'dadanta
tās tvā devīr jarase saṃvyayantv āyuṣmatīdaṃ paridhatsva vāsa iti
athaināṃ paridhāpayati
paridhatta dhatta vāsasaināṃ śatāyuṣīṃ kṛṇuta dīrgham āyuḥ
bṛhaspatiḥ prayacchad vāsa etat somāya rājñe paridhātavā u
jarāṃ gacchāsi paridhatsva vāso bhavā kṛṣṭīnām abhiśastipāvatī
śataṃ ca jīva śaradaḥ suvarcā rāyaśca poṣam upasaṃvyayasveti
parihitām abhimantrayate
parīdaṃ vāso adhidhāḥ svastaye 'bhūr āpīnām abhiśastipāvatī
śataṃ ca jīva śaradaḥ purūcīr vasūni cāryā vibhajāsi jīvatīti
athāsyā agreṇa jñātikulam agnim upasamādhāyāghārāv āghāryājyabhāgau juhoty agnaye janivide svāhety uttarārdhapūrvārdhe somāya janivide svāheti dakṣiṇārdhapūrvārdhe
tata etā āhutīr juhoti
bhūḥ svāhā bhuvaḥ svāhā suvaḥ svāhā bhūrbhuvaḥ suvaḥ svāhā
yā tiraścī yānūcī saṃrādhanyai prasādhanyai sadasaspatiṃ yukto vaha jātaveda iti
jayābhyātānān rāṣṭrabhṛta iti hutvaitā āhutīr juhoti
agnir aitu prathamo devatānāṃ so'syai prajāṃ muñcatu mṛtyupāśāt
tad ayaṃ rājā varuṇo 'numanyatāṃ yatheyaṃ strī pautramaghaṃ na rodāt svāhā
imām agnis trāyatāṃ gārhapatyaḥ prajām asyai nayatu dīrgham āyuḥ
aśūnyopasthā jīvatām astu mātā pautram ānandam abhiprabudhyatām iyaṃ svāhā
mā te gṛhe niśi ghoṣa utthād anyatra tvad rudatyaḥ saṃviśantu
mā tvaṃ vikeśyura āvadhiṣṭhā jīvapatnī patiloke virāja paśyantī prajāṃ sumanasyamānāṃ svāhā
dyaus te pṛṣṭhaṃ rakṣatu vāyur ūrū aśvinau ca stanaṃ dhayantaṃ savitābhirakṣatu
ā vāsasaḥ paridhānād bṛhaspatir viśve devā abhirakṣantu paścātsvāhā
aprajastāṃ pautramṛtyuṃ pāpmānamuta vāgham
śīrṣṇaḥ srajam ivonmucya dviṣadbhyaḥ pratimuñcāmi pāśaṃ svāheti
pūrṇā paścād imaṃ me varuṇa tat tvā yāmi tvaṃ no agne sa tvaṃ no agne tvam agne ayāsy ayāś cāgne 'sy anabhiśastīśca yad asya karmaṇo 'tyarīricaṃ prajāpata ityuttamāṃ hutvā gurave varaṃ dadāti
apareṇāgniṃ dvayān darbhān pūrvāparān udagagrān stṛṇāti
teṣu pūrvāparāv upatiṣṭhete
prāṅmukhaḥ pratyaṅmukhyā hastaṃ gṛhṇīyād ity ekam
pratyaṅmukhaḥ prāṅmukhyā ityaparam
athainayoḥ praiṣakṛd añjalī udakena pūrayati
athāsyāñjalināñjalāv udakam ānayati
śaṃ no devīrabhiṣṭaya āpo bhavantu pītaye
śaṃ yor abhisravantu na iti
athāsyā dakṣiṇena hastena dakṣiṇaṃ hastam abhīvāṅguṣṭhamabhīva lomāni gṛhṇāti
devasya tvā savituḥ prasave 'śvinor bāhubhyāṃ pūṣṇo hastābhyām
hastena te hastaṃ gṛhṇāmi saubhagatvāya mayā patyā jaradaṣṭiryathāsaḥ
bhago aryamā savitā puraṃdhis te tvā devā adur mahyaṃ patnīm
aghoracakṣur apatighny edhi śivā paśubhyaḥ śantamā prajāyai
kṣurapavir jārebhyo jīvasūr vīrasūḥ syonā mahyaṃ tvādur gārhapatyāya devāḥ
tāṃ naḥ pūṣañchivatamām erayasva yasyāṃ bījaṃ manuṣyā vapanti
yā na ūrū uśatī visrayātai yasyāmuśantaḥ praharema śepham
somaḥ prathamo vivide gandharvas tato 'paraḥ
tṛtīyo agniṣ ṭe patis turīyas te manuṣyajāḥ
somo dadad gandharvāya gandharvo 'gnaye dadat
rayiṃ ca putrāṃś cādād agnir mahyam atho imām
sarasvati predam ava subhage vājinīvati
tāṃ tvā viśvasya bhūtasya pragāyām asy agrata iti
athainau brahmābhimantrayate
samitaṃ saṃkalpethāṃ saṃ vāṃ sṛjāmi hṛdaye
saṃsṛṣṭaṃ mano astu vāṃ saṃsṛṣṭaḥ prāṇo astu vām iti
athainām aśmānam āsthāpayati
ātiṣṭhemam aśmānam aśmeva tvaṃ sthirā bhava
pramṛṇīhi durasyūn sahasva pṛtanāyata iti
pradakṣiṇam agniṃ pariṇayati
viśvā uta tvayā vayaṃ dhārā udanyā iva
atigāhemahi dviṣa iti
athāsyā bhrātāñjalināñjalāv upastīrṇābhighāritān lājān āvapati
iyaṃ nāry upabrūte 'gnau lājān āvapantī
dīrghāyur astu me patir edhantāṃ jñātayo mama
bhagena tvā saṃsṛjāmi māsareṇa surām iveti
athaināṃ vācayati
imān lājān āvapāmi samṛddhikaraṇān mama
tubhyaṃ ca saṃvananāṃs tad agnir anumanyatāmiyaṃ svāheti
evam eva trir āsthāpayati triḥ pariṇayati trir āvapati
athaināṃ prācīṃ vodīcīṃ vā
sapta padāni prakramayaty ekamiṣe viṣṇus tvānvetu dve ūrje viṣṇus tvānvetu trīṇi vratāya viṣṇus tvānvetu catvāri māyobhavāya viṣṇus tvānvetu pañca paśubhyo viṣṇus tvānvetu ṣaḍ rāyaspoṣāya viṣṇus tvānvetu sapta saptabhyo hotrābhyo viṣṇus tvānvetviti
saptame pade samīkṣamāṇo japati
sakhā saptapadā bhava sakhāyau saptapadāvabhūva
sakhyaṃ te gameyaṃ sakhyāt te mā yoṣaṃ sakhyān me mā yoṣṭhā iti
athāsyā dakṣiṇam aṃsaṃ prati bāhum anvavahṛtya hṛdayadeśam abhimṛśati
mama hṛdaye hṛdayaṃ te astu mama citte cittam astu te
mama vācam ekamanā śṛṇu mām evānuvratā bhava sahacaryā mayā bhaveti
athāsyā dakṣiṇaṃ karṇam ājapati
māṃ te cittaṃ praviśatu māṃ cakṣur mām u te manaḥ
mayi sarvāṇi bhūtāni mayi prajñānam astu te
madhu he madhvāgāhe jihvā me madhuvādinī
mukhe me sāraghaṃ madhu datsu saṃvananaṃ kṛtam
cākravākaṃ saṃvananaṃ yan nadībhya udāhṛtam
yad devagandharvo vittas tena saṃvaninau svaḥ
māṃ caiva paśya sūryaṃ ca mānyeṣu manaḥ kṛthā iti
athāsyāḥ svadhitiṃ mūrdhni dhārayanhiraṇyaṃ vodakumbhenāvasiñcati
āpo hi ṣṭhā mayobhuva iti tisṛbhir hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākenāvasicya yathārthaṃ vahanti
uhyamānām anumantrayate
ye vadhvaś candraṃ vahatuṃ yakṣmā yanti janāṁ anu
punas tān yajñiyā devā nayantu yata āgatā iti
athaināṃ gṛhān uhyānaḍuhe rohite carmaṇy upaveśayati
iha gāvo niṣīdantv ihāśvā iha puruṣāḥ
iho sahasradakṣiṇo 'bhi pūṣā niṣīdatviti
athainām āgneyena sthālīpākena yājayati
athaitasya sthālīpākasyopahatyābhighārya juhotyagnaye svāhāgnaye 'gnivate svāhāgnaye 'nnādāya svāhāgnaye sviṣṭakṛte svāheti
yāvajjīvam etam agniṃ vrīhibhir yavair vā sāyaṃ prātaḥ paricarati
agnaye svāheti sāyaṃ pūrvāmāhutiṃ juhoti
prajāpataye svāhetyuttarām
saurīṃ pūrvāṃ prātareke samāmananti
aupāsano nityo dhāryaḥ
anugato manthyaḥ śrotriyāgārād vāhāryaḥ
anyatarasya caitad ahar upavāsaḥ
aṣṭamyaḥ parvāṇi copavasati
āgneyena sthālīpākena parvasu yajate
vāgyata āsta ā nakṣatrāṇām udayāt
uditeṣu nakṣatreṣu vatsam anvārabhyotthāpayaty ud āyuṣā svāyuṣeti
athaināṃ dhruvam arundhatīm anyāni ca nakṣatrāṇyabhivīkṣayati namo brahmaṇe dhruvāyācyutāyāstviti etenānuvākena
dhruvam upatiṣṭhate
dhruvakṣitir dhruvayonir dhruvam asi dhruvata sthitam
tvaṃ nakṣatrāṇāṃ methyasi sa mā pāhi pṛtanyata iti
saptarṣayaḥ prathamāṃ kṛttikānām arundhatīṃ dhruvatāṃ ye ha ninyuḥ
ṣaṭ kṛttikā mukhyayogaṃ vahantīyam asmākaṃ bhrājatvaṣṭamīty arundhatīm
trirātram akṣāralavaṇāśināvadhaḥśāyinau brahmacāriṇau bhavataḥ
atha caturthyām apararātre 'ntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti
agne prāyaścitte tvaṃ devānāṃ prāyaścittir asi brāhmaṇas tvā nāthakāmaḥ prapadye
yāsyāṃ patighnī tanūḥ prajāghnī paśughnī lakṣmighnī jāraghnīmasyai tāṃ kṛṇomi svāhā
vāyo prāyaścitta āditya prāyaścitte prajāpate prāyaścitte tvaṃ devānāṃ prāyaścittirasi brāhmaṇastvā nāthakāmaḥ prapadye
yāsyai ninditā tanūs tām ito nāśayāmasi svāheti
athaināṃ tūṣṇīṃ hiṃkṛtya vāgyata upetyāmūham asmi sā tvaṃ dyaur ahaṃ pṛthivī tvaṃ sāmāham ṛk tvaṃ tāvehi saṃbhavāva saha reto dadhāvahai puṃse putrāya vettavai rāyaspoṣāya suprajāstvāya suvīryāyeti
athāsyā apavṛttārtho 'pavṛttārthāyai mukhena mukhaṃ saṃnidhāya prāṇity etaṃ prāṇam apānihīti
taṃ sā pratyapāniti
athāsyā ācāntodakāyai pāṇī prakṣālyābhimṛśati karad dadhacchivena tvā pañcaśākhena hastenāvidviṣāvatā sāhasreṇa yaśasvinābhimṛśāmi suprajāstvāyeti bhasaddeśam
yadā malavadvāsā syād athaināṃ brāhmaṇapratiṣiddhāni vratāni saṃśāsti yāṃ malavadvāsasam iti
caturthyāṃ snātāṃ prayatavastrāṃ brāhmaṇasaṃbhāṣāṃ saṃ te manasā mana ity etenānuvākenopasaṃviśati
sarvāṇy upāyanāni mantravanti bhavantītyāśmarathyaḥ
yaccādau yaccartāvityālekhanaḥ
athāsyāḥ prathamagarbhiṇyāś caturthe māsi sīmantaṃ kurvanti
āpūryamāṇapakṣe puṇye nakṣatre payasi sthālīpākaṃ śrapayitvāntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti bhūrbhuvaḥ suvaḥ prajāpata iti catasraḥ
treṇyā śalalyā trīṇi darbhapuñjīlāni śalālugrapsam ity upaniyamyordhvaṃ sīmantam unnayati
bhūrbhuvaḥ suvo rākām ahaṃ yāste rāke
soma eva no rājety āhur brāhmaṇīḥ prajāḥ
vivṛttacakrā āsīnās tīreṇa yamune taveti tīreṇāsau taveti vā yasyās tīre vasati
purastād agner etāni nidhāya trīn odanān uddhṛtya sarpiṣopasicyopanidadhāty udaśarāvaṃ caturtham
teṣām ekaikam avekṣamāṇāṃ pṛcchati kiṃ paśyasīti
putrāṃśca paśūṃśceti pratyāha
teṣām ekaṃ brāhmaṇān bhojayed ekaṃ brāhmaṇīr ekaṃ saha kumāraiḥ sā prāśnāti
vāgyata āsta ā nakṣatrāṇām udayāt
uditeṣu nakṣatreṣviti samānam
atha puṃsavanam
tṛtīye māsi caturthādau vā tiṣyeṇa vā hastena vānurādhair vottarair vā proṣṭhapadaiḥ
nyagrodhāvarodham āhṛtyānavasnātayā kumāryā dṛṣatputre dṛṣatputreṇa peṣayitvāntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti yas tvā hṛdā kiriṇeti catasraḥ
apareṇāgniṃ prācīm uttānāṃ nipātyāthāsyā dakṣiṇe nāsikāchidre 'ṅguṣṭhenānunayati puṃsavanam asy amuṣyā iti
sā hety āha
pumāṃsam eva janayati
atha kṣipraṃsuvanam
yajñopavītaṃ kṛtvāpa ācamyānāprītena śarāveṇānusrotasam udakam āhṛtya pattas tūryantīṃ nidhāya mūrdhañchoṣyantīm abhimṛśati daśabhis tvāṅgulibhir abhimṛśāmi daśamāsyāya sūtavā iti
athainām adbhir avokṣati
yathaiva vātaḥ pavate yathā samudra ejati
evaṃ kumāra ejatu saha jarāyuṇāvapadyatām iti
atha yadyaparā na patet pāṇinodakam ādāya mūrdhanyenām avasiñcet tilade 'vapadyasva na māṃsam asi no dalam avapadyasvāsāviti
yadi garbhaḥ sraṃsed ārdreṇa pāṇinā trir ūrdhvaṃ nābher unmṛjet
parāñcaṃ tvā nārvāñcaṃ tvaṣṭā badhnātu bandhanaiḥ
sa ṛtūn upaśeṣva daśamāso 'vīraheti
vijātāyāḥ paridāṃ karoti
dakṣiṇārdhe 'gārasyāgnim upasamādhāya sarṣapān phalīkaraṇamiśrān añjalāvadhyupya juhoti
śaṇḍo marka upavīras tuṇḍikera ulūkhalaḥ
cyavano naśyatād itaḥ svāheti
evaṃ dvitīyām evaṃ tṛtīyām
athāparām
keśinī śvalominī khajābojopakāśinī
apeta naśyatād itaḥ svāheti
evaṃ dvitīyāmevaṃ tṛtīyām
athāparām
aryamṇaḥ kumbhīpātraḥ pātrapāṇir nipuṇiḥ
apeta naśyatād itaḥ svāheti
evaṃ dvitīyāmevaṃ tṛtīyām
athāparām
miśravāsasaḥ kauberakā rakṣorājena preṣitāḥ
grāmaṃ sajānayo gacchantīcchanto 'paridākṛtān svāhā
etān ghnataitān gṛhṇītety ayaṃ brāhmaṇo dūtaḥ
tān agniḥ paryasarat tān indras tān bṛhaspatiḥ
tān ahaṃ veda brāhmaṇaḥ pramṛśataḥ kūṭadantān vikeśān lambanastanān svāhā
naktaṃcāriṇa uraspeśāñchūlahastān kapālapān
pūrva eṣāṃ pitaityuccaiḥ śrāvyakarṇakaḥ
mātā jaghanyā sarpati grāme vidhuram icchantī svāhā
pradoṣacāriṇī svasā saṃdhinā prekṣate kulam
yā svapantaṃ bodhayati yasyai vijātāyāṃ manaḥ
tāsāṃ tvaṃ kṛṣṇavartmane klomānaṃ hṛdayaṃ yakṛt
agne akṣīṇi nirdaha svāheti
evam eva niṣkrāmati ca prapadyamāne cāvapatāhar ahar ā nirdaśatāyā iti
sā yadi pumāṃsaṃ janayati tam abhimṛśati vṛdhad iti
madhyamaṃ palāśapalāśaṃ saṃveṣṭya tenāsya dakṣiṇaṃ karṇam ājapati bhūs tvayi dadhāmīti
bhuvas tvayi dadhāmīty uttaram
suvas tvayi dadhāmīti dakṣiṇam
api vottaram eva dviḥ sakṛd eva dakṣiṇam
athainam abhimantrayate
aśmā bhava paraśur bhava hiraṇyam astṛtaṃ bhava
vedo vai putranāmāsi sa jīva śaradaḥ śatam
medhāṃ te devaḥ savitā medhāṃ devī sarasvatī
medhāṃ te aśvināvubhāv ādhattāṃ puṣkarasrajau
vedo vai putranāmāsi sa jīva śaradaḥ śatam iti
athainaṃ dadhi madhu ghṛtamiti saṃsṛjya tribhir darbhapuñjīlair hiraṇyena vā triḥ prāśayaty apāṃ tvauṣadhīnāṃ rasaṃ prāśayāmy āyur varco yaśo medhāṃ tvayi dadhāmi savitrā prasūtas tvaṣṭā vīram adhāt sa me śatāyur edhi bhūr bhuvaḥ suvar iti
athāsya dakṣiṇena hastena dakṣiṇaṃ hastam abhīvāṅguṣṭham abhīva lomāni gṛhṇāty agnir āyuṣmān ity etair mantraiḥ
navanītena pāṇī abhyajya hiraṇyaṃ haste kṛtvā
agnau pratāpyābhimṛśati
agnes tvā tejasā sūryasya varcasendrasyendriyeṇa viśveṣāṃ tvā devānāṃ kratunābhimṛśāmi
aṅgād aṅgāt sambhavasi hṛdayād adhi jāyase
ātmā vai putranāmāsi sa jīva śaradaḥ śatam iti
athainaṃ vātsapreṇābhimṛśati divas parītyanuvākena
yatra śete tad abhimṛśati
veda te bhūmi hṛdayaṃ divi candramasi śritam
vedāmṛtasya goptāraṃ māhaṃ pautramaghaṃ rudam iti
athainaṃ mātur upastha ādadhāti
mā te putraṃ rakṣo vadhīn mā dhenur atyāsāriṇī
priyā dhanasya bhūyā edhamānā sve vaśa iti
stanaṃ pratidhāpayati
ayaṃ kumāro jarāṃ dhayatu dīrghamāyuḥ
tasmai tvaṃ stana prapyāyāyur varco yaśo balam iti
saṃviṣṭābhyāṃ paridāṃ karoti nāmayati na rudati yatra vayaṃ vadāmasi yatra cābhimṛśāmasīti
śirasta udakumbhaṃ nidadhāty āpaḥ supteṣu jāgrata rakṣāṃsi nirito nudadhvamiti
naitāsām apām udakārthaṃ kurvanti
atha yadi ciraṃ na vijāyate srajamenāṃ darśayet
parimuktāyāṃ kṣipram evopanirharet
yadā yadā sūtikārogaḥ syād dakṣiṇasya padas taptodakena pārṣṇiṃ kledayitvā tadā tadā taṃ deśam avamārṣṭi yatrāsyā duḥkhaṃ bhavati dhanurmaṭacī puruṣasya hastayor ekaśataṃ śṛṇor aṅga te dhāpayitāras tvaṃ rogasyeśiṣe tvam u rogasya sūtikārogabhaiṣajyam asyamuṣyā iti
upanirharanti sūtikāgnim aupāsanam atiharanti
sa eṣa uttapanārtho bhavati
nāsmin kiṃ cana karma kriyate
daśamyāṃ snātau mātāputrau
śucyagāraṃ kurvanti
upanirharantyaupāsanaṃ sūtikāgnim atiharanti
antarāgāre 'gnim upasamādhāya jayābhyātānān rāṣṭrabhṛta iti hutvaitā āhutīrjuhoti dhātā dadātu no rayim ity aṣṭau
daśamyāṃ putrasya nāma dadhāti dvyakṣaraṃ caturakṣaraṃ vā ghoṣavadādy antarantasthaṃ dīrghābhiniṣṭānāntam
taddhi pratiṣṭhitam iti vijñāyate
pitā mātetyagre 'bhivyāhareyātām
vijñāyate mama nāma prathamaṃ jātavedaḥ pitā mātā ca dadhatur yad agra iti
dve nāmanī kuryāt
vijñāyate ca tasmād dvināmā brāhmaṇo 'rdhuka iti
nakṣatranāma dvitīyaṃ syāt
anyatarad guhyaṃ syād anyatareṇainam āmantrayeran
viproṣya hariṇī dūrve ādāya gṛhān upodeti
gṛhā mā bibhīta mā vepiḍhvam ūrjaṃ bibhrata emasi
ūrjaṃ bibhrad vaḥ sumanāḥ suvarcā gṛhān emi manasā modamānaḥ
yeṣāṃ pravasann adhyeti yeṣu saumanaso bahuḥ
gṛhān upahvayāmahe te no jānantu jānataḥ
ime gṛhāḥ prati jīveṣv asthur ūrjaṃ bibhrato jagataḥ suśevāḥ
eha vatsaḥ krandatv ā kumāra ā dhenavo bahulā nityavatsāḥ
upahūtaṃ goaśvam upahūtā ajāvayaḥ
atho annasya kīlāla upahūto gṛheṣu me
ūrjaṃ bibhrata emasy ūrjā vaḥ saṃsṛjāmi ramadhvaṃ mā bibhītaneti
tṛṇe prāsyati
śivā upamitaḥ pramitaś ca santviti dvārye saṃmṛśati
kṣemāya vaḥ śivaḥ śāntyai prapadya iti prapadyate dakṣiṇapūrvābhyām anuvīkṣate
abhayaṃ vo 'stv abhayaṃ me astviti bhāryāṃ saṃgacchamānām anumantrayate viśvā uta tvayā vayam ity etayā
putraṃ saṃgacchamānam anumantrayate 'ṅgād aṅgāt sambhavasīti dvābhyām
athainaṃ mūrdhaṃs trir avajighret paśūnāṃ tvā hiṃkāreṇābhijighrāmi prajāpataye tvā hiṃkāreṇābhijighrāmi prajāpatis ta āyur dadhātu sa me śatāyur edhi bhūr bhuvaḥ suvar iti
sarvebhyaḥ prāṇebhyo jātāsi sā jīva śaradaḥ śatam iti duhituḥ
athainaṃ ṣaṣṭhe māsy annaṃ prāśayati
tasya sa eva prāśanakalpo yo medhājanana etāvan nānā bhūr ity agre prāśayati bhuva iti dvitīyaṃ suvar iti tṛtīyam
athāsya sāṃvatsarikasya cauḍaṃ kurvanti yatharṣi yathopajñaṃ vā
vijñāyate ca yatra bāṇāḥ saṃpatanti kumārā viśikhā iveti bahuśikhā iveti
athānnaṃ saṃskṛtya brāhmaṇān bhojayitvāśiṣo vācayitvāntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti pūrṇā paścād imaṃ me varuṇa tat tvā yāmi tvaṃ no agne sa tvaṃ no agne tvam agne 'yāsy anabhiśastīś ca yad asya karmaṇo 'tyarīricaṃ prajāpata iti
uttamāṃ hutvā gurave varaṃ dadāti
apareṇāgniṃ gomayapiṇḍaṃ sarvabījānīty upaniyamya sarvabījānām agraṃ gomayapiṇḍe nyupya śītoṣṇā apaḥ samānīya tābhir asya dakṣiṇaṃ godānam unatty āpa undantu jīvase dīrghāyutvāya varcasa iti
treṇyā śalalyā vinīya trīṇi darbhapuñjīlāny ūrdhvāgrāṇy upaniyacchati
oṣadhe trāyasvainaṃ svadhite mainaṃ hiṃsīriti lohitāyasaṃ kṣuraṃ tiryañcaṃ nidhāya pravapati
yad ṛṣīṇāṃ tryāyuṣaṃ jamadagneḥ kaśyapasya tryāyuṣam
yad devānāṃ tryāyuṣaṃ tan me 'stu tryāyuṣam
yena pūṣā bṛhaspater agner indrasya cāyuṣe 'vapat tena te vapāmyasau dīrghāyutvāya varcasa iti
evam evottaraṃ godānaṃ vāpayate
keśān vāpayitvā gomayapiṇḍe nidadhāti
athainaṃ gomayapiṇḍaṃ goṣṭha udakānta udumbaramūle darbhastambe vā nidadhāti
athainaṃ snātam alaṃkurvanti
śravaṇakarma vyākhyāsyāmaḥ
śrāvaṇyāṃ paurṇamāsyām upakalpayate 'kṣatadhānāś cākṣatasaktūṃśca jātyaṃ cāñjanam
astamita āditye 'ntarāgāre 'gnim upasamādhāya jayābhyātānān rāṣṭrabhṛta iti hutvākṣatadhānānāṃ cākṣatasaktūnāṃ ca samavadāyābhighārya juhoti
āgneyāya pāṇḍarāya pārthivānāmadhipataye svāheti prathamāmāhutiṃ juhoti
śvetāya vāyavyāyāntarikṣāṇām adhipataye svāheti dvitīyām
abhibhuve sūryāya divyānāmadhipataye svāheti tṛtīyām
upaniṣkramya sthaṇḍila evaitā āhutīr juhoti
api vā samīcī nāmāsi prācī digiti sarpāhutīḥ
prāśanārthā dhānā upakalpyākṣatadhānāś cākṣatasaktūṃśca jātyaṃ cāñjanaṃ sthaṇḍile nyupyābhimantrayate namo 'stu sarpebhya iti tisṛbhiḥ
tato yāvantaṃ deśaṃ kāmayata imaṃ sarpā nāgaccheyuriti taṃ saṃtatayodadhārayānupariṣiñcaty apa śveta padā jahi pūrveṇa cāpareṇa ca
sapta ca mānavairimāstisraśca rājabandhavaiḥ
na vai śvetasyādhyācāre 'hir dadaṃśa kāṃcana
śvetāya vaidarvyāya nama iti
tata etā dhānā asametyāvagiranti yāvanto havirucchiṣṭāśā bhavanti
tata etāṃścaturo māsānsarpebhyo baliṃ haranti
saktūn vaivamarthān kurvantyapi vā yadyadannaṃ kriyate tasya tasya
tata āgrahāyaṇyāṃ paurṇamāsyām evam evaitat karma kriyate
yad anyad dhānāprāśanāt pariṣecanād iti sarvaṃ tat kriyate
āgneyena sthālīpākena parvasu yajate
tasya purastāt sviṣṭakṛta etā āhutīr juhoti
iḍāyāḥ padaṃ ghṛtavaccarācaraṃ jātavedaḥ
havir idaṃ juṣasva
ye grāmyāḥ paśavo viśvarūpās teṣāṃ saptānām iha rantir astu
puṣṭyai svāhā
yāṃ devāḥ pratinandanti rātriṃ dhenumivāyatīm
saṃvatsarasya yā patnī sā no astu sumaṅgalī svāhā
paurṇamāsī pūrayantyāyātyaparāparam
ardhamāsānvibhajantī sā naḥ pūrṇābhirakṣatu svāhā
śivā paśubhyo dārebhyaḥ śivā naktaṃ śivā divā
saṃvatsaraṃ kalpayantī sā naḥ kāmadughā bhavatsvāhā
pūrṇā paścāttvamagne ayāsi prajāpate
iti tisrastataḥ sauviṣṭakṛtaṃ juhoti
agnaye sviṣṭakṛte svāheti
atha hemantapratyavarohaṇam
yatra pratyavarokṣyanbhavati tadupatiṣṭhate
prati kṣatre pratitiṣṭhāmi rāṣṭre pratyaśveṣu pratitiṣṭhāmi goṣu
prati prajāyāṃ pratitiṣṭhāmi bhavye
syonā pṛthivi no bhavānṛkṣarā niveśanī
yacchā naḥ śarma saprathā iti
śālākarma vyākhyāsyāmaḥ
śālāṃ kārayiṣyamāṇa āpūryamāṇapakṣe puṇye nakṣatre brāhmaṇānannena pariviṣya parilikhyehaiva dhruvāṃ niminomi śālāṃ kṣeme tiṣṭhatu ghṛtamukṣamāṇā
tāṃ tvā śāle sarvavīrāḥ suvīrā ariṣṭavīrā anusaṃcarema
iti dakṣiṇāṃ dvārasthūṇāmucchrayati
ihaiva dhruvā pratitiṣṭha śāle 'śvavatī gomatī sūnṛtāvatī
ūrjasvatī payasvatī ghṛtavatyucchrayasva mahate saubhagāyeti
uttarāmā tvā kumārastaruṇa ā vatso jagatā saha
ā tvā parisrutaḥ kumbha ā dadhnaḥ kalaśīr ayan
iti saṃmite abhimṛśati
evameva sthūṇārājāvucchrayatyevamabhimṛśati
ṛtena sthūṇāvadhiroha vaṃśogro virājannapasedha śatrūn
athāsmabhyaṃ sarvavīrāṃ rayiṃ dāḥ
iti pṛṣṭhavaṃśamadhiropayati
mānasya patni śaraṇā syonā devebhir vimitāsyagre
tṛṇaṃ vasānā sumanā asastvaṃ śaṃ na edhi dvipade śaṃ catuṣpada iti channāmabhimṛśati
agārapraveśaṃ vyākhyāsyāmaḥ
āpūryamāṇapakṣe puṇye nakṣatre 'ntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīrjuhoti vāstoṣpata iti dve
vāstoṣpate prataraṇo na edhi gayasphāno gobhir aśvebhir indo
ajarāsas te sakhye syāma piteva putrānprati no juṣasva svāhā
paraṃ mṛtyo anuparehi panthāṃ yaste sva itaro devayānāt
vāstoṣpate śṛṇvate te bravīmi mā naḥ prajāṃ rīriṣo mota vīrān svāheti
bhūmimabhimṛśati prati kṣatre prati tiṣṭhāmi rāṣṭra iti dvābhyām
idaṃ śreyo 'vasānaṃ yadāgāṃ syone me dyāvāpṛthivī abhūtām
anamīvāḥ pradiśaḥ santu mahyaṃ gomad dhanavad aśvavad ūrjasvat suvīravad iti caitayā
ahataṃ vāsa ācchādya tadvāstu parimāpayet ṛtaṃ vṛṇīṣva māvāryaṃ mā no hiṃsīḥ kadācana
syonā pṛthivi bhavānṛkṣarā niveśanī
yacchā naḥ śarma saprathā iti
ud āyuṣā svāyuṣetyupotthāyopasamūhya brāhmaṇānannena pariveṣayet
tatpūrvaṃ vāstuśamanam
athānyat
śaraṇe kṛta udumbarapalāśāni sasuṣirāṇi yavaiḥ saha gomayaṃ śāḍvalaṃ rāsabhaṃ madhu caivātra saptamaṃ tairagāraṃ vāstu ca pariprokṣet
pūrṇa udadhirbhavati prajvalito 'gnir bhavati
brāhmaṇamagre praveśayati
brāhmaṇamāha praviśānīti
praviśatu bhavān āyuṣā varcasā śriyāvṛta iti brāhmaṇānumataḥ praviśati bhūḥ prapadye bhuvaḥ prapadye śriyaṃ prapadye śrīrmā praviśatviti
brāhmaṇam anu praviśya jayābhyātānānrāṣṭrabhṛta iti hutvāgniṃ devānāṃ mahayati
agnir devānām adhipatiḥ purīṣyo havyavāhanaḥ
taṃ tvaimi śaraṇaṃ deva saputraḥ saha jñātibhiḥ svāhā
sadāsabhāryaḥ sāmātyaḥ sāyām agnaye svāheti
agniṃ mahayitvātha rājānam īḍate
tvaddattaṃ vai balaṃ rājye tvatpūrtamiha jīvate
hiraṇyavarṇa haryakṣa arthaṃ mahyaṃ sādhaya svāhā
kuberāya svāhā mahārājāya svāhā vaiśravaṇāya svāheti
rājānaṃ mahayitvāthendraṃ devānāṃ mahayati trātāram indram indraṃ viśvā avīvṛdhanniti
indraṃ mahayitvā viśvān devān mahayati viśve devā viśve devā iti dvābhyāṃ viśvān devān mahayitvā
atha pañcedhmānabhyādhāya juhoti
medhāṃ manasi juhomi svāhā
mano medhāyāṃ juhomi svāhā
śraddhāṃ tapasi juhomi svāhā
tapaḥ śraddhāyāṃ juhomi svāhā
mṛtyor mukhaṃ vidadhāmi svāhā
ye devāḥ puraḥsado 'gninetrā rakṣohaṇas te naḥ pāntu te no 'vantu tebhyo namas tebhyaḥ svāhā
śāntam idam avasānaṃ prapadye svāhā
ye devā dakṣiṇāsado ye devāḥ paścātsado ye devā uttarasado ye devā upariṣado bṛhaspatinetrā rakṣohaṇas te naḥ pāntu te no 'vantu tebhyo namas tebhyaḥ svāhā
śāntam idam avasānaṃ prapadye svāhā
pūrṇā paścād imaṃ me varuṇa tat tvā yāmi tvaṃ no agne sa tvaṃ no agne tvam agne ayāsy ayāś cāgne 'sy anabhiśastīś ca yad asya karmaṇo 'tyarīricaṃ prajāpata iti
uttamāṃ hutvā brāhmaṇān annena pariveṣayet
yad vāstu garhitaṃ yatra vānyaḥ paribhavet tatrāpi sukham āsīta śamayan vāstvṛtāvṛtau
etaddhaumyasya vacanam asitasya turaṅgasya ca muneḥ kāvyasya dālbhyasya
naitad vidvān parābhavet
śvagrahaprāyaścittam
śvopaspṛṣṭe tad yajñopavītaṃ kṛtvāpa ācamyānāprītena śarāveṇānusrotasam udakam āhṛtyātha sabhāyāṃ madhye 'dhidevanam uddhatyāvokṣyākṣān nyupyākṣeṣu hiraṇyaṃ nidhāyopariṣṭāt sabhāyāṃ vyūhya tṛṇāni tena kumāram anvavahṛtyākṣeṣūttānaṃ nipātya dadhnā lavaṇodakamiśreṇābhyukṣya japati
āghnanti kaṃsaṃ dakṣiṇataḥ
kurkuraḥ sukurkuraḥ kurkuro bālabandhanaḥ
upariṣṭād yadejāya tṛtīyasyām ito divi
aulaba it tam upāhvayāthārjīcchyāmaḥ śabalaḥ
adhorāma ulumbalaḥ sārameyo ha dhāvati samudram iva cākaśat
bibhran niṣkaṃ ca rukmaṃ ca śunām agraṃ subīriṇaḥ
subīriṇa sṛja sṛjaikavrātya śunaka sṛja chat
tat satyaṃ yat tvendro 'bravīd gā spāśayasveti tās tvaṃ spāśayitvāgacchas taṃ tvābravīd avidahā ityavidaṃ hīti varaṃ vṛṇīṣveti kumāram evāhaṃ varaṃ vṛṇa ityabravīḥ
nigṛhya bāhū plavase dyām iva cākaśat
bibhran niṣkaṃ ca rukmaṃ ca śunām agraṃ subīriṇaḥ
subīriṇa sṛja sṛjaikavrātya śunaka sṛja chat
tat satyaṃ yat te saramā mātā lohitaḥ pitā
amī ye ke sarasyakā avadhāvati tṛtīyasyāmito divi
tekaś ca sasaramataṇḍulaḥ kulaśca vikulaś cārjunaś ca lohitaś ca
utsṛjemaṃ śucīmanas tvaṃ piśaṅgalohitaḥ
dulā ha nāma vo mātā maṇḍākako ha vaḥ pitā
chadapehi sīsarama sārameya namaste astu sīsara
saṃ takṣā hanti cakrī vo na sīsarīdata
chadapehi sīsarama sārameya namaste astu sīsara
samaśvā vṛṣaṇaḥ pado na sīsarīdata
śvānam cchādanna puruṣaṃ chad iti triḥ prātarmadhyaṃdine sāyam
agado haiva bhavatītyāha
tataḥ kuryād yadi nāgadaḥ syāt
śūlagavaṃ vyākhyāsyāmaḥ
āpūryamāṇapakṣe puṇye nakṣatre payasi sthālīpākaṃ śrapayitvā prācīṃ vodīcīṃ vā diśam upaniṣkramya sthaṇḍilaṃ kalpayitvāgnim upasamādhāya saṃparistīryāpareṇāgniṃ dve kuṭī kṛtvā śūlagavam āvāhayati
ā tvā vahantu harayaḥ sucetasaḥ śvetair aśvaiḥ saha ketumadbhiḥ
vātājirair mama havyāya śarvom iti
dakṣiṇasyāṃ śūlagavam uttarasyāṃ mīḍhuṣīṃ madhye jayantam
yathoḍham udakāni pradāya trīn odanān uddhṛtya yathoḍham evopasparśayaty upaspṛśatu mīḍhvān mīḍhuṣe svāhopaspṛśatu mīḍhuṣī mīḍhuṣyai svāhā jayantopaspṛśa jayantāya svāheti
śūlagavasyāgnim abhyudāhṛtya juhoti bhavāya devāya svāhā śarvāya devāya svāheśānāya devāya svāhogrāya devāya svāhā bhīmāya devāya svāhā rudrāya devāya svāhā paśupataye devāya svāhā mahate devāya svāheti
patny odanasya patnībhyo juhoti bhavasya devasya patnyai svāhā śarvasya devasya patnyai svāheśānasya devasya patnyai svāhograsya devasya patnyai svāhā bhīmasya devasya patnyai svāhā rudrasya devasya patnyai svāhā paśupater devasya patnyai svāhā mahato devasya patnyai svāheti
jayantāya svāheti madhyamasya juhoti
sarveṣām odanānāṃ sakṛt sakṛt samavadāyābhighārya juhoty agnaye sviṣṭakṛte svāheti
athopatiṣṭhate svasti naḥ pūrṇamukhaḥ parikrāmatv iti
athātaḥ parṇavihāraḥ
gṛhapopaspṛśa gṛhapāya svāhā gṛhapy upaspṛśa gṛhapyai svāhā jayantopaspṛśa jayantāya svāheti ṣaṭ palāśāni
athāparāṇi ghoṣiṇa upaspṛśata ghoṣibhyaḥ svāhā śvāsina upaspṛśata śvāsibhyaḥ svāhā vicinvanta upaspṛśata vicinvadbhyaḥ svāhā pracinvanta upaspṛśata pracinvadbhyaḥ svāhā samaśnanta upaspṛśata samaśnadbhyaḥ svāheti daśa
athāparāṇi devasenā upaspṛśata devasenābhyaḥ svāheti daśaiva
athāparāṇi yā ākhyātā devasenā yāś cānākhyātāś ca tā upaspṛśata tābhyaḥ svāheti daśaiva
athāparāṇi dvārapopaspṛśa dvārapāya svāhā dvārapy upaspṛśa dvārapyai svāheti catvāri
atha parṇapuṭaṃ kṛtvā tasminn upastīrṇābhighāritam odanapiṇḍaṃ samavadāya parogoṣṭhe vṛkṣa āsajati niṣaṅgiṇa upaspṛśata niṣaṅgibhyaḥ svāheti
athopatiṣṭhate namo niṣaṅgiṇa iṣudhimata iti
apratīkṣam etyāthānvāsāribhyo juhoty anvāsāriṇa upaspṛśatānvāsāribhyaḥ svāheti dve palāśe
athopatiṣṭhate namas te rudra manyava ity etair ekādaśabhir anuvākaiḥ prathamottamābhyāṃ vā
abhita etam agniṃ gā sthāpayati yathā dhūmam ājighreyur iti
ājyaśeṣam odanaśeṣam udakumbhaśeṣam ity ekadhā samavanīyodumbaraśākhayā pradakṣiṇaṃ gās triḥ prokṣati śivaṃ gobhyaḥ śivaṃ gopataya iti
ṛṣabhasya pṛṣṭhe śeṣaṃ ninayaty etaṃ yuvānam ity etābhiḥ pañcabhiḥ
athātaḥ kṣaitrapatyasya gavāṃ mārge 'nagnau kṣetrasya patiṃ yajate kṣetrasya pataye svāheti caturṣu saptasu vā palāśeṣu
taṃ tathāvāhayati yathā śūlagavam
tūrṇaṃ yajate
pāko devaḥ
upatiṣṭhate kṣetrasya patinā vayam iti dvābhyām
athainaṃ kṣaitrapatyaṃ ye sanābhayo bhavanti te prāśnanti yathā vaiṣāṃ kuladharmo bhavati
amāvāsyāyām aparāhṇe māsiśrāddham aparapakṣasya vāyukṣv ahaḥsu
pitṛbhyo 'nnaṃ saṃskṛtya prācīnāvītaṃ kṛtvāgnim upasamādhāya dakṣiṇāprāgagrair darbhair agniṃ paristīrya dakṣiṇapūrvam avāntaradeśam abhimukhaḥ pitṝn āvāhayati
āyāta pitaraḥ somyā gambhīraiḥ pathibhiḥ pūrvyaiḥ
prajāmasmabhyaṃ dadato rayiṃ ca dīrghāyutvaṃ ca śataśāradaṃ ca
āyāta pitāmahāḥ prapitāmahāś cānugaiḥ saha
asuṃgamāḥ satyayujo 'vṛkāsaḥ
ā no havaṃ pitaro 'dyāgamantu
eha gacchantu pitaro haviṣe attavā iti
etām eva diśam abhy apaḥ prasiñcaty āpo devīḥ prahiṇutemaṃ yajñaṃ pitaro no juṣantāṃ māsīnām ūrjam uta ye bhajante te no rayiṃ sarvavīrāṃ niyacchantv iti
pariṣicya juhoti
yāḥ prācīḥ sambhavanty āpa uttarataś ca yāḥ
adbhir viśvasya bhuvanasya dhartrībhir antar anyaṃ pitur dadhe 'muṣmai svāhā
antardadhe parvatair antar mahyā pṛthivyā
divā digbhir anantābhir ūtibhir antar anyaṃ pitāmahād dadhe 'muṣmai svāhā
antardadha ṛtubhir ahorātraiḥ sasaṃdhikaiḥ
ardhamāsaiś ca māsaiś cāntaranyaṃ prapitāmahād dadhe 'muṣmai svāhā
yad vaḥ kravyād aṅgam adahal lokān ayaṃ praṇayañjātavedāḥ
tad vo ahaṃ punar āveśayāmy ariṣṭāḥ sarvair aṅgaiḥ saṃbhavata pitaraḥ svadhā namaḥ pitṛbhyaḥ svāheti
athānnasya juhoty agnaye pitṛmate svāhā somāya pitṛmate svāhā yamāyāṅgirasvate pitṛmate svāhā svadhā namaḥ pitṛbhyaḥ svāhāgnaye kavyavāhanāya sviṣṭakṛte svadhā namaḥ pitṛbhyaḥ svāheti
pariṣicya dakṣiṇato darbhamuṣṭiṃ nidhāya tasmin dakṣiṇāpavargāṃs trīn udakāñjalīn upaninayaty asāvavanenikṣveti pitaram asāv avanenikṣveti pitāmaham asāv avanenikṣveti prapitāmaham atraiva nāmādeśam
avācīnapāṇis tasmin dakṣiṇāpavargāṃs trīn piṇḍān nidadhāty etat te tatāsau madhumad annaṃ sarasvato yāvān agniś ca pṛthivī ca tāvaty asya mātrā tāvatīṃ ta etāṃ mātrāṃ bhūtāṃ dadāmi yathāgnir akṣito 'nupadasta evaṃ mahyaṃ pitre 'kṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīva yāṃś ca tvam atrānv asi ye ca tvām anu
etat te pitāmahāsau madhumad annaṃ sarasvato yāvān vāyuś cāntarikṣaṃ ca tāvaty asya mātrā tāvatīṃ ta etāṃ mātrāṃ bhūtāṃ dadāmi yathā vāyur akṣito 'nupadasta evaṃ mahyaṃ pitāmahāyākṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīva yāṃś ca tvam atrānv asi ye ca tvām anu
etat te prapitāmahāsau madhumad annaṃ sarasvato yāvān ādityaś ca dyauś ca tāvaty asya mātrā tāvatīṃ ta etāṃ mātrāṃ bhūtāṃ dadāmi yathādityo 'kṣito 'nupadasta evaṃ mahyaṃ prapitāmahāyākṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīva yāṃś ca tvam atrānv asi ye ca tvām anu
atra pitaro yathābhāgaṃ mandadhvam ity uktvā parāṅ āvartate
oṣmaṇo vyāvṛta upāste
vyāvṛtta ūṣmaṇy abhiparyāvartate 'vyāvṛtte vā
amīmadanta pitaraḥ somyā ity abhiparyāvṛtya namaskārair upatiṣṭhate namo vaḥ pitaro rasāyeti pratipadyāhaṃ teṣāṃ vasiṣṭho bhūyāsam ityantena
adbhiḥ pātraṃ prakṣālya pūrayitvā prasavyaṃ triḥ pariṣiñcati putrān pautrān abhitarpayantīr āpo madhumatīr imāḥ
svadhāṃ pitṛbhyo amṛtaṃ duhānā āpo devīr ubhayāṃs tarpayantu
ūrjaṃ vahantīḥ kṣīram udakaṃ ghṛtaṃ payaḥ kīlālaṃ parisrutaṃ nadīr imā udanvatīr vetasvinīḥ sutīrthyā amuṣmin loka upa vaḥ kṣarantu
ūrjasvatīḥ payasvatīr madhunā ghṛtena svadhā stha tarpayata me pitṝn
ity apratīkṣam etya
athānnam abhimṛśati pṛthivī
te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā prāṇāpānayor juhomy akṣitam asi maiṣāṃ kṣeṣṭhā amutrāmuṣmin loke pṛthivī samā tasyāgnir upadraṣṭarcas te mahimā
pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā prāṇāpānayor juhomy akṣitam asi maiṣāṃ kṣeṣṭhā amutrāmuṣmin loke antarikṣaṃ samaṃ tasya vāyur upadraṣṭā sāmāni te mahimā
pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā prāṇāpānayor juhomy akṣitam asi maiṣāṃ kṣeṣṭhā amutrāmuṣmin loke dyauḥ samā tasyāditya upadraṣṭā yajūṃṣi te mahimeti
brāhmaṇān annena pariviṣya pradiṣṭam udapātraṃ cādāya dakṣiṇapūrvam avāntaradeśaṃ gatvā pradiṣṭam udapātreṇopapravartayati parāyāta pitaraḥ somyā gambhīraiḥ pathibhiḥ pūrvyaiḥ
atha māsi punar āyāta no gṛhān havir attuṃ suprajasaḥ suvīrā iti sarvataḥ samavadāya śeṣasya prāśnātīdam annaṃ pūryatāṃ cāpūryatāṃ ca tan naḥ saha devair amṛtam astu prāṇeṣu tvāmṛtaṃ juhomi svāheti
aṣṭakāṃ vyākhyāsyāmaḥ
upariṣṭān māghyāḥ prāk phālgunyā yo bahulas tasyāṣṭamī jyeṣṭhayā sampadyate
tām ekāṣṭakety ācakṣate
tasyāṃ saṃbhārān upakalpayate
gāṃ praśasyāṣṭakāpūpaṃ catuḥśarāvaṃ tūṣṇīṃ nirvapati
ṣaṭkapālo bhavaty ekakapālo vā
tasya dārvihomikaḥ saṃskāraḥ
tam aupāsane śrapayitvaupāsana eva juhoty ulūkhalā grāvāṇo ghoṣam akrata haviḥ kṛṇvantaḥ parivatsarīṇam
ekāṣṭake suprajā vīravanto vayaṃ syāmaḥ patayo rayīṇāṃ svadhā namaḥ pitṛbhyaḥ svāhā
ayaṃ catuḥśarāvo ghṛtavān apūpaḥ payasvān agne rayimān puṣṭimāṃś ca
pratigṛhṇantu pitaraḥ saṃvidānāḥ sviṣṭaḥ suhuto 'yaṃ mamāstu svadhā namaḥ pitṛbhyaḥ svāhā
vahāpūpaṃ jātavedaḥ pitṛbhyo yatrainān vettha nihitān parāke
apūpakulyā upa tān kṣarantu satyā eṣām āśiṣaḥ santu kāmaiḥ svadhā namaḥ pitṛbhyaḥ svāheti
purastāt sviṣṭakṛta etā āhutīr juhoti pūrṇā paścāt tvam agne ayāsi prajāpata iti tisraḥ
tataḥ sauviṣṭakṛtaṃ juhoty agnaye kavyavāhanāya sviṣṭakṛte svadhā namaḥ pitṛbhyaḥ svāheti
śvo bhūte pitṛbhyo gām ālabhate
agnimupasamādhāya yathā purastādājyena prāyaścittaṃ hutvaikena barhiṣaikaśūlayā ca vapāśrapaṇyopākaroti
pitṛbhyas tvā juṣṭām upākaromītīmāṃ pitṛbhyo gāmupākaroti
ūrjasvatīṃ payasvatīṃ tāṃ me juṣantāṃ pitaraḥ sametāḥ
medasvatī ghṛtavatī svadhāvatī sā me pitṝn sāṃparāyai dhinotv ity upākaraṇīyāṃ hutvā pitṛbhyas tvā juṣṭāṃ prokṣāmīti prokṣitāṃ paryagnikṛtāṃ pratyakśirasaṃ dakṣiṇāpadīṃ saṃjñapayanti
saṃjñaptāyā adbhiḥ prāṇānāpyāyya tūṣṇīmeva vapām uddhṛtya hṛdayam uddharati prajñāte ca matasne
audumbaryāṃ vapāśrapaṇyāṃ vapāṃ śrapayitvaudumbareṣu śūleṣu pṛthag itarāṇi śrapayitvaudumbaryā darvyopastīrṇābhighāritāṃ vapāṃ juhoti vaha vapāṃ jātavedaḥ pitṛbhyo yatrainānvettha nihitān parāke
medasaḥ kulyā upa tān kṣarantu satyā eṣāmāśiṣaḥ santu kāmaiḥ svadhā namaḥ pitṛbhyaḥ svāheti
upasthite 'nne odanasya māṃsānām iti samavadāya sarpirmiśrasya juhoty ekāṣṭakāṃ paśyata dohamānāmannaṃ māṃsavad ghṛtavat svadhāvat
tad brāhmaṇair atipūtam anantam akṣayyaṃ me astu svadhā namaḥ pitṛbhyaḥ svāhā
ekāṣṭakā tapasā tapyamānā saṃvatsarasya patnī duduhe prapīnā
tāṃ doham upajīvātha pitaraḥ sahasradhā mucyamānāṃ purastāt svadhā namaḥ pitṛbhyaḥ svāhā
vahānnaṃ jātavedaḥ pitṛbhyo yatrainānvettha nihitān parāke
annasya kulyā upa tān kṣarantu satyā eṣām āśiṣaḥ santu kāmaiḥ svadhā namaḥ pitṛbhyaḥ svāheti
purastāt sviṣṭakṛta etān upahomān juhotīyameva sā yā prathamā vyaucchadekāṣṭakā tapasā tapyamānā yā prathamā vyaucchatsaṃvatsarasya pratimāṃ prajāpata iti pañca
tataḥ sauviṣṭakṛtaṃ juhotyagnaye kavyavāhanāya sviṣṭakṛte svadhā namaḥ pitṛbhyaḥ svāheti
śvo bhūte pitṛbhyo māṃsaśeṣeṇa māsiśrāddhasyāvṛtā śrāddhaṃ karoti
vedam adhītya snāsyann upakalpayate pālāśīṃ samidham udapātraṃ cairakāṃ copabarhaṇaṃ ca snānīyapiṇḍaṃ ca sārvasurabhipiṣṭaṃ candanaṃ ca sūtraṃ sopadhānaṃ maṇiṃ sapāśaṃ bādaraṃ maṇim uttarāsaṅgaṃ ca sāntaram ahate ca pravartau ca srajaṃ cāñjanaṃ cādarśopānahau daṇḍaṃ ca chatraṃ ca
atha nakṣatrāṇi tiṣya uttare phalgunī hastaścitrā svāti viśākhe iti
eteṣām ekasmin purodayādādityasya vrajaṃ prapadyate
etad ahaḥ snātānāṃ ha vā eṣa etat tejasā tapati
tasmād enam etad ahar nābhitapet
antarlomnā carmaṇā dvāram apidhāya pūrvārdhe vrajasyāgnim upasamādhāya madhyaṃdine pālāśīṃ samidham ādadhāti
imaṃ stomam arhate jātavedase ratham iva saṃmahemā manīṣayā
bhadrā hi naḥ pramatir asya saṃsady agne sakhye mā riṣāmā vayaṃ tava svāheti
tata etān saṃbhārān sakṛd eva sarvān āhṛtya tān uttarato 'gner nidhāyāpareṇāgnim uttarataḥ pariṣevanām erakām āstīrya tasyām udakśirā nipadyate
dakṣiṇato nāpita upaviśati
tasya kṣuram abhimantrayate
śivo nāmāsi svadhitis te pitā
namas te astu mā mā hiṃsīriti
adbhir udyamānam abhimantrayate śivā me bhavatha saṃspṛśa iti
kṣuram abhinidhīyamānam abhimantrayate
yad ṛṣīṇāṃ tryāyuṣaṃ jamadagneḥ kaśyapasya tryāyuṣam
yad devānāṃ tryāyuṣaṃ tan me astu tryāyuṣam iti
vapantaṃ yat kṣureṇa marcayatā supeśasā vaptrā vapasi varcasā mukhaṃ mā na āyuḥ pramoṣīr iti
śmaśrūṇi vāpayitvopapakṣau nivāpayate 'tha keśān yathopapādam aṅgāny evam evāta ūrdhvaṃ vāpayate
paścārdhe vrajasyopaviśya mekhalāṃ visrasya parikarmaṇe prayacchatīmāṃ hṛtvā stamba upagūheti
tāṃ sa hṛtvā stamba upagūhatīdam aham amuṣyāmuṣyāyaṇasya dviṣantaṃ bhrātṛvyam upagūhāmy uttaro 'sau dviṣadbhya iti
tata āpa upaśerata uṣṇāś ca śītāś ca
śītāsūṣṇā ānayati daivamānuṣasya vyāvṛtyā iti vijñāyate
saṃsṛṣṭābhir adbhir abhiṣiñcaty āpo hi ṣṭhā mayobhuva iti tisṛbhir hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ityetenānuvākena
snānīyena pratāpya
dantān prakṣālayate
annādyāya vyūhadhvaṃ somo rājedam āgamat
sa mā praviśatv annādyena bhagena ca dīrghāyur aham annādo bhūyāsam iti
sārvasurabhiṇā pralepsyamānaḥ prokṣati namaḥ śākajañjabhābhyāṃ namas tābhyo devatābhyo yā abhigrāhiṇīr iti
athānulimpet
yad varco apsarāsu ca gandharveṣu ca yad yaśaḥ
divyo yo mānuṣo gandhaś ca sa māviśatād iheti
samunnīya candanenānulepsyamāna evaṃ prokṣaty evam anulimpet
athāhatam antaraṃ paridhatta āyurasīti jarāmaśīyety uttaram
yajñopavītaṃ kṛtvāpa ācamya jayābhyātānān rāṣṭrabhṛta iti hutvaitā āhutīr juhoti
dīkṣā tapo manaso mātariśvā bṛhaspatir vāco asyāḥ sa yoniḥ
vedāṃsi vidyā mayi santu cāravo 'gniṣomā yaśo asmāsu dhattam
agnir yena virājati somo yena virājati sūryo yena virājati virāḍ yena virājati tenāhaṃ viśvataḥ parivirājyāsam ihaikavṛt svāheti
apareṇāgniṃ prāṅmukha upaviśya sopadhānaṃ maṇiṃ pravayati sapāśaṃ bādaraṃ maṇim
udapātre 'vadhāya pradakṣiṇaṃ paryāplāvayatīyam oṣadhe trāyamāṇā sahamānā sahasvatī sā mā hiraṇyavarcasaṃ brahmavarcasinaṃ mā karotv ity uddhṛtyākṣṇayaiva paryāhṛtya pratimuñcate 'pāśo 'sīti
urasi sthāpayaty uro me mā saṃśārīḥ śivo mopaśeṣva mahyaṃ dīrghāyutvāya śataśāradāyeti hastena bādaraṃ maṇim ūrg asīti
arkī maṇir brāhmaṇasya pulako vaiśyasya rājño gardabhasugrīvaḥ
arkī maṇir brāhmaṇasya vaiśyasya pulako maṇiḥ
rājño gardabhasugrīvo yasya kasya kapitthaka iti maṇidhāraṇe gāthā bhavati
nidhāyāhatam antaraṃ paridhatta āyuṣe tveti
jarām aśīyety uttaram ahatasya daśāyāṃ pravartau prabadhya darvyām ādhāyājyasyopaghātaṃ juhoty āyuṣyaṃ varcasyaṃ suvīryaṃ rāyaspoṣam audbhidyam idaṃ hiraṇyam āyuṣe varcase jaitriyāyāviśatān māṃ svāhā
uccair vāji pṛtanājit satrāsāhaṃ dhanaṃjayam
sarvāḥ samṛddhīr ṛddhayo hiraṇye 'smin samāhitāḥ svāhā
śunamaḍaṃ hiraṇyasya pitur iva nāmāgrabhaiṣam
taṃ mā hiraṇyavarcasaṃ puruṣu priyaṃ kuru svāhā
priyaṃ mā deveṣu kuru priyaṃ mā brāhmaṇe kuru
priyaṃ viśveṣu śūdreṣu priyaṃ rājasu mā kuru svāhā
saṃrājaṃ ca svarājaṃ cābhiṣṭīryā ca no gṛhe
lakṣmī rāṣṭrasya yā mukhe tayā mā saṃsṛjāmasi svāheti
uddhṛtya prakṣālya dakṣiṇam evāgre pratimuñcata āyuṣyaṃ varcasyam iti
etad eva maṇikuṇḍalabandhane vidyāt
atha srajaṃ pratimuñcate
śubhike śira āroha śobhayantī mukhaṃ mama
mukhaṃ hi mama śobhaya bhūyāṃsaṃ ca bhagaṃ kuru
yām āharaj jamadagniḥ śraddhāyai kāmāyānyai
imāṃ tāṃ pratimuñce 'haṃ bhagena saha varcaseti
athāṅkte yadāñjanaṃ traikakudaṃ jātaṃ himavata upari mayi parvatavarcasam iti
ādarśam avekṣate
yan me varcaḥ parāpatitam ātmānaṃ paripaśyataḥ
idaṃ tat punar ādade bhagena saha varcaseti
vāgyata āsta ā nakṣatrāṇām udayāt
uditeṣu nakṣatreṣūpānahāv upamuñcate dyaur asīti dakṣiṇāṃ pṛthivyasīty uttarām
upamucyābhimantrayate pratiṣṭhe stho devate mā mā saṃtāptam iti
daṇḍam ādatte loke vedāyāsmi dviṣato vadhāya sapatnāñchvāpadān sarīsṛpān hastinaś ceti
chatram ādatte prajāpateḥ śaraṇam asi brahmaṇaḥ chadir iti
upaniṣkramya diśo 'nuvīkṣate devīḥ ṣaḍ urvīr uru naḥ kṛṇoteti
candramasam udīkṣate mā radhāma dviṣate soma rājann iti
yatrāsya rātir bhavati tena sambhāṣya yathārtham etīty ekam
athaitad aparam
tūṣṇīm eva tīrthe snātvodetya tūṣṇīṃ pālāśīṃ samidham ādadhāti
saṃvatsaraṃ na maithunaṃ carati dvādaśarātraṃ trirātraṃ vā sarvā sthitayaḥ
athārghyaṃ jihīrṣann arghyaṃ vedayate jihīrṣāmeti
kurutety āha
kaṃse dadhy ānīya madhv ānayati
hrasīyasy ānīya varṣīyasāpidadhāti
pūrvaḥ kūrcena pratipadyate
anvaṅ pādyenānvaṅṅ arghyeṇānvaṅṅ ācamanīyenānvaṅ madhuparkeṇānusaṃvrajati
athāsmā āsanam iti vedayate
tat pratimantrayate rāṣṭrabhṛd asy ācāryāsandī mā tvad yoṣam iti rājā brāhmaṇo vā
rāṣṭrabhṛd asy adhipatyāsandī mā tvad yoṣam iti grāmaṇīḥ senānīr vā
athāsmai pādyam iti vedayate
tat pratimantrayate
āpaḥ pādāvanejanīr dviṣantaṃ nāśayantu me
asmin kule brahmavarcasy asāni mayi maho mayi yaśo mayīndriyaṃ vīryam
ā mā gan yaśasā varcasā saṃsṛja payasā tejasā ca taṃ mā priyaṃ prajānāṃ kurv adhipatiṃ paśūnām iti
savyaṃ pādaṃ pratigṛhya dakṣiṇaṃ pratigṛhṇīyād dakṣiṇaṃ rājā grāmaṇīḥ senānīr vā
athāsmā arghyamiti vedayate
tad etenaiva pratimantrya virājo doho 'si virājo doham aśīya mayi dohaḥ padyāyai virāja iti pratigṛhya ninayati
samudraṃ vaḥ prahiṇomi svāṃ yonim apigacchata
acchidraḥ prajayā bhūyāsaṃ mā parāseci mat paya iti
athāsmā ācamanīyam iti vedayate
ācāmaty amṛtopastaraṇam asīti
ācāntodakāyāthāsmai madhuparka iti vedayate
tat pratimantrayate yan madhuno madhavyaṃ paramam annādyaṃ rūpaṃ tenāhaṃ madhuno madhavyena parameṇānnādyena rūpeṇa paramo 'nnādo madhavyo bhūyāsam iti
pratigṛhya prāśnāti trayyai vidyāyai yaśo 'si yaśaso yaśo 'si brahmaṇo dīptir asi taṃ mā priyaṃ prajānāṃ kurv adhipatiṃ paśūnām iti
bhūr bhuvaḥ suvar iti trir ācamyātha rātaye prayacchati svayaṃ vā sarvaṃ prāśnāti
athāsmā ācamanīyam iti vedayate
ācāmaty amṛtāpidhānam asīti
ācāntodakāyāthāsmai gaur iti vedayate
tāṃ pratimantrayate gaur asy apahatapāpmāpa pāpmānaṃ jahi pāpmānaṃ mama cāmuṣya ca jahi dviṣantaṃ hanīthā mama dviṣaṃ kuruteti
athāsmā annaṃ saṃskṛtya bhūtam iti vedayate
tata āha brāhmaṇāṃś caturo nānāgotrān bhojayateti
teṣu bhuktavatsv annam āharanti
tad etenaiva pratimantrya pratigṛhya pratyavaruhya prāśnāti yathā madhuparkam
pratyavaruhyaivāta ūrdhvam annāni prāśnīyād ity ekam
athaitad aparam arghyeṣv evaiṣa niyamaḥ syād yathākāmītareṣu
atha yadi gām utsṛjet tām abhimantrayate
gaur dhenubhavyā mātā rudrāṇāṃ duhitā vasūnāṃ svasādityānām amṛtasya nābhiḥ
pra ṇu vocaṃ cikituṣe janāya mā gām aditiṃ vadhiṣṭa
pibatūdakaṃ tṛṇāny attu
om utsṛjateti
atha somapravākāya
yatrāsmai somaṃ prāha tad yajñopavītaṃ kṛtvāpa ācamya prāṅ vodaṅ vā tiṣṭhañjapaty āsīno vā bhūr bhuvaḥ suvar āyur me prāvoco varco me prāvoco yaśo me prāvocaḥ śriyaṃ me prāvoca āyuṣmān ahaṃ varcasvī yaśasvī śrīmān apacitimān bhūyāsaṃ bhūr bhuvaḥ suvaḥ sarvaṃ bhūyāsam ity uktvā prati vācaṣ ṭe prati vāṃ jānītaḥ
etenaiva bhūtapravākāyoṃ tan mā kṣāyītyantena
athāsmā annaṃ sanimitvābhimantrayate
annam iva te dṛśe bhūyāsaṃ vittam iva te dṛśe bhūyāsaṃ śrīr asy arvācy āviśāsmān saṃsravantu diśo mahīḥ samāgacchantu sūnṛtāḥ
sarve kāmā abhiyantu mā priyā abhirakṣantu mā priyāḥ
yaśo 'si yaśo 'haṃ tvayi bhūyāsam asāv ity abhimantryārthaṃ bruvate
vyavajihīrṣamāṇaḥ paṇyasyāvadāya juhoti
yad ahaṃ dhanena prapaṇaṃ carāmi dhanena devā dhanam icchamānaḥ
tasmin somo rucam ādadhātv agnir īśāna indro bṛhaspatiś ca svāheti
atha saṃvādajayanaṃ saṃvādam eṣyann āttachatraḥ savyena hastena chatraṃ samāvṛtya dakṣiṇena phalīkaraṇamuṣṭiṃ juhoti
avajihvaka nijihvakāva tvā haviṣā yaje
tat satyaṃ yad ahaṃ vadāmy adharo mad asau vadāt svāheti
yena saṃvadate tam abhimantrayate
ā te vācam āsyāṃ dada ā manasyāṃ hṛdayād adhi
aṅgād aṅgāt te vācam ādade yatra yatra te vāṅ nihitā tāṃ ta ādade
tat satyaṃ yad ahaṃ vadāmy adharo mat padyasvāsāv iti
yady asmai subhṛtyāḥ pravrajeyur agnim upasamādhāyeṇḍvāni juhuyāt
anu po 'hvad anuhvayo nivṛtto vo nyavīvṛtat
aindraḥ parikrośo vaḥ parikrośatu sarvataḥ
yadi mām atimanyadhvam adevā devavattaram
indraḥ pāśena sitvā vo mahyam it punar ānayād iti vaded vā
khādiraṃ śaṅkuṃ nihatya nīlalohitābhyāṃ sūtrābhyām apasavyais triḥ pariveṣṭayed āvartana vartayeti
api vai yadi dūragā bhavantīha haiva vartante
yaṃ kāmayeta nāyaṃ mat padyeteti dakṣiṇe pāṇāv abhipadyeta
yasmin bhūtaṃ ca bhavyaṃ ca viśve devāḥ samāhitāḥ
tena gṛhṇāmi tvām ahaṃ mahyaṃ gṛhṇāmi tvām ahaṃ brahmaṇe tvā gṛhṇāmīti
na haivāsmāt padyate yaṃ kāmayeta nāyaṃ macchidyeteti
amāvāsyāṃ rātriṃ suptaṃ jīvaviṣāṇe svaṃ mūtram ānīyāpasavyais triḥ pariṣiñcan parīyāt
pari tvā girer amihaṃ pari bhrātuḥ pari ṣvasuḥ
pari sarvebhyo jñātibhyaḥ pariṣītaḥ kveṣyasi
śaśvat parikupitena saṃkrāmeṇāvachidā
ulena parimīḍho 'si parimīḍho 'sy uleneti
na haivāsmāt padyate
dīrghasattram āsiṣyamāṇaḥ
pravāsam eṣyan bhāryāyāḥ paridāṃ karoti
sthūlāḍhārikā jīvacūrṇāni kārayitvāmāvāsyāyāṃ rātryāṃ suptāyām upasthaṃ prativapati somāvāsya parigham anyebhyaḥ puruṣebhyo 'nyatra mad iti
yady asyāṃ bahutayāpīcchanti na haiva sidhyanti
yadi kāmayeta sidhyeyur iti babhrumūtreṇa prakṣālayasvety enāṃ brūyāt
pravāsam eṣyann āmantrayata idaṃ vatsyāmaḥ prāṇa āyuṣi vatsyāma iti
athainam abhimantrayate
ā mandrair indra haribhir yāhi mayūraromabhiḥ
mā tvā ke cin nyemur in na pāśinaḥ
dadhanveva tā ihi
prāṇa āyuṣi vasāsau pṛthivyām agnau pratitiṣṭha vāyāv antarikṣe sūrye divi yāṃ svastim agnir vāyuḥ sūryaś candramā āpo 'nusaṃcaranti tāṃ svastim anusaṃcarāsau
pracyavasva bhuvaspata iti pratipadya śyeno bhūtvā parāpatetyantena
yaṃ kāmayeta svasty ayaṃ punar āgacched iti tam etena tryṛcenānvīkṣeta mahi trīṇām avo 'stv iti
ihaiva punar āgacchati
yaṃ kāmayeta nāyaṃ punar āgacched iti tam anvīkṣeta sākaṃ yakṣma prapatety etayāthainam abhimantrayate
paramāṃ tvā parāvatam indro nayatu vṛtrahā
yato na punar āyasi śāśvatībhyaḥ samābhya iti
na haiva punar āgacchati
atha rathārohaṇam
yadi rathaṃ labhata āpūryamāṇapakṣe puṇye nakṣatre yojayitvāsthāsyan pakṣasī abhimṛśati bṛhad asīti dakṣiṇaṃ rathaṃtaram asīty uttaraṃ vāmadevyam asīti madhyamam
aśvam āsthāya cakre saṃmārṣṭy aṅkau nyaṅkāv abhita ity anuvākaśeṣeṇa
yadi śamaratho bhavati tad yajñopavītaṃ kṛtvāpa ācamya bhūmim abhimṛśatīha dhṛtir iha svadhṛtir iha rantir iha ramatir iti
atha hastyārohaṇam
yadi hastinaṃ labhata āpūryamāṇapakṣe puṇye nakṣatre kalpayitvābhyupaviśatīdam aham amum āmuṣyāyaṇam indrasya vajreṇābhiviśāmy uttaro 'haṃ dviṣadbhya iti
athainam abhikrāmayati vaha kāla vaha śriyaṃ mābhivaheti
samānaṃ śamarathena
yady anupastīrṇe sthaṇḍila upaviśet tad anumantrayate namaḥ pṛthivīṣade rudrāya vāteṣave rudrāya namo rudrāya pṛthivīṣada iti
sarpasṛtau sṛjati namaḥ sarpasṛte rudrāya vāteṣave rudrāya namo rudrāya sarpasṛta iti
śakṛdrītau japati namaḥ śakṛtsade rudrāya vāteṣave rudrāya namo rudrāya śakṛtsada iti
yadi navāni gomayāny antarātikrāmed goṣṭham asīty uktvātikrāmet
yadi catuṣpathaṃ samayā vrajet tad anumantrayate namaḥ pṛthivīṣade rudrāya vāteṣave rudrāya namo rudrāya pṛthivīṣada iti
yadi śmaśānaṃ samayā vrajet tad anumantrayate namas tatsade rudrāya vāteṣave rudrāya namo rudrāya tatsada iti
nadīm udanvatīṃ dṛṣṭvā japati namo 'psuṣade rudrāya vāteṣave rudrāya namo rudrāyāpsuṣada iti
yady enaṃ saṃvartavāta āgacchet tad anumantrayate namo 'ntarikṣasade rudrāya vāteṣave rudrāya namo rudrāyāntarikṣasada iti
yady enaṃ sicopasṛjet tad anumantrayate sig asi na sig asi vajro namas te astu mā mā hiṃsīr iti
adbhir abhyukṣet
yady enaṃ vayo 'bhivikṣipet tad anumantrayate
ye pakṣiṇaḥ prathayanti bibhyato nirṛtaiḥ saha
te mā śivena tigmena tejasondantu varcaseti
adbhir abhyukṣet
yady enaṃ phalam abhinipatet tad anumantrayate
yadi vṛkṣād abhyapatat phalaṃ yady antarikṣāt tad u vāyur eva
yatrāspṛkṣat tanuvaṃ yatra vāsa āpo bādhantāṃ nirṛtiṃ parācīr iti
adbhir abhyukṣet
yady enam avarṣe pruṣitam avavarṣet tad anumantrayate divo nu mā bṛhato antarikṣād apāṃ stoko abhyapatacchivena sam indriyeṇa manasāham āgāṃ brahmaṇā kﾱptaḥ sukṛteneti
adbhir abhyukṣet
citryaṃ vanaspatiṃ dṛṣṭvā japati
ārāt te agnir jvalatv ārāt paraśur astu te
nivāte tvābhivarṣatu jīva varṣasahasraṃ tvam
namas te 'stu vanaspate svasti me 'stu vanaspata iti
prāṅ madhyaṃdināt kṣīriṇo vṛkṣān upaspṛśen nityaṃ nyagrodhaṃ ca
sarvatra svayamprajvalite 'gnau samidhāv ādadhyāt
uddīpyasva jātavedo 'paghnan nirṛtiṃ mama
paśūṃś ca mahyam āvaha jīvanaṃ ca diśo diśaḥ svāhā
mā no hiṃsīr jātavedo gām aśvaṃ puruṣaṃ paśum
ahiṃsann agna āgahi śriyaṃ mayi paripālaya svāheti
ādhāyopatiṣṭhate namo agniṣade rudrāya vāteṣave rudrāya namo rudrāyāgniṣada iti
anubhavaṃ paribhavaṃ parivādaṃ parikṣavam
duḥsvapnaṃ duruditaṃ śakunais tad dviṣadbhyo diśāmy aham
anubhūtaṃ paribhūtaṃ śakunair yad aśākunam
mṛgasya sṛtam akṣṇayā tad dviṣadbhyo diśāmy aham
pareṇaitu pāpaśakuniḥ pareṇaitu parikṣavaḥ
akṣispando duḥsvapna iṣṭir asaṃpad yo no dveṣṭi tam ṛcchatv ity etaṃ mantraṃ japaty upabādha upabādhe ca yathāliṅgaṃ
sarvatraivāpa upaspṛśet
athaitāny adbhutaprāyaścittāni bhavanti
kuptvāṃ kapota upāvekṣīt
madhvāgāra upāvekṣīt
sthūṇā vyaraukṣīt
valmīka udeti
so 'haḥkṣāntaḥ prayatavastro brāhmaṇasaṃbhāṣo 'stamita āditye 'ntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti pūrṇā paścād imaṃ me varuṇa tat tvā yāmi tvaṃ no agne sa tvaṃ no agne tvam agne ayāsy ayāś cāgne 'sy anabhiśastīś ca yad asya karmaṇo 'tyarīricaṃ prajāpata iti
uttamāṃ hutvā brāhmaṇān annena pariveṣayet
athaiva payasi sthālīpākaḥ pautryaḥ paśavyaḥ svargya āyuṣyaḥ svayambhojyas tena yajeta sarveṣu parvasv audumbaram idhmam abhyādhāyaudumbaryā darvyopastīrṇābhighāritaṃ sthālīpākaṃ juhoti
sahasram etu prathamaṃ babhrūya yaśasā saha
āgatya babhruḥ piṅgākṣaḥ sahasreṇāvakāṅkṣatu svāhā
diśo diśo jātavedo mahyaṃ jīvanam āvaha
paśūnāṃ viśvarūpāṇāṃ yathāhaṃ sumate vasāni svāhā
devānāṃ saṃbhṛto rasaḥ prājāpatyaṃ yaśo mahat
juhomy annānāṃ rasam achidrā kīrtir astu me svāhā
agnāv agniś carati praviṣṭa ṛṣīṇāṃ putro 'dhirājā eṣaḥ
svāhākṛtya brahmaṇā te juhomi mā devānāṃ mithuyā kar bhāgadheyam
mo 'smākaṃ momuhad bhāgadheyaṃ svāheti
yathopadeśaṃ kāmyāni balayaś ca
ekāgnir dvādaśāhaṃ vicchinnaḥ punarādheyaḥ
sa eṣa aupanāyaniko 'gnir uktaḥ
tasya paricaryā samidbhir brahmacarye sāyaṃ prātar yathopadeśam
snāta oṣadhībhir yathopapannena vānnena
strī caivaṃ bhartari pramīte pāṇigrahaṇād ūrdhvam
pārvaṇaḥ paurṇamāsyām amāvāsyāyāṃ vā rohiṇyāṃ mṛgaśirasi punarvasvor vā madhyaṃdina ādadhīta
uddhate 'vokṣite sikatopopte pariśrite nidadhāti
yājñikāt kāṣṭhād agniṃ mathitvā laukikaṃ vāhṛtya praṇavenāharati
brahmā praṇavena prasauti
āsīno vyāhṛtībhiḥ praṇavenādadhāti bhūr bhuvaḥ suvar oṃ pṛthivyāṃ tvām ṛta ādadhāmi satye tvām ṛta ādadhāmy ṛte tvām ṛta ādadhāmy amṛte tvām ṛta ādadhāmi vihāya dauṣkṛtyaṃ sādhukṛtyam iti
tata etaiḥ pṛthivyāṃ tvām ṛta ādadhāmi satye tvām ṛta ādadhāmy ṛte tvām ṛta ādadhāmy amṛte tvām ṛta ādadhāmīti
ājyena cauṣadhībhiś ca śamanīyābhir āhutībhis tisṛbhiḥ śamayati
yā te agne pavamānā paśuṣu priyā tanūr yā pṛthivyāṃ yāgnau yā rathaṃtare yā gāyatre chandasīdaṃ te tām avarundhe tasyai te svāhā
yā te agne pāvakāpsu priyā tanūr yāntarikṣe yā vāyau yā vāmadevye yā traiṣṭubhe chandasīdaṃ te tām avarundhe tasyai te svāhā
yā te agne sūrye śuciḥ priyā tanūr yā divi yāditye yā bṛhati yā jāgate chandasīdaṃ te tām avarundhe tasyai te svāheti
tisra āśvatthīḥ samidho ghṛtānvaktā ādadhāty agna āyūṃṣi pavasa iti tisṛbhiḥ
samudrād ūrmir madhumāṃ udārad iti tisraḥ śamīmayīḥ
preddho agne dīdihi puro na ity audumbarīm
vidhema te parame janmann agna iti vaikaṅkatīm
tāṃ savitur vareṇyasya citrām iti śamīmayīm
tatas tūṣṇīm aupāsanaṃ hutvā yās te agne ghorās tanuvaḥ snik ca snīhitiś cety etābhyām anuvākābhyām upasthāya samānaṃ dārvihomikā pariceṣṭā
dārvihomikāṃ pariceṣṭāṃ kṛtvā
ājyam adhiśrityotpūya sruvaṃ ca juhūṃ ca niṣṭapya saṃmṛjya caturgṛhītena srucaṃ pūrayitvā dvādaśagṛhītena vā pūrṇāhutiṃ juhoti
sapta te agne samidhaḥ sapta jihvā ity etām anudrutya svāhākāreṇa juhoti
hutāyāṃ pūrṇāhutau varaṃ dadāti dhenuṃ vāso 'naḍvāhaṃ hiraṇyaṃ vā
sruci caturgṛhītaṃ gṛhītvā tisras tantumatīr juhoti tantuṃ tanvann udbudhyasvāgne trayastriṃśat tantava iti
aparaṃ caturgṛhītaṃ gṛhītvā catasro 'bhyāvartinīr juhoty agne 'bhyāvartinn agne aṅgiraḥ punar ūrjā saha rayyeti
aparaṃ caturgṛhītaṃ gṛhītvānukhyāṃ juhoty anv agnir uṣasām agram akhyad ity etayā
aparaṃ caturgṛhītaṃ gṛhītvā manasvatyā juhoti mano jyotir juṣatām ityetayā
aparaṃ caturgṛhītaṃ gṛhītvā prājāpatyā juhoti prajāpataya ityetayā
aparaṃ caturgṛhītaṃ gṛhītvā vyāhṛtībhir juhoty ekaikaśaḥ samastābhiś ca
pratyekaṃ caturgṛhītaṃ juhuyād ity ekaṃ
yathā samādiṣṭam ity aparam
yathākāmī sarvadarvihomeṣu jayābhyātānān rāṣṭrabhṛta iti hutvā
etasminn evāgnāv odanaṃ śrapayitvā catasro 'nnāhutīr juhoty agnaye svāhāgnaye pavamānāya svāhāgnaye pāvakāya svāhāgnaye śucaye svāheti
navena ca sasye sasye
tatremābhya āgrayaṇadevatābhyaḥ sviṣṭakṛccaturthībhyaḥ sviṣṭakṛtpañcamībhyo vā juhotīndrāgnibhyāṃ svāhā viśvebhyo devebhyaḥ svāhā somāya svāhā dyāvāpṛthivībhyāṃ svāhāgnaye sviṣṭakṛte svāheti
purastāt sviṣṭakṛta upahomaṃ juhoti śatāyudhāya śatavīryāyeti pañca
tato brāhmaṇān bhojayet
yāvajjīvam etam agniṃ vrīhibhir yavair vā sāyaṃ prātaḥ paricarati
agnaye svāheti sāyaṃ pūrvām āhutiṃ juhoti prajāpataye svāhety uttarām
sūryāya svāheti prātaḥ prajāpataye svāhety uttarām
atha yadi prayiyāset pravasathakalpo vyākhyātaḥ
samitsamāropaṇopāvarohaṇam ātmany araṇyor vā
samitsamāropaṇam eke samāmananti laukike copāvarohaṇam
vyākhyātam ekāgnividhānam
saṃtiṣṭhata aupāsanakalpaḥ saṃtiṣṭhata aupāsanakalpaḥ
athāto vratādeśavisarjane vyākhyāsyāmaḥ
parvaṇy udagayana āpūryamāṇapakṣe puṇye nakṣatre 'gner upasamādhānādyājyabhāgānte hotṛbhyaḥ svāhā prajāpataye svāhā viśvebhyo devebhyaḥ svāhā svayaṃbhuve svāheti hotṛṣu
sāṃhitībhyo devatābhya upaniṣadbhyaḥ svāhā vāruṇībhyo devatābhya upaniṣadbhyaḥ svāhā sarvābhyo devatābhya upaniṣadbhyaḥ svāhety upaniṣatsu
catasraḥ pālāśīḥ samidho ghṛtānvaktā ādadhāti yājñikānāṃ vā vṛkṣāṇām anyatamasya
agne vratapate hotṛbhyo vrataṃ cariṣyāmi tacchakeyaṃ tan me rādhyatāṃ svāhā
vāyo vratapata āditya vratapate vratānāṃ vratapate hotṛbhyo vrataṃ cariṣyāmi tacchakeyaṃ tan me rādhyatāṃ svāheti
upaniṣatsūpaniṣadbhyo vrataṃ cariṣyāmi tacchakeyaṃ tanme rādhyatāṃ svāheti
cittaṃ ca cittiś ceti jayādi pratipadyate
pariṣecanāntaṃ kṛtvāthainaṃ saṃśāsti brahmacāryasi samidha ādhehy apo 'śāna karma kuru mā divā suṣupthā bhikṣācaryaṃ carācāryādhīno vedam adhīṣveti
catvāriṃśatam aṣṭau caturviṃśatir eva vā sarvadaiva brahmacaryaṃ grahaṇāntaṃ vā
varṣāṇi dvādaśāvarārdhyam ity aparam
saṃvatsaram etad vrataṃ caret
saṃvatsare paryavete 'gner upasamādhānādyājyabhāgānte yan ma ātmano mindābhūt punar agniś cakṣur adād iti dve mindāhutī juhoti
pūrvavat pradhānāhutīr hutvā vratapatibhya ādhāpayati
agne vratapate hotṛbhyo vratam acāriṣaṃ tad aśakaṃ tan me 'rādhi svāhā
vāyo vratapata āditya vratapate vratānāṃ vratapate hotṛbhyo vratam acāriṣaṃ tad aśakaṃ tan me 'rādhi svāheti
upaniṣatsūpaniṣadbhyo vratam acāriṣaṃ tad aśakaṃ tan me 'rādhi svāheti
cittaṃ ca cittiś ceti jayādi pratipadyate
pariṣecanāntaṃ kṛtvāthainaṃ vratānte 'dhyāpayate śrāvayate vā mahā hotāra upaniṣada iti
saṃtiṣṭhate vratādeśavisarjane saṃtiṣṭhate vratādeśavisarjane
athāto 'vāntaradīkṣāṃ vyākhyāsyāmaḥ
parvaṇy udagayana āpūryamāṇapakṣe puṇye nakṣatre 'parāhṇe keśaśmaśrū vāpayitvā prācīm udīcīṃ vā diśam upaniṣkramya khile 'chadirdarśe 'gnim upasamādhāya saṃparistīrya pūrvavad upākṛtya madantīr upaspṛśya prathamenānuvākena śāntiṃ kṛtvā catasra audumbarīḥ samidho ghṛtānvaktā ādadhāti pṛthivī samid ity etair mantraiḥ
atha devatā upatiṣṭhate 'gne vratapate śukriyaṃ vrataṃ cariṣyāmi tacchakeyaṃ tan me rādhyatāṃ vāyo vratapata āditya vratapate vratānāṃ vratapate śukriyaṃ vrataṃ cariṣyāmi tacchakeyaṃ tan me rādhyatām iti
athainaṃ sarveṣām anuvākānāṃ prabhṛtīr abhivyāhārayati prathamottamayor vā
jayādi pratipadyate
pariṣecanāntaṃ kṛtvā madantīr upaspṛśyottamenānuvākena śāntiṃ kṛtvā tataḥ saṃmīlayati vācaṃ ca yacchati
athāsyāhatena vāsasā śiraḥ saṃmukhaṃ veṣṭayati
astamita āditye grāmaṃ prapādayati
vāgyata etāṃ rātriṃ tiṣṭhaty āste vā
śvo bhūte khile 'chadirdarśe 'gnim upasamādhāya saṃparistīryāthāsya ṣaṭtrayam abhividarśayati saptatayam ity eke 'gnim ādityam udakumbham aśmānaṃ vatsaṃ mahānagnāṃ hiraṇyaṃ saptamam
api vāditas trīṇy abhividarśayati
tata ādityam upatiṣṭhate vayaḥ suparṇā ity etayātraitad vāso gurave dattvā
athāsya brahmacaryam adhi nitye
na naktaṃ bhuñjīta
yadi bhuñjītāpajvalitaṃ bhuñjīta
na mṛnmayaṃ prati dhayīta
na striyā na śūdreṇa sambhāṣeta
na cakrīvantam ārohet
na kūpam avarohet
nopānahau na chatraṃ dhārayīta
na samājam īkṣeta na harmyāṇi na śarīrāṇi na śavaṃ nāntāvasāyinam
saṃvatsaram etad vrataṃ caret
saṃvatsare paryavete khile 'chadirdarśe 'gner upasamādhānādyājyabhāgānte dve mindāhutī hutvā pūrvavat pradhānāhutīr juhuyāt
madantīr upaspṛśya prathamenānuvākena śāntiṃ kṛtvā tata āvṛttaiḥ pṛthivī samid ity etair mantraiś catasra audumbarīḥ samidha ādhāyāvṛttair devatā upatiṣṭhate
athainaṃ sarveṣām anuvākānāṃ prabhṛtīr abhivyāhārayati prathamottamayor vā
uttamena śāntiṃ kṛtvā jayādi pratipadyate
pariṣecanāntaṃ kṛtvāthainaṃ saṃśāsti brahmacāry asītyādy antāvasāyinam ityantam
pūrvavad ādeśaḥ
athāta upākaraṇavisarjane vyākhyāsyāmaḥ
śravaṇāpakṣa oṣadhīṣu jātāsu hastena paurṇamāsyāṃ vopākarma
agner upasamādhānādyājyabhāgānte kāṇḍarṣīn juhoti kāṇḍanāmāni vā prajāpataye kāṇḍarṣaye svāheti prājāpatyānāṃ prajāpataye svāheti vā somāya kāṇḍarṣaye svāheti saumyānāṃ somāya svāheti vāgnaye kāṇḍarṣaye svāhety āgneyānām agnaye svāheti vā viśvebhyo devebhyaḥ kāṇḍarṣibhyaḥ svāheti vaiśvadevānāṃ viśvebhyo devebhyaḥ svāheti vā svayaṃbhuve svāheti
sarveṣāṃ sadasaspatir dvitīyaḥ
trīn ādito 'nuvākān adhīyante kāṇḍādīn vā sarvān
tryaham ekāhaṃ vākṣāmyetāthādhīyīta
māsaṃ pradoṣe nādhīyīta
taiṣīpakṣasya rohiṇyāṃ paurṇamāsyāṃ votsargo 'pi vā māghyām
sahāntevāsibhiḥ prācīm udīcīṃ vā diśam upaniṣkramya yatrāpaḥ sukhāvagāhā avakinyaḥ śaṅkhinyas tatra gatvāpo hi ṣṭhā mayobhuva iti tisṛbhir hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvā
aghamarṣaṇena trīn prāṇāyāmān dhārayanti
ṛtaṃ ca satyaṃ cābhīddhāt tapaso 'dhyajāyata
tato rātrir ajāyata tataḥ samudro arṇavaḥ
samudrād arṇavād adhi saṃvatsaro ajāyata
ahorātrāṇi vidadhadviśvasya miṣato vaśī
sūryācandramasau dhātā yathāpūrvam akalpayat
divaṃ ca pṛthivīṃ cāntarikṣam atho suvar iti
darbhān anyonyasmai pradāyāthāsanāni kalpayante brahmaṇe prajāpataye 'gnaye bṛhaspataye vāyave sūryāya candramase nakṣatrebhya indrāya rājñe somāya rājñe yamāya rājñe varuṇāya rājñe vaiśravaṇāya rājñe rudrāya skandāya viṣṇave 'śvibhyāṃ dhanvantaraye vasubhyo rudrebhya ādityebhyo viśvebhyo devebhyaḥ sādhyebhya ṛbhubhyo bhṛgubhyo marudbhyo 'tharvabhyo 'ṅgirobhya iti gaṇānām
viśvāmitrāya jamadagnaye bharadvājāya gautamāyātraye vasiṣṭhāya kaśyapāyārundhatyai kalpayāmīti
dakṣiṇato 'gastyāya kalpayanti
uttarataḥ kṛṣṇadvaipāyanāya jātūkarṇāya tarukṣāya bṛhadukthāya tṛṇabindave somaśravase somaśuṣmiṇe vājaśravase vājaratnāya varmiṇe varūthine satvavate haryajvane vāmadevāyodamayāyarṇaṃjayāyartaṃjayāya kṛtaṃjayāya dhanaṃjayāya babhrave tryaruṇāya trivarṣāya tridhātave 'śvayajñāya parāśarāya vasiṣṭhāyendrāya mṛtyave kartre tvaṣṭre dhātre vidhātre savitre suśravase satyaśravase sāvitryai chandobhya ṛgvedāya yajurvedāya sāmavedāyātharvāṅgirobhya itihāsapurāṇebhyaḥ sarpadevajanebhyaḥ sarvabhūtebhyaśca kalpayāmīti
dakṣiṇataḥ prācīnāvītī vaiśampāyanāya phaliṅgave tittiraya ukhāyātreyāya padakārāya kauṇḍiṇyāya vṛttikārāya kaṇvāya bodhāyanāya bharadvājāya sūtrakārāyāpastambāya sarvebhyaḥ sūtrakārebhya ācāryebhyaḥ ṛṣibhyo vānaprasthebhya ūrdhvaretobhya ekapatnībhyaśca kalpayāmīti
yathāsvaṃ pitṛbhyaś ca kalpayanti mātāmahebhyaś ca pṛthakpṛthag ity etair eva nāmadheyaiḥ
gandhapuṣpadhūpadīpānnaphalodakair amuṣmai namo 'muṣmai nama iti gandhapuṣpadhūpadīpair amuṣmai svāhāmuṣmai svāhety annenāmuṃ tarpayāmy amuṃ tarpayāmīti phalodakenātra namasyanti
trīn ādito 'nuvākān adhīyante kāṇḍādīn vā sarvān
kāṇḍāt kāṇḍāt prarohantīti dvābhyām udakānte dūrvā ropayanti
athodadhiṃ kurvanti
unnambhaya pṛthivīm iti hastena saṃsargās trir udvidhyā tamitor ājiṃ dhāvanti
evaṃ pārāyaṇasamāptāvanaśnatpārāyaṇam adhītyaitat kurvanty udakānte dūrvāropaṇodadhidhāvanavarjam
pratyetya gṛhān brāhmaṇān bhojayed apūpair dhānābhiḥ saktubhir odanenety evam evādbhir ahar ahar devān ṛṣīn pitṝṃś ca tarpayet tarpayet
sarveṣu pākayajñeṣu striyāś cānupetasya balimantro na vidyate
api vā strī juhuyānmantravarjaṃ na cānupetaḥ
upeto vyākhyātaḥ
gṛhamedhino yad aśanīyasya homā balayaś ca svargapuṣṭisaṃyuktās teṣāṃ mantrāṇām upayoge dvādaśāham adhaḥśayyā brahmacaryaṃ kṣāralavaṇavarjanaṃ ca
uttamasyaikarātram upavāsaḥ
strī vaiśvadevaṃ nirvapet
yukto vā svayaṃ nirvaped devasya tvā savituḥ prasave 'śvinor bāhubhyāṃ pūṣṇo hastābhyāṃ viśvebhyo devebhyo juṣṭaṃ nirvapāmīti trir yajuṣā tūṣṇīṃ caturtham
patnī prayatā phalīkaroti
patnyā upadiśati
prakṣālitapāṇipādādhiśrayīta śṛtaṃ vedayīta
bhūtam iti bhartuḥ prativedayate
tat subhṛtaṃ virāḍ annaṃ tan mā kṣāyīti vacanam
abhighāryodvāsya pratiṣṭhitam abhighāryopariṣṭād adbhir mārjayitvādhastād gomayena
nātredhmābarhir bhavati nāghārau nājyabhāgau
vyāhṛtībhiś catasraḥ samidho 'bhyādhāya pariṣicya hastena juhoty agnaye svāhā somāya svāhā prajāpataye svāhā dhanvantaraye svāhā dhruvāya svāhā dhruvāya bhaumāya svāhā dhruvakṣitaye svāhācyutakṣitaye svāhā viśvebhyo devebhyaḥ svāhā sarvābhyo devatābhyaḥ svāhāgnaye svāhāgnaye 'mavate svāhāgnaye 'nnādāya svāhāgnaye sviṣṭakṛte svāheti
vyāhṛtībhir juhoty ekaikaśaḥ samastābhiś ca
mā nas toke tanaye mā na āyuṣi mā no goṣu mā no aśveṣu rīriṣaḥ
vīrān mā no rudra bhāmito vadhīr haviṣmanto namasā vidhema te svāhā
kāmāya svāhā manyave svāhety atha pariṣiñcati mantrāṃś ca saṃnamati
apareṇāgniṃ hastena parimṛjya dharmāya svāhādharmāya svāhā dhruvāya svāhā kṣayāya svāheti
annaṃ prāṇaḥ prajāpatiḥ parameṣṭhine svāhety ukhāyām
adbhyaḥ svāhā varuṇāya svāhety udadhānyām
rudrāṇyai svāhā rudrāya svāheti rudrāṇyām
bhūḥ svāheti sarvadevatābhyo 'ntarikṣāya svāhauṣadhivanaspatibhyaḥ svāheti madhye 'gāre
kāmāya svāheti śayanadeśe
vanaspatibhyaḥ svāheti sthūṇādeśe
oṣadhivanaspatibhyaḥ svāheti sthūṇārājayoḥ
gṛhyābhyaḥ svāhā gṛhapatibhyaḥ svāhāvasānebhyaḥ svāhāvasānapatibhyaḥ svāhety uttarapūrve deśe
bhūtebhyaḥ svāhety udghāṭe
yad ejati jagati yac ca ceṣṭati nāmno bhāgo yan nāmne svāheti saṃvadānyām
atha dehalyāṃ marudbhyaḥ svāheti
madhye dhātre svāhā vidhātre svāheti dvayor vāhayoḥ
gṛhād upaniṣkramyāhne svāhā rātryai svāheti
athopalabdhe piṅkṣāṇyai svāhā piṅkṣāṇyai svāheti piṅkṣāṇyām
viṣṇave svāhā viṣṇave svāhety ulūkhalamusale
anase svāheti śakaṭe
somāya svāheti dhānye
śriyai svāhā puṣṭyai svāheti dhānyanicaye
atha pradakṣiṇaṃ baliṃ ninayati prācyai diśe svāhā dakṣiṇāyai diśe svāhā pratīcyai diśe svāhodīcyai diśe svāhordhvāyai diśe svāhāgneyyai diśe svāhā nairṛtyai diśe svāhā vāyavyai diśe svāhaiśānyai diśe svāhā brahmaṇe svāhā prajāpataye svāheti madhye
indrāya svāhendrapuruṣebhyaḥ svāheti purastāt
yamāya svāhā yamapuruṣebhyaḥ svāheti dakṣiṇataḥ
varuṇāya svāhā varuṇapuruṣebhyaḥ svāheti paścāt
somāya svāhā somapuruṣebhyaḥ svāhety uttarataḥ
agnaye svāheti purastāt
yamāya svāheti dakṣiṇataḥ
varuṇāya svāheti paścāt
somāya svāhety uttarataḥ
saptarṣibhyaḥ svāhā sarvabhūtebhyaḥ svāhety uttarapūrve deśe
atha dakṣiṇataḥ prācīnāvītī juhoti pitṛbhyaḥ svadhā namaḥ pitāmahebhyaḥ svadhā namaḥ prapitāmahebhyaḥ svadhā namo mātāmahebhyaḥ svadhā namo mātuḥ pitāmahebhyaḥ svadhā namo mātuḥ prapitāmahebhyaḥ svadhā nama iti trīn
anugebhyaḥ svadhā nama iti madhye
apa upaspṛśyottarato yajñopavītī juhoty ṛgvedāya svāhā yajurvedāya svāhā sāmavedāya svāhātharvavedāya svāhātharvāṅgirobhyaḥ svāhetihāsapurāṇebhyaḥ svāhā sarvadevajanebhyaḥ svāhā sarvabhūtebhyaḥ svāheti
athordhvaṃ baliṃ ninayati
ye bhūtāḥ pracaranti divā balim icchanto vitudasya preṣyāḥ
tebhyo baliṃ puṣṭikāmo harāmi mayi puṣṭiṃ puṣṭipatir dadhātu svāheti
naktaṃ balim icchanta iti rātryām
athārkeṇaikaparṇena balim ninayati
yeṣāṃ na mātā pacate yeṣāṃ rātryāṃ samāgamam
teṣām ahaṃ tu bhūtānāṃ piṇḍaṃ dāsyāmy ayācitaḥ
bhaye me 'bhayamastu durbhikṣe ca subhikṣaṇam
jananamārake mṛtyujātiprāye ca kālyatāṃ svāheti
pātrasaṃkṣālanaṃ ninayati niśi śritebhyaḥ svāhā rudrāya svāheti vā
vaiśvadevaṃ hutvātithim ākāṅkṣetāgodohanakālam
agraṃ voddhṛtya nidadhyāt
yajño vā eṣa pañcamo yad atithiḥ
apareṇa gārhapatyam upaviśyādhīhi bho ity uktvā sāvitrīṃ sahasrakṛtva āvartayecchatakṛtvo vā
daśavāraṃ vedādīn japecchandāṃsi kūśmāṇḍāni cādhīyītāgnim īḍe purohitam ity ṛgvedasyeṣe tvorje tveti yajurvedasyāgna āyāhi vītaya iti sāmavedasya śaṃ no devīr abhiṣṭaya ity atharvavedasyāgnir mūrdheti chandāṃsi yad devā devaheḍanam iti kūśmāṇḍyaḥ
yad adhīte sa brahmayajñaḥ
yaj juhoti sa devayajñaḥ
yat pitṛbhyaḥ svadhākaroti sa pitṛyajñaḥ
yad bhūtebhyo baliṃ harati sa bhūtayajñaḥ
yad atithibhyo 'nnaṃ dadāti sa manuṣyayajña iti
ete vai pañca mahāyajñāḥ satati suprayuktā nayanti paramāṃ gatim
etebhyo yasya pañcabhyo yajña eko'pi hīyate
manasvaty āhutis tasya prāyaścittaṃ vidhīyate
dvyahaṃ tryahaṃ vāpi pramādād akṛteṣu tisras tantumatīr hutvā catasro vāruṇīr japet
daśāhaṃ dvādaśāhaṃ vā vicchinneṣu svastyayaneṣu tu sarvaśaś catasro 'bhyāvartinīr hutvā kāryas tāntumataś caruḥ
yasya strī vānupeto vā gṛheṣv etān balīn haret
kūśmāṇḍyas tatra hotavyā hutvā yajñasamṛddhaye
pravāsaṃ gacchato yasya gṛhe kartā na vidyate
pañcānāṃ mahatām eṣāṃ sa yajñaiḥ saha gacchati
pravāse kurute caitān yad annam upapadyate
na ced utpadyate tv annam adbhir enān samāpayet
adbhir eva vrataṃ kṛtvā yathālābham anuvrataḥ
devānāṃ devayajñena dvijā gacchanti sātmatām
pitṝṇāṃ pitṛyajñena bhūtiyajñena bhūtīnām
manor manuṣyayajñena brahmayajñena brahmaṇaḥ
eteṣāṃ sātmatāṃ gatvā devatānāṃ śataṃ samāḥ
ānandaṃ brahma gacchanti dhruvaṃ śāśvatam avyayam iti
nāndīśrāddhasya pūrvapakṣe yathopadeśaṃ pūrvedyur vā yugmān brāhmaṇān bhojayet
pradakṣiṇam upacāraḥ
agnim iddhvā dūrvābhiḥ saṃstīrya bhojanasthāneṣu ca pavitre kṛtvā pātre nidhāyotpūya yavān nidhāya praṇītāvad upacāraṃ haviṣyaṃ ca dadhyodanaṃ cāsādya nāndīmukhāḥ pitaraḥ priyantām ity apāṃ pratigrahaṇaṃ visarjanaṃ ca
paścād evaṃ viśvebhyo devebhyo nāndīmukhebhyaḥ pitṛbhyaḥ svāheti hutvopastīrya sarvaṃ dvir dvir avadyati
abhighārya vaiṣṇavyarcopasparśayitvācānteṣu pūrṇapātraṃ dattvā gomayenopalipya dadhyodanaśeṣaṃ yavodakenāvokṣya nyupya paścāt pariṣecanam
sampannam iti pṛṣṭveḍā devahūr ity anuvākaśeṣaṃ japet
brāhmaṇān bhojayitvāśiṣo vācayati
saṃvatsare sapiṇḍīkaraṇam ekādaśe māsi ṣaṣṭhe caturthe dvādaśe 'hani
yadi puṇyāhakāla upavyāvarteta pitṝṇām āvāhanam
savyasya pāṇer aṅguṣṭhenopamadhyamayā cāṅgulyālabhya pṛthivīṃ japet
ye pārthivāsaḥ pitaro ye antarikṣe ye divi ye vāmṛtā babhūvuḥ
te 'smin yajñe 'mṛtā mādayantām iti
catvāri pātrāṇi satilagandhodakena pūrayitvaikaṃ pretasya trīṇi pitṝṇām ekaṃ vā pitṝṇāṃ pretapātraṃ pitṛpātreṣv āsiñcati ye samānā ye sajātā iti dvābhyām
asau pitṛbhiḥ pitāmahebhiḥ prapitāmahebhiḥ sahaitat te tilodakaṃ tasmai te svadhā nama iti tilodakapradānam
agnaukaraṇam anudeśanīyaṃ ca yathārtham ūhed āsecane
sapiṇḍī vyākhyātā
yathāśraddhaṃ dakṣiṇā bhavanti
ata ūrdhvaṃ māsiśrāddhena
atha gṛhyaprāyaścittāni
yāni smaryante tāni vakṣyāmaḥ
śeṣāṇi vaitānikāni syuḥ
homadevatāyāḥ samāmnānāt phalaśruteś ca
yā evāgnihotre devatās tā aupāsane ya evāhitāgner dharmaḥ sa eva dharmo ya evāhitāgner lokaḥ sa evaupāsanikasyeti śāṭyāyanibrāhmaṇaṃ bhavati
tatra ye puroḍāśāsta iha caravaḥ
payodadhipṛṣadājyānām ājyavat saṃskāraḥ
na dadhno 'dhiśrayaṇam
pratyasane pariṣecanam adbhiḥ
raudrarākṣasanairṛtapaitṛkachedanabhedanakhanananirasanāvaghrāṇātmābhimarśanāni ca kṛtvāpa upaspṛśet
sarvatra skanne bhinne kṣāme dagdhe viparyāse 'ntarite ca dve mindāhutī juhoti yan ma ātmano mindābhūt punar agniś cakṣur adād iti dvābhyām
atha skanne saṃ tvā siñcāmīti skannam abhimantryonnambhaya pṛthivīm ity apo 'bhyavahṛtya bhūr ity upasthāyāskān dyauḥ pṛthivīm ity āhutiṃ juhoti
athājyaṃ ced devāñ janam agan yajña iti cānumantraṇaṃ kiṃcic ca dadyāt
bhinne bhūmir bhūmim agād iti bhinnam abhimantryonnambhaya pṛthivīm ity apo 'bhyavahṛtya trayastriṃśat tantava ity etayā juhuyāt
agnau prakṣepaṇaṃ dārumaye
atha kṣāme nirṛtyai tveti vidagdham abhimantrya tvaṃ parācī tvam avācī tvaṃ rakṣāṃsi gaccheti dakṣiṇāparam uttarāparaṃ vā diśaṃ taṃ prati nirasyati
agnī rakṣāṃsi sedhatīti tisra ājyāhutīr juhuyāt
ahaviṣya āgamanam anyasya
ekadeśaś ced uddhṛtyaitat kṛtvaitayā juhuyāt
etenāśṛtaduḥśṛte vyākhyāte
apo 'bhyavaharet
yatra kva cendhanam agnāv ādadhyāt svāhākāreṇādadhātīti vijñāyate
rudrāya tvety aśṛtam abhimantrya yamāya tveti duḥśṛtam
atha paristaraṇadāhe 'gnaye kṣāmavate namo namaḥ kṣāmavān mā mā hiṃsīn mā me gṛhaṃ mā me dhanaṃ mā me prajāṃ mā me paśūn ity abhimantryāgnaye kṣāmavate namo nama ity āhutiṃ juhuyāt
indraṃ vo viśvataḥ parīti punaḥ paristīryendrāya svāhety āhutiṃ juhuyāt
atha paridhidāhe pradāvyāyāgnaye namo namaḥ pradāvyāyeti
samānamata ūrdhvam
agneḥ samid asīti paścārdhaṃ yamasya samid asīti dakṣiṇārdhaṃ somasya samid asīty uttarārdham
indhānās tvā śataṃ himā ity āhutiṃ juhuyāt
duṣṭe 'nyaṃ paridadhyād gandharvo 'sīti pratimantram
atha viparyāse tvaṃ no agne sa tvaṃ no agne tvam agne ayāsi prajāpata iti catasra āhutīr juhuyāt
etā evāntarite mano jyotir juṣatām iti pañcamīm
antaritaṃ ca kuryāt saṃsthite cej jānīyāt kiṃcic ca dadyāt
uttarasmin kāla āgate homaś ceti nivṛttaḥ pūrvasya seyaṃ kālātipattiḥ
tasyāṃ prāyaścittaṃ mano jyotir iti pūrvasya hutvāparasya juhuyāt
evaṃ pratihomam ā daśarātrāt
prāṇāyāmaś caikādaśīprabhṛty ā viṃśatirātrāt
upavāsaś cā triṃśadrātrāt
ata ūrdhvam ā ṣaṣṭirātrāt tisro rātrīr upavaset
ata ūrdhvaṃ prājāpatyaṃ vihitam
ekādaśīprabhṛti tisraś ca tantumatīs tantuṃ tanvann udbudhyasvāgne trayastriṃśat tantava iti
uktam anugata ity api vāyāś cāgne 'sīti juhuyād ā trirātrāt
mano jyotir ity ā saptarātrāt
ata ūrdhvam ā dvādaśarātrāt tisro rātrīr upavaset
ata ūrdhvaṃ prājāpatyaṃ vihitam
ekādaśīprabhṛti tisraś ca tantumatīḥ
uktaṃ dvādaśāhaṃ vicchinna ity ekādaśīprabhṛty upavāsaḥ pūrvavat
atha parvaṇy atīte mano jyotir ayāś cāgne yad asminn agne svasti na indra iti catasra ājyāhutīr hutvā sthālīpākaṃ ca kuryāt prāg aṣṭamyāḥ
ata ūrdhvaṃ sopavāsaḥ kāryo dvayor dvau triṣu traya iti
evaṃ naimittikeṣv atīteṣu prāyaścittam
pārvaṇavaddhomaḥ
pitṛyajñe 'tīte pakṣātyaye sopavāsaḥ kārya iti siddham
nityeṣu caivam eva syāt
atha mahāyajñānām
mano jyotir iti dvayos trayāṇāṃ caturṇāṃ pañcānāṃ vā
ṣaṣṭhaprabhṛti tisras tantumatīr hutvā catasro vāruṇīr japed imaṃ me varuṇa tat tvā yāmi yac ciddhi te yat kiṃ cety ā navarātrāt
ata ūrdhvam ā daśarātrāc catasro 'bhyāvartinīr hutvā kāryas tāntumataś caruḥ
snātakasyāpi homavichittāv uktam
prāpte prājāpatye tasya vichittis tasya tu punarādheyam
mano jyotis tantumatīḥ punas tvādityā rudrā iti ca pūrṇāhutiṃ pratīyāt
etām agnyupaghāteṣu sarvatra striyāś caivaṃ homābhigamanasthālīpākeṣu
sarveṣām antato vyāhṛtīr iti siddham
nama ācāryebhyo nama ācāryebhyaḥ
