vimalakalāśrayābhinavasṛṣṭimahā jananī bharitatanuśca pañcamukhaguptarucirjanakaḥ
tadubhayayāmalasphuritabhāvavisargamayaṃ hṛdayamanuttarāmṛtakulaṃ mama saṃsphuratāt
naumi citpratibhāṃ devīṃ parāṃ bhairavayoginīm
mātṛmānaprameyāṃśaśūlāmbujakṛtāspadām
naumi devīṃ śarīrasthāṃ nṛtyato bhairavākṛte
prāvṛṇmeghaghanavyomavidyullekhāvilāsinīm
dīptajyotiśchaṭāpluṣṭabhedabandhatrayaṃ sphurat
stājjñānaśūlaṃ satpakṣavipakṣotkartanakṣamam
svātantryaśaktiḥ kramasaṃsisṛkṣā kramātmatā ceti vibhorvibhūtiḥ
tadeva devītrayamantarāstāmanuttaraṃ me prathayatsvarūpam
taddevatāvibhavabhāvimahāmarīcicakreśvarāyitanijasthitir eka eva
devīsuto gaṇapatiḥ sphuradindukāntiḥ samyaksamucchalayatān mama saṃvidabdhim
rāgāruṇāṃ granthibilāvakīrṇaṃ yo jālamātānavitānavṛtti
kalombhitaṃ bāhyapathe cakāra stānme sa macchandavibhuḥ prasannaḥ
traiyambakābhihitasantatitāmraparṇīsanmauktikaprakarakāntiviśeṣabhājaḥ
pūrve jayanti guravo guruśāstrasindhukallolakelikalanāmalakarṇadhārāḥ
jayati gurureka eva śrīśrīkaṇṭho bhuvi prathitaḥ
tadaparamūrtirbhagavān maheśvaro bhūtirājaśca
śrīsomānandabodhaśrīmadutpalaviniḥsṛtāḥ
jayanti saṃvidāmodasandarbhā dikprasarpiṇaḥ
tadāsvādabharāveśabṛṃhitāṃ matiṣaṭpadīm
gurorlakṣmaṇaguptasya nādasaṃmohinīṃ numaḥ
yaḥ pūrṇānandaviśrāntasarvaśāstrārthapāragaḥ
sa śrīcukhulako diśyādiṣṭaṃ me gururuttamaḥ
jayatājjagaduddhṛtikṣamo 'sau bhagavatyā saha śaṃbhunātha ekaḥ
yadudīritaśāsanāṃśubhirme prakaṭo 'yaṃ gahano 'pi śāstramārgaḥ
santi paddhatayaścitrāḥ srotobhedeṣu bhūyasā
anuttaraṣaḍardhārthakrame tvekāpi nekṣyate
ityahaṃ bahuśaḥ sadbhiḥ śiṣyasabrahmacāribhiḥ
arthito racaye spaṣṭāṃ pūrṇārthāṃ prakriyāmimām
śrībhaṭṭanāthacaraṇābjayugāttathā śrībhaṭṭārikāṃghriyugalādgurusantatiryā
bodhānyapāśaviṣanuttadupāsanotthabodhojjvalo 'bhinavagupta idaṃ karoti
na tadastīha yanna śrīmālinīvijayottare
devadevena nirdiṣṭaṃ svaśabdenātha liṅgataḥ
daśāṣṭādaśavasvaṣṭabhinnaṃ yacchāsanaṃ vibhoḥ
tatsāraṃ trikaśāstraṃ hi tatsāraṃ mālinīmatam
ato 'trāntargataṃ sarvaṃ saṃpradāyojjhitairbudhaiḥ
adṛṣṭaṃ prakaṭīkurmo gurunāthājñayā vayam
abhinavaguptasya kṛtiḥ seyaṃ yasyoditā gurubhirākhyā
trinayanacaraṇasaroruhacintanalabdhaprasiddhiriti
śrīśambhunāthabhāskaracaraṇanipātaprabhāpagatasaṃkocam
abhinavaguptahṛdambujametadvicinuta maheśapūjanahetoḥ
iha tāvatsamasteṣu śāstreṣu parigīyate
ajñānaṃ saṃsṛterheturjñānaṃ mokṣaikakāraṇam
malamajñānamicchanti saṃsārāṅkurakāraṇam
iti proktaṃ tathā ca śrīmālinīvijayottare
viśeṣaṇena buddhisthe saṃsārottarakālike
saṃbhāvanāṃ nirasyaitadabhāve mokṣamabravīt
ajñānamiti na jñānābhāvaścātiprasaṅgataḥ
sa hi loṣṭādike 'pyasti na ca tasyāsti saṃsṛtiḥ
ato jñeyasya tattvasya sāmastyenāprathātmakam
jñānameva tadajñānaṃ śivasūtreṣu bhāṣitam
caitanyamātmā jñānaṃ ca bandha ityatra sūtrayoḥ
saṃśleṣetarayogābhyām ayamarthaḥ pradarśitaḥ
caitanyamiti bhāvāntaḥ śabdaḥ svātantryamātrakam
anākṣiptaviśeṣaṃ sadāha sūtre purātane
dvitīyena tu sūtreṇa kriyāṃ vā karaṇaṃ ca vā
bruvatā tasya cinmātrarūpasya dvaitamucyate
dvaitaprathā tadajñānaṃ tucchatvādbandha ucyate
tata eva samucchedyamityāvṛttyā nirūpitam
svatantrātmātiriktastu tuccho 'tuccho 'pi kaścana
na mokṣo nāma tannāsya pṛthaṅnāmāpi gṛhyate
yattu jñeyasatattvasya pūrṇapūrṇaprathātmakam
taduttarottaraṃ jñānaṃ tattatsaṃsāraśāntidam
rāgādyakaluṣo 'smyantaḥśūnyo 'haṃ kartṛtojjhitaḥ
itthaṃ samāsavyāsābhyāṃ jñānaṃ muñcati tāvataḥ
tasmānmukto 'pyavacchedādavacchedāntarasthiteḥ
amukta eva muktastu sarvāvacchedavarjitaḥ
yattu jñeyasatattvasya jñānaṃ sarvātmanojjhitam
avacchedairna tatkutrāpyajñānaṃ satyamuktidam
jñānājñānasvarūpaṃ yaduktaṃ pratyekamapyadaḥ
dvidhā pauruṣabauddhatvabhidoktaṃ śivaśāsane
tatra puṃso yadajñānaṃ malākhyaṃ tajjam apyaya
svapūrṇacitkriyārūpaśivatāvaraṇātmakam
saṃkocidṛkkriyārūpaṃ tatpaśoravikalpitam
tadajñānaṃ na buddhyaṃśo 'dhyavasāyādyabhāvataḥ
ahamitthamidaṃ vedmītyevamadhyavasāyinī
ṣaṭkañcukābilāṇūtthapratibimbanato yadā
dhīrjāyate tadā tādṛgjñānamajñānaśabditam
bauddhaṃ tasya ca tatpauṃsnaṃ poṣaṇīyaṃ ca poṣṭṛ ca
kṣīṇe tu paśusaṃskāre puṃsaḥ prāptaparasthiteḥ
vikasvaraṃ tadvijñānaṃ pauruṣaṃ nirvikalpakam
vikasvarāvikalpātmajñānaucityena yāvasā
tadbauddhaṃ yasya tatpauṃsnaṃ prāgvatpoṣyaṃ ca poṣṭṛ ca
tatra dīkṣādinā pauṃsnamajñānaṃ dhvaṃsi yadyapi
tathāpi taccharīrānte tajjñānaṃ vyajyate sphuṭam
bauddhajñānena tu yadā bauddhamajñānajṛmbhitam
vilīyate tadā jīvanmuktiḥ karatale sthitā
dīkṣāpi bauddhavijñānapūrvā satyaṃ vimocikā
tena tatrāpi bauddhasya jñānasyāsti pradhānatā
jñānājñānāgataṃ caitaddvitvaṃ svāyambhuve rurau
mataṅgādau kṛtaṃ śrīmatkheṭapālādidaiśikaiḥ
tathāvidhāvasāyātmabauddhavijñānasampade
śāstrameva pradhānaṃ yajjñeyatattvapradarśakam
dīkṣayā galite 'pyantarajñāne pauruṣātmani
dhīgatasyānivṛttatvādvikalpo 'pi hi saṃbhaveta
dehasadbhāvaparyantamātmabhāvo yato dhiyi
dehānte 'pi na mokṣaḥ syātpauruṣājñānahānitaḥ
bauddhājñānanivṛttau tu vikalponmūlanāddhruvam
tadaiva mokṣa ityuktaṃ dhātrā śrīmanniśāṭane
vikalpayuktacitastu piṇḍapātācchivaṃ vrajet
itarastu tadaiveti śāstrasyātra pradhānataḥ
jñeyasya hi paraṃ tattvaṃ yaḥ prakāśātmakaḥ śivaḥ
nahyaprakāśarūpasya prākāśyaṃ vastutāpi vā
avastutāpi bhāvānāṃ camatkāraikagocarā
yatkuḍyasadṛśī neyaṃ dhīravastvetadityapi
prakāśo nāma yaścāyaṃ sarvatraiva prakāśate
anapahnavanīyatvāt kiṃ tasminmānakalpanaiḥ
pramāṇānyapi vastūnāṃ jīvitaṃ yāni tanvate
teṣāmapi paro jīvaḥ sa eva parameśvaraḥ
sarvāpahnavahevākadharmāpyevaṃ hi vartate
jñānamātmārthamityetanneti māṃ prati bhāsate
apahnutau sādhane vā vastūnāmādyamīdṛśam
yattatra ke pramāṇānāmupapattyupayogite
kāmike tata evoktaṃ hetuvādavivarjitam
tasya devātidevasya parāpekṣā na vidyate
parasya tadapekṣatvātsvatantro 'yamataḥ sthitaḥ
anapekṣasya vaśino deśakālākṛtikramāḥ
niyatā neti sa vibhurnityo viśvākṛtiḥ śivaḥ
vibhutvātsarvago nityabhāvādādyantavarjitaḥ
viśvākṛtitvāccidacittadvaicitryāvabhāsakaḥ
tato 'sya bahurūpatvamuktaṃ dīkṣottarādike
bhuvanaṃ vigraho jyotiḥ khaṃ śabdo mantra eva ca
bindunādādisaṃbhinnaḥ ṣaḍvidhaḥ śiva ucyate
yo yadātmakatāniṣṭhastadbhāvaṃ sa prapadyate
vyomādiśabdavijñānātparo mokṣo na saṃśayaḥ
viśvākṛtitve devasya tadetaccopalakṣaṇam
anavacchinnatārūḍhāvavacchedalaye 'sya ca
uktaṃ ca kāmike devaḥ sarvākṛtirnirākṛtiḥ
jaladarpaṇavattena sarvaṃ vyāptaṃ carācaram
na cāsya vibhutādyo 'yaṃ dharmo 'nyonyaṃ vibhidyate
eka evāsya dharmo 'sau sarvākṣepeṇa vartate
tena svātantryaśaktyaiva yukta ityāñjaso vidhiḥ
bahuśaktitvam apyasya tacchaktyaivāviyuktatā
śaktiśca nāma bhāvasya svaṃ rūpaṃ mātṛkalpitam
tenādvayaḥ sa evāpi śaktimatparikalpane
mātṛkﾱpte hi devasya tatra tatra vapuṣyalam
ko bhedo vastuto vahnerdagdhṛpaktṛtvayoriva
na vāsau paramārthena na kiṃcidbhāsanādṛte
nahyasti kiṃcittacchaktitadvadbhedo 'pi vāstavaḥ
svaśaktyudrekajanakaṃ tādātmyādvastuno hi yat
śaktistadapi devyevaṃ bhāntyapyanyasvarūpiṇī
śivaścāluptavibhavastathā sṛṣṭo 'vabhāsate
svasaṃvinmātṛmakure svātantryādbhāvanādiṣu
tasmādyena mukhenaiṣa bhāty anaṃśo 'pi tattathā
śaktirityeṣa vastveva śaktitadvatkramaḥ sphuṭaḥ
śrīmatkiraṇaśāstre ca tatpraśnottarapūrvakam
anubhāvo vikalpo 'pi mānaso na manaḥ śive
avijñāya śivaṃ dīkṣā kathamityatra cottaram
kṣudhādyanubhavo naiva vikalpo nahi mānasaḥ
rasādyanadhyakṣatve 'pi rūpādeva yathā tarum
vikalpo vetti tadvattu nādabindvādinā śivam
bahuśaktitvamasyoktaṃ śivasya yadato mahān
kalātattvapurārṇāṇupadādirbhedavistaraḥ
sṛṣṭisthititirodhānasaṃhārānugrahādi ca
turyamityapi devasya bahuśaktitvajṛmbhitam
jāgratsvapnasuṣuptānyatadatītāni yānyapi
tānyapyamuṣya nāthasya svātantryalaharībharaḥ
mahāmantreśamantreśamantrāḥ śivapurogamāḥ
akalau sakalaśceti śivasyaiva vibhūtayaḥ
tattvagrāmasya sarvasya dharmaḥ syād anapāyavān
ātmaiva hi svabhāvātmetyuktaṃ śrītriśiromate
hṛdisthaṃ sarvadehasthaṃ svabhāvasthaṃ susūkṣmakam
sāmūhyaṃ caiva tattvānāṃ grāmaśabdena kīrtitam
ātmaiva dharma ityuktaḥ śivāmṛtapariplutaḥ
prakāśāvasthitaṃ jñānaṃ bhāvābhāvādimadhyataḥ
svasthāne vartanaṃ jñeyaṃ draṣṭṛtvaṃ vigatāvṛti
viviktavastukathitaśuddhavijñānanirmalaḥ
grāmadharmavṛttiruktastasya sarvaṃ prasidhyati
ūrdhvaṃ tyaktvādho viśetsa rāmastho madhyadeśagaḥ
gatiḥ sthānaṃ svapnajāgradunmeṣaṇanimeṣaṇe
dhāvanaṃ plavanaṃ caiva āyāsaḥ śaktivedanam
buddhibhedāstathā bhāvāḥ saṃjñāḥ karmāṇyanekaśaḥ
eṣa rāmo vyāpako 'tra śivaḥ paramakāraṇam
kalmaṣakṣīṇamanasā smṛtimātranirodhanāt
dhyāyate paramaṃ dhyeyaṃ gamāgamapade sthitam
paraṃ śivaṃ tu vrajati bhairavākhyaṃ japādapi
tatsvarūpaṃ japaḥ prokto bhāvābhāvapadacyutaḥ
tadatrāpi tadīyena svātantryeṇopakalpitaḥ
dūrāsannādiko bhedaścitsvātantryavyapekṣayā
evaṃ svātantryapūrṇatvādatidurghaṭakāryayam
kena nāma na rūpeṇa bhāsate parameśvaraḥ
nirāvaraṇamābhāti bhātyāvṛtanijātmakaḥ
āvṛtānāvṛto bhāti bahudhā bhedasaṃgamāt
iti śaktitrayaṃ nāthe svātantryāparanāmakam
icchādibhirabhikhyābhirgurubhiḥ prakaṭīkṛtam
devo hyanvarthaśāstroktaiḥ śabdaiḥ samupadiśyate
mahābhairavadevo 'yaṃ patiryaḥ paramaḥ śivaḥ
viśvaṃ bibharti pūraṇadhāraṇayogena tena ca bhriyate
savimarśatayā ravarūpataśca saṃsārabhīruhitakṛcca
saṃsārabhītijanitādravāt parāmarśato 'pi hṛdi jātaḥ
prakaṭībhūtaṃ bhavabhayavimarśanaṃ śaktipātato yena
nakṣatraprerakakālatattvasaṃśoṣakāriṇo ye ca
kālagrāsasamādhānarasikamanaḥsu teṣu ca prakaṭaḥ
saṃkocipaśujanabhiye yāsāṃ ravaṇaṃ svakaraṇadevīnām
antarbahiścaturvidhakhecaryādikagaṇasyāpi
tasya svāmī saṃsāravṛttivighaṭanamahābhīmaḥ
bhairava iti gurubhirimairanvarthaiḥ saṃstutaḥ śāstre
heyopādeyakathāvirahe svānandaghanatayocchalanam
krīḍā sarvotkarṣeṇa vartanecchā tathā svatantratvam
vyavaharaṇamabhinne 'pi svātmani bhedena saṃjalpaḥ
nikhilāvabhāsanācca dyotanamasya stutiryataḥ sakalam
tatpravaṇamātmalābhātprabhṛti samaste 'pi kartavye
bodhātmakaḥ samastakriyāmayo dṛkkriyāguṇaśca gatiḥ
iti nirvacanaiḥ śivatanuśāstre gurubhiḥ smṛto devaḥ
śāsanarodhanapālanapācanayogātsa sarvamupakurute
tena patiḥ śreyomaya eva śivo nāśivaṃ kimapi tatra
īdṛgrūpaṃ kiyadapi rudropendrādiṣu sphuredyena
tenāvacchedanude paramamahatpadaviśeṣaṇamupāttam
iti yajjñeyasatattvaṃ darśyate tacchivājñayā
mayā svasaṃvitsattarkapatiśāstratrikakramāt
tasya śaktaya evaitāstisro bhānti parādikāḥ
sṛṣṭau sthitau laye turye tenaitā dvādaśoditāḥ
tāvānpūrṇasvabhāvo 'sau paramaḥ śiva ucyate
tenātropāsakāḥ sākṣāttatraiva pariniṣṭhitāḥ
tāsāmapi ca bhedāṃśanyūnādhikyādiyojanam
tatsvātantryabalādeva śāstreṣu paribhāṣitam
ekavīro yāmalo 'tha triśaktiścaturātmakaḥ
pañcamūrtiḥ ṣaḍātmāyaṃ saptako 'ṣṭakabhūṣitaḥ
navātmā daśadikchaktir ekādaśakalātmakaḥ
dvādaśāramahācakranāyako bhairavastviti
evaṃ yāvatsahasrāre niḥsaṃkhyāre 'pi vā prabhuḥ
viśvacakre maheśāno viśvaśaktirvijṛmbhate
teṣāmapi ca cakrāṇāṃ svavargānugamātmanā
aikyena cakrago bhedastatra tatra nirūpitaḥ
catuṣṣaḍdvirdvigaṇanāyogāt traiśirase mate
ṣaṭcakreśvaratā nāthasyoktā citranijākṛteḥ
nāmāni cakradevīnāṃ tatra kṛtyavibhedataḥ
saumyaraudrākṛtidhyānayogīnyanvarthakalpanāt
ekasya saṃvinnāthasya hyāntarī pratibhā tanuḥ
saumyaṃ vānyanmitaṃ saṃvidūrmicakramupāsyate
asya syātpuṣṭirityeṣā saṃviddevī tathoditāt
dhyānātsaṃjalpasaṃmiśrād vyāpārāccāpi bāhyataḥ
sphuṭībhūtā satī bhāti tasya tādṛkphalapradā
puṣṭiḥ śuṣkasya sarasībhāvo jalamataḥ sitam
anugamya tato dhyānaṃ tatpradhānaṃ pratanyate
ye ca svabhāvato varṇā rasaniḥṣyandino yathā
dantyauṣṭhyadantyaprāyāste kaiścidvarṇaiḥ kṛtāḥ saha
taṃ bījabhāvamāgatya saṃvidaṃ sphuṭayanti tām
puṣṭiṃ kuru rasenainamāpyāyaya tarāmiti
saṃjalpo 'pi vikalpātmā kiṃ tāmeva na pūrayet
amṛteyamidaṃ kṣīramidaṃ sarpirbalāvaham
tenāsya bījaṃ puṣṇīyāmityenāṃ pūrayetkriyām
tasmādviśveśvaro bodhabhairavaḥ samupāsyate
avacchedānavacchidbhyāṃ bhogamokṣārthibhirjanaiḥ
ye 'pyanyadevatābhaktā ityato gururādiśat
ye bodhādvyatiriktaṃ hi kiṃcidyājyatayā viduḥ
te 'pi vedyaṃ viviñcānā bodhābhedena manvate
tenāvicchinnatāmarśarūpāhantāprathātmanaḥ
svayaṃprathasya na vidhiḥ sṛṣṭyātmāsya ca pūrvagaḥ
vedyā hi devatāsṛṣṭiḥ śakterhetoḥ samutthitā
ahaṃrūpā tu saṃvittirnityā svaprathanātmikā
vidhirniyogastryaṃśā ca bhāvanā codanātmikā
tadekasiddhā indrādyā vidhipūrvā hi devatāḥ
ahaṃbodhastu na tathā te tu saṃvedyarūpatām
unmagnāmeva paśyantastaṃ vidanto 'pi no viduḥ
taduktaṃ na vidurmāṃ tu tattvenātaścalanti te
calanaṃ tu vyavacchinnarūpatāpattireva yā
devāndevayajo yāntītyādi tena nyarūpyata
nimajjya vedyatāṃ ye tu tatra saṃvinmayīṃ sthitim
viduste hyanavacchinnaṃ tadbhaktā api yānti mām
sarvatrātra hyahaṃśabdo bodhamātraikavācakaḥ
sa bhoktṛprabhuśabdābhyāṃ yājyayaṣṭṭatayoditaḥ
yājamānī saṃvideva yājyā nānyeti coditam
na tvākṛtiḥ kuto 'pyanyā devatā na hi socitā
vidhiśca noktaḥ ko 'pyatra mantrādi vṛttidhāma vā
so 'yamātmānamāvṛtya sthito jaḍapadaṃ gataḥ
āvṛtānāvṛtātmā tu devādisthāvarāntagaḥ
jaḍājaḍasyāpyetasya dvairūpyasyāsti citratā
tasya svatantrabhāvo hi kiṃ kiṃ yanna vicintayet
taduktaṃ triśiraḥśāstre saṃbuddha iti vetti yaḥ
jñeyabhāvo hi ciddharmastacchāyācchādayenna tām
tenājaḍasya bhāgasya pudgalāṇvādisaṃjñinaḥ
anāvaraṇabhāgāṃśe vaicitryaṃ bahudhā sthitam
saṃvidrūpe na bhedo 'sti vāstavo yadyapi dhruve
tathāpyāvṛtinirhrāsatāratamyāt sa lakṣyate
tadvistareṇa vakṣyāmaḥ śaktipātavinirṇaye
samāpya paratāṃ sthaulyaprasaṃge carcayiṣyate
ataḥ kaṃcitpramātāraṃ prati prathayate vibhuḥ
pūrṇameva nijaṃ rūpaṃ kaṃcidaṃśāṃśikākramāt
viśvabhāvaikabhāvātmasvarūpaprathanaṃ hi yat
aṇūnāṃ tatparaṃ jñānaṃ tadanyadaparaṃ bahu
tacca sākṣādupāyena tadupāyādināpi ca
prathamānaṃ vicitrābhirbhaṅgībhiriha bhidyate
tatrāpi svaparadvāradvāritvāt sarvaśo 'ṃśaśaḥ
vyavadhānāvyavadhinā bhūyānbhedaḥ pravartate
jñānasya cābhyupāyo yo na tadajñānamucyate
jñānameva tu tatsūkṣmaṃ paraṃ tvicchātmakaṃ matam
upāyopeyabhāvastu jñānasya sthaulyaviśramaḥ
eṣaiva ca kriyāśaktirbandhamokṣaikakāraṇam
tatrādye svaparāmarśe nirvikalpaikadhāmani
yatsphuretprakaṭaṃ sākṣāttadicchākhyaṃ prakīrtitam
yathā visphuritadṛśāmanusandhiṃ vināpyalam
bhāti bhāvaḥ sphuṭastadvatkeṣāmapi śivātmatā
bhūyo bhūyo vikalpāṃśaniścayakramacarcanāt
yatparāmarśamabhyeti jñānopāyaṃ tu tadviduḥ
yattu tatkalpanākﾱptabahirbhūtārthasādhanam
kriyopāyaṃ tadāmnātaṃ bhedo nātrāpavargagaḥ
yato nānyā kriyā nāma jñānameva hi tattathā
rūḍheryogāntatāṃ prāptamiti śrīgamaśāsane
yogo nānyaḥ kriyā nānyā tattvārūḍhā hi yā matiḥ
svacittavāsanāśāntau sā kriyetyabhidhīyate
svacitte vāsanāḥ karmamalamāyāprasūtayaḥ
tāsāṃ śāntinimittaṃ yā matiḥ saṃvitsvabhāvikā
sā dehārambhibāhyasthatattvavrātādhiśāyinī
kriyā saiva ca yogaḥ syāttattvānāṃ cillayīkṛtau
loke 'pi kila gacchāmītyevamantaḥ sphuraiva yā
sā dehaṃ deśamakṣāṃścāpyāviśantī gatikriyā
tasmātkriyāpi yā nāma jñānameva hi sā tataḥ
jñānameva vimokṣāya yuktaṃ caitadudāhṛtam
mokṣo hi nāma naivānyaḥ svarūpaprathanaṃ hi saḥ
svarūpaṃ cātmanaḥ saṃvinnānyattatra tu yāḥ punaḥ
kriyādikāḥ śaktayastāḥ saṃvidrūpādhikā nahi
asaṃvidrūpatāyogād dharmiṇaś cānirūpaṇāt
parameśvaraśāstre hi na ca kāṇādadṛṣṭivat
śaktīnāṃ dharmarūpāṇāmāśrayaḥ ko 'pi kathyate
tataśca dṛkkriyecchādyā bhinnāścecchaktayastathā
ekaḥ śiva itīyaṃ vāgvastuśūnyaiva jāyate
tasmātsaṃvittvamevaitatsvātantryaṃ yattadapyalam
vivicyamānaṃ bahvīṣu paryavasyati śaktiṣu
yataścātmaprathā mokṣastannehāśaṅkyamīdṛśam
nāvaśyaṃ kāraṇātkāryaṃ tajjñānyapi na mucyate
yato jñānena mokṣasya yā hetuphalatoditā
na sā mukhyā tato nāyaṃ prasaṃga iti niścitam
evaṃ jñānasvabhāvaiva kriyā sthūlatvamātmani
yato vahati tenāsyāṃ citratā dṛśyatāṃ kila
kriyopāye 'bhyupāyānāṃ grāhyabāhyavibhedinām
bhedopabhedavaividhyānniḥsaṃkhyatvamavāntarāt
anena caitatpradhvastaṃ yatkecana śaśaṅkire
upāyabhedānmokṣe 'pi bhedaḥ syāditi sūrayaḥ
malatacchaktividhvaṃsatirobhūcyutimadhyataḥ
hetubhede 'pi no bhinnā ghaṭadhvaṃsādivṛttivat
tadetattrividhatvaṃ hi śāstre śrīpūrvanāmani
ādeśi parameśitrā samāveśavinirṇaye
akiṃciccintakasyaiva guruṇā pratibodhataḥ
utpadyate ya āveśaḥ śāmbhavo 'sāvudīritaḥ
uccārarahitaṃ vastu cetasaiva vicintayan
yaṃ samāveśamāpnoti śāktaḥ so 'trābhidhīyate
uccārakaraṇadhyānavarṇasthānaprakalpanaiḥ
yo bhavetsa samāveśaḥ samyagāṇava ucyate
akiṃciccintakasyeti vikalpānupayogitā
tayā ca jhaṭiti jñeyasamāpattirnirūpyate
sā kathaṃ bhavatītyāha guruṇātigarīyasā
jñeyābhimukhabodhena drākprarūḍhatvaśālinā
tṛtīyārthe tasi vyākhyā vā vaiyadhikaraṇyataḥ
āveśaścāsvatantrasya svatadrūpanimajjanāt
paratadrūpatā śambhorādyācchaktyavibhāginaḥ
tenāyamatra vākyārtho vijñeyaṃ pronmiṣatsvayam
vināpi niścayena drāk mātṛdarpaṇabimbitam
mātāramadharīkurvat svāṃ vibhūtiṃ pradarśayat
āste hṛdayanairmalyātiśaye tāratamyataḥ
jñeyaṃ dvidhā ca cinmātraṃ jaḍaṃ cādyaṃ ca kalpitam
itarattu tathā satyaṃ tadvibhāgo 'yamīdṛśaḥ
jaḍena yaḥ samāveśaḥ sapraticchandakākṛtiḥ
caitanyena samāveśastādātmyaṃ nāparaṃ kila
tenāvikalpā saṃvittirbhāvanādyanapekṣiṇī
śivatādātmyamāpannā samāveśo 'tra śāṃbhavaḥ
tatprasādātpunaḥ paścādbhāvino 'tra viniścayāḥ
santu tādātmyamāpannā na tu teṣāmupāyatā
vikalpāpekṣayā mānamavikalpamiti bruvan
pratyukta eva siddhaṃ hi vikalpenānugamyate
gṛhītamiti suspaṣṭā niścayasya yataḥ prathā
gṛhṇāmītyavikalpaikyabalāttu pratipadyate
avikalpātmasaṃvittau yā sphurattaiva vastunaḥ
sā siddhirna vikalpāttu vastvapekṣāvivarjitāt
kevalaṃ saṃvidaḥ so 'yaṃ nairmalyetaraviśramaḥ
yadvikalpānapekṣatvasāpekṣatve nijātmani
niśīthe 'pi maṇijñānī vidyutkālapradarśitān
tāṃstānviśeṣāṃścinute ratnānāṃ bhūyasāmapi
nairmalyaṃ saṃvidaścedaṃ pūrvābhyāsavaśādatho
aniyantreśvarecchāta ityetaccarcayiṣyate
pañcāśadvidhatā cāsya samāveśasya varṇitā
tattvaṣaṭtriṃśakaitatsthasphuṭabhedābhisandhitaḥ
etattattvāntare yat puṃvidyāśaktyātmakaṃ trayam
ambhodhikāṣṭhājvalanasaṃkhyairbhedair yataḥ kramāt
puṃvidyāśaktisaṃjñaṃ yattatsarvavyāpakaṃ yataḥ
avyāpakebhyastenedaṃ bhedena gaṇitaṃ kila
aśuddhiśudhyamānatvaśuddhitastu mitho 'pi tat
bhūtānyadhyakṣasiddhāni kāryahetvanumeyataḥ
tattvavargātpṛthagbhūtasamākhyānyata eva hi
sarvapratītisadbhāvagocaraṃ bhūtameva hi
viduścatuṣṭaye cātra sāvakāśe tadāsthitim
rudraśaktisamāveśaḥ pañcadhā nanu carcyate
ko 'vakāśo bhavettatra bhautāveśādivarṇane
prasaṃgādetaditicetsamādhiḥ sambhavannayam
nāsmākaṃ mānasāvarjī loko bhinnaruciryataḥ
ucyate dvaitaśāstreṣu parameśādvibheditā
bhūtādīnāṃ yathā sātra na tathā dvayavarjite
yāvānṣaṭtriṃśakaḥ so 'yaṃ yadanyadapi kiṃcana
etāvatī mahādevī rudraśaktiranargalā
tata eva dvitīye 'smin adhikāre nyarūpyata
dharāderviśvarūpatvaṃ pāñcadaśyādibhedataḥ
tasmādyathā purasthe 'rthe guṇādyaṃśāṃśikāmukhāt
niraṃśabhāvasaṃbodhastathaivātrāpi budhyatām
ata evāvikalpatvadhrauvyaprābhavavaibhavaiḥ
anyairvā śaktirūpatvāddharmaiḥ svasamavāyibhiḥ
sarvaśo 'pyatha vāṃśena taṃ vibhuṃ parameśvaram
upāsate vikalpaughasaṃskārādye śrutotthitāt
te tattatsvavikalpāntaḥsphurattaddharmapāṭavāt
dharmiṇaṃ pūrṇadharmaughamabhedenādhiśerate
ūcivānata eva śrīvidyādhipatirādarāt
tvatsvarūpamavikalpamakṣajā kalpane na viṣayīkaroti cet
antarullikhitacitrasaṃvido no bhaveyuranubhūtayaḥ sphuṭāḥ
taduktaṃ śrīmataṅgādau svaśaktikiraṇātmakam
atha patyuradhiṣṭhānamityādyuktaṃ viśeṣaṇaiḥ
tasyāṃ divi sudīptātmā niṣkampo 'calamūrtimān
kāṣṭhā saiva parā sūkṣmā sarvadikkāmṛtātmikā
pradhvastāvaraṇā śāntā vastumātrātilālasā
ādyantoparatā sādhvī mūrtitvenopacaryate
tathopacārasyātraitannimitaṃ saprayojanam
tanmukhā sphuṭatā dharmiṇyāśu tanmayatāsthitiḥ
ta eva dharmāḥ śaktyākhyāstaistairucitarūpakaiḥ
ākāraiḥ paryupāsyante tanmayībhāvasiddhaye
tatra kācitpunaḥ śaktiranantā vā mitāśca vā
ākṣiped dhavatāsattvanyāyād dūrāntikatvataḥ
tena pūrṇasvabhāvatvaṃ prakāśatvaṃ cidātmatā
bhairavatvaṃ viśvaśaktīrākṣipedvyāpakatvataḥ
sadāśivādayastūrdhvavyāptyabhāvādadhojuṣaḥ
śaktīḥ samākṣipeyustadupāsāntikadūrataḥ
itthaṃbhāve ca śāktākhyo vaikalpikapathakramaḥ
iha tūkto yatastasmāt pratiyogyavikalpakam
avikalpapathārūḍho yena yena pathā viśet
dharāsadāśivāntena tena tena śivībhavet
nirmale hṛdaye prāgryasphuradbhūmyaṃśabhāsini
prakāśe tanmukhenaiva saṃvit paraśivātmatā
evaṃ parecchāśaktyaṃśasadupāyamimaṃ viduḥ
śāmbhavākhyaṃ samāveśaṃ sumatyantenivāsinaḥ
śākto 'tha bhaṇyate cetodhīmano'haṃkṛti sphuṭam
savikalpatayā māyāmayamicchādi vastutaḥ
abhimānena saṃkalpādhyavasāyakrameṇa yaḥ
śāktaḥ sa māyopāyo 'pi tadante nirvikalpakaḥ
paśorvai yāvikalpā bhūrdaśā sā śāmbhavī param
apūrṇā mātṛdaurātmyāttadapāye vikasvarā
evaṃ vaikalpikī bhūmiḥ śākte kartṛtvavedane
yasyāṃ sphuṭe paraṃ tvasyāṃ saṃkocaḥ pūrvanītitaḥ
tathā saṃkocasaṃbhāravilāyanaparasya tu
sā yatheṣṭāntarābhāsakāriṇī śaktirujjvalā
nanu vaikalpikī kiṃ dhīrāṇave nāsti tatra sā
anyopāyātra tūccārarahitatvaṃ nyarūpayat
uccāraśabdenātroktā bahvantena tadādayaḥ
śaktyupāye na santyete bhedābhedau hi śaktitā
aṇurnāma sphuṭo bhedastadupāya ihāṇavaḥ
vikalpaniścayātmaiva paryante nirvikalpakaḥ
nanu dhīmānasāhaṃkṛtpumāṃso vyāpnuyuḥ śivam
nādhovartitayā tena kathitaṃ kathamīdṛśam
ucyate vastuto 'smākaṃ śiva eva tathāvidhaḥ
svarūpagopanaṃ kṛtvā svaprakāśaḥ punastathā
dvaitaśāstre mataṅgādau cāpyetat sunirūpitam
adhovyāptuḥ śivasyaiva sa prakāśo vyavasthitaḥ
yena buddhimanobhūmāvapi bhāti paraṃ padam
dvāvapyetau samāveśau nirvikalpārṇavaṃ prati
prayāta eva tadrūḍhiṃ vinā naiva hi kiṃcana
saṃvittiphalabhiccātra na prakalpyetyato 'bravīt
kalpanāyāśca mukhyatvamatraiva kila sūcitam
vikalpāpekṣayā yo 'pi prāmāṇyaṃ prāha tanmate
tadvikalpakramopāttanirvikalpapramāṇatā
ratnatattvamavidvānprāṅniścayopāyacarcanāt
anupāyāvikalpāptau ratnajña iti bhaṇyate
abhedopāyamatroktaṃ śāmbhavaṃ śāktamucyate
bhedābhedātmakopāyaṃ bhedopāyaṃ tadāṇavam
ante jñāne 'tra sopāye samastaḥ karmavistaraḥ
prasphuṭenaiva rūpeṇa bhāvī so 'ntarbhaviṣyati
kriyā hi nāma vijñānānnānyadvastu kramātmatām
upāyavaśataḥ prāptaṃ tatkriyeti puroditam
samyagjñānaṃ ca muktyekakāraṇaṃ svaparasthitam
yato hi kalpanāmātraṃ svaparādivibhūtayaḥ
tulye kālpanikatve ca yadaikyasphuraṇātmakaḥ
guruḥ sa tāvadekātmā siddho muktaśca bhaṇyate
yāvānasya hi saṃtāno gurustāvatsa kīrtitaḥ
samyagjñānamayaśceti svātmanā mucyate tataḥ
tata eva svasaṃtānaṃ jñānī tārayatītyadaḥ
yuktyāgamābhyāṃ saṃsiddhaṃ tāvāneko yato muniḥ
tenātra ye codayanti nanu jñānādvimuktatā
dīkṣādikā kriyā ceyaṃ sā kathaṃ muktaye bhavet
jñānātmā seti cejjñānaṃ yatrasthaṃ taṃ vimocayet
anyasya mocane vāpi bhavetkiṃ nāsamañjasam
iti te mūlataḥ kṣiptā yattvatrānyaiḥ samarthitam
malo nāma kila dravyaṃ cakṣuḥsthapaṭalādivat
tadvihantrī kriyā dīkṣā tvañjanādikakarmavat
tatpurastānniṣetsyāmo yuktyāgamavigarhitam
malamāyākarmaṇāṃ ca darśayiṣyāmahe sthitim
evaṃ śaktitrayopāyaṃ yajjñānaṃ tatra paścimam
mūlaṃ taduttaraṃ madhyamuttarottaramādimam
tato 'pi paramaṃ jñānamupāyādivivarjitam
ānandaśaktiviśrāntamanuttaramihocyate
tatsvaprakāśaṃ vijñānaṃ vidyāvidyeśvarādibhiḥ
api durlabhasadbhāvaṃ śrīsiddhātantra ucyate
mālinyāṃ sūcitaṃ caitatpaṭale 'ṣṭādaśe sphuṭam
na caitadaprasannena śaṃkareṇeti vākyataḥ
ityanenaiva pāṭhena mālinīvijayottare
iti jñānacatuṣkaṃ yatsiddhimuktimahodayam
tanmayā tantryate tantrālokanāmnyatra śāsane
tatreha yadyadantarvā bahirvā parimṛśyate
anudghāṭitarūpaṃ tatpūrvameva prakāśate
tathānudghāṭitākārā nirvācyenātmanā prathā
saṃśayaḥ kutracidrūpe niścite sati nānyathā
etatkimiti mukhye 'smin etadaṃśaḥ suniścitaḥ
saṃśayo 'stitvanāstyādidharmānudghāṭitātmakaḥ
kimityetasya śabdasya nādhiko 'rthaḥ prakāśate
kiṃ tvanunmudritākāraṃ vastvevābhidadhātyayam
sthāṇurvā puruṣo veti na mukhyo 'styeṣa saṃśayaḥ
bhūyaḥsthadharmajāteṣu niścayotpāda eva hi
āmarśanīyadvairūpyānudghāṭanavaśāt punaḥ
saṃśayaḥ sa kimityaṃśe vikalpastvanyathā sphuṭaḥ
tenānudghāṭitātmatvabhāvaprathanam eva yat
prathamaṃ sa ihoddeśaḥ praśnaḥ saṃśaya eva ca
tathānudghāṭitākārabhāvaprasaravartmanā
prasarantī svasaṃvittiḥ praṣṭrī śiṣyātmatāṃ gatā
tathāntaraparāmarśaniścayātmatirohiteḥ
prasarānantarodbhūtasaṃhārodayabhāgapi
yāvatyeva bhavedbāhyaprasare prasphuṭātmani
anunmīlitarūpā sā praṣṭrī tāvati bhaṇyate
svayamevaṃ vibodhaśca tathā praśnottarātmakaḥ
guruśiṣyapade 'pyeṣa dehabhedo hyatāttvikaḥ
bodho hi bodharūpatvād antarnānākṛtīḥ sthitāḥ
bahirābhāsayatyeva drāksāmānyaviśeṣataḥ
srakṣyamāṇaviśeṣāṃśākāṅkṣāyogyasya kasyacit
dharmasya sṛṣṭiḥ sāmānyasṛṣṭiḥ sā saṃśayātmikā
srakṣyamāṇo viśeṣāṃśo yadā tūparamettadā
nirṇayo mātṛrucito nānyathā kalpakoṭibhiḥ
tasyātha vastunaḥ svātmavīryākramaṇapāṭavāt
unmudraṇaṃ tayākṛtyā lakṣaṇottaranirṇayāḥ
nirṇītatāvaddharmāṃśapṛṣṭhapātitayā punaḥ
bhūyo bhūyaḥ samuddeśalakṣaṇātmaparīkṣaṇam
dṛṣṭānumānaupamyāptavacanādiṣu sarvataḥ
uddeśalakṣaṇāvekṣātritayaṃ prāṇināṃ sphuret
nirvikalpitamuddeśo vikalpo lakṣaṇaṃ punaḥ
parīkṣaṇaṃ tathādhyakṣe vikalpānāṃ paramparā
nago 'yamiti coddeśo dhūmitvādagnimāniti
lakṣyaṃ vyāptyādivijñānajālaṃ tvatra parīkṣaṇam
uddeśo 'yamiti prācyo gotulyo gavayābhidhaḥ
iti vā lakṣaṇaṃ śeṣaḥ parīkṣopamitau bhavet
svaḥkāma īdṛguddeśo yajetetyasya lakṣaṇam
agniṣṭomādinetyeṣā parīkṣā śeṣavartinī
vikalpasrakṣyamāṇānyarucitāṃśasahiṣṇunaḥ
vastuno yā tathātvena sṛṣṭiḥ soddeśasaṃjñitā
tadaiva saṃviccinute yāvataḥ srakṣyamāṇatā
yato hyakālakalitā saṃdhatte sārvakālikam
srakṣyamāṇasya yā sṛṣṭiḥ prāksṛṣṭāṃśasya saṃhṛtiḥ
anūdyamāne dharme sā saṃvillakṣaṇamucyate
tatpṛṣṭhapātibhūyo'ṃśasṛṣṭisaṃhāraviśramāḥ
parīkṣā kathyate mātṛrucitā kalpitāvadhiḥ
prākpaśyantyatha madhyānyā vaikharī ceti tā imāḥ
parā parāparā devī caramā tvaparātmikā
icchādi śaktitritayamidameva nigadyate
etatprāṇita evāyaṃ vyavahāraḥ pratāyate
etatpraśnottarātmatve pārameśvaraśāsane
parasaṃbandharūpatvamabhisaṃbandhapañcake
yathoktaṃ ratnamālāyāṃ sarvaḥ parakalātmakaḥ
mahānavāntaro divyo miśro 'nyonyastu pañcamaḥ
bhinnayoḥ praṣṭṛtadvaktroścaikātmyaṃ yatsa ucyate
saṃbandhaḥ paratā cāsya pūrṇaikātmyaprathāmayī
anenaiva nayena syātsaṃbandhāntaramapyalam
śāstravācyaṃ phalādīnāṃ paripūrṇatvayogataḥ
itthaṃ saṃvidiyaṃ devī svabhāvādeva sarvadā
uddeśāditrayaprāṇā sarvaśāstrasvarūpiṇī
tatrocyate puroddeśaḥ pūrvajānujabhedavān
vijñānabhidgatopāyaḥ paropāyastṛtīyakaḥ
śāktopāyo naropāyaḥ kālopāyo 'tha saptamaḥ
cakrodayo 'tha deśādhvā tattvādhvā tattvabhedanam
kalādyadhvādhvopayogaḥ śaktipātatirohitī
dīkṣopakramaṇaṃ dīkṣā sāmayī pautrike vidhau
prameyaprakriyā sūkṣmā dīkṣā sadyaḥsamutkramaḥ
tulādīkṣātha pārokṣī liṅgoddhāro 'bhiṣecanam
antyeṣṭiḥ śrāddhakﾱptiśca śeṣavṛttinirūpaṇam
liṅgārcā bahubhitparvapavitrādi nimittajam
rahasyacaryā mantraugho maṇḍalaṃ mudrikāvidhiḥ
ekīkāraḥ svasvarūpe praveśaḥ śāstramelanam
āyātikathanaṃ śāstropādeyatvanirūpaṇam
iti saptādhikāmenāṃ triṃśataṃ yaḥ sadā budhaḥ
āhnikānāṃ samabhyasyet sa sākṣādbhairavo bhavet
saptatriṃśatsu sampūrṇabodho yadbhairavo bhavet
kiṃ citramaṇavo 'pyasya dṛśā bhairavatāmiyuḥ
ityeṣa pūrvajoddeśaḥ kathyate tvanujo 'dhunā
vijñānabhitprakaraṇe sarvasyoddeśanaṃ kramāt
dvitīyasmin prakaraṇe gatopāyatvabheditā
viśvacitpratibimbatvaṃ parāmarśodayakramaḥ
mantrādyabhinnarūpatvaṃ paropāye vivicyate
vikalpasaṃskriyā tarkatattvaṃ gurusatattvakam
yogāṅgānupayogitvaṃ kalpitārcādyanādaraḥ
saṃviccakrodayo mantravīryaṃ japyādi vāstavam
niṣedhavidhitulyatvaṃ śāktopāye 'tra carcyate
buddhidhyānaṃ prāṇatattvasamuccāraścidātmatā
uccāraḥ paratattvāntaḥpraveśapathalakṣaṇam
karaṇaṃ varṇatattvaṃ cetyāṇave tu nirūpyate
cāramānamahorātrasaṃkrāntyādivikalpanam
saṃhāracitratā varṇodayaḥ kālādhvakalpane
cakrabhinmantravidyābhid etaccakrodaye bhavet
parimāṇaṃ purāṇāṃ ca saṃgrahastattvayojanam
etaddeśādhvanirdeśe dvayaṃ tattvādhvanirṇaye
kāryakāraṇabhāvaśca tattvakramanirūpaṇam
vastudharmastattvavidhirjāgradādinirūpaṇam
pramātṛbheda ityetat tattvabhede vicāryate
kalāsvarūpamekatripañcādyaistattvakalpanam
varṇabhedakramaḥ sarvādhāraśaktinirūpaṇam
kalādyadhvavicārāntar etāvat pravivicyate
abhedabhāvanākampahāsau tvadhvopayojane
saṃkhyādhikyaṃ malādīnāṃ tattvaṃ śaktivicitratā
anapekṣitvasiddhiśca tirobhāvavicitratā
śaktipātaparīkṣāyāmetāvānvācyasaṃgrahaḥ
tirobhāvavyapagamo jñānena paripūrṇatā
utkrāntyanupayogitvaṃ dīkṣopakramaṇe sthitam
śiṣyaucityaparīkṣādau sthānabhitsthānakalpanam
sāmānyanyāsabhedo 'rghapātraṃ caitatprayojanam
dravyayogyatvamarcā ca bahirdvārārcanaṃ kramāt
praveśo diksvarūpaṃ ca dehaprāṇādiśodhanam
viśeṣanyāsavaicitryaṃ saviśeṣārghabhājanam
dehapūjā prāṇabuddhicitsvadhvanyāsapūjane
anyaśāstragaṇotkarṣaḥ pūjā cakrasya sarvataḥ
kṣetragrahaḥ pañcagavyaṃ pūjanaṃ bhūgaṇeśayoḥ
astrārcā vahnikāryaṃ cāpyadhivāsanamagnigam
tarpaṇaṃ carusaṃsiddhirdantakāṣṭhāntasaṃskriyā
śivahastavidhiścāpi śayyākﾱptivicāraṇam
svapnasya sāmayaṃ karma samayāśceti saṃgrahaḥ
samayitvavidhāvasminsyātpañcadaśa āhnike
maṇḍalātmānusandhānaṃ nivedyapaśuvistaraḥ
agnitṛptiḥ svasvabhāvadīpanaṃ śiṣyadehagaḥ
adhvanyāsavidhiḥ śodhyaśodhakādivicitratā
dīkṣābhedaḥ paro nyāso mantrasattāprayojanam
bhedo yojanikādeśca ṣoḍaśe syādihāhnike
sūtrakﾱptistattvaśuddhiḥ pāśadāho 'tha yojanam
adhvabhedastathetyevaṃ kathitaṃ pautrike vidhau
jananādivihīnatvaṃ mantrabhedo 'tha susphuṭaḥ
iti saṃkṣiptadīkṣākhye syādaṣṭādaśa āhnike
kalāvekṣā kṛpāṇyādinyāsaścāraḥ śarīragaḥ
brahmavidyāvidhiścaivamuktaṃ sadyaḥsamutkrame
adhikāraparīkṣāntaḥsaṃskāro 'tha tulāvidhiḥ
ityetadvācyasarvasvaṃ syādviṃśatitamāhnike
mṛtajīvadvidhirjālopadeśaḥ saṃskriyāgaṇaḥ
balābalavicāraścetyekaviṃśāhnike vidhiḥ
śravaṇaṃ cābhyanujñānaṃ śodhanaṃ pātakacyutiḥ
śaṅkācheda iti spaṣṭaṃ vācyaṃ liṅgoddhṛtikrame
parīkṣācāryakaraṇaṃ tadvrataṃ haraṇaṃ mateḥ
tadvibhāgaḥ sādhakatvamabhiṣekavidhau tviyat
adhikāryatha saṃskārastatprayojanamityadaḥ
caturviṃśe 'ntyayāgākhye vaktavyaṃ paricarcyate
prayojanaṃ bhogamokṣadānenātra vidhiḥ sphuṭaḥ
pañcaviṃśāhnike śrāddhaprakāśe vastusaṃgrahaḥ
prayojanaṃ śeṣavṛtternityārcā sthaṇḍile parā
liṅgasvarūpaṃ bahudhā cākṣasūtranirūpaṇam
pūjābheda iti vācyaṃ liṅgārcāsaṃprakāśane
naimittikavibhāgastatprayojanavidhistataḥ
parvabhedāstadviśeṣaścakracarcā tadarcanam
gurvādyantadinādyarcāprayojananirūpaṇam
mṛteḥ parīkṣā yogīśīmelakādividhistathā
vyākhyāvidhiḥ śrutavidhirgurupūjāvidhistviyat
naimittikaprakāśākhye 'pyaṣṭāviṃśāhnike sthitam
adhikāryātmano bhedaḥ siddhapatnīkulakramaḥ
arcāvidhir dautavidhī rahasyopaniṣatkramaḥ
dīkṣābhiṣekau bodhaścetyekonatriṃśa āhnike
mantrasvarūpaṃ tadvīryamiti triṃśe nirūpitam
śūlābjabhedo vyomeśasvastikādinirūpaṇam
vistareṇābhidhātavyamityekatriṃśa āhnike
guṇapradhānatābhedāḥ svarūpaṃ vīryacarcanam
kalābheda iti proktaṃ mudrāṇāṃ saṃprakāśane
dvātriṃśatattvādīśākhyātprabhṛti prasphuṭo yataḥ
na bhedo 'sti tato noktamuddeśāntaramatra tat
mukhyatvena ca vedyatvādadhikārāntarakramaḥ
ityuddeśavidhiḥ proktaḥ sukhasaṃgrahahetave
athāsya lakṣaṇāvekṣe nirūpyete yathākramam
ātmā saṃvitprakāśasthitir anavayavā saṃvidityāttaśaktivrātaṃ tasya svarūpaṃ sa ca nija mahasaśchādanādbaddharūpaḥ
ātmajyotiḥsvabhāvaprakaṭanavidhinā tasya mokṣaḥ sa cāyaṃ citrākārasya citraḥ prakaṭita iha yatsaṃgraheṇārtha eṣaḥ
mithyājñānaṃ timiramasamān dṛṣṭidoṣānprasūte tatsadbhāvādvimalamapi tadbhāti mālinyadhāma
yattu prekṣyaṃ dṛśi parigataṃ taimirīṃ doṣamudrāṃ dūraṃ rundhet prabhavatu kathaṃ tatra mālinyaśaṅkā
bhāvavrātahaṭhājjanasya hṛdayānyākramya yannartayan bhaṅgībhirvividhābhirātmahṛdayaṃ pracchādya saṃkrīḍase
yastvāmāha jaḍaṃ jaḍaḥ sahṛdayaṃmanyatvaduḥśikṣito manye 'muṣya jaḍātmatā stutipadaṃ tvatsāmyasaṃbhāvanāt
iha galitamalāḥ parāvarajñāḥ śivasadbhāvamayā adhikriyante
guravaḥ pravicāraṇe yatastadviphalā dveṣakalaṃkahāniyācñā
yattatrādyaṃ padamaviratānuttarajñaptirūpaṃ
tannirṇetuṃ prakaraṇamidamārabhe 'haṃ dvitīyam
anupāyaṃ hi yadrūpaṃ ko 'rtho deśanayātra vai
sakṛtsyāddeśanā paścād anupāyatvamucyate
anupāyamidaṃ tattvamityupāyaṃ vinā kutaḥ
svayaṃ tu teṣāṃ tattādṛk kiṃ brūmaḥ kila tānprati
yaccaturdhoditaṃ rūpaṃ vijñānasya vibhorasau
svabhāva eva mantavyaḥ sa hi nityodito vibhuḥ
etāvadbhirasaṃkhyātaiḥ svabhāvairyatprakāśate
ke 'pyaṃśāṃśikayā tena viśantyanye niraṃśataḥ
tatrāpi cābhyupāyādisāpekṣānyatvayogataḥ
upāyasyāpi no vāryā tadanyatvādvicitratā
tatra ye nirmalātmāno bhairavīyāṃ svasaṃvidam
nirupāyāmupāsīnāstadvidhiḥ praṇigadyate
tatra tāvatkriyāyogo nābhyupāyatvamarhati
sa hi tasmātsamudbhūtaḥ pratyuta pravibhāvyate
jñaptāvupāya eva syāditi cejjñaptirucyate
prakāśatvaṃ svaprakāśe tacca tatrānyataḥ katham
saṃvittattvaṃ svaprakāśamityasminkaṃ nu yuktibhiḥ
tadabhāve bhavedviśvaṃ jaḍatvādaprakāśakam
yāvānupāyo bāhyaḥ syādāntaro vāpi kaścana
sa sarvastanmukhaprekṣī tatropāyatvabhāk katham
tyajāvadhānāni nanu kva nāma dhatse 'vadhānaṃ vicinu svayaṃ tat
pūrṇe 'vadhānaṃ na hi nāma yuktaṃ nāpūrṇamabhyeti ca satyabhāvam
tenāvadhānaprāṇasya bhāvanādeḥ pare pathi
bhairavīye kathaṃkāraṃ bhavetsākṣādupāyatā
ye 'pi sākṣādupāyena tadrūpaṃ praviviñcate
nūnaṃ te sūryasaṃvittyai khadyotādhitsavo jaḍāḥ
kiṃ ca yāvadidaṃ bāhyamāntaropāyasaṃmatam
tatprakāśātmatāmātraṃ śivasyaiva nijaṃ vapuḥ
nīlaṃ pītaṃ sukhamiti prakāśaḥ kevalaḥ śivaḥ
amuṣminparamādvaite prakāśātmani ko 'paraḥ
upāyopeyabhāvaḥ syātprakāśaḥ kevalaṃ hi saḥ
idaṃ dvaitamayaṃ bheda idamadvaitamityapi
prakāśavapurevāyaṃ bhāsate parameśvaraḥ
asyāṃ bhūmau sukhaṃ duḥkhaṃ bandho mokṣaścitirjaḍaḥ
ghaṭakumbhavadekārthāḥ śabdāste 'pyekameva ca
prakāśe hyaprakāśāṃśaḥ kathaṃ nāma prakāśatām
prakāśamāne tasminvā taddvaitāstasya lopitāḥ
aprakāśe 'tha tasminvā vastutā kathamucyate
na prakāśaviśeṣatvamata evopapadyate
ata ekaprakāśo 'yamiti vāde 'tra susthite
dūrādāvāritāḥ satyaṃ vibhinnajñānavādinaḥ
prakāśamātramuditamaprakāśaniṣedhanāt
ekaśabdasya na tvarthaḥ saṃkhyā cidvyaktibhedabhāk
naiṣa śaktirmahādevī na paratrāśrito yataḥ
na caiṣa śaktimāndevo na kasyāpyāśrayo yataḥ
naiṣa dhyeyo dhyātrabhāvānna dhyātā dhyeyavarjanāt
na pūjyaḥ pūjakābhāvātpūjyābhāvānna pūjakaḥ
na mantro na ca mantryo 'sau na ca mantrayitā prabhuḥ
na dīkṣā dīkṣako vāpi na dīkṣāvānmaheśvaraḥ
sthānāsananirodhārghasaṃdhānāvāhanādikam
visarjanāntaṃ nāstyatra kartṛkarmakriyojjhite
na sanna cāsatsadasanna ca tannobhayojjhitam
durvijñeyā hi sāvasthā kimapyetadanuttaram
ayamityavabhāso hi yo bhāvo 'vacchidātmakaḥ
sa eva ghaṭavalloke saṃstathā naiṣa bhairavaḥ
asattvaṃ cāprakāśatvaṃ na kutrāpyupayogitā
viśvasya jīvitaṃ satyaṃ prakāśaikātmakaśca saḥ
ābhyāmeva tu hetubhyāṃ na dvyātmā na dvayojjhitaḥ
sarvātmanā hi bhātyeṣa kena rūpeṇa mantryatām
śrīmattriśirasi proktaṃ parajñānasvarūpakam
śaktyā garbhāntarvartinyā śaktigarbhaṃ paraṃ padam
na bhāvo nāpyabhāvo na dvayaṃ vācāmagocarāt
akathyapadavīrūḍhaṃ śaktisthaṃ śaktivarjitam
iti ye rūḍhasaṃvittiparamārthapavitritāḥ
anuttarapathe rūḍhāste 'bhyupāyāniyantritāḥ
teṣāmidaṃ samābhāti sarvato bhāvamaṇḍalam
puraḥsthameva saṃvittibhairavāgnivilāpitam
eteṣāṃ sukhaduḥkhāṃśaśaṅkātaṅkavikalpanāḥ
nirvikalpaparāveśamātraśeṣatvamāgatāḥ
eṣāṃ na mantro na dhyānaṃ na pūjā nāpi kalpanā
na samayyādikācāryaparyantaḥ ko 'pi viśramaḥ
samastayantraṇātantratroṭanāṭaṃkadharmiṇaḥ
nānugrahātparaṃ kiṃciccheṣavṛttau prayojanam
svaṃ kartavyaṃ kimapi kalayaṃlloka eṣa prayatnānno pārārthyaṃ prati ghaṭayate kāṃcana svapravṛttim
yastu dhvastākhilabhavamalo bhairavībhāvapūrṇaḥ kṛtyaṃ tasya sphuṭamidamiyallokakartavyamātram
taṃ ye paśyanti tādrūpyakrameṇāmalasaṃvidaḥ
te 'pi tadrūpiṇas tāvaty evāsyānugrahātmatā
etattattvaparijñānaṃ mukhyaṃ yāgādi kathyate
dīkṣāntaṃ vibhunā śrīmatsiddhayogīśvarīmate
sthaṇḍilāduttaraṃ tūraṃ tūrāduttarataḥ paṭaḥ
paṭāddhyānaṃ tato dhyeyaṃ tataḥ syāddhāraṇottarā
tato 'pi yogajaṃ rūpaṃ tato 'pi jñānamuttaram
jñānena hi mahāsiddho bhavedyogīśvarastviti
so 'pi svātantryadhāmnā cedapyanirmalasaṃvidām
anugrahaṃ cikīrṣustadbhāvinaṃ vidhimāśrayet
anugrāhyānusāreṇa vicitraḥ sa ca kathyate
parāparādyupāyaughasaṃkīrṇatvavibhedataḥ
tadarthameva cāsyāpi parameśvararūpiṇaḥ
tadabhyupāyaśāstrādiśravaṇādhyayanādaraḥ
nahi tasya svatantrasya kāpi kutrāpi khaṇḍanā
nānirmalacitaḥ puṃso 'nugrahastvanupāyakaḥ
śrīmadūrmimahāśāstre siddhasaṃtānarūpake
idamuktaṃ tathā śrīmatsomānandādidaiśikaiḥ
gurorvākyādyuktipracayaracanonmārjanavaśāt samāśvāsācchāstraṃ prati samuditādvāpi kathitāt
vilīne śaṅkābhre hṛdayagaganodbhāsimahasaḥ prabhoḥ sūryasyeva spṛśata caraṇāndhvāntajayinaḥ
idamanuttaradhāmavivecakaṃ vigalitaupayikaṃ kṛtamāhnikam
atha paraupayikaṃ praṇigadyate padamanuttarameva maheśituḥ
prakāśamātraṃ yatproktaṃ bhairavīyaṃ paraṃ mahaḥ
tatra svatantratāmātramadhikaṃ pravivicyate
yaḥ prakāśaḥ sa sarvasya prakāśatvaṃ prayacchati
na ca tadvyatirekyasti viśvaṃ sadvāvabhāsate
ato 'sau parameśānaḥ svātmavyomanyanargalaḥ
iyataḥ sṛṣṭisaṃhārāḍambarasya pradarśakaḥ
nirmale makure yadvadbhānti bhūmijalādayaḥ
amiśrāstadvadekasmiṃścinnāthe viśvavṛttayaḥ
sadṛśaṃ bhāti nayanadarpaṇāmbaravāriṣu
tathā hi nirmale rūpe rūpamevāvabhāsate
pracchannarāgiṇī kāntapratibimbitasundaram
darpaṇaṃ kucakumbhābhyāṃ spṛśantyapi na tṛpyati
na hi sparśo 'sya vimalo rūpameva tathā yataḥ
nairmalyaṃ cātiniviḍasajātīyaikasaṃgatiḥ
svasmin abhedādbhinnasya darśanakṣamataiva yā
atyaktasvaprakāśasya nairmalyaṃ tadgurūditam
nairmalyaṃ mukhyamekasya saṃvinnāthasya sarvataḥ
aṃśāṃśikātaḥ kvāpyanyadvimalaṃ tattadicchayā
bhāvānāṃ yatpratīghāti vapurmāyātmakaṃ hi tat
teṣāmevāsti sadvidyāmayaṃ tvapratighātakam
tadevamubhayākāramavabhāsaṃ prakāśayan
vibhāti varado bimbapratibimbadṛśākhile
yastvāha netratejāṃsi svacchātpratiphalantyalam
viparyasya svakaṃ vaktraṃ gṛhṇantīti sa pṛcchyate
dehādanyatra yattejastadadhiṣṭhāturātmanaḥ
tenaiva tejasā jñatve ko 'rthaḥ syāddarpaṇena tu
viparyastaistu tejobhirgrāhakātmatvamāgataiḥ
rūpaṃ dṛśyeta vadane nije na makurāntare
svamukhe sparśavaccaitadrūpaṃ bhāyānmametyalam
na tvasya spṛśyabhinnasya vedyaikāntasvarūpiṇaḥ
rūpasaṃsthānamātraṃ tatsparśagandharasādibhiḥ
nyagbhūtaireva tadyuktaṃ vastu tatpratibimbitam
nyagbhāvo grāhyatābhāvāttadabhāvo 'pramāṇataḥ
sa cārthasaṃgamābhāvātso 'pyādarśe 'navasthiteḥ
ata eva gurutvādirdharmo naitasya lakṣyate
nahyādarśe saṃsthito 'sau taddṛṣṭau sa upāyakaḥ
tasmāttu naiṣa bhedena yadbhāti tata ucyate
ādhārastatra tūpāyā dīpadṛksaṃvidaḥ kramāt
dīpacakṣurvibodhānāṃ kāṭhinyābhāvataḥ param
sarvataścāpi nairmalyānna vibhādarśavatpṛthak
etacca devadevena darśitaṃ bodhavṛddhaye
mūḍhānāṃ vastu bhavati tato 'pyanyatra nāpyalam
pratīghāti svatantraṃ no na sthāyyasthāyi cāpi na
svacchasyaivaiṣa kasyāpi mahimeti kṛpālunā
na deśo no rūpaṃ na ca samayayogo na parimā na cānyonyāsaṃgo na ca tadapahānirna ghanatā
na cāvastutvaṃ syānna ca kimapi sāraṃ nijamiti dhruvaṃ mohaḥ śāmyediti niradiśaddarpaṇavidhiḥ
itthaṃ pradarśite 'mutra pratibimbanavartmani
śabdasya pratibimbaṃ yat pratiśrutketi bhaṇyate
na cāsau śabdajaḥ śabda āgacchattvena saṃśravāt
tenaiva vaktrā dūrasthaiḥ śabdasyāśravaṇādapi
piṭhirādipidhānāṃśaviśiṣṭachidrasaṃgatau
citratvāccāsya śabdasya pratibimbaṃ mukhādivat
idamanyasya vedyasya rūpamityavabhāsate
yathādarśe tathā kenāpyuktam ākarṇaye tviti
niyamādbimbasāṃmukhyaṃ pratibimbasya yattataḥ
tanmadhyagāḥ pramātāraḥ śṛṇvanti pratiśabdakam
mukhyagrahaṃ tvapi vinā pratibimbagraho bhavet
svapaścātsthaṃ priyaṃ paśyeṭṭaṅkitaṃ mukure vapuḥ
sāṃmukhyaṃ cocyate tādṛgdarpaṇābhedasaṃsthiteḥ
ataḥ kūpādipiṭhirākāśe tatpratibimbitam
vaktrākāśaṃ saśabdaṃ sadbhāti tatparavaktravat
yathā cādarśapāścātyabhāgastho vetti no mukham
tathā tathāvidhākāśapaścātstho vetti na dhvanim
śabdo na cānabhivyaktaḥ pratibimbati taddhruvam
abhivyaktiśrutī tasya samakālaṃ dvitīyake
kṣaṇe tu pratibimbatvaṃ śrutiśca samakālikā
tulyakālaṃ hi no hastatacchāyārūpaniścayaḥ
itthaṃ pradarśite 'mutra pratibimbasatattvake
prakṛtaṃ brūmahe tatra pratibimbanamarhati
śabdo nabhasi sānande sparśadhāmani sundaraḥ
sparśo 'nyo 'pi dṛḍhāghātaśūlaśītādikodbhavaḥ
parasthaḥ pratibimbatvāt svadehoddhūlanākaraḥ
na caiṣa mukhyastatkāryapāramparyāprakāśanāt
evaṃ ghrāṇāntare gandho raso dantodake sphuṭaḥ
yathā ca rūpaṃ pratibimbitaṃ dṛśorna cakṣuṣānyena vinā hi lakṣyate
tathā rasasparśanasaurabhādikaṃ na lakṣyate 'kṣeṇa vinā sthitaṃ tvapi
na cāntare sparśanadhāmani sthitaṃ bahiḥspṛśo 'nyākṣadhiyaḥ sa gocaraḥ
ato 'ntikasthasvakatādṛgindriyaprayojanāntaḥkaraṇairyadā kṛtā
tadā tadāttaṃ pratibimbamindriye svakāṃ kriyāṃ sūyata eva tādṛśīm
na tu smṛtānmānasagocarādṛtā bhavetkriyā sā kila vartamānataḥ
ataḥ sthitaḥ sparśavarastadindriye samāgataḥ sanviditas tathākriyaḥ
asaṃbhave bāhyagatasya tādṛśaḥ sva eva tasmin pratibimbitastathā
karoti tāṃ sparśavaraḥ sukhātmikāṃ sa cāpi kasyāmapi nāḍisaṃtatau
tena saṃvittimakure viśvamātmānamarpayat
nāthasya vadate 'muṣya vimalāṃ viśvarūpatām
yathā ca gandharūpaspṛgrasādyāḥ pratibimbitāḥ
tadādhāroparāgeṇa bhānti khaḍge mukhādivat
tathā viśvamidaṃ bodhe pratibimbitamāśrayet
prakāśatvasvatantratvaprabhṛtiṃ dharmavistaram
yathā ca sarvataḥ svacche sphaṭike sarvato bhavet
pratibimbaṃ tathā bodhe sarvataḥ svacchatājuṣi
atyantasvacchatā sā yat svākṛtyanavabhāsanam
ataḥ svacchatamo bodho na ratnaṃ tvākṛtigrahāt
pratibimbaṃ ca bimbena bāhyasthena samarpyate
tasyaiva pratibimbatve kiṃ bimbam avaśiṣyatām
yadvāpi kāraṇaṃ kiṃcidbimbatvenābhiṣicyate
tadapi pratibimbatvameti bodhe 'nyathā tvasat
itthametatsvasaṃvittidṛḍhanyāyāstrarakṣitam
sāmrājyameva viśvatra pratibimbasya jṛmbhate
nanu bimbasya virahe pratibimbaṃ kathaṃ bhavet
kiṃ kurmo dṛśyate taddhi nanu tadbimbamucyatām
naivaṃ tallakṣaṇābhāvādbimbaṃ kila kimucyate
anyāmiśraṃ svatantraṃ sadbhāsamānaṃ mukhaṃ yathā
svarūpānapahānena pararūpasadṛkṣatām
pratibimbātmatāmāhuḥ khaḍgādarśatalādivat
uktaṃ ca sati bāhye 'pi dhīrekānekavedanāt
anekasadṛśākārā na tvaneketi saugataiḥ
nanvitthaṃ pratibimbasya lakṣaṇaṃ kiṃ taducyate
anyavyāmiśraṇāyogāt tadbhedāśakyabhāsanam
pratibimbamiti prāhurdarpaṇe vadanaṃ yathā
bodhamiśramidaṃ bodhādbhedenāśakyabhāsanam
paratattvādi bodhe kiṃ pratibimbaṃ na bhaṇyate
lakṣaṇasya vyavasthaiṣākasmācced bimbamucyatām
prājñā vastuni yujyante na tu sāmayike dhvanau
nanu na pratibimbasya vinā bimbaṃ bhavetsthitiḥ
kiṃ tataḥ pratibimbe hi bimbaṃ tādātmyavṛtti na
ataśca lakṣaṇasyāsya proktasya tadasaṃbhave
na hānirhetumātre tu praśno 'yaṃ paryavasyati
tatrāpi ca nimittākhye nopādāne kathaṃcana
nimittakāraṇānāṃ ca kadācitkvāpi saṃbhavaḥ
ata eva purovartinyāloke smaraṇādinā
nimittena ghanenāstu saṃkrāntadayitākṛtiḥ
anyathā saṃvidārūḍhā kāntā vicchedayoginī
kasmādbhāti na vai saṃvid vicchedaṃ purato gatā
ata evāntaraṃ kiṃciddhīsaṃjñaṃ bhavatu sphuṭam
yatrāsya vicchidā bhānaṃ saṃkalpasvapnadarśane
ato nimittaṃ devasya śaktayaḥ santu tādṛśe
itthaṃ viśvamidaṃ nāthe bhairavīyacidambare
pratibimbamalaṃ svacche na khalvanyaprasādataḥ
ananyāpekṣitā yāsya viśvātmatvaṃ prati prabhoḥ
tāṃ parāṃ pratibhāṃ devīṃ saṃgirante hyanuttarām
akulasyāsya devasya kulaprathanaśālinī
kaulikī sā parā śaktir aviyukto yayā prabhuḥ
tayoryadyāmalaṃ rūpaṃ sa saṃghaṭṭa iti smṛtaḥ
ānandaśaktiḥ saivoktā yato viśvaṃ visṛjyate
parāparātparaṃ tattvaṃ saiṣā devī nigadyate
tatsāraṃ tacca hṛdayaṃ sa visargaḥ paraḥ prabhuḥ
devīyāmalaśāstre sā kathitā kālakarṣiṇī
mahāḍāmarake yāge śrīparā mastake tathā
śrīpūrvaśāstre sā mātṛsadbhāvatvena varṇitā
saṃghaṭṭe 'smiṃścidātmatvādyattatpratyavamarśanam
icchāśaktiraghorāṇāṃ śaktīnāṃ sā parā prabhuḥ
saiva prakṣubdharūpā cedīśitrī samprajāyate
tadā ghorāḥ parā devyo jātāḥ śaivādhvadaiśikāḥ
svātmapratyavamarśo yaḥ prāgabhūdekavīrakaḥ
jñātavyaviśvonmeṣātmā jñānaśaktitayā sthitaḥ
iyaṃ parāparā devī ghorāṃ yā mātṛmaṇḍalīm
sṛjatyavirataṃ śuddhāśuddhamārgaikadīpikām
jñeyāṃśaḥ pronmiṣankṣobhaṃ yadaiti balavattvataḥ
ūnatābhāsanaṃ saṃvinmātratve jāyate tadā
rūḍhaṃ tajjñeyavargasya sthitiprārambha ucyate
rūḍhireṣā vibodhābdheścitrākāraparigrahaḥ
idaṃ tadbījasaṃdarbhabījaṃ cinvanti yoginaḥ
icchāśaktir dvirūpoktā kṣubhitākṣubhitā ca yā
iṣyamāṇaṃ hi sā vastudvairūpyeṇātmani śrayet
aciradyutibhāsinyā śaktyā jvalanarūpayā
iṣyamāṇasamāpattiḥ sthairyeṇātha dharātmanā
unmeṣaśaktāvastyetajjñeyaṃ yadyapi bhūyasā
tathāpi vibhavasthānaṃ sā na tu prācyajanmabhūḥ
icchāśakterataḥ prāhuścātūrūpyaṃ parāmṛtam
kṣobhāntarasyāsadbhāvānnedaṃ bījaṃ ca kasyacit
prakṣobhakatvaṃ bījatvaṃ kṣobhādhāraśca yonitā
kṣobhakaṃ saṃvido rūpaṃ kṣubhyati kṣobhayatyapi
kṣobhaḥ syājjñeyadharmatvaṃ kṣobhaṇā tadbahiṣkṛtiḥ
antaḥsthaviśvābhinnaikabījāṃśavisisṛkṣutā
kṣobho 'tadicche tattvecchābhāsanaṃ kṣobhaṇāṃ viduḥ
yadaikyāpattimāsādya tadicchā kṛtinī bhavet
kṣobhādhāramimaṃ prāhuḥ śrīsomānandaputrakāḥ
saṃvidāmīṣaṇādīnām anudbhinnaviśeṣakam
yajjñeyamātraṃ tadbījaṃ yadyogādbījatā svare
tasya bījasya saivoktā visisṛkṣā ya udbhavaḥ
yato grāhyamidaṃ bhāsyadbhinnakalpaṃ cidātmanaḥ
eṣa kṣobhaḥ kṣobhaṇā tu tūṣṇīṃbhūtānyamātṛgam
haṭhādyadaudāsīnyāṃśacyāvanaṃ saṃvido balāt
jātāpi visisṛkṣāsau yadvimarśāntaraikyataḥ
kṛtārthā jāyate kṣobhādhāro 'traitatprakīrtitam
tatastadāntaraṃ jñeyaṃ bhinnakalpatvamicchati
viśvabījādataḥ sarvaṃ bāhyaṃ bimbaṃ vivartsyati
kṣobhyakṣobhakabhāvasya satattvaṃ darśitaṃ mayā
śrīmanmaheśvareṇoktaṃ guruṇā yatprasādataḥ
prakṛtaṃ brūmahe nedaṃ bījaṃ varṇacatuṣṭayam
nāpi yoniryato naitatkṣobhādhāratvamṛcchati
ātmanyeva ca viśrāntyā tatproktamamṛtātmakam
itthaṃ prāguditaṃ yattatpañcakaṃ tatparasparam
ucchaladvividhākāramanyonyavyatimiśraṇāt
yo 'nuttaraḥ paraḥ spando yaścānandaḥ samucchalan
tāvicchonmeṣasaṃghaṭṭādgacchato 'tivicitratām
anuttarānandacitī icchāśaktau niyojite
trikoṇamiti tatprāhurvisargāmodasundaram
anuttarānandaśaktī tatra rūḍhimupāgate
trikoṇadvitvayogena vrajataḥ ṣaḍarasthitim
ta evonmeṣayoge 'pi punastanmayatāṃ gate
kriyāśakteḥ sphuṭaṃ rūpam abhivyaṅktaḥ parasparam
icchonmeṣagataḥ kṣobho yaḥ proktastadgaterapi
te eva śaktī tādrūpyabhāginyau nānyathāsthite
nanvanuttaratānandau svātmanā bhedavarjitau
kathametāvatīmenāṃ vaicitrīṃ svātmani śritau
śṛṇu tāvadayaṃ saṃvinnātho 'parimitātmakaḥ
anantaśaktivaicitryalayodayakaleśvaraḥ
asthāsyadekarūpeṇa vapuṣā cenmaheśvaraḥ
maheśvaratvaṃ saṃvittvaṃ tadatyakṣyadghaṭādivat
paricchinnaprakāśatvaṃ jaḍasya kila lakṣaṇam
jaḍādvilakṣaṇo bodho yato na parimīyate
tena bodhamahāsindhorullāsinyaḥ svaśaktayaḥ
āśrayantyūrmaya iva svātmasaṃghaṭṭacitratām
svātmasaṃghaṭṭavaicitryaṃ śaktīnāṃ yatparasparam
etadeva paraṃ prāhuḥ kriyāśakteḥ sphuṭaṃ vapuḥ
asmiṃścaturdaśe dhāmni sphuṭībhūtatriśaktike
triśūlatvamataḥ prāha śāstā śrīpūrvaśāsane
nirañjanamidaṃ coktaṃ gurubhistattvadarśibhiḥ
śaktimānañjyate yasmānna śaktirjātu kenacit
icchā jñānaṃ kriyā ceti yatpṛthakpṛthagañjyate
tadeva śaktimatsvaiḥ svairiṣyamāṇādikaiḥ sphuṭam
etattritayamaikyena yadā tu prasphuret tadā
na kenacid upādheyaṃ svasvavipratiṣedhataḥ
lolībhūtamataḥ śaktitritayaṃ tattriśūlakam
yasmin āśu samāveśādbhavedyogī nirañjanaḥ
itthaṃ parāmṛtapadādārabhyāṣṭakamīdṛśam
brāhmyādirūpasaṃbhedād yātyaṣṭāṣṭakatāṃ sphuṭam
atrānuttaraśaktiḥ sā svaṃ vapuḥ prakaṭasthitam
kurvantyapi jñeyakalākāluṣyādbindurūpiṇī
uditāyāṃ kriyāśaktau somasūryāgnidhāmani
avibhāgaḥ prakāśo yaḥ sa binduḥ paramo hi naḥ
tattvarakṣāvidhāne ca taduktaṃ parameśinā
hṛtpadmamaṇḍalāntaḥstho naraśaktiśivātmakaḥ
boddhavyo layabhedena bindurvimalatārakaḥ
yo 'sau nādātmakaḥ śabdaḥ sarvaprāṇiṣvavasthitaḥ
adhaūrdhvavibhāgena niṣkriyeṇāvatiṣṭhate
hlādataikṣṇyādi vaicitryaṃ sitaraktādikaṃ ca yat
svayaṃ tannirapekṣo 'sau prakāśo gururāha ca
yanna sūryo na vā somo nāgnirbhāsayate 'pi ca
na cārkasomavahnīnāṃ tatprakāśādvinā mahaḥ
kimapyasti nijaṃ kiṃ tu saṃviditthaṃ prakāśate
svasvātantryaprabhāvodyadvicitropādhisaṃgataḥ
prakāśo yāti taikṣṇyādimavāntaravicitratām
durdarśano 'pi gharmāṃśuḥ patitaḥ pāthasāṃ pathi
netrānandatvamabhyeti paśyopādheḥ prabhāvitām
sūryādiṣu prakāśo 'sāvupādhikaluṣīkṛtaḥ
saṃvitprakāśaṃ māheśamata eva hyapekṣate
prakāśamātraṃ suvyaktaṃ sūrya ityucyate sphuṭam
prakāśyavastusārāṃśavarṣi tatsoma ucyate
sūryaṃ pramāṇamityāhuḥ somaṃ meyaṃ pracakṣate
anyonyamaviyuktau tau svatantrāvapyubhau sthitau
bhoktṛbhogyobhayātmaitadanyonyonmukhatāṃ gatam
tato jvalanacidrūpaṃ citrabhānuḥ prakīrtitaḥ
yo 'yaṃ vahneḥ paraṃ tattvaṃ pramāturidameva tat
saṃvideva tu vijñeyatādātmyādanapekṣiṇī
svatantratvātpramātoktā vicitro jñeyabhedataḥ
somāṃśadāhyavastūtthavaicitryābhāsabṛṃhitaḥ
tata evāgniruditaścitrabhānurmaheśinā
jñeyādyupāyasaṃghātanirapekṣaiva saṃvidaḥ
sthitirmātāhamasmīti jñātā śāstrajñavadyataḥ
ajña eva yato jñātānubhavātmā na rūpataḥ
na tu sā jñātṛtā yasyāṃ śuddhajñeyādyapekṣate
tasyāṃ daśāyāṃ jñātṛtvamucyate yogyatāvaśāt
mānataiva tu sā prācyapramātṛparikalpitā
ucchalantyapi saṃvittiḥ kālakramavivarjanāt
uditaiva satī pūrṇā mātṛmeyādirūpiṇī
pākādistu kriyā kālaparicchedātkramocitā
matāntyakṣaṇavandhyāpi na pākatvaṃ prapadyate
itthaṃ prakāśatattvasya somasūryāgnitā sthitā
api mukhyaṃ tatprakāśamātratvaṃ na vyapohyate
eṣāṃ yatprathamaṃ rūpaṃ hrasvaṃ tatsūrya ucyate
kṣobhānandavaśāddīrghaviśrāntyā soma ucyate
yattatparaṃ plutaṃ nāma somānandātparaṃ sthitam
prakāśarūpaṃ tatprāhurāgneyaṃ śāstrakovidāḥ
atra prakāśamātraṃ yatsthite dhāmatraye sati
uktaṃ bindutayā śāstre śivabindurasau mataḥ
makārādanya evāyaṃ tacchāyāmātradhṛdyathā
ralahāḥ ṣaṇṭhavaisargavarṇarūpatvasaṃsthitāḥ
ikāra eva rephāṃśacchāyayānyo yathā svaraḥ
tathaiva mahaleśādaḥ so 'nyo dvedhāsvaro 'pi san
asyāntarvisisṛkṣāsau yā proktā kaulikī parā
saiva kṣobhavaśādeti visargātmakatāṃ dhruvam
uktaṃ ca triśiraḥśāstre kalāvyāptyantacarcane
kalā saptadaśī tasmādamṛtākārarūpiṇī
parāparasvasvarūpabindugatyā visarpitā
prakāśyaṃ sarvavastūnāṃ visargarahitā tu sā
śaktikuṇḍalikā caiva prāṇakuṇḍalikā tathā
visargaprāntadeśe tu parā kuṇḍalinīti ca
śivavyometi paramaṃ brahmātmasthānamucyate
visargamātraṃ nāthasya sṛṣṭisaṃhāravibhramāḥ
svātmanaḥ svātmani svātmakṣepo vaisargikī sthitiḥ
visarga evamutsṛṣṭa āśyānatvamupāgataḥ
haṃsaḥ prāṇo vyañjanaṃ ca sparśaśca paribhāṣyate
anuttaraṃ paraṃ dhāma tadevākulamucyate
visargastasya nāthasya kaulikī śaktirucyate
visargatā ca saivāsyā yadānandodayakramāt
spaṣṭībhūtakriyāśaktiparyantā procchalatsthitiḥ
visarga eva tāvānyadākṣiptaitāvadātmakaḥ
iyadrūpaṃ sāgarasya yadanantormisaṃtatiḥ
ata eva visargo 'yam avyaktahakalātmakaḥ
kāmatattvamiti śrīmatkulaguhvara ucyate
yattadakṣaramavyaktaṃ kāntākaṇṭhe vyavasthitam
dhvanirūpamanicchaṃ tu dhyānadhāraṇavarjitam
tatra cittaṃ samādhāya vaśayedyugapajjagat
ata eva visargasya haṃse yadvatsphuṭā sthitiḥ
tadvatsānuttarādīnāṃ kādisāntatayā sthitiḥ
anuttarātkavargasya sūtiḥ pañcātmanaḥ sphuṭam
pañcaśaktyātmatovaśa ekaikatra yathā sphuṭaḥ
icchāśakteḥ svasvarūpasaṃsthāyā ekarūpataḥ
cavargaḥ pañcaśaktyātmā kramaprasphuṭatātmakaḥ
yā tūktā jñeyakāluṣyabhākkṣipracarayogataḥ
dvirūpāyāstato jātaṃ ṭatādyaṃ vargayugmakam
unmeṣāt pādivargastu yato viśvaṃ samāpyate
jñeyarūpamidaṃ pañcaviṃśatyantaṃ yataḥ sphuṭam
jñeyatvātsphuṭataḥ proktametāvatsparśarūpakam
icchāśaktiśca yā dvedhā kṣubhitākṣubhitatvataḥ
sā vijātīyaśaktyaṃśapronmukhī yāti yātmatām
saiva śīghrataropāttajñeyakāluṣyarūṣitā
vijātīyonmukhatvena ratvaṃ latvaṃ ca gacchati
tadvadunmeṣaśaktirdvirūpā vaijātyaśaktigā
vakāratvaṃ prapadyeta sṛṣṭisārapravarṣakam
icchaivānuttarānandayātā śīghratvayogataḥ
vāyurityucyate vahnirbhāsanātsthairyato dharā
idaṃ catuṣkamantaḥsthamata eva nigadyate
icchādyantargatatvena svasamāptau ca saṃsthiteḥ
sajātīyakaśaktīnāmicchādyānāṃ ca yojanam
kṣobhātmakamidaṃ prāhuḥ kṣobhākṣobhātmanāmapi
anuttarasya sājātye bhavettu dvitayī gatiḥ
anuttaraṃ yattatraikaṃ taccedānandasūtaye
prabhaviṣyati tadyoge yogaḥ kṣobhātmakaḥ sphuṭaḥ
atrāpyanuttaraṃ dhāma dvitīyamapi sūtaye
na paryāptaṃ tadā kṣobhaṃ vinaivānuttarātmatā
icchā yā karmaṇā hīnā yā caiṣṭavyena rūṣitā
śīghrasthairyaprabhinnena tridhā bhāvamupāgatā
anunmiṣitamunmīlatpronmīlitamiti sthitam
iṣyamāṇaṃ tridhaitasyāṃ tādrūpyasyāparicyuteḥ
tadeva svoṣmaṇā svātmasvātantryapreraṇātmanā
bahirbhāvyaṃ sphuṭaṃ kṣiptaṃ śaṣasatritayaṃ sthitam
tata eva sakāre 'sminsphuṭaṃ viśvaṃ prakāśate
amṛtaṃ ca paraṃ dhāma yoginastatpracakṣate
kṣobhādyantavirāmeṣu tadeva ca parāmṛtam
sītkārasukhasadbhāvasamāveśasamādhiṣu
tadeva brahma paramamavibhaktaṃ pracakṣate
uvāca bhagavāneva tacchrīmatkulaguhvare
śaktiśaktimadaikātmyalabdhānvarthābhidhānake
kākacañcupuṭākāraṃ dhyānadhāraṇavarjitam
viṣatattvamanackākhyaṃ tava snehātprakāśitam
kāmasya pūrṇatā tattvaṃ saṃghaṭṭe pravibhāvyate
viṣasya cāmṛtaṃ tattvaṃ chādyatve 'ṇoścyute sati
vyāptrī śaktirviṣaṃ yasmād avyāptuś chādayenmahaḥ
nirañjanaṃ paraṃ dhāma tattvaṃ tasya tu sāñjanam
kriyāśaktyātmakaṃ viśvamayaṃ tasmātsphuredyataḥ
icchā kāmo viṣaṃ jñānaṃ kriyā devī nirañjanam
etattrayasamāveśaḥ śivo bhairava ucyate
atra rūḍhiṃ sadā kuryāditi no guravo jaguḥ
viṣatattve sampraviśya na bhūtaṃ na viṣaṃ na ca
grahaḥ kevala evāhamiti bhāvanayā sphuret
nanvatra ṣaṇṭhavarṇebhyo janmoktaṃ tena ṣaṇṭhatā
kathaṃ syāditi cedbrūmo nātra ṣaṇṭhasya sotṛtā
tathāhi tatragā yāsāvicchāśaktirudīritā
saiva sūte svakartavyamantaḥsthaṃ sveṣṭarūpakam
yattvatra rūṣaṇāhetur eṣitavyaṃ sthitaṃ tataḥ
bhāgānna prasavastajjaṃ kāluṣyaṃ tadvapuśca tat
jñeyārūṣaṇayā yuktaṃ samudāyātmakaṃ viduḥ
ṣaṇṭhaṃ kṣobhakatākṣobhadhāmatvābhāvayogataḥ
etadvarṇacatuṣkasya svoṣmaṇābhāsanāvaśāt
ūṣmeti kathitaṃ nāma bhairaveṇāmalātmanā
kādihāntam idaṃ prāhuḥ kṣobhādhāratayā budhāḥ
yonirūpeṇa tasyāpi yoge kṣobhāntaraṃ vrajet
tannidarśanayogena pañcāśattamavarṇatā
pañcaviṃśakasaṃjñeyaprāgvadbhūmisusaṃsthitam
catuṣkaṃ ca catuṣkaṃ ca bhedābhedagataṃ kramāt
ādyaṃ catuṣkaṃ saṃvitterbhedasaṃdhānakovidam
bhedasyābhedarūḍhyekaheturanyaccatuṣṭayam
itthaṃ yadvarṇajātaṃ tatsarvaṃ svaramayaṃ purā
vyaktiyogādvyañjanaṃ tatsvaraprāṇaṃ yataḥ kila
svarāṇāṃ ṣaṭkameveha mūlaṃ syādvarṇasaṃtatau
ṣaḍdevatāstu tā eva ye mukhyāḥ sūryaraśmayaḥ
saurāṇāmeva raśmīnāmantaścāndrakalā yataḥ
ato 'tra dīrghatritayaṃ sphuṭaṃ cāndramasaṃ vapuḥ
candraśca nāma naivānyo bhogyaṃ bhoktuśca nāparam
bhoktaiva bhogyabhāvena dvaividhyātsaṃvyavasthitaḥ
ghaṭasya na hi bhogyatvaṃ svaṃ vapurmātṛgaṃ hi tat
ato mātari yā rūḍhiḥ sāsya bhogyatvamucyate
anuttaraṃ parāmṛśyaparāmarśakabhāvataḥ
saṃghaṭṭarūpatāṃ prāptaṃ bhogyamicchādikaṃ tathā
anuttarānandabhuvāmicchādye bhogyatāṃ gate
saṃdhyakṣarāṇāmudayo bhoktṛrūpaṃ ca kathyate
anuttarānandamayo devo bhoktaiva kathyate
icchādikaṃ bhogyameva tata evāsya śaktitā
bhogyaṃ bhoktari līnaṃ ced bhoktā tadvastutaḥ sphuṭaḥ
ataḥ ṣaṇṇāṃ trikaṃ sāraṃ cidiṣyunmeṣaṇātmakam
tadeva tritayaṃ prāhurbhairavasya paraṃ mahaḥ
tattrikaṃ parameśasya pūrṇā śaktiḥ pragīyate
tenākṣiptaṃ yato viśvamato 'sminsamupāsite
viśvaśaktāvavacchedavandhye jātamupāsanam
ityeṣa mahimaitāvāniti tāvanna śakyate
aparicchinnaśakteḥ kaḥ kuryācchaktiparicchidām
tasmādanuttaro devaḥ svācchandyānuttaratvataḥ
visargaśaktiyuktatvāt sampanno viśvarūpakaḥ
evaṃ pañcāśadāmarśapūrṇaśaktirmaheśvaraḥ
vimarśātmaika evānyāḥ śaktayo 'traiva niṣṭhitāḥ
ekāśītipadā devī hyatrāntarbhāvayiṣyate
ekāmarśasvabhāvatve śabdarāśiḥ sa bhairavaḥ
āmṛśyacchāyayā yogātsaiva śaktiśca mātṛkā
sā śabdarāśisaṃghaṭṭādbhinnayonistu mālinī
prāgvannavatayāmarśāt pṛthagvargasvarūpiṇī
ekaikāmarśarūḍhau tu saiva pañcāśadātmikā
itthaṃ nādānuvedhena parāmarśasvabhāvakaḥ
śivo mātāpitṛtvena kartā viśvatra saṃsthitaḥ
visarga eva śākto 'yaṃ śivabindutayā punaḥ
garbhīkṛtānantaviśvaḥ śrayate 'nuttarātmatām
aparicchinnaviśvāntaḥsāre svātmani yaḥ prabhoḥ
parāmarśaḥ sa evokto dvayasaṃpattilakṣaṇaḥ
anuttaravisargātmaśivaśaktyadvayātmani
parāmarśo nirbharatvādahamityucyate vibhoḥ
anuttarādyā prasṛtir hāntā śaktisvarūpiṇī
pratyāhṛtāśeṣaviśvānuttare sā nilīyate
tadidaṃ viśvamantaḥsthaṃ śaktau sānuttare pare
tattasyāmiti yatsatyaṃ vibhunā saṃpuṭīkṛtiḥ
tena śrītrīśikāśāstre śakteḥ saṃpuṭitākṛtiḥ
saṃvittau bhāti yadviśvaṃ tatrāpi khalu saṃvidā
tadetattritayaṃ dvandvayogātsaṃghātatāṃ gatam
ekameva paraṃ rūpaṃ bhairavasyāhamātmakam
visargaśaktiryā śaṃbhoḥ setthaṃ sarvatra vartate
tata evasamasto 'yamānandarasavibhramaḥ
tathāhi madhure gīte sparśe vā candanādike
mādhyasthyavigame yāsau hṛdaye spandamānatā
ānandaśaktiḥ saivoktā yataḥ sahṛdayo janaḥ
pūrvaṃ visṛjyasakalaṃ kartavyaṃ śūnyatānale
cittaviśrāntisaṃjño 'yamāṇavastadanantaram
dṛṣṭaśrutāditadvastupronmukhatvaṃ svasaṃvidi
cittasaṃbodhanāmoktaḥ śāktollāsabharātmakaḥ
tatronmukhatvatadvastusaṃghaṭṭādvastuno hṛdi
rūḍheḥ pūrṇatayāveśānmitacittalayācchive
prāgvadbhaviṣyadaunmukhyasaṃbhāvyamitatālayāt
cittapralayanāmāsau visargaḥ śāmbhavaḥ paraḥ
tattvarakṣāvidhāne 'to visargatraidhamucyate
hṛtpadmakośamadhyasthastayoḥ saṃghaṭṭa iṣyate
visargo 'ntaḥ sa ca proktaścittaviśrāntilakṣaṇaḥ
dvitīyaḥ sa visargastu cittasaṃbodhalakṣaṇaḥ
ekībhūtaṃ vibhātyatra jagadetaccarācaram
grāhyagrāhakabhedo vai kiṃcidatreṣyate yadā
tadāsau sakalaḥ prokto niṣkalaḥ śivayogataḥ
grāhyagrāhakavicchittisampūrṇagrahaṇātmakaḥ
tṛtīyaḥ sa visargastu cittapralayalakṣaṇaḥ
ekībhāvātmakaḥ sūkṣmo vijñānātmātmanirvṛtaḥ
nirūpito 'yamarthaḥ śrīsiddhayogīśvarīmate
sātra kuṇḍalinī bījaṃ jīvabhūtā cidātmikā
tajjaṃ dhruvecchonmeṣākhyaṃ trikaṃ varṇāstataḥ punaḥ
ā ityavarṇādityādiyāvadvaisargikī kalā
kakārādisakārāntā visargātpañcadhā sa ca
bahiścāntaśca hṛdaye nāde 'tha parame pade
bindurātmani mūrdhāntaṃ hṛdayādvyāpako hi saḥ
ādimāntyavihīnāstu mantrāḥ syuḥ śaradabhravat
gurorlakṣaṇametāvadādimāntyaṃ ca vedayet
pūjyaḥ so 'hamiva jñānī bhairavo devatātmakaḥ
ślokagāthādi yatkiṃcidādimāntyayutaṃ tataḥ
tasmādvidaṃstathā sarvaṃ mantratvenaiva paśyati
visargaśaktirviśvasya kāraṇaṃ ca nirūpitā
aitareyākhyavedānte parameśena vistarāt
yallohitaṃ tadagniryadvīryaṃ sūryenduvigraham
a iti brahma paramaṃ tatsaṃghaṭṭodayātmakam
tasyāpi ca paraṃ vīryaṃ pañcabhūtakalātmakam
bhogyatvenānnarūpaṃ ca śabdasparśarasātmakam
śabdo 'pi madhuro yasmādvīryopacayakārakaḥ
taddhi vīryaṃ paraṃ śuddhaṃ visisṛkṣātmakaṃ matam
tadbalaṃ ca tadojaśca te prāṇāḥ sā ca kāntatā
tasmādvīryātprajāstāśca vīryaṃ karmasu kathyate
yajñādikeṣu tadvṛṣṭau sauṣadhīṣvatha tāḥ punaḥ
vīrye tacca prajāsvevaṃ visarge viśvarūpatā
śabdarāśiḥ sa evokto mātṛkā sāca kīrtitā
kṣobhyakṣobhakatāveśānmālinīṃ tāṃ pracakṣate
bījayonisamāpattivisargodayasundarā
mālinī hi parā śaktirnirṇītā viśvarūpiṇī
eṣā vastuta ekaiva parā kālasya karṣiṇī
śaktimadbhedayogena yāmalatvaṃ prapadyate
tasya pratyavamarśo yaḥ paripūrṇo 'hamātmakaḥ
sa svātmani svatantratvādvibhāgamavabhāsayet
vibhāgābhāsane cāsya tridhā vapurudāhṛtam
paśyantī madhyamā sthūlā vaikharītyabhiśabditam
tāsāmapi tridhā rūpaṃ sthūlasūkṣmaparatvataḥ
tatra yā svarasandarbhasubhagā nādarūpiṇī
sā sthūlā khalu paśyantī varṇādyapravibhāgataḥ
avibhāgaikarūpatvaṃ mādhuryaṃ śaktirucyate
sthānavāyvādigharṣotthā sphuṭataiva ca pāruṣī
tadasyāṃ nādarūpāyāṃ saṃvitsavidhavṛttitaḥ
sājātyāttanmayībhūtir jhag ityevopalabhyate
yeṣāṃ na tanmayībhūtiste dehādinimajjanam
avidanto magnasaṃvinmānāstvahṛdayā iti
yattu carmāvanaddhādi kiṃcittatraiṣa yo dhvaniḥ
sa sphuṭāsphuṭarūpatvānmadhyamā sthūlarūpiṇī
madhyāyāś cāvibhāgāṃśasadbhāva iti raktatā
avibhāgasvaramayī yatra syāttatsurañjakam
avibhāgo hi nirvṛtyai dṛśyatāṃ tālapāṭhataḥ
kilāvyaktadhvanau tasminvādane parituṣyati
yā tu sphuṭānāṃ varṇānāmutpattau kāraṇaṃ bhavet
sā sthūlā vaikharī yasyāḥ kāryaṃ vākyādi bhūyasā
asminsthūlatraye yattadanusandhānamādivat
pṛthakpṛthaktattritayaṃ sūkṣmamityabhiśabdyate
ṣaḍjaṃ karomi madhuraṃ vādayāmi bruve vacaḥ
pṛthagevānusandhānatrayaṃ saṃvedyate kila
etasyāpi trayasyādyaṃ yad rūpam anupādhimat
tatparaṃ tritayaṃ tatra śivaḥ paracidātmakaḥ
vibhāgābhāsanāyāṃ ca mukhyāstisro 'tra śaktayaḥ
anuttarā parecchā ca parāparatayā sthitā
unmeṣaśaktirjñānākhyā tvapareti nigadyate
kṣobharūpātpunastāsāmuktāḥ ṣaṭ saṃvido 'malāḥ
āsāmeva samāveśātkriyāśaktitayoditāt
saṃvido dvādaśa proktā yāsu sarvaṃ samāpyate
etāvaddevadevasya mukhyaṃ tacchakticakrakam
etāvatā devadevaḥ pūrṇaśaktiḥ sa bhairavaḥ
parāmarśātmakatvena visargākṣepayogataḥ
iyattākalanājjñānāttāḥ proktāḥ kālikāḥ kvacit
śrīsāraśāstre cāpyuktaṃ madhya ekākṣarāṃ parām
pūjayedbhairavātmākhyāṃ yoginīdvādaśāvṛtām
tābhya eva catuḥṣaṣṭiparyantaṃ śakticakrakam
ekārataḥ samārabhya sahasrāraṃ pravartate
tāsāṃ ca kṛtyabhedena nāmāni bahudhāgame
upāsāśca dvayādvaitavyāmiśrākārayogataḥ
śrīmattraiśirase tacca kathitaṃ vistarādbahu
iha no likhitaṃ vyāsabhayāccānupayogataḥ
tā eva nirmalāḥ śuddhā aghorāḥ parikīrtitāḥ
ghoraghoratarāṇāṃ tu sotṛtvācca tadātmikāḥ
sṛṣṭau sthitau ca saṃhāre tadupādhitrayātyaye
tāsāmeva sthitaṃ rūpaṃ bahudhā pravibhajyate
upādhyatītaṃ yadrūpaṃ taddvidhā guravo jaguḥ
anullāsād upādhīnāṃ yadvā praśamayogataḥ
praśamaśca dvidhā śāntyā haṭhapākakrameṇa tu
alaṃ grāsarasākhyena satataṃ jvalanātmanā
haṭhapākapraśamanaṃ yattṛtīyaṃ tadeva ca
upadeśāya yujyeta bhedendhanavidāhakam
nijabodhajaṭharahutabhuji bhāvāḥ sarve samarpitā haṭhataḥ
vijahati bhedavibhāgaṃ nijaśaktyā taṃ samindhānāḥ
haṭhapākena bhāvānāṃ rūpe bhinne vilāpite
aśnantyamṛtasādbhūtaṃ viśvaṃ saṃvittidevatāḥ
tāstṛptāḥ svātmanaḥ pūrṇaṃ hṛdayaikāntaśāyinam
cidvyomabhairavaṃ devamabhedenādhiśerate
evaṃ kṛtyakriyāveśān nāmopāsābahutvataḥ
āsāṃ bahuvidhaṃ rūpamabhede 'pyavabhāsate
āsāmeva ca devīnāmāvāpodvāpayogataḥ
ekadvitricatuṣpañcaṣaṭsaptāṣṭanavottaraiḥ
rudrārkānyakalāsenāprabhṛtirbhedavistaraḥ
alamanyena bahunā prakṛte 'tha niyujyate
saṃvidātmani viśvo 'yaṃ bhāvavargaḥ prapañcavān
pratibimbatayā bhāti yasya viśveśvaro hi saḥ
evamātmani yasyedṛgavikalpaḥ sadodayaḥ
parāmarśaḥ sa evāsau śāṃbhavopāyamudritaḥ
pūrṇāhaṃtāparāmarśo yo 'syāyaṃ pravivecitaḥ
mantramudrākriyopāsāstadanyā nātra kāścana
bhūyobhūyaḥ samāveśaṃ nirvikalpamimaṃ śritaḥ
abhyeti bhairavībhāvaṃ jīvanmuktyaparābhidham
ita eva prabhṛtyeṣā jīvanmuktirvicāryate
yatra sūtraṇayāpīyam upāyopeyakalpanā
prāktane tvāhnike kācidbhedasya kalanāpi no
tenānupāye tasminko mucyate vā kathaṃ kutaḥ
nirvikalpe parāmarśe śāmbhavopāyanāmani
pañcāśadbhedatāṃ pūrvasūtritāṃ yojayedbudhaḥ
dharāmevāvikalpena svātmani pratibimbitām
paśyanbhairavatāṃ yāti jalādiṣvapyayaṃ vidhiḥ
yāvadante paraṃ tattvaṃ samastāvaraṇordhvagam
vyāpi svatantraṃ sarvajñaṃ yacchivaṃ parikalpitam
tadapyakalpitodārasaṃviddarpaṇabimbitam
paśyanvikalpavikalo bhairavībhavati svayam
yathā raktaṃ puraḥ paśyannirvikalpakasaṃvidā
tattaddvāraniraṃśaikaghaṭasaṃvittisusthitaḥ
tadvaddharādikaikaikasaṃghātasamudāyataḥ
parāmṛśansvamātmānaṃ pūrṇa evāvabhāsate
matta evoditamidaṃ mayyeva pratibimbitam
madabhinnamidaṃ ceti tridhopāyaḥ sa śāmbhavaḥ
sṛṣṭeḥ sthiteḥ saṃhṛteśca tadetatsūtraṇaṃ kṛtam
yatra sthitaṃ yataśceti tadāha spandaśāsane
etāvataiva hyaiśvaryaṃ saṃvidaḥ khyāpitaṃ param
viśvātmakatvaṃ cetyanyallakṣaṇaṃ kiṃ nu kathyatām
svātmanyeva cidākāśe viśvamasmyavabhāsayan
sraṣṭā viśvātmaka iti prathayā bhairavātmatā
ṣaḍadhvajātaṃ nikhilaṃ mayyeva pratibimbitam
sthitikartāhamasmīti sphuṭeyaṃ viśvarūpatā
sadoditamahābodhajvālājaṭilatātmani
viśvaṃ dravati mayyetaditi paśyanpraśāmyati
anantacitrasadgarbhasaṃsārasvapnasadmanaḥ
ploṣakaḥ śiva evāhamityullāsī hutāśanaḥ
jagatsarvaṃ mattaḥ prabhavati vibhedena bahudhā tathāpyetadrūḍhaṃ mayi vigalite tvatra na paraḥ
taditthaṃ yaḥ sṛṣṭisthitivilayam ekīkṛtivaśād anaṃśaṃ paśyetsa sphurati hi turīyaṃ padam itaḥ
tadasminparamopāye śāmbhavādvaitaśālini
ke 'pyeva yānti viśvāsaṃ parameśena bhāvitāḥ
snānaṃ vrataṃ dehaśuddhirdhāraṇā mantrayojanā
adhvakﾱptir yāgavidhir homajapyasamādhayaḥ
ityādikalpanā kāpi nātra bhedena yujyate
parānugrahakāritvamatrasthasya sphuṭaṃ sthitam
yadi tādṛganugrāhyo daiśikasyopasarpati
athāsau tādṛśo na syādbhavabhaktyā ca bhāvitaḥ
taṃ cārādhayate bhāvitādṛśānugraheritaḥ
tadā vicitraṃ dīkṣādividhiṃ śikṣeta kovidaḥ
bhāvinyo 'pi hyupāsāstā atraivāyānti niṣṭhitim
etanmayatvaṃ paramaṃ prāpyaṃ nirvarṇyate śivam
iti kathitamidaṃ suvistaraṃ paramaṃ śāmbhavamātmavedanam
atha śāktamupāyamaṇḍalaṃ kathayāmaḥ paramātmasaṃvide
anantarāhnikokte 'sminsvabhāve pārameśvare
pravivikṣurvikalpasya kuryātsaṃskāramañjasā
vikalpaḥ saṃskṛtaḥ sūte vikalpaṃ svātmasaṃskṛtam
svatulyaṃ so 'pi so 'pyanyaṃ so 'pyanyaṃ sadṛśātmakam
caturṣveva vikalpeṣu yaḥ saṃskāraḥ kramādasau
asphuṭaḥ sphuṭatābhāvī prasphuṭan sphuṭitātmakaḥ
tataḥ sphuṭataro yāvadante sphuṭatamo bhavet
asphuṭādau vikalpe ca bhedo 'pyastyāntarālikaḥ
tataḥ sphuṭatamodāratādrūpyaparibṛṃhitā
saṃvidabhyeti vimalāmavikalpasvarūpatām
ataśca bhairavīyaṃ yattejaḥ saṃvitsvabhāvakam
bhūyo bhūyo vimṛśatāṃ jāyate tatsphuṭātmatā
nanu saṃvitparāmraṣṭrī parāmarśamayī svataḥ
parāmṛśyā kathaṃ tāthārūpyasṛṣṭau tu sā jaḍā
ucyate svātmasaṃvittiḥ svabhāvādeva nirbharā
nāsyāmapāsyaṃ nādheyaṃ kiṃcidityuditaṃ purā
kiṃtu durghaṭakāritvātsvācchandyānnirmalādasau
svātmapracchādanakrīḍāpaṇḍitaḥ parameśvaraḥ
anāvṛtte svarūpe 'pi yadātmācchādanaṃ vibhoḥ
saiva māyā yato bheda etāvānviśvavṛttikaḥ
tathābhāsanamevāsya dvaitamuktaṃ maheśituḥ
taddvayāpāsanenāyaṃ parāmarśo 'bhidhīyate
durbhedapādapasyāsya mūlaṃ kṛntanti kovidāḥ
dhārārūḍhena sattarkakuṭhāreṇeti niścayaḥ
tāmenāṃ bhāvanāmāhuḥ sarvakāmadughāṃ budhāḥ
sphuṭayedvastu yāpetaṃ manorathapadād api
śrīpūrvaśāstre tatproktaṃ tarko yogāṅgamuttamam
heyādyālocanāttasmāttatra yatnaḥ praśasyate
mārge cetaḥ sthirībhūtaṃ heye 'pi viṣayecchayā
prerya tena nayettāvad yāvat padam anāmayam
mārgo 'tra mokṣopāyaḥ sa heyaḥ śāstrāntaroditaḥ
viṣiṇoti nibadhnāti yecchā niyatisaṃgatam
rāgatattvaṃ tayoktaṃ yat tena tatrānurajyate
yathā sāmrājyasaṃbhogaṃ dṛṣṭvādṛṣṭvāthavādhame
bhoge rajyeta durbuddhistadvanmokṣe 'pi rāgataḥ
sa evāṃśaka ityuktaḥ svabhāvākhyaḥ sa tu sphuṭam
siddhyaṅgamiti mokṣāya pratyūha iti kovidāḥ
śivaśāsanamāhātmyaṃ vidannapyata eva hi
vaiṣṇavādyeṣu rajyeta mūḍho rāgeṇa rañjitaḥ
yatastāvati sā tasya vāmākhyā śaktiraiśvarī
pāñcarātrikavairiñcasaugatādervijṛmbhate
dṛṣṭāḥ sāmrājyasaṃbhogaṃ nindantaḥ ke 'pi bāliśāḥ
na tu saṃtoṣataḥ sveṣu bhogeṣvāśīḥpravartanāt
evaṃcidbhairavāveśanindātatparamānasāḥ
bhavantyatisughorābhiḥ śaktibhiḥ pātitā yataḥ
tena śāṃbhavamāhātmyaṃ jānanyaḥ śāsanāntare
āśvasto nottarītavyaṃ tena bhedamahārṇavāt
śrīkāmikāyāṃ proktaṃ ca pāśaprakaraṇe sphuṭam
vedasāṃkhyapurāṇajñāḥ pāñcarātraparāyaṇāḥ
ye kecidṛṣayo dhīrāḥ śāstrāntaraparāyaṇāḥ
bauddhārhatādyāḥ sarve te vidyārāgeṇa rañjitāḥ
māyāpāśena baddhatvācchivadīkṣāṃ na vindate
rāgaśabdena ca proktaṃ rāgatattvaṃ niyāmakam
māyīye tacca taṃ tasmiñchāstre niyamayediti
mokṣo 'pi vaiṣṇavāderyaḥ svasaṃkalpena bhāvitaḥ
paraprakṛtisāyujyaṃ yad vāpy ānandarūpatā
viśuddhacittamātraṃ vā dīpavatsaṃtatikṣayaḥ
sa savedyāpavedyātmapralayākalatāmayaḥ
taṃ prāpyāpi ciraṃ kālaṃ tadgogābhogabhuktataḥ
tattattvapralayānte tu tadūrdhvāṃ sṛṣṭimāgataḥ
mantratvameti saṃbodhādananteśena kalpitāt
etaccāgre taniṣyāma ityāstāṃ tāvadatra tat
tenājñajanatākﾱptapravādair yo viḍambitaḥ
asadgurau rūḍhacitsa māyāpāśena rañjitaḥ
so 'pi sattarkayogena nīyate sadguruṃ prati
sattarkaḥ śuddhavidyaiva sā cecchā parameśituḥ
śrīpūrvaśāstre tenoktaṃ sa yiyāsuḥ śivecchayā
bhuktimuktiprasiddhyarthaṃ nīyate sadguruṃ prati
śaktipātastu tatraiṣa kramikaḥ sampravartate
sthitvā yo 'sadgurau śāstrāntare vā satpathaṃ śritaḥ
guruśāstragate sattve 'sattve cātra vibhedakam
śaktipātasya vaicitryaṃ purastātpravivicyate
uktaṃ svacchandaśāstre tat vaiṣṇavādyānpravādinaḥ
sarvān bhramayate māyā sāmokṣe mokṣalipsayā
yastu rūḍho 'pi tatrodyatparāmarśaviśāradaḥ
sa śuddhavidyāmāhātmyācchaktipātapavitritaḥ
ārohatyeva sanmārgaṃ pratyūhaparivarjitaḥ
sa tāvatkasyacittarkaḥ svata eva pravartate
sa ca sāṃsiddhikaḥ śāstre proktaḥ svapratyayātmakaḥ
kiraṇāyāṃ yadapyuktaṃ gurutaḥ śāstrataḥ svataḥ
tatrottarottaraṃ mukhyaṃ pūrvapūrva upāyakaḥ
yasya svato 'yaṃ sattarkaḥ sarvatraivādhikāravān
abhiṣiktaḥ svasaṃvittidevībhirdīkṣitaśca saḥ
sa eva sarvācāryāṇāṃ madhye mukhyaḥ prakīrtitaḥ
tatsaṃnidhāne nānyeṣu kalpiteṣvadhikāritā
sa samastaṃ ca śāstrārthaṃ sattarkādeva manyate
śuddhavidyā hi tannāsti satyaṃ yadyanna bhāsayet
sarvaśāstrārthavettṛtvamakasmāccāsya jāyate
iti śrīpūrvavākye tadakasmāditi śabdataḥ
lokāprasiddho yo hetuḥ so 'kasmāditi kathyate
sa caiṣa parameśānaśuddhavidyāvijṛmbhitam
asya bhedāśca bahavo nirbhittiḥ sahabhittikaḥ
sarvago 'ṃśagataḥ so 'pi mukhyāmukhyāṃśaniṣṭhitaḥ
bhittiḥ paropajīvitvaṃ parā prajñātha tatkṛtiḥ
adṛṣṭamaṇḍalo 'pyevaṃ yaḥ kaścidvetti tattvataḥ
sa siddhibhāgbhavennityaṃ sa yogī sa ca dīkṣitaḥ
evaṃ yo vetti tattvena tasya nirvāṇagāminī
dīkṣā bhavediti proktaṃ tacchrītriṃśakaśāsane
akalpito gururjñeyaḥ sāṃsiddhika iti smṛtaḥ
yastu tadrūpabhāgātmabhāvanātaḥ paraṃ vinā
śāstravitsa guruḥ śāstre prokto 'kalpitakalpakaḥ
tasyāpi bhedā utkṛṣṭamadhyamandādyupāyataḥ
bhāvanāto 'tha vā dhyānājjapātsvapnādvratāddhuteḥ
prāpnotyakalpitodāramabhiṣekaṃ mahāmatiḥ
śrīmadvājasanīye śrīvīre śrībrahmayāmale
śrīsiddhāyāmidaṃ dhātrā proktamanyatra ca sphuṭam
tasya svecchāpravṛttatvāt kāraṇānantateṣyate
kadācidbhaktiyogena karmaṇā vidyayāpi vā
jñānadharmopadeśena mantrairvā dīkṣayāpi vā
evamādyairanekaiśca prakāraiḥ parameśvaraḥ
saṃsāriṇo 'nugṛhṇāti viśvasya jagataḥ patiḥ
mātṛmaṇḍalasaṃbodhātsaṃskārāttapasaḥ priye
dhyānādyogājjapājjñānān mantrārādhanato vratāt
samprāpyaṃ kulasāmānyaṃ jñānaṃ kaulikasiddhidam
tattvajñānātmakaṃ sādhyaṃ yatra yatraiva dṛśyate
sa eva hi gurustatra hetujālaṃ prakalpyatām
tattvajñānādṛte nānyallakṣaṇaṃ brahmayāmale
tatraiva coktaṃ sevāyāṃ kṛtāyāmavikalpataḥ
sādhakasya na cetsiddhiḥ kiṃ kāryamiti codite
ātmīyamasya saṃjñānakrameṇa svātmadīkṣaṇam
sasphuratvaprasiddhyarthaṃ tataḥ sādhyaṃ prasidhyati
anena svātmavijñānaṃ sasphuratvaprasādhakam
uktaṃ mukhyatayācāryo bhavedyadi na sasphuraḥ
tatraiva ca punaḥ śrīmadraktārādhanakarmaṇi
vidhiṃ proktaṃ sadā kurvanmāsenācārya ucyate
pakṣeṇa sādhako 'rdhārdhātputrakaḥ samayī tathā
dīkṣayejjapayogena raktādevī kramādyataḥ
guroralābhe proktasya vidhimetaṃ samācaret
mate ca pustakādvidyādhyayane doṣa īdṛśaḥ
ukto yastena taddoṣābhāve 'sau na niṣiddhatā
mantradravyādiguptatve phalaṃ kimiti codite
pustakādhītavidyā ye dīkṣāsamayavarjitāḥ
tāmasāḥ parahiṃsādi vaśyādi ca carantyalam
na ca tattvaṃ vidustena doṣabhāja iti sphuṭam
pūrvaṃ padayugaṃ vācyamanyonyaṃ hetuhetumat
yastu śāstraṃ vinā naiti śuddhavidyākhyasaṃvidam
guroḥ sa śāstram anvicchus taduktaṃ kramamācaret
yena kenāpyupāyena gurumārādhya bhaktitaḥ
taddīkṣākramayogena śāstrārthaṃ vettyasau tataḥ
abhiṣekaṃ samāsādya yo bhavetsa tu kalpitaḥ
san apyaśeṣapāśaughavinivartanakovidaḥ
yo yathākramayogena kasmiṃścicchāstravastuni
ākasmikaṃ vrajedbodhaṃ kalpitākalpito hi saḥ
tasya yo 'kalpito bhāgaḥ sa tu śreṣṭhatamaḥ smṛtaḥ
utkarṣaḥ śuddhavidyāṃśatāratamyakṛto yataḥ
yathā bhedenādisiddhācchivānmuktaśivā hyadhaḥ
tathā sāṃsiddhikajñānādāhṛtajñānino 'dhamāḥ
tatsaṃnidhau nādhikārasteṣāṃ muktaśivātmavat
kiṃtu tūṣṇīṃ sthitiryadvā kṛtyaṃ tadanuvartanam
yastvakalpitarūpo 'pi saṃvādadṛḍhatākṛte
anyato labdhasaṃskāraḥ sa sākṣādbhairavo guruḥ
yataḥ śāstrakramāttajjñaguruprajñānuśīlanāt
ātmapratyayitaṃ jñānaṃ pūrṇatvād bhairavāyate
tena śrīkiraṇoktaṃ yadgurutaḥ śāstrataḥ svataḥ
tripratyayamidaṃ jñānamiti yacca niśāṭane
tatsaṃghātaviparyāsavigrahairbhāsate tathā
karaṇasya vicitratvādvicitrāmeva tāṃ chidam
kartuṃ vāsīṃ ca ṭaṅkaṃ ca krakacaṃ cāpi gṛhṇate
tāvacca chedanaṃ hyekaṃ tathaivādyābhisaṃdhitaḥ
itthameva mitau vācyaṃ karaṇasya svakaṃ vapuḥ
na svatantraṃ svato mānaṃ kuryādadhigamaṃ haṭhāt
pramātrāśvāsaparyanto yato 'dhigama ucyate
āśvāsaśca vicitro 'sau śaktipātavaśāttathā
pramite 'pi pramāṇānāmavakāśo 'styataḥ sphuṭaḥ
dṛṣṭvā dṛṣṭvā samāśliṣya ciraṃ saṃcarvya cetasā
priyā yaiḥ parituṣyeta kiṃ brūmaḥ kila tānprati
itthaṃ ca mānasaṃplutyāmapi nādhigate gatiḥ
na vyarthatā nānavasthā nānyonyāśrayatāpi ca
evaṃ yogāṅgamiyati tarka eva na cāparam
antarantaḥ parāmarśapāṭavātiśayāya saḥ
ahiṃsā satyamasteyabrahmacaryāparigrahāḥ
iti pañca yamāḥ sākṣātsaṃvittau nopayoginaḥ
tapaḥprabhṛtayo ye ca niyamā yattathāsanam
prāṇāyāmāśca ye sarvametadbāhyavijṛmbhitam
śrīmadvīrāvalau coktaṃ bodhamātre śivātmake
cittapralayabandhena pralīne śaśibhāskare
prāpte ca dvādaśe bhāge jīvāditye svabodhake
mokṣaḥ sa eva kathitaḥ prāṇāyāmo nirarthakaḥ
prāṇāyāmo na kartavyaḥ śarīraṃ yena pīḍyate
rahasyaṃ vetti yo yatra sa muktaḥ sa ca mocakaḥ
pratyāhāraśca nāmāyamarthebhyo 'kṣadhiyāṃ hi yaḥ
anibaddhasya bandhasya tadantaḥ kila kīlanam
cittasya viṣaye kvāpi bandhanaṃ dhāraṇātmakam
tatsadṛgjñānasaṃtāno dhyānamastamitā param
yadā tu jñeyatādātmyameva saṃvidi jāyate
grāhyagrahaṇatādvaitaśūnyateyaṃ samāhitiḥ
tadeṣā dhāraṇādhyānasamādhitritayī parām
saṃvidaṃ prati no kaṃcidupayogaṃ samaśnute
yogāṅgatā yamādestu samādhyantasya varṇyate
svapūrvapūrvopāyatvād antyatarkopayogataḥ
antaḥ saṃvidi rūḍhaṃ hi taddvārā prāṇadehayoḥ
buddhau vārpyaṃ tadabhyāsānnaiṣa nyāyastu saṃvidi
atha vāsmaddṛśi prāṇadhīdehāderapi sphuṭam
sarvātmakatvāttatrastho 'pyabhyāso 'nyavyapohanam
deha utplutisaṃpātadharmojjigamiṣārasāt
utplāvyate tadvipakṣapātāśaṅkāvyapohanāt
guruvākyaparāmarśasadṛśe svavimarśane
prabuddhe tadvipakṣāṇāṃ vyudāsaḥ pāṭhacintane
nahyasya guruṇā śakyaṃ svaṃ jñānaṃ śabda eva vā
dhiyi ropayituṃ tena svaprabodhakramo dhruvam
ata eva svapnakāle śrute tatrāpi vastuni
tādātmyabhāvanāyogo na phalāya na bhaṇyate
saṃketānādare śabdaniṣṭhamāmarśanaṃ paṭhiḥ
tadādare tadarthastu cinteti paricarcyatām
tadadvayāyāṃ saṃvittāvabhyāso 'nupayogavān
kevalaṃ dvaitamālinyaśaṅkānirmūlanāya saḥ
dvaitaśaṅkāśca tarkeṇa tarkyanta iti varṇitam
tattarkasādhanāyāstu yamāderapyupāyatā
uktaṃ śrīpūrvaśastre ca na dvaitaṃ nāpi cādvayam
liṅgapūjādikaṃ sarvamityupakramya śaṃbhunā
vihitaṃ sarvamevātra pratiṣiddhamathāpi vā
prāṇāyāmādikair aṅgair yogāḥ syuḥ kṛtrimā yataḥ
tattenākṛtakasyāsya kalāṃ nārhanti ṣoḍaśīm
kiṃtvetadatra deveśi niyamena vidhīyate
tattve cetaḥ sthiraṃ kāryaṃ tacca yasya yathāstviti
evaṃ dvaitaparāmarśanāśāya parameśvaraḥ
kvacitsvabhāvamamalamāmṛśannaniśaṃ sthitaḥ
yaḥ svabhāvaparāmarśa indriyārthādyupāyataḥ
vinaiva tanmukho 'nyo vā svātantryāttadvikalpanam
tacca svacchasvatantrātmaratnanirbhāsini sphuṭam
bhāvaughe bhedasaṃdhātṛ svātmano naiśamucyate
tadeva tu samastārthanirbharātmaikagocaram
śuddhavidyātmakaṃ sarvamevedamahamityalam
idaṃ vikalpanaṃ śuddhavidyārūpaṃ sphuṭātmakam
pratihantīha māyīyaṃ vikalpaṃ bhedabhāvakam
śuddhavidyāparāmarśo yaḥ sa eva tvanekadhā
snānaśuddhyarcanāhomadhyānajapyādiyogataḥ
viśvametat svasaṃvittirasanirbharitaṃ rasāt
āviśya śuddho nikhilaṃ tarpayed adhvamaṇḍalam
ullāsibodhahutabhugdagdhaviśvendhanodite
sitabhasmani dehasya majjanaṃ snānamucyate
itthaṃ ca vihitasnānas tarpitānantadevataḥ
tato 'pi dehārambhīṇi tattvāni pariśodhayet
śivātmakeṣvapyeteṣu buddhiryā vyatirekiṇī
saivāśuddhiḥ parākhyātā śuddhistaddhīvimardanam
evaṃ svadehaṃ bodhaikapātraṃ galitabhedakam
paśyansaṃvittimātratve svatantre tiṣṭhati prabhuḥ
yatkiṃcinmānasāhlādi yatra kvāpīndriyasthitau
yojyate brahmasaddhāmni pūjopakaraṇaṃ hi tat
pūjā nāma vibhinnasya bhāvaughasyāpi saṃgatiḥ
svatantravimalānantabhairavīyacidātmanā
tathāhi saṃvideveyamantarbāhyobhayātmanā
svātantryādvartamānaiva parāmarśasvarūpiṇī
sa ca dvādaśadhā tatra sarvamantarbhavedyataḥ
sūrya eva hi somātmā sa ca viśvamayaḥ sthitaḥ
kalādvādaśakātmaiva tatsaṃvitparamārthataḥ
sā ca mātari vijñāne māne karaṇagocare
meye caturvidhaṃ bhāti rūpamāśritya sarvadā
śuddhasaṃvinmayī prācye jñāne śabdanarūpiṇī
karaṇe grahaṇākārā yataḥ śrīyogasaṃcare
ye cakṣurmaṇḍale śvete pratyakṣe parameśvari
ṣoḍaśāraṃ dvādaśāraṃ tatrasthaṃ cakramuttamam
prativāraṇavadrakte tadbahirye taducyate
dvitīyaṃ madhyage ye te kṛṣṇaśvete ca maṇḍale
tadantarye sthite śuddhe bhinnāñjanasamaprabhe
caturdale tu te jñeye agnīṣomātmake priye
mithunatve sthite ye ca cakre dve parameśvari
saṃmīlanonmīlanaṃ te anyonyaṃ vidadhātake
yathā yoniśca liṅgaṃ ca saṃyogātsravato 'mṛtam
tathāmṛtāgnisaṃyogāddravataste na saṃśayaḥ
taccakrapīḍanādrātrau jyotirbhātyarkasomagam
tāṃ dṛṣṭvā paramāṃ jyotsnāṃ kālajñānaṃ pravartate
sahasrāraṃ bhaveccakraṃ tābhyāmupari saṃsthitam
tataścakrātsamudbhūtaṃ brahmāṇḍaṃ tadudāhṛtam
tatrasthāṃ muñcate dhārāṃ somo hyagnipradīpitaḥ
sṛjatītthaṃ jagatsarvamātmanyātmanyanantakam
ṣoḍaśadvādaśārābhyām aṣṭāreṣvatha sarvaśaḥ
evaṃ krameṇa sarvatra cakreṣvamṛtamuttamam
somaḥ sravati yāvacca pañcānāṃ cakrapaddhatiḥ
tatpunaḥ pibati prītyā haṃso haṃsa iti sphuran
sakṛdyasya tu saṃśrutyā puṇyapāpairna lipyate
pañcāre savikāro 'tha bhūtvā somasrutāmṛtāt
dhāvati trirasārāṇi guhyacakrāṇyasau vibhuḥ
yato jātaṃ jagallīnaṃ yatra ca svakalīlayā
tatrānandaśca sarvasya brahmacārī ca tatparaḥ
tatra siddhiśca muktiśca samaṃ samprāpyate dvayam
ata ūrdhvaṃ punaryāti yāvadbrahmātmakaṃ padam
agnīṣomau samau tatra sṛjyete cātmanātmani
tatrasthastāpitaḥ somo dvedhā jaṅghe vyavasthitaḥ
adhastaṃ pātayedagniramṛtaṃ sravati kṣaṇāt
gulphajānvādiṣu vyaktaṃ kuṭilārkapradīpitā
sā śaktistāpitā bhūyaḥ pañcārādikramaṃ sṛjet
evaṃ śrotre 'pi vijñeyaṃ yāvatpādāntagocaram
pādāṅguṣṭhātsamārabhya yāvadbrahmāṇḍadarśanam
ity ajānan naiva yogī jānanviśvaprabhurbhavet
jvalannivāsau brahmādyairdṛśyate parameśvaraḥ
atra tātparyataḥ proktamakṣe kramacatuṣṭayam
ekaikatra yatastena dvādaśātmakatoditā
na vyākhyātaṃ tu nirbhajya yato 'tisarahasyakam
meye 'pi devī tiṣṭhantī māsarāśyādirūpiṇī
ata eṣā sthitā saṃvidantarbāhyobhayātmanā
svayaṃ nirbhāsya tatrānyadbhāsayantīva bhāsate
tataśca prāgiyaṃ śuddhā tathābhāsanasotsukā
sṛṣṭiṃ kalayate devī tannāmnāgama ucyate
tathā bhāsitavastvaṃśarañjanāṃ sā bahirmukhī
svavṛtticakreṇa samaṃ tato 'pi kalayantyalam
sthitireṣaiva bhāvasya tāmantarmukhatārasāt
saṃjihīrṣuḥ sthiternāśaṃ kalayantī nirucyate
tato 'pi saṃhārarase pūrṇe vighnakarīṃ svayam
śaṅkāṃ yamātmikāṃ bhāge sūte saṃharate 'pi ca
saṃhṛtya śaṅkāṃ śaṅkyārthavarjaṃ vā bhāvamaṇḍale
saṃhṛtiṃ kalayatyeva svātmavahnau vilāpanāt
vilāpanātmikāṃ tāṃ ca bhāvasaṃhṛtimātmani
āmṛśatyeva yenaiṣā mayā grastamiti sphuret
saṃhāryopādhiretasyāḥ svasvabhāvo hi saṃvidaḥ
nirupādhini saṃśuddhe saṃvidrūpe 'stamīyate
vilāpite 'pi bhāvaughe kaṃcidbhāvaṃ tadaiva sā
āśyānayedya evāste śaṅkā saṃskārarūpakaḥ
śubhāśubhatayā so 'yaṃ soṣyate phalasaṃpadam
pūrvaṃ hi bhogātpaścādvā śaṅkeyaṃ vyavatiṣṭhate
anyad āśyānitamapi tadaiva drāvayediyam
prāyaścittādikarmabhyo brahmahatyādikarmavat
rodhanāddrāvaṇādrūpamitthaṃ kalayate citiḥ
tadapi drāvayedeva tadapyāśyānayedatha
itthaṃ bhogye 'pi saṃbhukte sati tatkaraṇānyapi
saṃharantī kalayate dvādaśaivāhamātmani
karmabuddhyakṣavargo hi buddhyanto dvādaśātmakaḥ
prakāśakatvātsūryātmā bhinne vastuni jṛmbhate
ahaṃkārastu karaṇamabhimānaikasādhanam
avicchinnaparāmarśī līyate tena tatra saḥ
yathāhi khaḍgapāśādeḥ karaṇasya vibhedinaḥ
abhedini svahastādau layastadvadayaṃ vidhiḥ
tenendriyaughamārtaṇḍamaṇḍalaṃ kalayetsvayam
saṃviddevī svatantratvātkalpite 'haṃkṛtātmani
sa eva paramādityaḥ pūrṇakalpastrayodaśaḥ
karaṇatvātprayātyeva kartari pralayaṃ sphuṭam
kartā ca dvividhaḥ proktaḥ kalpitākalpitātmakaḥ
kalpito dehabuddhyādivyavacchedena carcitaḥ
kālāgnirudrasaṃjñāsya śāstreṣu paribhāṣitā
kālo vyavacchittadyukto vahnirbhoktā yataḥ smṛtaḥ
saṃsārākﾱptikﾱptibhyāṃ rodhanāddrāvaṇātprabhuḥ
anivṛttapaśūbhāvas tatrāhaṃkṛt pralīyate
so 'pi kalpitavṛttitvādviśvābhedaikaśālini
vikāsini mahākāle līyate 'hamidaṃmaye
etasyāṃ svātmasaṃvittāvidaṃ sarvamahaṃ vibhuḥ
iti pravikasadrūpā saṃvittiravabhāsate
tato 'ntaḥsthitasarvātmabhāvabhogoparāgiṇī
paripūrṇāpi saṃvittirakule dhāmni līyate
pramātṛvargo mānaughaḥ pramāśca bahudhā sthitāḥ
meyaugha iti yatsarvamatra cinmātrameva tat
iyatīṃ rūpavaicitrīmāśrayantyāḥ svasaṃvidaḥ
svācchandyamanapekṣaṃ yatsā parā parameśvarī
imāḥ prāguktakalanāstadvijṛmbhocyate yataḥ
kṣepo jñānaṃ ca saṃkhyānaṃ gatirnāda iti kramāt
svātmano bhedanaṃ kṣepo bheditasyāvikalpanam
jñānaṃ vikalpaḥ saṃkhyānamanyato vyatibhedanāt
gatiḥ svarūpārohitvaṃ pratibimbavadeva yat
nādaḥ svātmaparāmarśaśeṣatā tadvilopanāt
iti pañcavidhāmenāṃ kalanāṃ kurvatī parā
devī kālī tathā kālakarṣiṇī ceti kathyate
mātṛsadbhāvasaṃjñāsyāstenoktā yatpramātṛṣu
etāvadantasaṃvittau pramātṛtvaṃ sphuṭībhavet
vāmeśvarīti śabdena proktā śrīniśisaṃcare
itthaṃ dvādaśadhā saṃvittiṣṭhantī viśvamātṛṣu
ekaiveti na ko 'pyasyāḥ kramasya niyamaḥ kvacit
kramābhāvānna yugapattadabhāvātkramo 'pi na
kramākramakathātītaṃ saṃvittattvaṃ sunirmalam
tadasyāḥ saṃvido devyā yatra kvāpi pravartanam
tatra tādātmyayogena pūjā pūrṇaiva vartate
parāmarśasvabhāvatvādetasyā yaḥ svayaṃ dhvaniḥ
sadoditaḥ sa evoktaḥ paramaṃ hṛdayaṃ mahat
hṛdaye svavimarśo 'sau drāvitāśeṣaviśvakaḥ
bhāvagrahādiparyantabhāvī sāmānyasaṃjñakaḥ
spandaḥ sa kathyate śāstre svātmanyucchalanātmakaḥ
kiṃciccalanametāvad ananyasphuraṇaṃ hi yat
ūrmireṣā vibodhābdherna saṃvidanayā vinā
nistaraṅgataraṅgādivṛttireva hi sindhutā
sārametatsamastasya yaccitsāraṃ jaḍaṃ jagat
tadadhīnapratiṣṭhatvāttatsāraṃ hṛdayaṃ mahat
tathā hi sadidaṃ brahmamūlaṃ māyāṇḍasaṃjñitam
icchājñānakriyārohaṃ vinā naiva saducyate
tacchaktitritayārohādbhairavīye cidātmani
visṛjyate hi tattasmādbahirvātha visṛjyate
evaṃ sadrūpataivaiṣāṃ satāṃ śaktitrayātmatām
visargaṃ parabodhena samākṣipyaiva vartate
tatsadeva bahīrūpaṃ prāgbodhāgnivilāpitam
antarnadatparāmarśaśeṣībhūtaṃ tato 'pyalam
khātmatvameva samprāptaṃ śaktitritayagocarāt
vedanātmakatāmetya saṃhārātmani līyate
idaṃ saṃhārahṛdayaṃ prācyaṃ sṛṣṭau ca hṛnmatam
etadrūpaparāmarśam akṛtrimam anāvilam
ahamityāhureṣaiva prakāśasya prakāśatā
etadvīryaṃ hi sarveṣāṃ mantrāṇāṃ hṛdayātmakam
vinānena jaḍāste syurjīvā iva vinā hṛdā
akṛtrimaitaddhṛdayārūḍho yatkiṃcidācaret
prāṇyādvā mṛśate vāpi sa sarvo 'sya japo mataḥ
yadeva svecchayā sṛṣṭisvābhāvyādbahirantarā
nirmīyate tadevāsya dhyānaṃ syātpāramārthikam
nirākāre hi ciddhāmni viśvākṛtimaye sati
phalārthināṃ kācideva dhyeyatvenākṛtiḥ sthitā
yathā hyabhedātpūrṇe 'pi bhāve jalamupāharan
anyākṛtyapahānena ghaṭamarthayate rasāt
tathaiva parameśānaniyatipravijṛmbhaṇāt
kācidevākṛtiḥ kāṃcit sūte phalavikalpanām
yastu sampūrṇahṛdayo na phalaṃ nāma vāñchati
tasya viśvākṛtirdevī sā cāvacchedavarjanāt
kule yogina udriktabhairavīyaparāsavāt
ghūrṇitasya sthitirdehe mudrā yā kācideva sā
antarindhanasaṃbhāram anapekṣyaiva nityaśaḥ
jājvalīty akhilākṣaughaprasṛtograśikhaḥ śikhī
bodhāgnau tādṛśe bhāvā viśantastasya sanmahaḥ
udrecayanto gacchanti homakarmanimittatām
yaṃ kaṃcitparameśānaśaktipātapavitritam
purobhāvya svayaṃ tiṣṭhed uktavad dīkṣitastu saḥ
japyādau homaparyante yadyapyekaikakarmaṇi
udeti rūḍhiḥ paramā tathāpītthaṃ nirūpitam
yathāhi tatra tatrāśvaḥ samanimnonnatādiṣu
citre deśe vāhyamāno yātīcchāmātrakalpitām
tathā saṃvidvicitrābhiḥ śāntaghoratarādibhiḥ
bhaṅgībhirabhito dvaitaṃ tyājitā bhairavāyate
yathā puraḥsthe mukure nijaṃ vaktraṃ vibhāvayan
bhūyo bhūyas tad ekātma vaktraṃ vetti nijātmanaḥ
tathā vikalpamukure dhyānapūjārcanātmani
ātmānaṃ bhairavaṃ paśyannacirāt tanmayībhavet
tanmayībhavanaṃ nāma prāptiḥ sānuttarātmani
pūrṇatvasya parā kāṣṭhā setyatra na phalāntaram
phalaṃ sarvamapūrṇatve tatra tatra prakalpitam
akalpite hi pūrṇatve phalamanyatkimucyatām
eṣa yāgavidhiḥ ko 'pi kasyāpi hṛdi vartate
yasya prasīdecciccakraṃ drāg apaścimajanmanaḥ
atra yāge gato rūḍhiṃ kaivalyamadhigacchati
lokairālokyamāno hi dehabandhavidhau sthitaḥ
atra nāthaḥ samācāraṃ paṭale 'ṣṭādaśe 'bhyadhāt
nātra śuddhirna cāśuddhirna bhakṣyādivicāraṇam
na dvaitaṃ nāpi cādvaitaṃ liṅgapūjādikaṃ na ca
na cāpi tatparityāgo niṣparigrahatāpi vā
saparigrahatā vāpi jaṭābhasmādisaṃgrahaḥ
tattyāgo na vratādīnāṃ caraṇācaraṇaṃ ca yat
kṣetrādisaṃpraveśaśca samayādiprapālanam
parasvarūpaliṅgādi nāmagotrādikaṃ ca yat
nāsminvidhīyate kiṃcinna cāpi pratiṣidhyate
vihitaṃ sarvamevātra pratiṣiddhamathāpi ca
kiṃ tvetadatra deveśi niyamena vidhīyate
tattve cetaḥ sthirīkāryaṃ suprasannena yoginā
tacca yasya yathaiva syātsa tathaiva samācaret
tattve niścalacittastu bhuñjāno viṣayānapi
na saṃspṛśyeta doṣaiḥ sa padmapatramivāmbhasā
viṣāpahārimantrādisaṃnaddho bhakṣayannapi
viṣaṃ na muhyate tena tadvadyogī mahāmatiḥ
aśuddhaṃ hi kathaṃ nāma dehādyaṃ pāñcabhautikam
prakāśatātirikte kiṃ śuddhyaśuddhī hi vastunaḥ
aśuddhasya ca bhāvasya śuddhiḥ syāttādṛśaiva kim
anyonyāśrayavaiyarthyānavasthā itthamatra hi
pṛthivī jalataḥ śudhyejjalaṃ dharaṇitastathā
anyonyāśrayatā seyamaśuddhatve 'pyayaṃ kramaḥ
aśuddhājjalataḥ śudhyeddhareti vyarthatā bhavet
vāyuto vāriṇo vāyostejasastasya vānyataḥ
bahurūpādikā mantrāḥ pāvanātteṣu śuddhatā
mantrāḥ svabhāvataḥ śuddhā yadi te 'pi na kiṃ tathā
śivātmatā teṣu śuddhiryadi tatrāpi sā na kim
śivātmatvāparijñānaṃ na mantreṣu dharādivat
te tena śuddhā iti cettajjñaptistarhi śuddhatā
yoginaṃ prati sā cāsti bhāveṣviti viśuddhatā
nanu codanayā śuddhyaśuddhyādikaviniścayaḥ
itthamastu tathāpyeṣā codanaiva śivoditā
kā syātsatīti cedetadanyatra pravitānitam
vaidikyā bādhiteyaṃ cedviparītaṃ na kiṃ bhavet
samyakcenmanyase bādho viśiṣṭaviṣayatvataḥ
apavādena kartavyaḥ sāmānyavihite vidhau
śuddhyaśuddhī ca sāmānyavihite tattvabodhini
puṃsi te bādhite eva tathā cātreti varṇitam
nārthavādādiśaṅkā ca vākye māheśvare bhavet
abuddhipūrvaṃ hi tathā saṃsthite satataṃ bhavet
vyomādirūpe nigame śaṅkā mithyārthatāṃ prati
anavacchinnavijñānavaiśvarūpyasunirbharaḥ
śāstrātmanā sthito devo mithyātvaṃ kvāpi nārhati
icchāvānbhāvarūpeṇa yathā tiṣṭhāsur īśvaraḥ
tatsvarūpābhidhānena tiṣṭhāsuḥ sa tathā sthitaḥ
arthavādo 'pi yatrānyavidhyādimukhamīkṣate
tatrāstvasatyaḥ svātantrye sa eva tu vidhāyakaḥ
vidhivākyāntare gacchannaṅgabhāvamathāpi vā
na nirarthakaṃ evāyaṃ saṃnidher gajaḍādivat
svārthapratyāyanaṃ cāsya svasaṃvittyaiva bhāsate
tadapahnavanaṃ kartuṃ śakyaṃ vidhiniṣedhayoḥ
yuktiścātrāsti vākyeṣu svasaṃviccāpyabādhitā
yā samagrārthamāṇikyatattvaniścayakāriṇī
mṛtadehe 'tha dehotthe yā cāśuddhiḥ prakīrtitā
anyatra neti buddhyantām aśuddhaṃ saṃvidaścyutam
saṃvittādātmyamāpannaṃ sarvaṃ śuddhamataḥ sthitam
śrīmadvīrāvalau coktaṃ śuddhyaśuddhinirūpaṇe
sarveṣāṃ vāhako jīvo nāsti kiṃcid ajīvakam
yatkiṃcijjīvarahitamaśuddhaṃ tadvijānata
tasmādyatsaṃvido nātidūre tacchuddhim āvahet
avikalpena bhāvena munayo 'pi tathābhavan
lokasaṃrakṣaṇārthaṃ tu tattattvaṃ taiḥ pragopitam
bahiḥ satsvapi bhāveṣu śuddhyaśuddhī na nīlavat
pramātṛdharma evāyaṃ cidaikyānaikyavedanāt
yadi vā vastudharmo 'pi mātrapekṣānibandhanaḥ
sautrāmaṇyāṃ surā hotuḥ śuddhānyasya viparyayaḥ
anena codanānāṃ ca svavākyairapi bādhanam
kvacitsaṃdarśitaṃ brahmahatyāvidhiniṣedhavat
bhakṣyādividhayo 'pyenaṃ nyāyamāśritya carcitāḥ
sarvajñānottarādau ca bhāṣate sma maheśvaraḥ
nararṣidevadruhiṇaviṣṇurudrādyudīritam
uttarottaravaiśiṣṭyāt pūrvapūrvaprabādhakam
na śaivaṃ vaiṣṇavairvākyairbādhanīyaṃ kadācana
vaiṣṇavaṃ brahmasambhūtairnetyādi paricarcayet
bādhate yo vaiparītyātsamūḍhaḥ pāpabhāgbhavet
tasmānmukhyatayā skanda lokadharmānna cācaret
nānyaśāstrasamuddiṣṭaṃ srotasyuktaṃ nije caret
yato yadyapi devena vedādyapi nirūpitam
tathāpi kila saṃkocabhāvābhāvavikalpataḥ
saṃkocatāratamyena pāśavaṃ jñānamīritam
vikāsatāratamyena patijñānaṃ tu bādhakam
idaṃ dvaitamidaṃ neti parasparaniṣedhataḥ
māyīyabhedakﾱptaṃ tatsyād akālpanike katham
uktaṃ bhargaśikhāyāṃ ca mṛtyukālakalādikam
dvaitādvaitavikalpotthaṃ grasate kṛtadhīriti
siddhānte liṅgapūjoktā viśvādhvamayatāvide
kulādiṣu niṣiddhāsau dehe viśvātmatāvide
iha sarvātmake kasmāttadvidhipratiṣedhane
niyamānupraveśena tādātmyapratipattaye
jaṭādi kaule tyāgo 'sya sukhopāyopadeśataḥ
vratacaryā ca mantrārthatādātmyapratipattaye
tanniṣedhastu mantrārthasārvātmyapratipattaye
kṣetrapīṭhopapīṭheṣu praveśo vighnaśāntaye
mantrādyārādhakasyātha tallābhāyopadiśyate
kṣetrādigamanābhāvavidhistu svātmanastathā
vaiśvarūpyeṇa pūrṇatvaṃ jñātumityapi varṇitam
samayācārasadbhāvaḥ pālyatvenopadiśyate
bhedaprāṇatayā tattattyāgāttattvaviśuddhaye
samayādiniṣedhastu mataśāstreṣu kathyate
nirmaryādaṃ svasaṃbodhaṃ sampūrṇaṃ budhyatāmiti
parakīyamidaṃ rūpaṃ dhyeyametattu me nijam
jvālādiliṅgaṃ cānyasya kapālādi tu me nijam
ādiśabdāttapaścaryāvelātithyādi kathyate
nāma śaktiśivādyantametasya mama nānyathā
gotraṃ ca gurusaṃtāno maṭhikākulaśabditaḥ
śrīsaṃtatistryambakākhyā tadardhāmardasaṃjñitā
itthamardhacatasro 'tra maṭhikāḥ śāṃkare krame
yugakrameṇa kūrmādyā mīnāntā siddhasaṃtatiḥ
ādiśabdena ca gharaṃ pallī pīṭhopapīṭhakam
mudrā chummeti teṣāṃ ca vidhānaṃ svaparasthitam
tādātmyapratipattyai hi svaṃ saṃtānaṃ samāśrayet
bhuñjīta pūjayeccakraṃ parasaṃtāninā nahi
etacca mataśāstreṣu niṣiddhaṃ khaṇḍanā yataḥ
akhaṇḍe 'pi pare tattve bhedenānena jāyate
evaṃ kṣetrapraveśādi saṃtānaniyamāntataḥ
nāsminvidhīyate taddhi sākṣānnaupayikaṃ śive
na tasya ca niṣedho yanna tattattvasya khaṇḍanam
viśvātmano hi nāthasya svasminrūpe vikalpitau
vidhirniṣedho vā śaktau na svarūpasya khaṇḍane
paratattvapraveśe tu yameva nikaṭaṃ yadā
upāyaṃ vetti sa grāhyastadā tyājyo 'tha vā kvacit
na yantraṇātra kāryeti proktaṃ śrītrikaśāsane
samatā sarvadevānām ovallīmantravarṇayoḥ
āgamānāṃ gatīnāṃ ca sarvaṃ śivamayaṃ yataḥ
sa hyakhaṇḍitasadbhāvaṃ śivatattvaṃ prapaśyati
yo hyakhaṇḍitasadbhāvamātmatattvaṃ prapadyate
ketakīkusumasaurabhe bhṛśaṃ bhṛṅga eva rasiko na makṣikā
bhairavīyaparamādvayārcane ko 'pi rajyati maheśacoditaḥ
asmiṃśca yoge viśrāntiṃ kurvatāṃ bhavaḍambaraḥ
himānīva mahāgrīṣme svayameva vilīyate
alaṃ vātiprasaṅgena bhūyasātiprapañcite
yogyo 'bhinavagupto 'sminko 'pi yāgavidhau budhaḥ
ityanuttarapadapravikāse śāktamaupayikamadya viviktam
āṇavena vidhinā paradhāma prepsatāmatha nirūpyata etat
vikalpasyaiva saṃskāre jāte niṣpratiyogini
abhīṣṭe vastuni prāptirniścitā bhogamokṣayoḥ
vikalpaḥ kasyacitsvātmasvātantryādeva susthiraḥ
upāyāntarasāpekṣyaviyogenaiva jāyate
kasyacittu vikalpo 'sau svātmasaṃskaraṇaṃ prati
upāyāntarasāpekṣastatroktaḥ pūrvako vidhiḥ
vikalpo nāma cinmātrasvabhāvo yadyapi sthitaḥ
tathāpi niścayātmāsāvaṇoḥ svātantryayojakaḥ
niścayo bahudhā caiṣa tatropāyāśca bhedinaḥ
aṇuśabdena te coktā dūrāntikavibhedataḥ
tatra buddhau tathā prāṇe dehe cāpi pramātari
apāramārthike 'pyasmin paramārthaḥ prakāśate
yataḥ prakāśāccinmātrāt prāṇādyavyatirekavat
tasyaiva tu svatantratvāddviguṇaṃ jaḍacidvapuḥ
uktaṃ traiśirase caitaddevyai candrārdhamaulinā
jīvaḥ śaktiḥ śivasyaiva sarvatraiva sthitāpi sā
svarūpapratyaye rūḍhā jñānasyonmīlanātparā
tasya cidrūpatāṃ satyāṃ svātantryollāsakalpanāt
paśyañjaḍātmatābhāgaṃ tirodhāyādvayo bhavet
tatra svātantryadṛṣṭyā vā darpaṇe mukhabimbavat
viśuddhaṃ nijacaitanyaṃ niścinotyatadātmakam
buddhiprāṇādito bhinnaṃ caitanyaṃ niścitaṃ balāt
satyatastadabhinnaṃ syāttasyānyonyavibhedataḥ
viśvarūpāvibheditvaṃ śuddhatvādeva jāyate
niṣṭhitaikasphuranmūrtermūrtyantaravirodhataḥ
antaḥ saṃvidi satsarvaṃ yadyapyaparathā dhiyi
prāṇe dehe 'thavā kasmātsaṃkrāmetkena vā katham
tathāpi nirvikalpe 'sminvikalpo nāsti taṃ vinā
dṛṣṭe 'pyadṛṣṭakalpatvaṃ vikalpena tu niścayaḥ
buddhiprāṇaśarīreṣu pāramaiśvaryam añjasā
vikalpyaṃ śūnyarūpe na pramātari vikalpanam
buddhirdhyānamayī tatra prāṇa uccāraṇātmakaḥ
uccāraṇaṃ ca prāṇādyā vyānāntāḥ pañca vṛttayaḥ
ādyā tu prāṇanābhikhyāparoccārātmikā bhavet
śarīrasyākṣaviṣayaitatpiṇḍatvena saṃsthitiḥ
tatra dhyānamayaṃ tāvadanuttaramihocyate
yaḥ prakāśaḥ svatantro 'yaṃ citsvabhāvo hṛdi sthitaḥ
sarvatattvamayaḥ proktametacca triśiromate
kadalīsaṃpuṭākāraṃ sabāhyābhyantarāntaram
īkṣate hṛdayāntaḥsthaṃ tatpuṣpamiva tattvavit
somasūryāgnisaṃghaṭṭaṃ tatra dhyāyed ananyadhīḥ
taddhyānāraṇisaṃkṣobhānmahābhairavahavyabhuk
hṛdayākhye mahākuṇḍe jājvalan sphītatāṃ vrajet
tasya śaktimataḥ sphītaśakterbhairavatejasaḥ
mātṛmānaprameyākhyaṃ dhāmābhedena bhāvayet
vahnyarkasomaśaktīnāṃ tadeva tritayaṃ bhavet
parā parāparā ceyamaparā ca sadoditā
sṛṣṭisaṃsthitisaṃhāraistāsāṃ pratyekatastridhā
caturthaṃ cānavacchinnaṃ rūpamāsāmakalpitam
evaṃ dvādaśa tā devyaḥ sūryabimbavadāsthitāḥ
ekaikamāsāṃ vahnyarkasomatacchāntibhāsanam
etad ānuttaraṃ cakraṃ hṛdayāccakṣurādibhiḥ
vyomabhirniḥsaratyeva tattadviṣayagocare
taccakrabhābhistatrārthe sṛṣṭisthitilayakramāt
somasūryāgnibhāsātma rūpaṃ samavatiṣṭhate
evaṃ śabdādiviṣaye śrotrādivyomavartmanā
cakreṇānena patatā tādātmyaṃ paribhāvayet
anena kramayogena yatra yatra patatyadaḥ
cakraṃ sarvātmakaṃ tattatsārvabhaumamahīśavat
itthaṃ viśvādhvapaṭalamayatnenaiva līyate
bhairavīyamahācakre saṃvittiparivārite
tataḥ saṃskāramātreṇa viśvasyāpi parikṣaye
svātmocchalattayā bhrāmyaccakraṃ saṃcintayenmahat
tatastaddāhyavilayāt tatsaṃskāraparikṣayāt
praśāmyadbhāvayeccakraṃ tataḥ śāntaṃ tataḥ śamam
anena dhyānayogena viśvaṃ cakre vilīyate
tatsaṃvidi tataḥ saṃvidvilīnārthaiva bhāsate
citsvābhāvyāt tato bhūyaḥ sṛṣṭiryaccinmaheśvarī
evaṃ pratikṣaṇaṃ viśvaṃ svasaṃvidi vilāpayan
visṛjaṃśca tato bhūyaḥ śaśvadbhairavatāṃ vrajet
evaṃ triśūlāt prabhṛti catuṣpañcārakakramāt
pañcāśadaraparyantaṃ cakraṃ yogī vibhāvayet
catuṣṣaṣṭiśatāraṃ vā sahasrāram athāpi vā
asaṃkhyārasahasraṃ vā cakraṃ dhyāyed ananyadhīḥ
saṃvinnāthasya mahato devasyollāsisaṃvidaḥ
naivāsti kācitkalanā viśvaśaktermaheśituḥ
śaktayo 'sya jagat kṛtsnaṃ śaktimāṃstu maheśvaraḥ
iti māṅgalaśāstre tu śrīśrīkaṇṭho nyarūpayat
ityetat prathamopāyarūpaṃ dhyānaṃ nyarūpayat
śrīśaṃbhunātho me tuṣṭastasmai śrīsumatiprabhuḥ
anayaiva diśānyāni dhyānānyapi samāśrayet
anuttaropāyadhurāṃ yānyāyānti kramaṃ vinā
atha prāṇasya yā vṛttiḥ prāṇanādyā nirūpitā
tadupāyatayā brūmo 'nuttarapravikāsanam
nijānande pramātraṃśamātre hṛdi purā sthitaḥ
śūnyatāmātraviśrānternirānandaṃ vibhāvayet
prāṇodaye prameye tu parānandaṃ vibhāvayet
tatrānantaprameyāṃśapūraṇāpānanirvṛtaḥ
parānandagatastiṣṭhedapānaśaśiśobhitaḥ
tato 'nantasphuranmeyasaṃghaṭṭaikāntanirvṛtaḥ
samānabhūmimāgatya brahmānandamayo bhavet
tato 'pi mānameyaughakalanāgrāsatatparaḥ
udānavahnau viśrānto mahānandaṃ vibhāvayet
tatra viśrāntimabhyetya śāmyatyasminmahārciṣi
nirupādhirmahāvyāptirvyānākhyopādhivarjitā
tadā khalu cidānando yo jaḍānupabṛṃhitaḥ
nahyatra saṃsthitiḥ kāpi vibhaktā jaḍarūpiṇaḥ
yatra ko 'pi vyavacchedo nāsti yadviśvataḥ sphurat
yadanāhatasaṃvitti paramāmṛtabṛṃhitam
yatrāsti bhāvanādīnāṃ na mukhyā kāpi saṃgatiḥ
tadeva jagadānandamasmabhyaṃ śaṃbhurūcivān
tatra viśrāntirādheyā hṛdayoccārayogataḥ
yā tatra samyagviśrāntiḥ sānuttaramayī sthitiḥ
ityetaddhṛdayādyekasvabhāve 'pi svadhāmani
ṣaṭprāṇoccārajaṃ rūpamatha vyāptyā taducyate
prāṇadaṇḍaprayogena pūrvāparasamīkṛteḥ
catuṣkikāmbujālambilambikāsaudhamāśrayet
triśūlabhūmiṃ krāntvāto nāḍitritayasaṅgatām
icchājñānakriyāśaktisamatve praviśet sudhīḥ
ekāṃ vikāsinīṃ bhūyastvasaṃkocāṃ vikasvarām
śrayed bhrūbindunādāntaśaktisopānamālikām
tatrordhvakuṇḍalībhūmau spandanodarasundaraḥ
visargastatra viśrāmyenmatsyodaradaśājuṣi
rāsabhī vaḍavā yadvatsvadhāmānandamandiram
vikāsasaṃkocamayaṃ praviśya hṛdi hṛṣyati
tadvanmuhurlīnasṛṣṭabhāvavrātasunirbharām
śrayedvikāsasaṃkocarūḍhabhairavayāmalām
ekīkṛtamahāmūlaśūlavaisargike hṛdi
parasminneti viśrāntiṃ sarvāpūraṇayogataḥ
atra tatpūrṇavṛttyaiva viśvāveśamayaṃ sthitam
prakāśasyātmaviśrāntāvahamityeva dṛśyatām
anuttaravimarśe prāgvyāpārādivivarjite
cidvimarśaparāhaṃkṛt prathamollāsinī sphuret
tata udyogasaktena sa dvādaśakalātmanā
sūryeṇābhāsayedbhāvaṃ pūrayedatha carcayet
athenduḥ ṣoḍaśakalo visargagrāsamantharaḥ
saṃjīvanyamṛtaṃ bodhavahnau visṛjati sphuran
icchājñānakriyāśaktisūkṣmarandhrasrugagragam
tadevamamṛtaṃ divyaṃ saṃviddevīṣu tarpakam
visargāmṛtametāvad bodhākhye hutabhojini
visṛṣṭaṃ cedbhavetsarvaṃ hutaṃ ṣoḍhādhvamaṇḍalam
yato 'nuttaranāthasya visargaḥ kulanāyikā
tatkṣobhaḥ kādihāntaṃ tatprasarastattvapaddhatiḥ
aṃa iti kuleśvaryā sahito hi kuleśitā
paro visargaviśleṣastanmayaṃ viśvamucyate
vitprāṇaguṇadehāntarbahirdravyamayīmimām
arcayejjuhuyāddhyāyeditthaṃ saṃjīvanīṃ kalām
ānandanāḍīyugalaspandanāvahitau sthitaḥ
enāṃ visarganiḥṣyandasaudhabhūmiṃ prapadyate
śākte kṣobhe kulāveśe sarvanāḍyagragocare
vyāptau sarvātmasaṃkoce hṛdayaṃ praviśetsudhīḥ
somasūryakalājālaparasparanigharṣataḥ
agnīṣomātmake dhāmni visargānanda unmiṣet
alaṃ rahasyakathayā guptametatsvabhāvataḥ
yoginīhṛdayaṃ tatra viśrāntaḥ syātkṛtī budhaḥ
hānādānatiraskāravṛttau rūḍhimupāgataḥ
abhedavṛttitaḥ paśyedviśvaṃ citicamatkṛteḥ
arthakriyārthitādainyaṃ tyaktvā bāhyāntarātmani
kharūpe nirvṛtiṃ prāpya phullāṃ nādadaśāṃ śrayet
vaktramantastayā samyak saṃvidaḥ pravikāsayet
saṃvidakṣamaruccakraṃ jñeyābhinnaṃ tato bhavet
tajjñeyaṃ saṃvidākhyena vahninā pravilīyate
vilīnaṃ tat trikoṇe 'smiñśaktivahnau vilīyate
tatra saṃvedanodārabindusattāsunirvṛtaḥ
saṃhārabījaviśrānto yogī paramayo bhavet
antarbāhye dvaye vāpi sāmānyetarasundaraḥ
saṃvitspandastriśaktyātmā saṃkocapravikāsavān
asaṃkocavikāso 'pi tadābhāsanatastathā
antarlakṣyo bahirdṛṣṭiḥ paramaṃ padamaśnute
tataḥ svātantryanirmeye vicitrārthakriyākṛti
vimarśanaṃ viśeṣākhyaḥ spanda aunmukhyasaṃjñitaḥ
tatra viśrāntimāgacchedyadvīryaṃ mantramaṇḍale
śāntyādisiddhayastattadrūpatādātmyato yataḥ
divyo yaścākṣasaṃgho 'yaṃ bodhasvātantryasaṃjñakaḥ
so 'nimīlita evaitat kuryātsvātmamayaṃ jagat
mahāsāhasasaṃyogavilīnākhilavṛttikaḥ
puñjībhūte svaraśmyoghe nirbharībhūya tiṣṭhati
akiṃciccintakastatra spaṣṭadṛgyāti saṃvidam
yadvisphuliṅgāḥ saṃsārabhasmadāhaikahetavaḥ
taduktaṃ parameśena triśirobhairavāgame
śṛṇu devi pravakṣyāmi mantrabhūmyāṃ praveśanam
madhyanāḍyordhvagamanaṃ taddharmaprāptilakṣaṇam
visargāntapadātītaṃ prāntakoṭinirūpitam
adhaḥpravāhasaṃrodhādūrdhvakṣepavivarjanāt
mahāprakāśamudayajñānavyaktipradāyakam
anubhūya pare dhāmni mātrāvṛttyā puraṃ viśet
nistaraṅgāvatīrṇā sā vṛttirekā śivātmikā
catuṣṣaḍdvirdviguṇitacakraṣaṭkasamujjvalā
tatsthaṃ vicārayet khaṃ khaṃ khasthaṃ khasthena saṃviśet
khaṃ khaṃ tyaktvā khamāruhya khasthaṃ khaṃ coccarediti
khamadhyāsyādhikāreṇa padasthāścinmarīcayaḥ
bhāvayedbhāvamantaḥsthaṃ bhāvastho bhāvaniḥspṛhaḥ
bhāvābhāvagatī ruddhvā bhāvābhāvāvarodhadṛk
ātmāṇukulamūlāni śaktirbhūtiścitī ratiḥ
śaktitrayaṃ draṣṭṛdṛśyoparaktaṃ tadvivarjitam
etatkhaṃ daśadhā proktamuccāroccāralakṣaṇam
dhāmasthaṃ dhāmamadhyasthaṃ dhāmodarapuṭīkṛtam
dhāmnā tu bodhayeddhāma dhāma dhāmāntagaṃ kuru
taddhāma dhāmagatyā tu bhedyaṃ dhāmāntamāntaram
bhedopabhedabhedena bhedaḥ kāryastu madhyataḥ
iti praveśopāyo 'yamāṇavaḥ parikīrtitaḥ
śrīmaheśvaranāthena yo hṛtsthena mamoditaḥ
śrībrahmayāmale coktaṃ śrīmān rāvo daśātmakaḥ
sthūlaḥ sūkṣmaḥ paro hṛdyaḥ kaṇṭhyastālavya eva ca
sarvataśca vibhuryo 'sau vibhutvapadadāyakaḥ
jitarāvo mahāyogī saṃkrāmetparadehagaḥ
parāṃ ca vindati vyāptiṃ pratyahaṃ hyabhyaseta tam
tāvadyāvad arāve sā rāvāllīyeta rāviṇī
atra bhāvanayā dehagatopāyaiḥ pare pathi
vivikṣoḥ pūrṇatāsparśātprāgānandaḥ prajāyate
tato 'pi vidyudāpātasadṛśe dehavarjite
dhāmni kṣaṇaṃ samāveśādudbhavaḥ prasphuṭaṃ plutiḥ
jalapāṃsuvadabhyastasaṃviddehaikyahānitaḥ
svabalākramaṇāddehaśaithilyāt kampamāpnuyāt
galite dehatādātmyaniścaye 'ntarmukhatvataḥ
nidrāyate purā yāvanna rūḍhaḥ saṃvidātmani
tataḥ satyapade rūḍho viśvātmatvena saṃvidam
saṃvidan ghūrṇate ghūrṇirmahāvyāptiryataḥ smṛtā
ātmanyanātmābhimatau satyāmeva hyanātmani
ātmābhimāno dehādau bandho muktistu tallayaḥ
ādāvanātmanyātmatve līne labdhe nijātmani
ātmanyanātmatānāśe mahāvyāptiḥ pravartate
ānanda udbhavaḥ kampo nidrā ghūrṇiśca pañcakam
ityuktamata eva śrīmālinīvijayottare
pradarśite 'smin ānandaprabhṛtau pañcake yadā
yogī viśettadā tattaccakreśatvaṃ haṭhādvrajet
yathā sarveśinā bodhenākrāntāpi tanuḥ kvacit
kiṃcitkartuṃ prabhavati cakṣuṣā rūpasaṃvidam
tathaiva cakre kutrāpi praveśātko 'pi sambhavet
ānandacakraṃ vahnyaśri kanda udbhava ucyate
kampo hṛttālu nidrā ca ghūrṇiḥ syādūrdhvakuṇḍalī
etacca sphuṭamevoktaṃ śrīmattraiśirase mate
evaṃ pradarśitoccāraviśrāntihṛdayaṃ param
yattadavyaktaliṅgaṃ nṛśivaśaktyavibhāgavat
atra viśvamidaṃ līnamatrāntaḥsthaṃ ca gamyate
idaṃ tallakṣaṇaṃ pūrṇaśaktibhairavasaṃvidaḥ
dehagādhvasamunmeṣe samāveśastu yaḥ sphuṭaḥ
ahaṃtācchāditonmeṣibhāvedaṃbhāvayuk sa ca
vyaktāvyaktamidaṃ liṅgaṃ mantravīryaṃ parāparam
naraśaktisamunmeṣi śivarūpādvibheditam
yannyakkṛtaśivāhantāsamāveśaṃ vibhedavat
viśeṣaspandarūpaṃ tad vyaktaṃ liṅgaṃ cidātmakam
vyaktātsiddhiprasavo vyaktāvyaktāddvayaṃ vimokṣaśca
avyaktādbalamādyaṃ parasya nānuttare tviyaṃ carcā
ātmākhyaṃ yadvyaktaṃ naraliṅgaṃ tatra viśvamarpayataḥ
vyaktāvyaktaṃ tasmādgalite tasmiṃstadavyaktam
tenātmaliṅgametat parame śivaśaktyaṇusvabhāvamaye
avyakte viśrāmyati nānuttaradhāmagā tviyaṃ carcā
ekasya spandanasyaiṣā traidhaṃ bhedavyavasthitiḥ
atra liṅge sadā tiṣṭhet pūjāviśrāntitatparaḥ
yoginīhṛdayaṃ liṅgamidamānandasundaram
bījayonisamāpattyā sūte kāmapi saṃvidam
atra prayāsavirahātsarvo 'sau devatāgaṇaḥ
ānandapūrṇe dhāmnyāste nityoditacidātmakaḥ
atra bhairavanāthasya sasaṃkocavikāsikā
bhāsate durghaṭā śaktir asaṃkocavikāsinaḥ
etalliṅgasamāpattivisargānandadhārayā
siktaṃ tadeva sadviśvaṃ śaśvan navanavāyate
anuttare 'bhyupāyo 'tra tādrūpyādeva varṇitaḥ
jvaliteṣvapi dīpeṣu gharmāṃśuḥ kiṃ na bhāsate
artheṣu tadbhogavidhau tadutthe duḥkhe sukhe vā galitābhiśaṅkam
anāviśanto 'pi nimagnacittā jānanti vṛttikṣayasaukhyamantaḥ
satyevātmani citsvabhāvamahasi svānte tathopakriyāṃ tasmai kurvati tatpracāravivaśe satyakṣavarge 'pi ca
satsvartheṣu sukhādiṣu sphuṭataraṃ yadbhedavandhyodayaṃ yogī tiṣṭhati pūrṇaraśmivibhavas tattattvam ācīyatām
ityuccāravidhiḥ proktaḥ karaṇaṃ pravivicyate
taccetthaṃ triśiraḥśāstre parameśena bhāṣitam
grāhyagrāhakacidvyāptityāgākṣepaniveśanaiḥ
karaṇaṃ saptadhā prāhurabhyāsaṃ bodhapūrvakam
tadvyāptipūrvamākṣepe karaṇaṃ svapratiṣṭhatā
guruvaktrācca boddhavyaṃ karaṇaṃ yadyapi sphuṭam
tathāpyāgamarakṣārthaṃ tadagre varṇayiṣyate
ukto ya eṣa uccārastatra yo 'sau sphuran sthitaḥ
avyaktānukṛtiprāyo dhvanirvarṇaḥ sa kathyate
sṛṣṭisaṃhārabījaṃ ca tasya mukhyaṃ vapurviduḥ
tadabhyāsavaśādyāti kramādyogī cidātmatām
tathā hyanacke sācke vā kādau sānte punaḥpunaḥ
smṛte proccārite vāpi sā sā saṃvit prasūyate
bāhyārthasamayāpekṣā ghaṭādyā dhvanayo 'pi ye
te 'pyarthabhāvanāṃ kuryurmanorājyavadātmani
taduktaṃ parameśena bhairavo vyāpako 'khile
iti bhairavaśabdasya saṃtatoccāraṇācchivaḥ
śrīmattraiśirase 'pyuktaṃ mantroddhārasya pūrvataḥ
smṛtiśca smaraṇaṃ pūrvaṃ sarvabhāveṣu vastutaḥ
mantrasvarūpaṃ tadbhāvyasvarūpāpattiyojakam
smṛtiḥ svarūpajanikā sarvabhāveṣu rañjikā
anekākārarūpeṇa sarvatrāvasthitena tu
svasvabhāvasya saṃprāptiḥ saṃvittiḥ paramārthataḥ
vyaktiniṣṭhā tato viddhi sattā sā kīrtitā parā
kiṃ punaḥ samayāpekṣāṃ vinā ye bījapiṇḍakāḥ
saṃvidaṃ spandayantyete neyuḥ saṃvidupāyatām
vācyābhāvād udāsīnasaṃvitspandāt svadhāmataḥ
prāṇollāsanirodhābhyāṃ bījapiṇḍeṣu pūrṇatā
sukhasītkārasatsamyaksāmyaprathamasaṃvidaḥ
saṃvedanaṃ hi prathamaṃ sparśo 'nuttarasaṃvidaḥ
hṛtkaṇṭhyoṣṭhyatridhāmāntarnitarāṃ pravikāsini
caturdaśaḥ praveśo ya ekīkṛtatadātmakaḥ
tato visargoccārāṃśe dvādaśāntapathāvubhau
hṛdayena sahaikadhyaṃ nayate japatatparaḥ
kandahṛtkaṇṭhatālvagrakauṇḍilīprakriyāntataḥ
ānandamadhyanāḍyantaḥ spandanaṃ bījamāvahet
saṃhārabījaṃ khaṃ hṛtsthamoṣṭhyaṃ phullaṃ svamūrdhani
tejastryaśraṃ tālukaṇṭhe bindurūrdhvapade sthitaḥ
ityenayā budho yuktyā varṇajapyaparāyaṇaḥ
anuttaraṃ paraṃ dhāma praviśedacirāt sudhīḥ
varṇaśabdena nīlādi yadvā dīkṣottare yathā
saṃhāranragnimaruto rudrabinduyutānsmaret
hṛdaye tanmayo lakṣyaṃ paśyetsaptadinādatha
visphuliṅgāgnivan nīlapītaraktādicitritam
jājvalīti hṛdambhoje bījadīpaprabodhitam
dīpavajjvalito bindurbhāsate vighanārkavat
svayambhāsātmanānena tādātmyaṃ yāty ananyadhīḥ
śivena hematāṃ yadvattāmraṃ sūtena vedhitam
upalakṣaṇametacca sarvamantreṣu lakṣayet
yadyatsaṃkalpasambhūtaṃ varṇajālaṃ hi bhautikam
tat saṃvidādhikyavaśādabhautikamiva sthitam
atastathāvidhe rūpe rūḍho rohati saṃvidi
anācchāditarūpāyām anupādhau prasannadhīḥ
nīle pīte sukhe duḥkhe saṃvidrūpamakhaṇḍitam
gurubhirbhāṣitaṃ tasmādupāyeṣu vicitratā
uccārakaraṇadhyānavarṇairebhiḥ pradarśitaḥ
anuttarapadaprāptāvabhyupāyavidhikramaḥ
akiṃciccintanaṃ vīryaṃ bhāvanāyāṃ ca sā punaḥ
dhyāne tadapi coccāre karaṇe so 'pi taddhvanau
sa sthānakalpane bāhyamiti kramamupāśrayet
laṅghanena paro yogī mandabuddhiḥ krameṇa tu
vīryaṃ vinā yathā ṣaṇṭhastasyāpyastyatha vā balam
mṛtadeha iveyaṃ syādbāhyāntaḥparikalpanā
ityāṇave 'nuttaratābhyupāyaḥ prokto nayaḥ spaṣṭapathena bāhyaḥ
sthānaprakalpākhyatayā sphuṭastu bāhyo 'bhyupāyaḥ pravivicyate 'tha
sthānabhedastridhā proktaḥ prāṇe dehe bahistathā
prāṇaśca pañcadhā dehe dvidhā bāhyāntaratvataḥ
maṇḍalaṃ sthaṇḍilaṃ pātramakṣasūtraṃ sapustakam
liṅgaṃ tūraṃ paṭaḥ pustaṃ pratimā mūrtireva ca
ityekādaśadhā bāhyaṃ punastadbahudhā bhavet
tatra prāṇāśrayaṃ tāvadvidhānamupadiśyate
adhvā samasta evāyaṃ ṣaḍvidho 'pyativistṛtaḥ
yo vakṣyate sa ekatra prāṇe tāvatpratiṣṭhitaḥ
adhvanaḥ kalanaṃ yattatkramākramatayā sthitam
kramākramau hi citraikakalanā bhāvagocare
kramākramātmā kālaśca paraḥ saṃvidi vartate
kālī nāma parā śaktiḥ saiva devasya gīyate
saiva saṃvidbahiḥ svātmagarbhībhūtau kramākramau
sphuṭayantī praroheṇa prāṇavṛttiriti sthitā
saṃvinmātraṃ hi yacchuddhaṃ prakāśaparamārthakam
tanmeyamātmanaḥ projjhya viviktaṃ bhāsate nabhaḥ
tadeva śūnyarūpatvaṃ saṃvidaḥ parigīyate
neti neti vimarśena yogināṃ sā parā daśā
sa eva khātmā meye 'sminbhedite svīkriyonmukhaḥ
patansamucchalattvena prāṇaspandormisaṃjñitaḥ
tenāhuḥ kila saṃvitprākprāṇe pariṇatā tathā
antaḥkaraṇatattvasya vāyurāśrayatāṃ gataḥ
iyaṃ sā prāṇanāśaktirāntarodyogadohadā
spandaḥ sphurattā viśrāntirjīvo hṛtpratibhā matā
sā prāṇavṛttiḥ prāṇādyai rūpaiḥ pañcabhirātmasāt
dehaṃ yatkurute saṃvitpūrṇastenaiṣa bhāsate
prāṇanāvṛttitādātmyasaṃvitkhacitadehajām
ceṣṭāṃ paśyantyato mugdhā nāstyanyaditi manvate
tāmeva bālamūrkhastrīprāyaveditṛsaṃśritām
matiṃ pramāṇīkurvantaścārvākās tattvadarśinaḥ
teṣāṃ tathā bhāvanā ced dārḍhyameti nirantaram
taddehabhaṅge suptāḥ syur ātādṛgvāsanākṣayāt
tadvāsanākṣaye tveṣāmakṣīṇaṃ vāsanāntaram
buddhaṃ kutaścitsaṃsūte vicitrāṃ phalasampadam
adārḍhyaśaṅkanāt prācyavāsanātādavasthyataḥ
anyakartavyaśaithilyātsaṃbhāvyānuśayatvataḥ
atadrūḍhānyajanatākartavyaparilopanāt
nāstikyavāsanāmāhuḥ pāpātpāpīyasīmimām
alamaprastutenātha prakṛtaṃ pravivicyate
yāvānsamasta evāyamadhvā prāṇe pratiṣṭhitaḥ
dvidhā ca so 'dhvā kriyayā mūrtyā ca pravibhajyate
prāṇa eva śikhā śrīmattriśirasyuditā hi sā
baddhā yāgādikāle tu niṣkalatvācchivātmikā
yato 'horātramadhye 'syāścaturviṃśatidhā gatiḥ
prāṇavikṣeparandhrākhyaśataiścitraphalapradā
kṣapā śaśī tathāpāno nāda ekatra tiṣṭhati
jīvādityo na codgacchettuṭyardhaṃ sāndhyamīdṛśam
ūrdhvavaktro raviścandro 'dhomukho vahnirantare
mādhyāhnikī mokṣadā syādvyomamadhyasthito raviḥ
anastamitasāro hi jantucakraprabodhakaḥ
binduḥ prāṇo hyahaścaiva ravirekatra tiṣṭhati
mahāsandhyā tṛtīyā tu supraśāntātmikā sthitā
evaṃ baddhā śikhā yatra tattatphalaniyojikā
ataḥ saṃvidi sarvo 'yamadhvā viśramya tiṣṭhati
amūrtāyāḥ sarvagatvānniṣkriyāyāśca saṃvidaḥ
mūrtikriyābhāsanaṃ yatsa evādhvā maheśituḥ
adhvā krameṇa yātavye pade saṃprāptikāraṇam
dvaitināṃ bhogyabhāvāttu prabuddhānāṃ yato 'dyate
iha sarvatra śabdānāmanvarthaṃ carcayedyataḥ
uktaṃ śrīmanniśācāre saṃjñātra trividhā matā
naimittikī prasiddhā ca tathānyā pāribhāṣikī
pūrvatve vā pradhānaṃ syāttatrāntarbhāvayettataḥ
ato 'dhvaśabdasyokteyaṃ niruktirnoditāpi cet
kvacitsvabuddhyā sāpyūhyā kiyallekhyaṃ hi pustake
tatra kriyābhāsanaṃ yatso 'dhvā kālāhva ucyate
varṇamantrapadābhikhyamatrāste 'dhvatrayaṃ sphuṭam
yastu mūrtyavabhāsāṃśaḥ sa deśādhvā nigadyate
kalātattvapurābhikhyamantarbhūtamiha trayam
trikadvaye 'tra pratyekaṃ sthūlaṃ sūkṣmaṃ paraṃ vapuḥ
yato 'sti tena sarvo 'yamadhvā ṣaḍvidha ucyate
ṣaḍvidhādadhvanaḥ prācyaṃ yadetattritayaṃ punaḥ
eṣa eva sa kālādhvā prāṇe spaṣṭaṃ pratiṣṭhitaḥ
tattvamadhyasthitātkālādanyo 'yaṃ kāla ucyate
eṣa kālo hi devasya viśvābhāsanakāriṇī
kriyāśaktiḥ samastānāṃ tattvānāṃ ca paraṃ vapuḥ
etadīśvaratattvaṃ tacchivasya vapurucyate
udriktābhogakāryātmaviśvaikātmyamidaṃ yataḥ
etadīśvararūpatvaṃ paramātmani yatkila
tatpramātari māyīye kālatattvaṃ nigadyate
śivādiśuddhavidyāntaṃ yacchivasya svakaṃ vapuḥ
tadeva puṃso māyādirāgāntaṃ kañcukībhavet
anāśritaṃ yato māyā kalāvidye sadāśivaḥ
īśvaraḥ kālaniyatī sadvidyā rāga ucyate
anāśritaḥ śūnyamātā buddhimātā sadāśivaḥ
īśvaraḥ prāṇamātā ca vidyā dehapramātṛtā
anāśrayo hi śūnyatvaṃ jñānameva hi buddhitā
viśvātmatā ca prāṇatvaṃ dehe vedyaikatānatā
tena prāṇapathe viśvā kalaneyaṃ virājate
yena rūpeṇa tadvacmaḥ sadbhistadavadhīyatām
dvādaśāntāvadhāvasmindehe yadyapi sarvataḥ
otaprotātmakaḥ prāṇastathāpītthaṃ na susphuṭaḥ
yatno jīvanamātrātmā tatparaśca dvidhā mataḥ
saṃvedyaścāpy asaṃvedyo dvidhetthaṃ bhidyate punaḥ
sphuṭāsphuṭatvāddvaividhyaṃ pratyekaṃ paribhāvayet
saṃvedyajīvanābhikhyaprayatnaspandasundaraḥ
prāṇaḥ kandātprabhṛtyeva tathāpyatra na susphuṭaḥ
kandādhārātprabhṛtyeva vyavasthā tena kathyate
svacchandaśāstre nāḍīnāṃ vāyvādhāratayā sphuṭam
tatrāpi tu prayatno 'sau na saṃvedyatayā sthitaḥ
vedyayatnāttu hṛdayātprāṇacāro vibhajyate
prabhoḥ śivasya yā śaktirvāmā jyeṣṭhā ca raudrikā
satadanyatamāvātmaprāṇau yatnavidhāyinau
prabhuśaktiḥ kvacinmukhyā yathāṅgamarudīraṇe
ātmaśaktiḥ kvacitkandasaṃkocaspandane yathā
prāṇaśaktiḥ kvacitprāṇacāre hārde yathā sphuṭam
trayaṃ dvayaṃ vā mukhyaṃ syādyogināmavadhāninām
avadhānād adṛṣṭāṃśād balavattvād atheraṇāt
viparyayo 'pi prāṇātmaśaktīnāṃ mukhyatāṃ prati
vāmā saṃsāriṇāmīśā prabhuśaktirvidhāyinī
jyeṣṭhā tu suprabuddhānāṃ bubhutsūnāṃ ca raudrikā
vāmā saṃsāravamanā jyeṣṭhā śivamayī yataḥ
drāvayitrī rujāṃ raudrī roddhrī cākhilakarmaṇām
sṛṣṭyāditattvam ajñātvā na mukto nāpi mocayet
uktaṃ ca śrīyogacāre mokṣaḥ sarvaprakāśanāt
utpattisthitisaṃhārān ye na jānanti yoginaḥ
na muktāste tadajñānabandhanaikādhivāsitāḥ
sṛṣṭyādayaśca te sarve kālādhīnā na saṃśayaḥ
sa ca prāṇātmakastasmāduccāraḥ kathyate sphuṭaḥ
hṛdayātprāṇacāraśca nāsikyadvādaśāntataḥ
ṣaṭtriṃśadaṅgulo jantoḥ sarvasya svāṅgulakramāt
kṣodiṣṭhe vā mahiṣṭhe vā dehe tādṛśa eva hi
vīryamojo balaṃ spandaḥ prāṇacāraḥ samaṃ tataḥ
ṣaṭtriṃśadaṅgule cāre yadgamāgamayugmakam
nālikātithimāsābdatatsaṅgho 'tra sphuṭaṃ sthitaḥ
tuṭiḥ sapādāṅgulayukprāṇastāḥ ṣoḍaśocchvasan
niḥśvasaṃścātra caṣakaḥ sapañcāṃśe 'ṅgule 'ṅgule
śvāsapraśvāsayornālī proktāhorātra ucyate
navāṅgulāmbudhituṭau praharāste 'bdhayo dinam
nirgame 'ntarniśenendū tayoḥ saṃdhye tuṭerdale
ketuḥ sūrye vidhau rāhurbhaumādervārabhāginaḥ
praharadvayamanyeṣāṃ grahāṇāmudayo 'ntarā
siddhirdavīyasī mokṣo 'bhicāraḥ pāralaukikī
aihikī dūranaikaṭyātiśayā praharāṣṭake
madhyāhnamadhyaniśayorabhijinmokṣabhogadā
nakṣatrāṇāṃ tadanyeṣāmudayo madhyataḥ kramāt
nāgā lokeśamūrtīśā gaṇeśā jalatattvataḥ
pradhānāntaṃ nāyakāśca vidyātattvādhināyakāḥ
sakalādyāśca kaṇṭhyoṣṭhyaparyantā bhairavāstathā
śaktayaḥ pārameśvaryo vāmeśā vīranāyakāḥ
aṣṭāvaṣṭau ye ya itthaṃ vyāpyavyāpakatājuṣaḥ
sthūlasūkṣmāḥ kramātteṣāmudayaḥ praharāṣṭake
dine krūrāṇi saumyāni rātrau karmāṇyasaṃśayam
krūratā saumyatā vābhisandherapi nirūpitā
dinarātrikṣaye muktiḥ sā vyāptidhyānayogataḥ
te coktāḥ parameśena śrīmadvīrāvalīkule
sitāsitau dīrghahrasvau dharmādharmau dinakṣape
kṣīyete yadi taddīkṣā vyāptyā dhyānena yogataḥ
ahorātraḥ prāṇacāre kathito māsa ucyate
dinaṃ kṛṣṇo niśā śuklaḥ pakṣau karmasu pūrvavat
yāḥ ṣoḍaśoktāstithayastāsu ye pūrvapaścime
tayostu viśramo 'rdhe 'rdhe tithyaḥ pañcadaśetarāḥ
sapāde dvyaṅgule tithyā ahorātro vibhajyate
prakāśaviśramavaśāttāveva hi dinakṣape
saṃvitpratikṣaṇaṃ yasmātprakāśānandayoginī
tau kﾱptau yāvati tayā tāvatyeva dinakṣape
yāvatyeva hi saṃvittiruditoditasusphuṭā
tāvāneva kṣaṇaḥ kalpo nimeṣo vā tadastvapi
yāvānevodayo vittervedyaikagrahatatparaḥ
tāvadevāstamayanaṃ veditṛsvātmacarvaṇam
vedye ca bahirantarvā dvaye vātha dvayojjhite
sarvathā tanmayībhūtirdinaṃ vettṛsthatā niśā
veditā vedyaviśrānto vettā tvantarmukhasthitiḥ
purā vicārayanpaścātsattāmātrasvarūpakaḥ
jāgradveditṛtā svapno vettṛbhāvaḥ purātanaḥ
paraḥ suptaṃ kṣaye rātridinayosturyamadvayam
kadācidvastuviśrāntisāmyenātmani carvaṇam
vedyavedakasāmyaṃ tat sā rātridinatulyatā
vedye viśrāntiradhikā dinadairghyāya tatra tu
nyūnā syātsvātmaviśrāntirviparīte viparyayaḥ
svātmautsukye prabuddhe hi vedyaviśrāntiralpikā
itthameva divārātrinyūnādhikyakramaṃ vadet
yathā deheṣvahorātranyūnādhikyādi no samam
tathā pureṣvapītyevaṃ tadviśeṣeṇa noditam
śrītraiyambakasantānavitatāmbarabhāskaraḥ
dinarātrikramaṃ me śrīśaṃbhur ittham apaprathat
śrīsantānagurustvāha sthānaṃ buddhāprabuddhayoḥ
hṛda ārabhya yattena rātriṃdivavibhājanam
tadasatsitapakṣe 'ntaḥ praveśollāsabhāgini
abuddhasthānamevaitaddinatvena kathaṃ bhavet
alaṃ vānena nedaṃ vā mama prāṅmatamatsaraḥ
heye tu darśite śiṣyāḥ satpathaikāntadarśinaḥ
vyākhyātaḥ kṛṣṇapakṣo yastatra prāṇagataḥ śaśī
āpyāyanātmanaikaikāṃ kalāṃ pratitithi tyajet
dvādaśāntasamīpe tu yāsau pañcadaśī tuṭiḥ
sāmāvasyātra sa kṣīṇaścandraḥ prāṇārkamāviśet
uktaṃ śrīkāmikāyāṃ ca nordhve 'dhaḥ prakṛtiḥ parā
ardhārdhe kramate māyā dvikhaṇḍā śivarūpiṇī
candrasūryātmanā dehaṃ pūrayet pravilāpayet
amṛtaṃ candrarūpeṇa dvidhā ṣoḍaśadhā punaḥ
pibanti ca surāḥ sarve daśapañca parāḥ kalāḥ
amā śeṣaguhāntaḥsthāmāvāsyā viśvatarpiṇī
evaṃ kalāḥ pañcadaśa kṣīyante śaśinaḥ kramāt
āpyāyinyamṛtābrūpatādātmyātṣoḍaśī na tu
tatra pañcadaśī yāsau tuṭiḥ prakṣīṇacandramāḥ
tadūrdhvagaṃ yattuṭyardhaṃ pakṣasaṃdhiḥ sa kīrtitaḥ
tasmādviśramatuṭyardhādāmāvasyaṃ purādalam
paraṃ prātipadaṃ cārdhamiti saṃdhiḥ sa kalpyate
tatra prātipade tasmiṃstuṭyardhārdhe purādalam
āmāvasyaṃ tithicchedātkuryātsūryagrahaṃ viśat
tatrārkamaṇḍale līnaḥ śaśī sravati yanmadhu
taptatvāttatpibedindusahabhūḥ siṃhikāsutaḥ
arkaḥ pramāṇaṃ somastu meyaṃ jñānakriyātmakau
rāhurmāyāpramātā syāttadācchādanakovidaḥ
tata eva tamorūpo vilāpayitumakṣamaḥ
tatsaṃghaṭṭādvayollāso mukhyo mātā vilāpakaḥ
arkendurāhusaṃghaṭṭāt pramāṇaṃ vedyavedakau
advayena tatastena puṇya eṣa mahāgrahaḥ
amāvasyāṃ vināpyeṣa saṃghaṭṭaścenmahāgrahaḥ
yathārke meṣage rāhāvaśvinīsthe 'śvinīdine
āmāvāsyaṃ yadā tvardhaṃ līnaṃ prātipade dale
pratipacca viśuddhā syāttanmokṣo dūrage vidhau
grāsamokṣāntare snānadhyānahomajapādikam
laukikālaukikaṃ bhūyaḥphalaṃ syātpāralaukikam
grāsyagrāsakatākṣobhaprakṣaye kṣaṇamāviśan
mokṣabhāgdhyānapūjādi kurvaṃścandrārkayorgrahe
tithiccheda ṛṇaṃ kāso vṛddhirniḥśvasanaṃ dhanam
ayatnajaṃ yatnajaṃ tu recanādatha rodhanāt
evaṃ prāṇe viśati citsūrya induṃ sudhāmayam
ekaikadhyena bodhāṃśuṃ kalayā paripūrayet
kramasampūraṇāśāliśaśāṅkāmṛtasundarāḥ
tuṭyaḥ pañcadaśaitāḥ syustithayaḥ sitapakṣagāḥ
antyāyāṃ pūrṇamastuṭyāṃ pūrvavatpakṣasandhitā
indugrahaśca pratipatsandhau pūrvapraveśataḥ
aihikaṃ grahaṇe cātra sādhakānāṃ mahāphalam
prāgvadanyadayaṃ māsaḥ prāṇacāre 'bda ucyate
ṣaṭsu ṣaṭsvaṅguleṣvarko hṛdayānmakarādiṣu
tiṣṭhan māghādikaṃ ṣaṭkaṃ kuryāttaccottarāyaṇam
saṃkrāntitritaye vṛtte bhukte cāṣṭādaśāṅgule
meṣaṃ prāpte ravau puṇyaṃ viṣuvatpāralaukikam
praveśe tu tulāsthe 'rke tadeva viṣuvadbhavet
iha siddhipradaṃ caitaddakṣiṇāyanagaṃ tataḥ
garbhatā prodbubhūṣiṣyadbhāvaś cāthodbubhūṣutā
udbhaviṣyattvamudbhūtiprārambho 'pyudbhavasthitiḥ
janma sattā pariṇatirvṛddhirhrāsaḥ kṣayaḥ kramāt
makarādīni tenātra kriyā sūte sadṛkphalam
āmutrike jhaṣaḥ kumbho mantrādeḥ pūrvasevane
catuṣkaṃ kila mīnādyamantikaṃ cottarottaram
praveśe khalu tatraiva śāntipuṣṭyādisundaram
karma syādaihikaṃ tacca dūradūraphalaṃ kramāt
nirgame dinavṛddhiḥ syādviparīte viparyayaḥ
varṣe 'smiṃstithayaḥ pañca pratyaṅgulamiti kramaḥ
tatrāpyahorātravidhiriti sarvaṃ hi pūrvavat
prāṇīye varṣa etasminkārtikādiṣu dakṣataḥ
pitāmahāntaṃ rudrāḥ syurdvādaśāgre 'tra bhāvinaḥ
prāṇe varṣodayaḥ prokto dvādaśābdodayo 'dhunā
kharasāstithya ekasmin ekasmin aṅgule kramāt
dvādaśābdodaye te ca caitrādyā dvādaśoditāḥ
caitre mantroditiḥ so 'pi tālunyukto 'dhunā punaḥ
hṛdi caitroditistena tatra mantrodayo 'pi hi
pratyaṅgulaṃ tithīnāṃ tu triśate parikalpite
sapañcāṃśāṅgule 'bdaḥ syātprāṇe ṣaṣṭyabdatā punaḥ
śatāni ṣaṭ sahasrāṇi caikaviṃśatirityayam
vibhāgaḥ prāṇagaḥ ṣaṣṭivarṣāhorātra ucyate
praharāharniśāmāsaṛtvabdaraviṣaṣṭigaḥ
yaśchedastatra yaḥ sandhiḥ sa puṇyo dhyānapūjane
iti prāṇodaye yo 'yaṃ kālaḥ śaktyekavigrahaḥ
viśvātmāntaḥsthitastasya bāhye rūpaṃ nirūpyate
ṣaṭ prāṇāścaṣakasteṣāṃ ṣaṣṭirnālī ca tāstathā
tithistattriṃśatā māsaste dvādaśa tu vatsaraḥ
abdaṃ pitryastvahorātra udagdakṣiṇato 'yanāt
pitṝṇāṃ yatsvamānena varṣaṃ taddivyamucyate
ṣaṣṭyadhikaṃ ca triśataṃ varṣāṇāmatra mānuṣam
tacca dvādaśabhirhatvā māsasaṃkhyātra labhyate
tāṃ punastriṃśatā hatvāhorātrakalpanā vadet
hatvā tāṃ caikaviṃśatyā sahasraiḥ ṣaṭśatena ca
prāṇasaṃkhyāṃ vadettatra ṣaṣṭyādyabdodayaṃ punaḥ
uktaṃ ca gurubhiḥ śrīmadrauravādisvavṛttiṣu
devānāṃ yadahorātraṃ mānuṣāṇāṃ sa hāyanaḥ
śatatrayeṇa ṣaṣṭyā ca nṝṇāṃ vibudhavatsaraḥ
śrīmatsvacchandaśāstre ca tadeva matamīkṣyate
pitṝṇāṃ tadahorātramityupakramya pṛṣṭhataḥ
evaṃ daivastvahorātra iti hyaikyopasaṃhṛtiḥ
tena ye guravaḥ śrīmatsvacchandoktidvayāditaḥ
pitryaṃ varṣaṃ divyadinamūcurbhrāntā hi te mudhā
divyārkābdasahasrāṇi yugeṣu caturāditaḥ
ekaikahānyā tāvadbhiḥ śataisteṣvaṣṭa saṃdhayaḥ
caturyugaikasaptatyā manvantaste caturdaśa
brahmaṇo 'hastatra cendrāḥ kramādyānti caturdaśa
brahmāho 'nte kālavahnerjvālā yojanalakṣiṇī
dagdhvā lokatrayaṃ dhūmāttvanyatprasvāpayettrayam
nirayebhyaḥ purā kālavahnervyaktiryatastataḥ
vibhuradhaḥsthito 'pīśa iti śrīrauravaṃ matam
brahmaniḥśvāsanirdhūte bhasmani svedavāriṇā
tadīyenāplutaṃ viśvaṃ tiṣṭhettāvanniśāgame
tasminniśāvadhau sarve pudgalāḥ sūkṣmadehagāḥ
agnivegeritā loke jane syurlayakevalāḥ
kūṣmāṇḍahāṭakādyāstu krīḍanti mahadālaye
niśākṣaye punaḥ sṛṣṭiṃ kurute tāmasāditaḥ
svakavarṣaśatānte 'sya kṣayastadvaiṣṇavaṃ dinam
rātriśca tāvatītyevaṃ viṣṇurudraśatābhidhāḥ
kramātsvasvaśatānteṣu naśyantyatrāṇḍalopataḥ
abādyavyaktatattvānteṣvitthaṃ varṣaśataṃ kramāt
dinarātrivibhāgaḥ syāt svasvāyuḥśatamānataḥ
brahmaṇaḥ pralayollāsasahasraistu rasāgnibhiḥ
avyaktastheṣu rudreṣu dinaṃ rātriśca tāvatī
tadā śrīkaṇṭha eva syātsākṣātsaṃhārakṛtprabhuḥ
sarve rudrāstathā mūle māyāgarbhādhikāriṇaḥ
avyaktākhye hyāviriñcācchrīkaṇṭhena sahāsate
nivṛttādhaḥsthakarmā hi brahmā tatrādhare dhiyaḥ
na bhoktā jño 'dhikāre tu vṛtta eva śivībhavet
sa eṣo 'vāntaralayastatkṣaye sṛṣṭirucyate
sāṃkhyavedādisaṃsiddhāñchrīkaṇṭhas tadaharmukhe
sṛjatyeva punastena na samyaṅmuktirīdṛśī
pradhāne yadahorātraṃ tajjaṃ varṣaśataṃ vibhoḥ
śrīkaṇṭhasyāyuretacca dinaṃ kañcukavāsinām
tatkramānniyatiḥ kālo rāgo vidyā kaletyamī
yāntyanyonyaṃ layaṃ teṣām āyur gāhanikaṃ dinam
taddinaprakṣaye viśvaṃ māyāyāṃ pravilīyate
kṣīṇāyāṃ niśi tāvatyāṃ gahaneśaḥ sṛjetpunaḥ
evamavyaktakālaṃ tu parārdhairdaśabhirjahi
māyāhastāvatī rātrirbhavetpralaya eṣa saḥ
māyākālaṃ parārdhānāṃ guṇayitvā śatena tu
aiśvaro divaso nādaḥ prāṇātmātra sṛjejjagat
tāvatī caiśvarī rātriryatra prāṇaḥ praśāmyati
prāṇagarbhasthamapyatra viśvaṃ sauṣumnavartmanā
prāṇe brahmabile śānte saṃvidyāpyavaśiṣyate
aṃśāṃśikāto 'pyetasyāḥ sūkṣmasūkṣmataro layaḥ
guṇayitvaiśvaraṃ kālaṃ parārdhānāṃ śatena tu
sādāśivaṃ dinaṃ rātrirmahāpralaya eva ca
sadāśivaḥ svakālānte bindvardhendunirodhikāḥ
ākramya nāde līyeta gṛhītvā sacarācaram
nādo nādāntavṛttyā tu bhittvā brahmabilaṃ haṭhāt
śaktitattve layaṃ yāti nijakālaparikṣaye
etāvacchaktitattve tu vijñeyaṃ khalvaharniśam
śaktiḥ svakālavilaye vyāpinyāṃ līyate punaḥ
vyāpinyā taddivārātraṃ līyate sāpyanāśrite
parārdhakoṭyā hatvāpi śaktikālamanāśrite
dinaṃ rātriśca tatkāle parārdhaguṇite 'pi ca
so 'pi yāti layaṃ sāmyasaṃjñe sāmanase pade
sa kālaḥ sāmyasaṃjñaḥ syānnityo 'kalyaḥ kalātmakaḥ
yattatsāmanasaṃ rūpaṃ tatsāmyaṃ brahma viśvagam
ataḥ sāmanasāt kālānnimeṣonmeṣamātrataḥ
tuṭyādikaṃ parārdhāntaṃ sūte saivātra niṣṭhitam
daśaśatasahasramayutaṃ lakṣaniyutakoṭi sārbudaṃ vṛndam
kharvanikharve śaṃkhābjajaladhimadhyāntamatha parārdhaṃ ca
ityekasmātprabhṛti hi daśadhā daśadhā krameṇa kalayitvā
ekādiparārdhānteṣvaṣṭādaśasu sthitiṃ brūyāt
catvāra ete pralayā mukhyāḥ sargāśca tatkalāḥ
bhūmūlanaiśaśaktisthāstadevāṇḍacatuṣṭayam
kālāgnirbhuvi saṃhartā māyānte kālatattvarāṭ
śrīkaṇṭho mūla ekatra sṛṣṭisaṃhārakārakaḥ
tallayo vāntarastasmādekaḥ sṛṣṭilayeśitā
śrīmānaghoraḥ śaktyante saṃhartā sṛṣṭikṛcca saḥ
tatsṛṣṭau sṛṣṭisaṃhārā niḥsaṃkhyā jagatāṃ yataḥ
antarbhūtāstataḥ śāktī mahāsṛṣṭirudāhṛtā
laye brahmā harī rudraśatānyaṣṭakapañcakam
ityanyonyaṃ kramādyānti layaṃ māyāntake 'dhvani
māyātattvalaye tvete prayānti paramaṃ padam
māyordhve ye sitādhvasthāsteṣāṃ paraśive layaḥ
tatrāpyaupādhikādbhedāllaye bhedaṃ pare viduḥ
evaṃ tāttveśvare varge līne sṛṣṭau punaḥ pare
tatsādhakāḥ śiveṣṭā vā tatsthānamadhiśerate
brāhmī nāma parasyaiva śaktistāṃ yatra pātayet
sa brahmā viṣṇurudrādyā vaiṣṇavyāderataḥ kramāt
śaktimantaṃ vihāyānyaṃ śaktiḥ kiṃ yāti nedṛśam
chāditaprathitāśeṣaṃ śaktirekaḥ śivastathā
evaṃ visṛṣṭipralayāḥ prāṇa ekatra niṣṭhitāḥ
so 'pi saṃvidi saṃvicca cinmātre jñeyavarjite
cinmātrameva devī ca sā parā parameśvarī
aṣṭātriṃśaṃ ca tattattvaṃ hṛdayaṃ tatparāparam
tena saṃvittvamevaitatspandamānaṃ svabhāvataḥ
layodayā iti prāṇe ṣaṣṭyabdodayakīrtanam
icchāmātrapratiṣṭheyaṃ kriyāvaicitryacarcanā
kālaśaktistato bāhye naitasyā niyataṃ vapuḥ
svapnasvapne tathā svapne supte saṃkalpagocare
samādhau viśvasaṃhārasṛṣṭikramavivecane
mito 'pi kila kālāṃśo vitatatvena bhāsate
pramātrabhede bhede 'tha citro vitatimāpyasau
evaṃ prāṇe yathā kālaḥ kriyāvaicitryaśaktijaḥ
tathāpāne 'pi hṛdayānmūlapīṭhavisarpiṇi
mūlābhidhamahāpīṭhasaṅkocapravikāsayoḥ
brahmādyanāśritāntānāṃ cinute sṛṣṭisaṃhṛtī
śaśvadyadyapyapāno 'yam itthaṃ vahati kiṃtvasau
avedyayatno yatnena yogibhiḥ samupāsyate
hṛtkandānandasaṃkocavikāsadvādaśāntagāḥ
brahmādayo 'nāśritāntāḥ sevyante 'tra suyogibhiḥ
ete ca parameśānaśaktitvādviśvavartinaḥ
dehamapyaśnuvānāstatkāraṇānīti kāmike
bālyayauvanavṛddhatvanidhaneṣu punarbhave
muktau ca dehe brahmādyāḥ ṣaḍadhiṣṭhānakāriṇaḥ
tasyānte tu parā devī yatra yukto na jāyate
anena jñātamātreṇa dīkṣānugrahakṛdbhavet
samastakāraṇollāsapade suvidite yataḥ
akāraṇaṃ śivaṃ vindedyattadviśvasya kāraṇam
adhovaktraṃ tvidaṃ dvaitakalaṅkaikāntaśātanam
kṣīyate tadupāsāyāṃ yenordhvādharaḍambaraḥ
atrāpānodaye prāgvatṣaṣṭyabdodayayojanām
yāvatkurvīta tuṭyāderyuktāṅgulavibhāgataḥ
evaṃ samāne 'pi vidhiḥ sa hi hārdīṣu nāḍiṣu
saṃcaransarvatodikkaṃ daśadhaiva vibhāvyate
daśa mukhyā mahānāḍīḥ pūrayanneṣa tadgatāḥ
nāḍyantaraśritā nāḍīḥ krāmandehe samasthitiḥ
aṣṭāsu digdaleṣveṣa krāmaṃstaddikpateḥ kramāt
ceṣṭitānyanukurvāṇo raudraḥ saumyaśca bhāsate
sa eva nāḍītritaye vāmadakṣiṇamadhyage
indvarkāgnimaye mukhye caraṃstiṣṭhatyaharniśam
sārdhanālīdvayaṃ prāṇaśatāni nava yatsthitam
tāvadvahannahorātraṃ caturviṃśatidhā caret
viṣuvadvāsare prātaḥ sāṃśāṃ nālīṃ sa madhyagaḥ
vāmetarodaksavyānyair yāvat saṃkrāntipañcakam
evaṃ kṣīṇāsu pādonacaturdaśasu nāliṣu
madhyāhne dakṣaviṣuvannavaprāṇaśatīṃ vahet
dakṣodaganyodagdakṣaiḥ punaḥ saṃkrāntipañcakam
navāsu śatamekaikaṃ tato viṣuvaduttaram
pañcake pañcake 'tīte saṃkrānterviṣuvadbahiḥ
yadvattathāntaḥ saṅkrāntirnavaprāṇaśatāni sā
evaṃ rātrāvapītyevaṃ viṣuvaddivasātsamāt
ārabhyāharniśāvṛddhihrāsasaṅkrāntigo 'pyasau
rātryantadinapūrvāṃśau madhyāhno divasakṣayaḥ
sa śarvaryudayo madhyamudakto viṣutedṛśī
vyāptau viṣer yato vṛttiḥ sāmyaṃ ca vyāptirucyate
tadarhati ca yaḥ kālo viṣuvattadihoditaḥ
viṣuvatprabhṛti hrāsavṛddhī ye dinarātrige
tatkrameṇaiva saṃkrāntihrāsavṛddhī divāniśoḥ
itthaṃ samānamaruto varṣadvayavikalpanam
cāra ekatra nahyatra śvāsapraśvāsacarcanam
samāne 'pi tuṭeḥ pūrvaṃ yāvatṣaṣṭyabdagocaram
kālasaṃkhyā susūkṣmaikacāragā gaṇyate budhaiḥ
saṃdhyāpūrvāhṇamadhyāhnamadhyarātrādi yatkila
antaḥsaṃkrāntigaṃ grāhyaṃ tanmukhyaṃ tatphaloditeḥ
uktaḥ samānagaḥ kāla udāne tu nirūpyate
prāṇavyāptau yaduktaṃ tadudāne 'pyatra kevalam
nāsāśaktyantayoḥ sthāne brahmarandhrordhvadhāmanī
tenodāne 'tra hṛdayānmūrdhanyadvādaśāntagam
tuṭyādiṣaṣṭivarṣāntaṃ viśvaṃ kālaṃ vicārayet
vyāne tu viśvātmamaye vyāpake kramavarjite
sūkṣmasūkṣmocchaladrūpamātraḥ kālo vyavasthitaḥ
sṛṣṭiḥ pravilayaḥ sthemā saṃhāro 'nugraho yataḥ
kramātprāṇādike kāle taṃ taṃ tatrāśrayettataḥ
prāṇacāre 'tra yo varṇapadamantrodayaḥ sthitaḥ
yatnajo 'yatnajaḥ sūkṣmaḥ paraḥ sthūlaḥ sa kathyate
eko nādātmako varṇaḥ sarvavarṇāvibhāgavān
so 'nastamitarūpatvād anāhata ihoditaḥ
sa tu bhairavasadbhāvo mātṛsadbhāva eṣa saḥ
parā saikākṣarā devī yatra līnaṃ carācaram
hrasvārṇatrayamekaikaṃ ravyaṅgulamathetarat
praveśa iti ṣaḍvarṇāḥ sūryendupathagāḥ kramāt
ikārokārayorādisandhau saṃdhyakṣaradvayam
eo iti praveśe tu aiau iti dvayaṃ viduḥ
ṣaṇṭhārṇāni praveśe tu dvādaśāntalalāṭayoḥ
gale hṛdi ca bindvarṇavisargau paritaḥsthitau
kādipañcakamādyasya varṇasyāntaḥ sadoditam
evaṃ sasthānavarṇānāmantaḥ sā sārṇasantatiḥ
hṛdyeṣa prāṇarūpastu sakāro jīvanātmakaḥ
binduḥ prakāśo hārṇaśca pūraṇātmatayā sthitaḥ
uktaḥ paro 'yamudayo varṇānāṃ sūkṣma ucyate
praveśe ṣoḍaśaunmukhye ravayaḥ ṣaṇṭhavarjitāḥ
tadevendvarkamatrānye varṇāḥ sūkṣmodayastvayam
kālo 'rdhamātraḥ kādīnāṃ trayastriṃśata ucyate
mātrā hrasvāḥ pañca dīrghāṣṭakaṃ dvistriḥ plutaṃ tu ﾱ
ekāśītimimām ardhamātrāṇām āha no guruḥ
yadvaśādbhagavān ekāśītikaṃ mantramabhyadhāt
ekāśītipadā devī śaktiḥ proktā śivātmikā
śrīmātaṅge tathā dharmasaṃghātātmā śivo yataḥ
tathā tathā parāmarśaśakticakreśvaraḥ prabhuḥ
sthūlaikāśītipadajaparāmarśair vibhāvyate
tata eva parāmarśo yāvatyekaḥ samāpyate
tāvattatpadamuktaṃ no suptiṅniyamayantritam
ekāśītipadodāravimarśakramabṛṃhitaḥ
sthūlopāyaḥ paropāyastveṣa mātrākṛto layaḥ
ardhamātrā nava nava syuścaturṣu caturṣu yat
aṅguleṣviti ṣaṭtriṃśatyekāśītipadodayaḥ
aṅgule navabhāgena vibhakte navamāṃśakāḥ
vedā mātrārdhamanyattu dvicatuḥṣaḍguṇaṃ trayam
evamaṅgularandhrāṃśacatuṣkadvayagaṃ laghu
dīrghaṃ plutaṃ kramāddvitriguṇamardhaṃ tato 'pi hal
kṣakārastryardhamātrātmā mātrikaḥ satathāntarā
viśrāntāvardhamātrāsya tasmiṃstu kalite sati
aṅgulārdhe 'dribhāgena tvardhamātrā purā punaḥ
kṣakāraḥ sarvasaṃyogagrahaṇātmā tu sarvagaḥ
sarvavarṇodayādyantasandhiṣūdayabhāgvibhuḥ
itthaṃ ṣaṭtriṃśake cāre varṇānāmudayaḥ phale
krūre saumye vilomena hādi yāvadapaścimam
hṛdyakāro dvādaśānte hakārastadidaṃ viduḥ
ahamātmakamadvaitaṃ yaḥ prakāśātmaviśramaḥ
śivaśaktyavibhāgena mātraikāśītikā tviyam
dvāsaptatāvaṅguleṣu dviguṇatvena saṃsaret
uktaḥ sūkṣmodayastraidhaṃ dvidhoktastu parodayaḥ
atha sthūlodayo 'rṇānāṃ bhaṇyate guruṇoditaḥ
ekaikamardhapraharaṃ dine vargāṣṭakodayaḥ
rātrau ca hrāsavṛddhyatra kecidāhurna ke 'pi tu
eṣa vargodayo rātrau divā cāpy ardhayāmagaḥ
prāṇatrayodaśaśatī pañcāśadadhikā ca sā
adhyardhā kila saṃkrāntirvarge varge divāniśoḥ
tadaikye tūdayaścāraśatānāṃ saptaviṃśatiḥ
nava vargāṃstu ye prāhusteṣāṃ prāṇaśatī ravīn
satribhāgaiva saṃkrāntirvarge pratyekamucyate
aharniśaṃ tadaikye tu śatānāṃ śruticakṣuṣī
sthūlo vargodayaḥ so 'yamathārṇodaya ucyate
ekaikavarṇe prāṇānāṃ dviśataṃ ṣoḍaśādhikam
bahiścaṣakaṣaṭtriṃśaddina itthaṃ tathāniśi
śatamaṣṭottaraṃ tatra raudraṃ śāktamathottaram
yāmalasthitiyoge tu rudraśaktyavibhāgitā
dinarātryavibhāge tu dṛgvahnyabdhyasucāraṇāḥ
sapañcamāṃśā nāḍī ca bahirvarṇodayaḥ smṛtaḥ
iti pañcāśikā seyaṃ varṇānāṃ paricarcitā
ekonāṃ ye tu tāmāhustanmataṃ sampracakṣmahe
vedāścārāḥ pañcamāṃśanyūnaṃ cārārdhamekaśaḥ
varṇe 'dhikaṃ taddviguṇamavibhāge divāniśoḥ
sthūlo varṇodayaḥ so 'yaṃ purā sūkṣmo nigadyate
iti kālatattvamuditaṃ śāstramukhāgamanijānubhavasiddham
atha paramarahasyo 'yaṃ cakrāṇāṃ bhaṇyate 'bhyudayaḥ
ityayatnajamākhyātaṃ yatnajaṃ tu nigadyate
bījapiṇḍātmakaṃ sarvaṃ saṃvidaḥ spandanātmatām
vidadhatparasaṃvittāvupāya iti varṇitam
yathāraghaṭṭacakrāgraghaṭīyantraughavāhanam
ekānusaṃdhiyatnena citraṃ yantrodayaṃ bhajet
ekānusaṃdhānabalājjāte mantrodaye 'niśam
tanmantradevatā yatnāttādātmyena prasīdati
khe rasaikākṣi nityotthe tadardhaṃ dvikapiṇḍake
trike sapta sahasrāṇi dviśatītyudayo mataḥ
catuṣke tu sahasrāṇi pañca caiva catuḥśatī
pañcārṇe 'bdhisahasrāṇi triśatī viṃśatistathā
ṣaṭke sahasratritayaṃ ṣaṭśatī codayo bhavet
saptake trisahasraṃ tu ṣaḍaśītyadhikaṃ smṛtam
śataistu saptaviṃśatyā varṇāṣṭakavikalpite
caturviṃśatiśatyā tu navārṇeṣūdayo bhavet
adhiṣaṣṭyekaviṃśatyā śatānāṃ daśavarṇake
ekānnaviṃśatiśataṃ catuḥṣaṣṭiḥ śivārṇake
aṣṭādaśa śatāni syurudayo dvādaśārṇake
trayodaśārṇe dvāṣaṣṭyā śatāni kila ṣoḍaśa
tricatvāriṃśatā pañcadaśeti bhuvanārṇake
caturdaśaśatī khābdhiḥ syātpañcadaśavarṇake
trayodaśaśatī sārdhā ṣoḍaśārṇe tu kathyate
śatadvādaśikā saptadaśārṇe saikasaptatiḥ
aṣṭādaśārṇe vijñeyā śatadvādaśikā budhaiḥ
caturviṃśatisaṃkhyāke cakre navaśatī bhavet
saptaviṃśatisaṃkhyāte tūdayo 'ṣṭaśatātmakaḥ
dvātriṃśake mahācakre ṣaṭśatī pañcasaptatiḥ
dvicaturviṃśake cakre sārdhāṃ śatacatuṣṭayīm
udayaṃ piṇḍayogajñaḥ piṇḍamantreṣu lakṣayet
catuṣpañcāśake cakre śatānāṃ tu catuṣṭayam
saptatriṃśatsahārdhena triśatyaṣṭāṣṭake bhavet
ardhamardhatribhāgaśca ṣaṭṣaṣṭirdviśatī bhavet
ekāśītipade cakre udayaḥ prāṇacāragaḥ
cakre tu ṣaṇṇavatyākhye sapādā dviśatī bhavet
aṣṭottaraśate cakre dviśatastūdayo bhavet
krameṇetthamidaṃ cakraṃ ṣaṭkṛtvo dviguṇaṃ yadā
tato 'pi dviguṇe 'ṣṭāṃśasyārdhamadhyardhamekakam
tato 'pi sūkṣmakuśalair ardhārdhādiprakalpane
bhāgaṣoḍaśakasthityā sūkṣmaścāro 'bhilakṣyate
evaṃ prayatnasaṃruddhaprāṇacārasya yoginaḥ
krameṇa prāṇacārasya grāsa evopajāyate
prāṇagrāsakramāvāptakālasaṃkarṣaṇasthitiḥ
saṃvidekaiva pūrṇā syājjñānabhedavyapohanāt
tathā hi prāṇacārasya navasyānudaye sati
na kālabhedajanito jñānabhedaḥ prakalpate
saṃvedyabhedānna jñānaṃ bhinnaṃ śikharivṛttavat
kālastu bhedakastasya sa tu sūkṣmaḥ kṣaṇo mataḥ
saukṣmyasya cāvadhirjñānaṃ yāvattiṣṭhati sa kṣaṇaḥ
anyathā na sa nirvaktuṃ nipuṇairapi pāryate
jñānaṃ kiyadbhavettāvattadabhāvo na bhāsate
tadabhāvaśca no tāvadyāvattatrākṣavartmani
arthe vātmapradeśe vā na saṃyogavibhāgitā
sā cedudayate spandamayī tatprāṇagā dhruvam
bhavedeva tataḥ prāṇaspandābhāve na sā bhavet
tadabhāvānna vijñānābhāvaḥ saivaṃ tu saiva dhīḥ
na cāsau vastuto dīrghā kālabhedavyapohanāt
vastuto hyata eveyaṃ kālaṃ saṃvinna saṃspṛśet
ata ekaiva saṃvittirnānārūpe tathātathā
vindānā nirvikalpāpi vikalpo bhāvagocare
spandāntaraṃ na yāvattaduditaṃ tāvadeva saḥ
tāvāneko vikalpaḥ syādvividhaṃ vastu kalpayan
ye tvitthaṃ na vidusteṣāṃ vikalpo nopapadyate
sa hyeko na bhavetkaścit trijagatyapi jātucit
śabdārūṣaṇayā jñānaṃ vikalpaḥ kila kathyate
sā ca syātkramikaivetthaṃ kiṃ kathaṃ ko vikalpayet
ghaṭa ityapi neyānsyādvikalpaḥ kā kathā sthitau
na vikalpaśca ko 'pyasti yo mātrāmātraniṣṭhitaḥ
na ca jñānasamūho 'sti teṣāmayugapatsthiteḥ
tenāsaṃgata evaiṣa vyavahāro vikalpajaḥ
tasmātspandāntaraṃ yāvannodiyāttāvadekakam
vijñānaṃ tadvikalpātmadharmakoṭīrapi spṛśet
ekāśītipadodāraśaktyāmarśātmakas tataḥ
vikalpaḥ śivatādāyī pūrvameva nirūpitaḥ
yathā karṇau nartayāmītyevaṃ yatnāttathā bhavet
cakracāragatādyatnāttadvattaccakragaiva dhīḥ
japahomārcanādīnāṃ prāṇasāmyamato vidhiḥ
siddhāmate kuṇḍalinīśaktiḥ prāṇasamonmanā
uktaṃ ca yoginīkaule tadetatparameśinā
padamantrākṣare cakre vibhāgaṃ śaktitattvagam
padeṣu kṛtvā mantrajño japādau phalabhāgbhavet
dvitrisaptāṣṭasaṃkhyātaṃ lopayecchatikodayam
iti śaktisthitā mantrā vidyā vā cakranāyakāḥ
padapiṇḍasvarūpeṇa jñātvā yojyāḥ sadā priye
nityodaye mahātattve udayasthe sadāśive
ayuktāḥ śaktimārge tu na japtāścodayena ye
te na sidhyanti yatnena japtāḥ koṭiśatairapi
mālāmantreṣu sarveṣu mānaso japa ucyate
upāṃśurvā śaktyudayaṃ teṣāṃ na parikalpayet
padamantreṣu sarveṣu yāvattatpadaśaktigam
śakyate satataṃ yuktaistāvajjapyaṃ tu sādhakaiḥ
tāvatī teṣu vai saṃkhyā padeṣu padasaṃjñitā
tāvantamudayaṃ kṛtvā tripadoktyāditaḥ kramāt
dvādaśākhye dvādaśite cakre sārdhaṃ śataṃ bhavet
udayastaddhi sacatuścatvāriṃśacchataṃ bhavet
ṣoḍaśākhye dvādaśite dvānavatyadhike śate
cārārdhena samaṃ proktaṃ śataṃ dvādaśakādhikam
ṣoḍaśākhye ṣoḍaśite bhaveccaturaśītigaḥ
udayo dviśataṃ taddhi ṣaṭpañcāśatsamuttaram
cārāṣṭabhāgāṃstrīnatra kathayantyadhikānbudhāḥ
aṣṭāṣṭake dvādaśite pādārdhaṃ viṃśatiṃ vasūn
udayaḥ saptaśatikā sāṣṭā ṣaṣṭiryato hi saḥ
eṣa cakrodayaḥ proktaḥ sādhakānāṃ hitāvahaḥ
nirudhya mānasīrvṛttīścakre viśrāntimāgataḥ
vyutthāya yāvadviśrāmyettāvaccārodayo hyayam
pūrṇe samudaye tvatra praveśaikātmyanirgamāḥ
traya ityata evoktaḥ siddhau madhyodayo varaḥ
ādyantodayanirmuktā madhyamodayasaṃyutāḥ
mantravidyācakragaṇāḥ siddhibhājo bhavanti hi
mantracakrodayajñastu vidyācakrodayārthavit
kṣipraṃ sidhyediti proktaṃ śrīmaddviṃśatike trike
dvistriścaturvā mātrābhirvidyāṃ vā cakrameva vā
tattvodayayutaṃ nityaṃ pṛthagbhūtaṃ japetsadā
piṇḍākṣarapadairmantramekaikaṃ śaktitattvagam
bahvakṣarastu yo mantro vidyā vā cakrameva vā
śaktisthaṃ naiva taṃ tatra vibhāgastvoṃnamo'ntagaḥ
asmiṃstattvodaye tasmādahorātrastriśastriśaḥ
vibhajyate vibhāgaśca punareva triśastriśaḥ
pūrvodaye tu viśramya dvitīyenollasedyadā
viśeccārdhardhikāyogāt tadoktārdhodayo bhavet
yadā pūrṇodayātmā tu samaḥ kālastrike sphuret
praveśaviśrāntyullāse syātsvatryaṃśodayastadā
etyeṣa kālavibhavaḥ prāṇa eva pratiṣṭhitaḥ
sa spade khe sa taccityāṃ tenāsyāṃ viśvaniṣṭhitiḥ
ataḥ saṃvitpratiṣṭhānau yato viśvalayodayau
śaktyante 'dhvani tatspandāsaṃkhyātā vāstavī tataḥ
uktaṃ śrīmālinītantre gātre yatraiva kutracit
vikāra upajāyeta tattattvaṃ tattvamuttamam
prāṇe pratiṣṭhitaḥ kālastadāviṣṭā ca yattanuḥ
dehe pratiṣṭhitasyāsya tato rūpaṃ nirūpyate
citspandaprāṇavṛttīnāmantyā yā sthūlatā suṣiḥ
sā nāḍīrūpatāmetya dehaṃ saṃtānayedimam
śrīsvacchande 'ta evoktaṃ yathā parṇaṃ svatantubhiḥ
vyāptaṃ tadvattanurdvāradvāribhāvena nāḍibhiḥ
pādāṅguṣṭhādikordhvasthabrahmakuṇḍalikāntagaḥ
kālaḥ samastaścaturaśītāvevāṅguleṣvitaḥ
dvādaśāntāvadhiṃ kiṃcitsūkṣmakālasthitiṃ viduḥ
ṣaṇṇavatyāmadhaḥ ṣaḍdvikramāccāṣṭottaraṃ śatam
atra madhyamasaṃcāriprāṇodayalayāntare
viśve sṛṣṭilayāste tu citrā vāyvantarakramāt
ityeṣa sūkṣmaparimarśanaśīlanīyaścakrodayo 'nubhavaśāstradṛśā mayoktaḥ
deśādhvano 'pyatha samāsavikāsayogātsaṃgīyate vidhirayaṃ śivaśāstradṛṣṭaḥ
vicārito 'yaṃ kālādhvā kriyāśaktimayaḥ prabhoḥ
mūrtivaicitryajastajjo deśādhvātha nirūpyate
adhvā samasta evāyaṃ cinmātre sampratiṣṭhitaḥ
yattatra nahi viśrāntaṃ tan nabhaḥkusumāyate
saṃviddvāreṇa tatsṛṣṭe śūnye dhiyi marutsu ca
nāḍīcakrānucakreṣu barhirdehe 'dhvasaṃsthitiḥ
tatrādhvaivaṃ nirūpyo 'yaṃ yatastatprakriyākramam
anusaṃdadhadeva drāg yogī bhairavatāṃ vrajet
didṛkṣayaiva sarvārthān yadā vyāpyāvatiṣṭhate
tadā kiṃ bahunoktena ityuktaṃ spandaśāsane
jñātvā samastamadhvānaṃ tadīśeṣu vilāpayet
tān dehaprāṇadhīcakre pūrvavad gālayetkramāt
tatsamastaṃ svasaṃvittau sā saṃvidbharitātmikā
upāsyamānā saṃsārasāgarapralayānalaḥ
śrīmahīkṣottare caitānadhveśān gururabravīt
brahmānantātpradhānāntaṃ viṣṇuḥ puṃsaḥ kalāntagam
rudro granthau ca māyāyāmīśaḥ sādākhyagocare
anāśritaḥ śivastasmādvyāptā tadvyāpakaḥ paraḥ
evaṃ śivatvamāpannamiti matvā nyarūpyata
na prakriyāparaṃ jñānamiti svacchandaśāsane
triśiraḥśāsane bodho mūlamadhyāgrakalpitaḥ
ṣaṭtriṃśattattvasaṃrambhaḥ smṛtirbhedavikalpanā
avyāhatavibhāgo 'smibhāvo mūlaṃ tu bodhagam
samastatattvabhāvo 'yaṃ svātmanyevāvibhāgakaḥ
bodhamadhyaṃ bhavetkiṃcidādhārādheyalakṣaṇam
tattvabhedavibhāgena svabhāvasthitilakṣaṇam
bodhāgraṃ tattu vidbodhaṃ nistaraṅgaṃ bṛhatsukham
saṃvidekātmatānītabhūtabhāvapurādikaḥ
avyavacchinnasaṃvittirbhairavaḥ parameśvaraḥ
śrīdevyāyāmale coktaṃ ṣaṭtriṃśattattvasundaram
adhvānaṃ ṣaḍvidhaṃ dhyāyansadyaḥ śivamayo bhavet
yadyapyamuṣya nāthasya saṃvittyanatirekiṇaḥ
pūrṇasyordhvādimadhyāntavyavasthā nāsti vāstavī
tathāpi pratipattṝṇāṃ pratipādayitustathā
svasvarūpānusāreṇa madhyāditvādikalpanāḥ
tataḥ pramātṛsaṃkalpaniyamāt pārthivaṃ viduḥ
tattvaṃ sarvāntarālasthaṃ yatsarvāvaraṇairvṛtam
tadatra pārthive tattve kathyate bhuvanasthitiḥ
netā kaṭāharudrāṇāmanantaḥ kāmasevinām
potārūḍho jalasyāntarmadyapānavighūrṇitaḥ
sa devaṃ bhairavaṃ dhyāyan nāgaiśca parivāritaḥ
kālāgnerbhuvanaṃ cordhve koṭiyojanamucchritam
lokānāṃ bhasmasādbhāvabhayānnordhvaṃ sa vīkṣate
sa ca vyāptāpi viśvasya yasmātpluṣyannimāṃ bhuvam
narakebhyaḥ purā vyaktastenāsau tadadho mataḥ
daśa koṭyo vibhorjvālā tadardhaṃ śūnyamūrdhvataḥ
tadūrdhve narakādhīśāḥ kramādduḥkhaikavedanāḥ
adho madhye tadūrdhve ca sthitā bhedāntarairvṛtāḥ
avīcikumbhīpākākhyarauravāsteṣvanukramāt
ekādaśaikādaśa ca daśetyantaḥ śarāgni tat
pratyekameṣāmekonā koṭirucchritirantaram
lakṣamatra khavedāsyasaṃkhyānāmantarā sthitiḥ
kūṣmāṇḍa ūrdhve lakṣonakoṭisthānastadīśitā
śāstraviruddhācaraṇāt kṛṣṇaṃ ye karma vidadhate
tatra bhīmairlokapuruṣaiḥ pīḍyante bhogaparyantam
ye sakṛdapi parameśaṃ śivamekāgreṇa cetasā śaraṇam
yānti na te narakayujaḥ kṛṣṇaṃ teṣāṃ sukhālpatādāyi
sahasranavakotsedhamekāntaramatha kramāt
pātālāṣṭakamekaikamaṣṭame hāṭakaḥ prabhuḥ
pratilokaṃ niyuktātmā śrīkaṇṭho haṭhato bahūḥ
siddhīrdadātyasāvevaṃ śrīmadrauravaśāsane
vratino ye vikarmasthā niṣiddhācārakāriṇaḥ
dīkṣitā api ye luptasamayā naca kurvate
prāyaścittāṃstathā tatsthā vāmācārasya dūṣakāḥ
devāgnidravyavṛttyaṃśajīvinaścottamasthitāḥ
adhaḥsthagāruḍādyanyamantrasevāparāyaṇāḥ
te hāṭakavibhoragre kiṅkarā vividhātmakāḥ
te tu tatrāpi deveśaṃ bhaktyā cetparyupāsate
tadīśatattve līyante kramācca parame śive
anyathā ye tu vartante tadbhoganiratātmakāḥ
te kālavahnisaṃtāpadīnākrandaparāyaṇāḥ
guṇatattve nilīyante tataḥ sṛṣṭimukhe punaḥ
pātyante mātṛbhirghorayātanaughapurassaram
adhamādhamadeheṣu nijakarmānurūpataḥ
mānuṣānteṣu tatrāpi kecinmantravidaḥ kramāt
mucyante 'nye tu badhyante pūrvakṛtyānusārataḥ
ityeṣa gaṇavṛttānto nāmnā hulahulādinā
proktaṃ bhagavatā śrīmadānandādhikaśāsane
pātālordhve sahasrāṇi viṃśatirbhūkaṭāhakaḥ
siddhātantre tu pātālapṛṣṭhe yakṣīsamāvṛtam
bhadrakālyāḥ puraṃ yatra tābhiḥ krīḍanti sādhakāḥ
tatastamastaptabhūmistataḥśūnyaṃ tato 'hayaḥ
etāni yātanāsthānaṃ gurumantrādidūṣiṇām
tato bhūmyūrdhvato meruḥ sahasrāṇi sa ṣoḍaśa
magnastanmūlavistārastaddvayenordhvavistṛtiḥ
sahasrābdhivasūcchrāyo haimaḥ sarvāmarālayaḥ
madhyordhvādhaḥ samudvṛttaśarāvacaturaśrakaḥ
bhairavīyaṃ ca talliṅgaṃ dharaṇī cāsya pīṭhikā
sarve devā nilīnā hi tatra tatpūjitaṃ sadā
madhye merusabhā dhātustadīśadiśi ketanam
jyotiṣkaśikharaṃ śaṃbhoḥ śrīkaṇṭhāṃśaśca sa prabhuḥ
avaruhya sahasrāṇi manovatyāścaturdaśa
cakravāṭaścaturdikko meruratra tu lokapāḥ
amarāvatikendrasya pūrvasyāṃ dakṣiṇena tām
apsaraḥsiddhasādhyās tāmuttareṇa vināyakāḥ
tejovatī svadiśyagneḥ purī tāṃ paścimena tu
viśvedevā viśvakarmā kramāttadanugāśca ye
yāmyāṃ saṃyamanī tāṃ tu paścimena kramāt sthitāḥ
mātṛnandā svasaṃkhyātā rudrāstatsādhakāstathā
kṛṣṇāṅgārā nirṛtiśca tāṃ pūrveṇa piśācakāḥ
rakṣāṃsi siddhagandharvāstūttareṇottareṇa tām
vāruṇī śuddhavatyākhyā bhūtaugho dakṣiṇena tām
uttareṇottareṇaināṃ vasuvidyādharāḥ kramāt
vāyorgandhavatī tasyā dakṣiṇe kinnarāḥ punaḥ
vīṇāsarasvatī devī nāradastumburustathā
mahodayendorguhyāḥ syuḥ paścime 'syāḥ punaḥ punaḥ
kuberaḥ karmadevāśca tathā tatsādhakā api
yaśasvinī maheśasya tasyāḥ paścimato hariḥ
dakṣiṇe dakṣiṇe brahmāśvinau dhanvantariḥ kramāt
mairave cakravāṭe 'smin evaṃ mukhyāḥ puro 'ṣṭadhā
antarālagatāstvanyāḥ punaḥ ṣaḍviṃśatiḥ smṛtāḥ
iṣṭāpūrtaratāḥ puṇye varṣe ye bhārate narāḥ
te merugāḥ sakṛcchambhuṃ ye vārcanti yathocitam
meroḥ pradakṣiṇāpyodagdikṣu viṣkambhaparvatāḥ
mandaro gandhamādaśca vipulo 'tha supārśvakaḥ
sitapītanīlaraktāste kramātpādaparvatāḥ
etairbhuvamavaṣṭabhya merustiṣṭhati niścalaḥ
caitrarathanandanākhye vaibhrājaṃ pitṛvanaṃ vanānyāhuḥ
raktodamānasasitaṃ bhadraṃ caitaccatuṣṭayaṃ sarasām
vṛkṣāḥ kadambajambvaśvatthanyagrodhakāḥ kramaśaḥ
eṣu ca caturṣvacaleṣu trayaṃ trayaṃ kramaśa etadāmnātam
mervadho lavaṇābdhyantaṃ jambudvīpaḥ samantataḥ
lakṣamātraḥ sa navadhā jāto maryādaparvataiḥ
niṣadho hemakūṭaśca himavāndakṣiṇe trayaḥ
lakṣaṃ sahasranavatistadaśītiriti kramāt
nīlaḥ śvetastriśṛṅgaśca tāvantaḥ savyataḥ punaḥ
meroḥ ṣaḍete maryādācalāḥ pūrvāparāyatāḥ
pūrvato mālyavānpaścādgandhamādanasaṃjñitaḥ
savyottarāyatau tau tu catustriṃśatsahasrakau
aṣṭāvete tato 'pyanyau dvau dvau pūrvādiṣu kramāt
jāṭharaḥ kūṭahimavadyātrajārudhiśṛṅgiṇaḥ
evaṃ sthito vibhāgo 'tra varṣasiddhyai nirūpyate
samantāccakravāṭādho 'narkendu caturaśrakam
sahasranavavistīrṇamilākhyaṃ trimukhāyuṣam
meroḥ paścimato gandhamādo yastasya paścime
ketumālaṃ kulādrīṇāṃ saptakena vibhūṣitam
meroḥ pūrvaṃ mālyavānyo bhadrāśvastasya pūrvataḥ
sahasradaśakāyustatsapañcakulaparvatam
pūrvapaścimataḥ savyottarataśca kramādime
dvātriṃśacca catustriṃśatsahasrāṇi nirūpite
merorudak śṛṅgavānyastadbahiḥ kuruvarṣakam
cāpavannavasāhasramāyustatra trayodaśa
kuruvarṣasyottare 'tha vāyavye 'bdhau kramāccharāḥ
daśa ceti sahasrāṇi dvīpau candro 'tha bhadrakaḥ
yau śvetaśṛṅgiṇau merorvāme madhye hiraṇmayam
tayornavakavistīrṇamāyuś cārdhatrayodaśa
tatra vai vāmataḥ śvetanīlayo ramyako 'ntare
sahasranavavistīrṇamāyurdvādaśa tāni ca
merordakṣiṇato hemaniṣadhau yau tadantare
haryākhyaṃ navasāhasraṃ tatsahasrādhikāyuṣam
tatraiva dakṣiṇe hemahimavaddvitayāntare
kainnaraṃ navasāhasraṃ tatsahasrādhikāyuṣam
tatraiva dakṣiṇe merorhimavānyasya dakṣiṇe
bhārataṃ navasāhasraṃ cāpavatkarmabhogabhūḥ
ilāvṛtaṃ ketubhadraṃ kuruhairaṇyaramyakam
harikinnaravarṣe ca bhogabhūrna tu karmabhūḥ
atra bāhulyataḥ karmabhūbhāvo 'trāpyakarmaṇām
paśūnāṃ karmasaṃskāraḥ syāttādṛgdṛḍhasaṃskṛteḥ
sambhavantyapyasaṃskārā bhārate 'nyatra cāpi hi
dṛḍhaprāktanasaṃskārādīśecchātaḥ śubhāśubham
sthānāntare 'pi karmāsti dṛṣṭaṃ tacca purātane
tatra tretā sadā kālo bhārate tu caturyugam
bhārate navakhaṇḍaṃ ca sāmudreṇāmbhasātra ca
sthalaṃ pañcaśatī tadvajjalaṃ ceti vibhajyate
indraḥ kaśerustāmrābho nāgīyaḥ prāggabhastimān
saumyagāndharvavārāhāḥ kanyākhyaṃ cāsamudrataḥ
kanyādvīpe ca navame dakṣiṇenābdhimadhyagāḥ
upadvīpāḥ ṣaṭ kulādrisaptakena vibhūṣite
aṅgayavamalayaśaṅkuḥ kumudavarāhau ca malayago 'gastya
tatraiva ca trikūṭe laṅkā ṣaḍamī hyupadvīpāḥ
dvīpopadvīpagāḥ prāyo mlecchā nānāvidhā janāḥ
muktākāñcanaratnāḍhyā iti śrīruruśāsane
bhārate yatkṛtaṃ karma kṣapitaṃ vāpyavīcitaḥ
śivāntaṃ tena muktirvā kanyākhye tu viśeṣataḥ
mahākālādikā rudrakoṭiratraiva bhārate
gaṅgādipañcaśatikā janma tenātra durlabham
anyavarṣeṣu paśuvad bhogātkarmātivāhanam
prāpyaṃ manorathātītamapi bhāratajanmanām
nānāvarṇāśramācārasukhaduḥkhavicitratā
kanyādvīpe yatastena karmabhūḥ seyamuttamā
puṃsāṃ sitāsitānyatra kurvatāṃ kila sidhyataḥ
parāparau svarnirayāviti rauravavārtike
evaṃ meroradho jambūrabhito yaḥ sa vistarāt
syāt saptadaśadhā khaṇḍairnavabhistu samāsataḥ
manoḥ svāyaṃbhuvasyāsan sutā daśa tatastrayaḥ
prāvrajannatha jambvākhye rājā yo 'gnīdhranāmakaḥ
tasyābhavannava sutāstato 'yaṃ navakhaṇḍakaḥ
nābhiryo navamastasya naptā bharata ārṣabhiḥ
tasyāṣṭau tanayāḥ sākaṃ kanyayā navamo 'ṃśakaḥ
bhuktaistairnavadhā tasmāllakṣayojanamātrakāt
lakṣaikamātro lavaṇastadbāhye 'sya puro 'drayaḥ
ṛṣabho dundubhirdhūmraḥ kaṅkadroṇendavo hyudak
varāhanandanāśokāḥ paścāt sahabalāhakau
dakṣiṇa cakramainākau vāḍavo 'ntastayoḥ sthitaḥ
abdherdakṣiṇataḥ khākṣisahasrātikramād giriḥ
vidyutvāṃstrisahasrocchridāyāmo 'tra phalāśinaḥ
maladigdhā dīrghakeśaśmaśravo gosadharmakāḥ
nagnāḥ saṃvatsarāśītijīvinastṛṇabhojinaḥ
niryantrāṇi sadā tatra dvārāṇi bilasiddhaye
ityetad gurubhirgītaṃ śrīmadrauravaśāsane
itthaṃ ya eṣa lavaṇasamudraḥ pratipāditaḥ
tadbahiḥ ṣaḍamī dvīpāḥ pratyekaṃ svārṇavairvṛtāḥ
kramadviguṇitāḥ ṣaḍbhirmanuputrairadhiṣṭhitāḥ
śākakuśakrauñcāḥ śalmaligomedhābjamiti ṣaḍdvīpāḥ
kṣīradadhisarpiraikṣavamadirāmadhurāmbukāḥ ṣaḍambudhayaḥ
medhātithirvapuṣmāñjyotiṣmāndyutimatā havī rājā
saṃvara iti śākādiṣu jambudvīpe nyarūpi cāgnīdhraḥ
girisaptakaparikalpitatāvatkhaṇḍāstu pañca śākādyāḥ
puṣkarasaṃjño dvidalo hariyamavaruṇendavo 'tra pūrvādau
tripañcāśacca lakṣāṇi dvikoṭyayutapañcakam
svādvarṇavāntaṃ mervardhād yojananām iyaṃ pramā
saptamajaladherbāhye haimī bhūḥ koṭidaśakamatha lakṣam
ucchrityā vistārādayutaṃ loketarācalaḥ kathitaḥ
lokālokadigaṣṭakasaṃsthaṃ rudrāṣṭakaṃ salokeśam
kevalamityapi kecillokālokāntare ravirna bahiḥ
pitṛdevapathāvasyodagdakṣiṇagau svajātpare vīthyau
bhānoruttaradakṣiṇamayanadvayametadeva kathayanti
sarveṣāmuttaro merurlokālokaśca dakṣiṇaḥ
udayāstamayāvitthaṃ sūryasya paribhāvayet
ardharātro 'marāvatyāṃ yāmyāyāmastameva ca
madhyandinaṃ tadvāruṇyāṃ saumye sūryodayaḥ smṛtaḥ
udayo yo 'marāvatyāṃ so 'rdharātro yamālaye
ke 'staṃ saumye ca madhyāhna itthaṃ sūryagatāgate
pañcatriṃśatkoṭisaṃkhyā lakṣāṇyekonaviṃśatiḥ
catvāriṃśatsahasrāṇi dhvāntaṃ lokācalādbahiḥ
saptasāgaramānastu garbhodākhyaḥ samudrarāṭ
lokālokasya parato yadgarbhe nikhilaiva bhūḥ
siddhātantre 'tra garbhābdhestīre kauśeyasaṃjñitam
maṇḍalaṃ garuḍastatra siddhapakṣasamāvṛtaḥ
krīḍanti parvatāgre te nava cātra kulādrayaḥ
tata uṣṇodakās triṃśannadyaḥ pātālagāstataḥ
caturdiṅnaimirodyānaṃ yoginīsevitaṃ sadā
tato merustato nāgā meghā hemāṇḍakaṃ tataḥ
brahmaṇo 'ṇḍakaṭāhena merorardhena koṭayaḥ
pañcāśadevaṃ daśasu dikṣu bhūrlokasaṃjñitam
paśukhagamṛgatarumānuṣasarīsṛpaiḥ ṣaḍbhireṣa bhūrlokaḥ
vyāptaḥ piśācarakṣogandharvāṇāṃ sayakṣāṇām
vidyābhṛtāṃ ca kiṃ vā bahunā sarvasya bhūtasargasya
abhimānato yatheṣṭaṃ bhogasthānaṃ nivāsaśca
bhuvarlokastathā tvārkāllakṣamekaṃ tadantare
daśa vāyupathāste ca pratyekamayutāntarāḥ
ādyo vāyupathastatra vitataḥ paricarcyate
pañcāśadyojanordhve syādṛtarddhirnāma mārutaḥ
āpyāyakaḥ sa jantūnāṃ tataḥ prācetaso bhavet
pañcāśadyojanādūrdhvaṃ tasmādūrdhvaṃ śatena tu
senānīvāyur atraite mūkameghāstaḍinmucaḥ
ye mahyāḥ krośamātreṇa tiṣṭhanti jalavarṣiṇaḥ
tebhya ūrdhvaṃ śatānmeghā bhekādiprāṇivarṣiṇaḥ
pañcāśadūrdhvamogho 'tra viṣavāripravarṣiṇaḥ
meghāḥ skandodbhavāścānye piśācā oghamārute
tataḥ pañcāśadūrdhvaṃ syurmeghā mārakasaṃjñakāḥ
tatra sthāne mahādevajanmānaste vināyakāḥ
ye haranti kṛtaṃ karma narāṇāmakṛtātmanām
pañcāśadūrdhvaṃ vajrāṅko vāyuratropalāmbudāḥ
vidyādharādhamāścātra vajrāṅke sampratiṣṭhitāḥ
ye vidyāpauruṣe ye ca śmaśānādiprasādhane
mṛtāstatsiddhisiddhāste vajrāṅke maruti sthitāḥ
pañcāśadūrdhvaṃ vajrāṃkādvaidyuto 'śanivarṣiṇaḥ
abdā apsarasaścātra ye ca puṇyakṛto narāḥ
bhṛgau vahnau jale ye ca saṃgrāme cānivartinaḥ
gograhe vadhyamokṣe vā mṛtāste vaidyute sthitāḥ
vaidyutādraivatastāvāṃstatra puṣṭivahāmbudāḥ
ūrdhvaṃ ca rogāmbumucaḥ saṃvartāstadanantare
rocanāñjanabhasmādisiddhāstatraiva raivate
krodhodakamucāṃ sthānaṃ viṣāvartaḥ sa mārutaḥ
pañcāśadūrdhvaṃ tatraiva durdinābdā hutāśajāḥ
vidyādharaviśeṣāśca tathā ye parameśvaram
gāndharveṇa sadārcanti viṣāvarte 'tha te sthitāḥ
viṣāvartācchatādūrdhvaṃ durjayaḥ śvāsasaṃbhavaḥ
brahmaṇo 'tra sthitā meghāḥ pralaye vātakāriṇaḥ
puṣkarābdā vāyugamā gandharvāśca parāvahe
jīmūtameghāstatsaṃjñāstathā vidyādharottamāḥ
ye ca rūpavratā lokā āvahe te pratiṣṭhitāḥ
mahāvahe tvīśakṛtāḥ prajāhitakarāmbudāḥ
mahāparivahe meghāḥ kapālotthā maheśituḥ
mahāparivahānto 'yamṛtarddheḥ prāṅmarutpathaḥ
agnikanyā mātaraśca rudraśaktyā tvadhiṣṭhitāḥ
dvitīye tatpare siddhacāraṇā nijakarmajāḥ
turye devāyudhānyaṣṭau diggajāḥ pañcame punaḥ
ṣaṣṭhe garutmān anyasmin gaṅgānyatra vṛṣo vibhuḥ
dakṣastu navame brahmaśaktyā samadhiniṣṭhitaḥ
daśame vasavo rudrā ādityāśca marutpathe
navayojanasāhasro vigraho 'rkasya maṇḍalam
triguṇaṃ jñānaśaktiḥ sā tapatyarkatayā prabhoḥ
svarlokastu bhuvarlokāddhruvāntaṃ paribhāṣyate
sūryāllakṣeṇa śītāṃśuḥ kriyāśaktiḥ śivasya sā
candrāllakṣeṇa nākṣatraṃ tato lakṣadvayena tu
pratyekaṃ bhaumataḥ sūryasutānte pañcakaṃ viduḥ
saurāllakṣeṇa saptarṣivargastasmāddhruvastathā
brahmaivāpararūpeṇa brahmasthāne dhruvo 'calaḥ
medhībhūto vimānānāṃ sarveṣāmupari dhruvaḥ
atra baddhāni sarvāṇyapyūhyante 'nilamaṇḍale
svassapta mārutaskandhā āmeghādyāḥ pradhānataḥ
itaśca kratuhotrādi kṛtvā jñānavivarjitāḥ
svaryānti tatkṣaye lokaṃ mānuṣyaṃ puṇyaśeṣataḥ
evaṃ bhūmerdhruvāntaṃ syāllakṣāṇi daśa pañca ca
dve koṭī pañca cāśītirlakṣāṇi svargato mahān
mārkaṇḍādyā ṛṣimunisiddhāstatra pratiṣṭhitāḥ
nivartitādhikārāśca devā mahati saṃsthitāḥ
mahāntarāle tatrānye tvadhikārabhujo janāḥ
aṣṭau koṭyo mahallokājjano 'tra kapilādayaḥ
tiṣṭhanti sādhyāstatraiva bahavaḥ sukhabhāginaḥ
janāttapo'rkakoṭyo 'tra sanakādyā mahādhiyaḥ
prajāpatīnāṃ tatrādhikāro brahmātmajanmanām
brahmālayastu tapasaḥ satyaḥ ṣoḍaśa koṭayaḥ
tatra sthitaḥ sa svayambhūrviśvamāviṣkarotyadaḥ
satye vedāstathā cānye karmadhyānena bhāvitāḥ
ānandaniṣṭhāstatrordhve koṭir vairiñcamāsanam
brahmāsanātkoṭiyugmaṃ puraṃ viṣṇornirūpitam
dhyānapūjājapairviṣṇorbhaktā gacchanti tatpadam
vaiṣṇavātsaptakoṭībhirbhuvanaṃ parameśituḥ
rudrasya sṛṣṭisaṃhārakarturbrahmāṇḍavartmani
dīkṣājñānavihīnā ye liṅgārādhanatatparāḥ
te yāntyaṇḍāntare raudraṃ puraṃ nādhaḥ kadācana
tatsthāḥ sarve śivaṃ yānti rudrāḥ śrīkaṇṭhadīkṣitāḥ
adhikārakṣaye sākaṃ rudrakanyāgaṇena te
puraṃ puraṃ ca rudrordhvamuttarottaravṛddhitaḥ
brahmāṇḍādhaśca rudrordhvaṃ daṇḍapāṇeḥ puraṃ sa ca
śivecchayā dṛṇātyaṇḍaṃ mokṣamārgaṃ karoti ca
śarvarudrau bhīmabhavāvugro devo mahānatha
īśāna iti bhūrlokāt sapta lokeśvarāḥ śivāḥ
sthūlairviśeṣairārabdhāḥ sapta lokāḥ pare punaḥ
sūkṣmairiti guruścaiva rurau samyaṅnyarūpayat
ye brahmaṇādisarge svaśarīrānnirmitāḥ prabhūtākhyāḥ
sthūlāḥ pañca viśeṣāḥ saptāmī tanmayā lokāḥ
parato liṅgādhāraiḥ sūkṣmaistanmātrajairmahābhūtaiḥ
lokānāmāvaraṇairviṣṭabhya paraspareṇa gandhādyaiḥ
kālāgnerdaṇḍapāṇyantamaṣṭānavatikoṭayaḥ
ata ūrdhvaṃ kaṭāho 'ṇḍe sa ghanaḥ koṭiyojanam
pañcāśatkoṭayaścordhvaṃ bhūpṛṣṭhādadharaṃ tathā
evaṃ koṭiśataṃ bhūḥ syāt sauvarṇastaṇḍulastataḥ
śatarudrāvadhir huṃphaṭ bhedayettattu duḥśamam
pratidikkaṃ daśa daśetyevaṃ rudraśataṃ bahiḥ
brahmāṇḍādhārakaṃ tacca svaprabhāveṇa sarvataḥ
aṇḍasvarūpaṃ gurubhiścoktaṃ śrīrauravādiṣu
vyakterabhimukhībhūtaḥ pracyutaḥ śaktirūpataḥ
āvāpavān anirbhakto vastupiṇḍo 'ṇḍa ucyate
tamoleśānuviddhasya kapālaṃ sattvamuttaram
rajo'nuviddhaṃ nirmṛṣṭaṃ sattvamasyādharaṃ tamaḥ
vastupiṇḍa iti proktaṃ śivaśaktisamūhabhāk
aṇḍaḥ syāditi tadvyaktau saṃmukhībhāva ucyate
tathāpi śivamagnānāṃ śaktīnāmaṇḍatā bhavet
tadarthaṃ vākyamaparaṃ tā hi na cyutaśaktitaḥ
tanvakṣādau mā prasāṅkṣīdaṇḍateti padāntaram
tanvakṣādiṣu naivāste kasyāpy āvāpanaṃ yataḥ
tanvakṣasamudāyatve kathamekatvamityataḥ
anirbhakta iti proktaṃ sājātyaparidarśakam
vināpi vastupiṇḍākhyapadenaikaikaśo bhavet
tattveṣvaṇḍasvabhāvatvaṃ nanvevamapi kiṃ na tat
guṇatanmātrabhūtaughamaye tattve prasajyate
ucyate vastuśabdena tanvakṣabhuvanātmakam
rūpamuktaṃ yatastena tatsamūho 'ṇḍa ucyate
bhavecca tatsamūhatvaṃ patyurviśvavapurbhṛtaḥ
tadarthaṃ bhedakānyanyānyupāttānīti darśitam
tāvanmātrāsvavasthāsu māyādhīne 'dhvamaṇḍale
mā bhūdaṇḍatvamityāhuranye bhedakayojanam
itthamuktaviriñcāṇḍabhṛto rudrāḥ śataṃ hi yat
teṣāṃ sve patayo rudrā ekādaśa mahārciṣaḥ
ananto 'tha kapālyagnir yamanairṛtakau balaḥ
śīghro nidhīśo vidyeśaḥ śambhuḥ savīrabhadrakaḥ
madhu madhukṛtaḥ kadambaṃ kesarajālāni yadvadāvṛṇate
tadvatte śivarudrā brahmāṇḍamasaṃkhyaparivārāḥ
śarāṣṭaniyutaṃ koṭirityeṣāṃ saṃniveśanam
śrīkaṇṭhādhiṣṭhitāste ca sṛjanti saṃharanti ca
īśvaratvaṃ diviṣadāmiti rauravavārtike
siddhātantre tu hemāṇḍācchatakoṭer bahiḥ śatam
aṇḍānāṃ kramaśo dvidviguṇaṃ rūpyādiyojitam
teṣu krameṇa brahmāṇaḥ saṃsyurdviguṇajīvitāḥ
kṣīyante kramaśaste ca tadante tattvamammayam
dharāto 'tra jalādi syāduttarottarataḥ kramāt
daśadhāhaṃkṛtāntaṃ dhīstasyāḥ syācchatadhā tataḥ
sahasradhā vyaktamataḥ pauṃsnaṃ daśasahasradhā
niyatirlakṣadhā tasmāttasyāstu daśalakṣadhā
kalāntaṃ koṭidhā tasmānmāyā viddaśakoṭidhā
īśvaraḥ śatakoṭiḥ syāttasmātkoṭisahasradhā
sādākhyaṃ vyaśnute tacca śaktirvṛndena saṃkhyayā
vyāpinī sarvamadhvānaṃ vyāpya devī vyavasthitā
aprameyaṃ tataḥ śuddhaṃ śivatattvaṃ paraṃ viduḥ
jalādeḥ śivatattvāntaṃ na dṛṣṭaṃ kenacicchivāt
ṛte tataḥ śivajñānaṃ paramaṃ mokṣakāraṇam
tathā cāha mahādevaḥ śrīmatsvacchandaśāsane
nānyathā mokṣamāyāti paśurjñānaśatairapi
śivajñānaṃ na bhavati dīkṣām aprāpya śāṅkarīm
prāktanī pārameśī sā pauruṣeyī ca sā punaḥ
śatarudrordhvato bhadrakālyā nīlaprabhaṃ jayam
na yajñadānatapasā prāpyaṃ kālyāḥ puraṃ jayam
tadbhaktāstatra gacchanti tanmaṇḍalasudīkṣitāḥ
nirbījadīkṣayā mokṣaṃ dadāti parameśvarī
vidyeśāvaraṇe dīkṣāṃ yāvatīṃ kurute nṛṇām
tāvatīṃ gatimāyānti bhuvane 'tra niveśitāḥ
tataḥ koṭyā vīrabhadro yugāntāgnisamaprabhaḥ
vijayākhyaṃ puraṃ cāsya ye smaranto maheśvaram
jaleṣu maruṣu cāgnau śiraśchedena vā mṛtāḥ
te yānti bodhamaiśānaṃ vīrabhadraṃ mahādyutim
vairabhadrordhvataḥ koṭirviṣkambhādvistṛtaṃ tridhā
rudrāṇḍaṃ sālilaṃ tvaṇḍaṃ śakracāpākṛti sthitam
ā vīrabhadrabhuvanādbhadrakālyālayāttathā
trayodaśabhiranyaiśca bhuvanairupaśobhitam
tato bhuvaḥ sahādreḥ pūrgandhatanmātradhāraṇāt
mṛtā gacchanti tāṃ bhūmiṃ dharitryāḥ paramāṃ budhāḥ
abdheḥ puraṃ tatastvāpyaṃ rasatanmātradhāraṇāt
tataḥ śriyaḥ puraṃ rudrakrīḍāvataraṇeṣvatha
prayāgādau śrīgirau ca viśeṣānmaraṇena tat
sārasvataṃ puraṃ tasmācchabdabrahmavidāṃ padam
rudrocitāstā mukhyatvādrudrebhyo 'nyāstathā sthitāḥ
pureṣu bahudhā gaṅgā devādau śrīḥ sarasvatī
lakulādyamareśāntā aṣṭāvapsu surādhipāḥ
tatastu taijasaṃ tattvaṃ śivāgneratra saṃsthitiḥ
te cainaṃ vahnimāyānti vāhnīṃ ye dhāraṇāṃ śritāḥ
bhairavādiharīndvantaṃ taijase nāyakāṣṭakam
prāṇasya bhuvanaṃ vāyordaśadhā daśadhā tu tat
dhyātvā tyaktvātha vā prāṇān kṛtvā tatraiva dhāraṇām
taṃ viśanti mahātmāno vāyubhūtāḥ khamūrtayaḥ
bhīmādigayaparyantamaṣṭakaṃ vāyutattvagam
khatattve bhuvanaṃ vyomnaḥ prāpyaṃ tadvyomadhāraṇāt
vastrāpadāntaṃ sthāṇvādi vyomatattve surāṣṭakam
adīkṣitā ye bhūteṣu śivatattvābhimāninaḥ
jñānahīnā api prauḍhadhāraṇāste 'ṇḍato bahiḥ
dharābdhitejo'nilakhapuragā dīkṣitāśca vā
tāvatsaṃskārayogārthaṃ na paraṃ padamīhitum
tathāvidhāvatāreṣu mṛtāścāyataneṣu ye
tatpadaṃ te samāsādya kramādyānti śivātmatām
punaḥ punaridaṃ coktaṃ śrīmaddevyākhyayāmale
śrīkāmikāyāṃ kaśmīravarṇane coktavānvibhuḥ
sureśvarīmahādhāmni ye mriyante ca tatpure
brāhmaṇādyāḥ saṅkarāntāḥ paśavaḥ sthāvarāntagāḥ
rudrajātaya evaite ityāha bhagavāñchivaḥ
ākāśāvaraṇādūrdhvamahaṅkārādadhaḥ priye
tanmātrādimano'ntānāṃ purāṇi śivaśāsane
pañcavarṇayutaṃ gandhatanmātramaṇḍalaṃ mahat
ācchādya yojanānekakoṭibhiḥ sthitamantarā
evaṃ rasādimātrāṇāṃ maṇḍalāni svavarṇataḥ
śarvo bhavaḥ paśupatirīśo bhīma iti kramāt
tanmātreśā yadicchātaḥ śabdādyāḥ khādikāriṇaḥ
tataḥ sūryenduvedānāṃ maṇḍalāni vibhurmahān
ugraścetyeṣu patayastebhyo 'rkendū sayājakau
ityaṣṭau tanavaḥ śaṃbhoryāḥ parāḥ parikīrtitāḥ
aparā brahmaṇo 'ṇḍe tā vyāpya sarvaṃ vyavasthitāḥ
kalpe kalpe prasūyante dharādyāstābhya eva tu
tato vāgādikarmākṣayuktaṃ karaṇamaṇḍalam
agnīndraviṣṇumitrāḥ sabrahmāṇasteṣu nāyakāḥ
prakāśamaṇḍalaṃ tasmācchrutaṃ buddhyakṣapañcakam
digvidyudarkavaruṇabhuvaḥ śrotrādidevatāḥ
prakāśamaṇḍalādūrdhvaṃ sthitaṃ pañcārthamaṇḍalam
manomaṇḍalametasmāt somenādhiṣṭhitaṃ yataḥ
bāhyadeveṣvadhiṣṭhātā sāmyaiśvaryasukhātmakaḥ
manodevastato divyaḥ somo vibhurudīritaḥ
tato 'pi sakalākṣāṇāṃ yonerbuddhyakṣajanmanaḥ
sthūlādicchagalāntāṣṭayuktaṃ cāhaṅkṛteḥ puram
buddhitattvaṃ tato devayonyaṣṭakapurādhipam
paiśācaprabhṛtibrāhmaparyantaṃ tacca kīrtitam
etāni devayonīnāṃ sthānānyeva purāṇyataḥ
avatīryātmajanmānaṃ dhyāyantaḥ sambhavanti te
parameśaniyogācca codyamānāśca māyayā
niyāmitā niyatyā ca brahmaṇo 'vyaktajanmanaḥ
vyajyante tena sargādau nāmarūpairanekadhā
svāṃśenaiva mahātmāno na tyajanti svaketanam
uktaṃ ca śivatanāvidam adhikārapadasthitena guruṇā naḥ
aṣṭānāṃ devānāṃ śaktyāvirbhāvayonayo hyetāḥ
tanubhogāḥ punareṣāmadhaḥ prabhūtātmakāḥ proktāḥ
catvāriṃśattulyopabhogadeśādhikāni bhuvanāni
sādhanabhedātkevalamaṣṭakapañcakatayoktāni
etāni bhaktiyogaprāṇatyāgādigamyāni
teṣūmāpatireva prabhuḥ svatantrendriyo vikaraṇātmā
taratamayogena tato 'pi devayonyaṣṭakaṃ lakṣyaṃ tu
lokānāmakṣāṇi ca viṣayaparicchittikaraṇāni
gandhādermahadantādekādhikyena jātamaiśvaryam
aṇimādyātmakamasminpaiśācādye viriñcānte
jñātvaivaṃ śodhayedbuddhiṃ sārdhaṃ puryaṣṭakendriyaiḥ
krodheśāṣṭakamānīlaṃ saṃvartādyaṃ tato viduḥ
tejo'ṣṭakaṃ balādhyakṣaprabhṛtikrodhanāṣṭakāt
akṛtādi tato buddhau yogāṣṭakamudāhṛtam
svacchandaśāsane tattu mūle śrīpūrvaśāsane
yogāṣṭakapade yattu some śraikaṇṭhameva ca
tato māyāpuraṃ bhūyaḥ śrīkaṇṭhasya ca kathyate
tena dvitīyaṃ bhuvanaṃ tayoḥ pratyekamucyate
tatra māyāpuraṃ devyā yayā viśvamadhiṣṭhitam
pratikalpaṃ nāmabhedairbhaṇyate sā maheśvarī
umāpateḥ puraṃ paścānmātṛbhiḥ parivāritam
śrīkaṇṭha eva parayā mūrtyomāpatirucyate
brāhmyaiśī skandajā hārī vārāhyaindrī saviccikā
pītā śuklā pītanīle nīlā śuklāruṇā kramāt
agnīśasaumyayāmyāpyapūrvanairṛtagāstu tāḥ
aṃśena mānuṣe loke dhātrā tā hyavatāritāḥ
svacchandāstāḥ parāścānyāḥ pare vyomni vyavasthitāḥ
svacchandaṃ tā niṣevante saptadheyamumā yataḥ
umāpatipurasyordhvaṃ sthitaṃ mūrtyaṣṭakaṃ param
śarvādikaṃ yasya sṛṣṭirdharādyā yājakāntataḥ
tābhya īśānamūrtiryā sā merau sampratiṣṭhitā
śrīkaṇṭhaḥ sphaṭikādrau sā vyāptā tanvaṣṭakairjagat
ye yogaṃ saguṇaṃ śambhoḥ saṃyatāḥ paryupāsate
tanmaṇḍalaṃ vā dṛṣṭvaiva muktadvaitā hṛtatrayāḥ
guṇānām ādharauttaryācchuddhāśuddhatvasaṃsthiteḥ
tāratamyācca yogasya bhedātphalavicitratā
tato bhogaphalāvāptibhedādbhedo 'yamucyate
mūrtyaṣṭakopariṣṭāttu suśivā dvādaśoditāḥ
vāmādyekaśivāntāste kuṅkumābhāḥ sutejasaḥ
tadūrdhvaṃ vīrabhadrākhyo maṇḍalādhipatiḥ sthitaḥ
yattatsāyujyam āpannaḥ sa tena saha modate
tato 'pyaṅguṣṭhamātrāntaṃ mahādevāṣṭakaṃ bhavet
buddhitattvamidaṃ proktaṃ devayonyaṣṭakāditaḥ
mahādevāṣṭakānte tad yogāṣṭakamihoditam
tatra śraikaṇṭhamuktaṃ yat tasyaivomāpatistathā
mūrtayaḥ suśivā vīro mahādevāṣṭakaṃ vapuḥ
upariṣṭāddhiyo 'dhaśca prakṛterguṇasaṃjñitam
tattvaṃ tatra tu saṃkṣubdhā guṇāḥ prasuvate dhiyam
na vaiṣamyam anāpannaṃ kāraṇaṃ kāryasūtaye
guṇasāmyātmikā tena prakṛtiḥ kāraṇaṃ bhavet
nanvevaṃ sāpi saṃkṣobhaṃ vinā tānviṣamānguṇān
kathaṃ suvīta tatrādye kṣobhe syādanavasthitiḥ
sāṃkhyasya doṣa evāyaṃ yadi vā tena te guṇāḥ
avyaktamiṣṭāḥ sāmyaṃ tu saṅgamātraṃ na cetarat
asmākaṃ tu svatantreśatathecchākṣobhasaṃgatam
avyaktaṃ buddhitattvasya kāraṇaṃ kṣobhitā guṇāḥ
nanu tattveśvarecchāto yaḥ kṣobhaḥ prakṛteḥ purā
tadeva buddhitattvaṃ syāt kimanyaiḥ kalpitairguṇaiḥ
naitatkāraṇatārūpaparāmarśāvarodhi yat
kṣobhāntaraṃ tataḥ kāryaṃ bījocchūnāṅkurādivat
kramāttamorajaḥsattve gurūṇāṃ paṅktayaḥ sthitāḥ
tisro dvātriṃśadekātastriṃśadapyekaviṃśatiḥ
svajñanayogabalataḥ krīḍanto daiśikottamāḥ
trinetrāḥ pāśanirmuktāste 'trānugrahakāriṇaḥ
buddheśca guṇaparyantamubhe saptādhike śate
rudrāṇāṃ bhuvanānāṃ ca mukhyato 'nye tadantare
yogāṣṭakaṃ guṇaskandhe proktaṃ śivatanau punaḥ
yonīratītya gauṇe skandhe syuryogadātāraḥ
akṛtakṛtavibhuviriñcā harirguhaḥ kramavaśāttato devī
karaṇānyaṇimādiguṇāḥ kāryāṇi pratyayaprapañcaśca
avyaktādutpannā guṇāśca sattvādayo 'mīṣām
dharmajñānavirāgānaiśvaryaṃ tatphalāni vividhāni
yacchanti guṇebhyo 'mī puruṣebhyo yogadātāraḥ
tebhyaḥ parato bhuvanaṃ sattvādiguṇāsanasya devasya
sakalajagadekamāturbhartuḥ śrīkaṇṭhanāthasya
yenomāguhanīlabrahmaṛbhukṣakṛtākṛtādibhuvaneṣu
graharūpiṇyā śaktyā prābhvyādhiṣṭhāni bhūtāni
upasaṃjihīrṣuriha yaścaturānanapaṅkajaṃ samāviśya
dagdhvā caturo lokāñjanalokānnirmiṇoti punaḥ
yasyecchātaḥ sattvādiguṇaśarīrā visṛjati rudrāṇī
anukalpo rudrāṇyā vedī tatrejyate 'nukalpena
paśupatirindropendraviriñcairatha tadupalambhato devaiḥ
gandharvayakṣarākṣasapitṛmunibhiścitritāstathā yāgāḥ
guṇānāṃ yatparaṃ sāmyaṃ tadavyaktaṃ guṇordhvataḥ
krodheśacaṇḍasaṃvartā jyotiḥpiṅgalasūrakau
pañcāntakaikavīrau ca śikhodaścāṣṭa tatra te
gahanaṃ puruṣanidhānaṃ prakṛtirmūlaṃ pradhānamavyaktam
guṇakāraṇamityete māyāprabhavasya paryāyāḥ
yāvantaḥ kṣetrajñāḥ sahajāgantukamalopadigdhacitaḥ
te sarve 'tra vinihitā rudrāśca tadutthabhogabhujaḥ
mūḍhavivṛttavilīnaiḥ karaṇaiḥ kecittu vikaraṇakāḥ
akṛtādhiṣṭhānatayā kṛtyāśaktāni mūḍhāni
pratiniyataviṣayabhāñji sphuṭāni śāstre vivṛttāni
bhagnāni mahāpralaye sṛṣṭau notpāditāni līnāni
icchādhīnāni punarvikaraṇasaṃjñāni kāryamapyevam
puṃstattve tuṣṭinavakaṃ siddhayo 'ṣṭau ca tatpuraḥ
tāvatya evāṇimādibhuvanāṣṭakameva ca
atattve tattvabuddhyā yaḥ santoṣastuṣṭiratra sā
heye 'pyādeyadhīḥ siddhiḥ tathā coktaṃ hi kāpilaiḥ
ādhyātmikāścatasraḥ prakṛtyupādānakālabhāgyākhyāḥ
pañca viṣayoparamato 'rjanarakṣāsaṅgasaṃkṣayavighātaiḥ
ūhaḥ śabdo 'dhyayanaṃ duḥkhavighātāstrayaḥ suhṛtprāptiḥ
dānaṃ ca siddhayo 'ṣṭau siddheḥ pūrvo 'ṅkuśastrividhaḥ
aṇimādyūrdhvatastisraḥ paṅktayo guruśiṣyagāḥ
tatrāpi triguṇacchāyāyogāt tritvamudāhṛtam
nāḍīvidyāṣṭakaṃ cordhvaṃ paṅktīnāṃ syādiḍādikam
puṃsi nādamayī śaktiḥ prasarākhyā ca yatsthitā
na hyakartā pumānkartuḥ kāraṇatvaṃ ca saṃsthitam
akartaryapi vā puṃsi sahakāritayā sthite
śeṣakāryātmataiṣṭavyānyathā satkāryahānitaḥ
tasmāttathāvidhe kārye yā śaktiḥ puruṣasya sā
tāvanti rūpāṇyādāya pūrṇatāmadhigacchati
nāḍyaṣṭakordhve kathitaṃ vigrahāṣṭakamucyate
kāryaṃ heturduḥkhaṃ sukhaṃ ca vijñānasādhyakaraṇāni
sādhanamiti vigrahatāyugaṣṭakaṃ bhavati puṃstattve
bhuvanaṃ dehadharmāṇāṃ daśānāṃ vigrahāṣṭakāt
ahiṃsā satyamasteyaṃ brahmākalkākrudho guroḥ
śuśrūṣāśaucasantoṣā ṛjuteti daśoditāḥ
puṃstattva eva gandhāntaṃ sthitaṃ ṣoḍaśakaṃ punaḥ
ārabhya dehapāśākhyaṃ puraṃ buddhiguṇāstataḥ
tatraivāṣṭāvahaṃkārastridhā kāmādikāstathā
pāśā āgantukagāṇeśavaidyeśvarabheditāḥ
trividhāste sthitāḥ puṃsi mokṣamārgoparodhakāḥ
yatkiṃcitparamādvaitasaṃvitsvātantryasundarāt
parācchivāduktarūpādanyattatpāśa ucyate
tadevaṃ puṃstvamāpanne pūrṇe 'pi parameśvare
tatsvarūpāparijñānaṃ citraṃ hi puruṣāstataḥ
uktānuktāstu ye pāśāḥ paratantroktalakṣaṇāḥ
te puṃsi sarve tāṃstatra śodhayanmucyate bhavāt
puṃsa ūrdhvaṃ tu niyatistatrasthāḥ śaṃkarā daśa
hemābhāḥ susitāḥ kālatattve tu daśa te śivāḥ
koṭiḥ ṣoḍaśasāhasraṃ pratyekaṃ parivāriṇaḥ
rāge vīreśabhuvanaṃ gurvantevāsināṃ puram
puraṃ cāśuddhavidyāyāṃ syācchaktinavakojjvalam
manonmanyantagāstāśca vāmādyāḥ parikīrtitāḥ
kalāyāṃ syānmahādevatrayasya puramuttamam
tato māyā tripuṭikā mukhyato 'nantakoṭibhiḥ
ākrāntā sā bhagabilaiḥ proktaṃ śaivyāṃ tanau punaḥ
aṅguṣṭhamātraparyantaṃ mahādevāṣṭakaṃ niśi
cakrāṣṭakādhipatyena tathā śrīmālinīmate
vāmādyāḥ puruṣādau ye proktāḥ śrīpūrvaśāsane
te māyātattva evoktāstanau śaivyāmanantataḥ
kapālavratinaḥ svāṅgahotāraḥ kaṣṭatāpasāḥ
sarvābhayāḥ khaḍgadhārāvratāstattattvavedinaḥ
kramāttattattvamāyānti yatreśo 'nanta ucyate
uktaṃ ca tasya parataḥ sthānamanantādhipasya devasya
sthitivilayasargakarturguhābhagadvārapālasya
dharmānaṇimādiguṇāñjñānāni tapaḥsukhāni yogāṃśca
māyābilātpradatte puṃsāṃ niṣkṛṣya niṣkṛṣya
tacchaktīddhasvabalā guhādhikārāndhakāraguṇadīpāḥ
sarve 'nantapramukhā dīpyante śatabhavapramukhāntāḥ
so 'vyaktamadhiṣṭhāya prakaroti jaganniyogataḥ śambhoḥ
śuddhāśuddhasroto'dhikārahetuḥ śivo yasmāt
śivaguṇayoge tasmin mahati pade ye pratiṣṭhitāḥ prathamam
te 'nantāderjagataḥ sargasthitivilayakartāraḥ
māyābilamidamuktaṃ paratastu guhā jagadyoniḥ
utpattyā teṣvasyāḥ patiśaktikṣobhamanuvidhīyamāneṣu
yonivivareṣu nānākāmasamṛddheṣu bhagasaṃjñā
kāmayate patirenāmicchānuvidhāyinīṃ yadā devīm
pratibhagamavyaktādyāḥ prajāstadāsyāḥ prajāyante
teṣāmatisūkṣmāṇāmetāvattvaṃ na varṇyate vidhiṣu
avavarakāṇyekasmin yadvatsāle bahūni baddhāni
yonibilānyekasmiṃstadvanmāyāśiraḥsāle
māyāpaṭalaiḥ sūkṣmaiḥ kuḍyaiḥ pihitāḥ parasparamadṛśyāḥ
nivasanti tatra rudrāḥ sukhinaḥ pratibilamasaṃkhyātāḥ
sthāne sāyujyagatāḥ sāmīpyagatāḥ pare salokasthāḥ
pratibhuvanamevamayaṃ nivāsināṃ gurubhiruddiṣṭaḥ
api sarvasiddhavācaḥ kṣīyerandīrghakālamudgīrṇāḥ
na punaryonyānantyāducyante srotasāṃ saṃkhyāḥ
tasmānnirayādyekaṃ yatproktaṃ dvārapālaparyantam
srotastenānyānyapi tulyavidhānāni vedyāni
avyaktakale guhayā prakṛtikalābhyāṃ vikāra ātmīyaḥ
otaḥ proto vyāptaḥ kalitaḥ pūrṇaḥ parikṣiptaḥ
madhye puṭatrayaṃ tasyā rudrāḥ ṣaḍadhare 'ntare
eka ūrdhve ca pañceti dvādaśaite nirūpitāḥ
gahanāsādhyau hariharadaśeśvarau trikalagopatī ṣaḍime
madhye 'nantaḥ kṣemo dvijeśavidyeśaviśvaśivāḥ
iti pañca teṣu pañcasu ṣaṭsu ca puṭageṣu tatparāvṛttyā
parivartate sthitiḥ kila devo 'nantastu sarvathā madhye
ūrdhvādharagakapālakapuṭaṣaṭkayugena tatparāvṛttyā
madhyato 'ṣṭābhirdiksthairvyāpto granthir mataṅgaśāstroktaḥ
śrīsāraśāsane punareṣā ṣaṭpuṭatayā vinirdiṣṭā
granthyākhyamidaṃ tattvaṃ māyākāryaṃ tato māyā
māyātattvaṃ vibhu kila gahanamarūpaṃ samastavilayapadam
tatra na bhuvanavibhāgo yukto granthāvasau tasmāt
māyātattvādhipatiḥ so 'nantaḥ samuditānvicāryāṇūn
yugapatkṣobhayati niśāṃ sā sūte saṃpuṭairanantaiḥ svaiḥ
tena kalādidharāntaṃ yaduktamāvaraṇajālamakhilaṃ tat
niḥsaṃkhyaṃ ca vicitraṃ māyaivaikā tvabhinneyam
uktaṃ śrīpūrvaśāstre ca dharāvyaktātmakaṃ dvayam
asaṃkhyātaṃ niśāśaktisaṃjñaṃ tvekasvarūpakam
pāśāḥ puroktāḥ praṇavāḥ pañca mānāṣṭakaṃ muneḥ
kulaṃ yoniśca vāgīśī yasyāṃ jāto na jāyate
dīkṣākāle 'dharādhvasthaśuddhau yaccādharādhvagam
anantasya samīpe tu tatsarvaṃ pariniṣṭhitam
sādhyo dātā damano dhyāno bhasmeti bindavaḥ pañca
pañcārthaguhyarudrāṅkuśahṛdayalakṣaṇaṃ ca savyūham
ākarṣādarśau cetyaṣṭakametatpramāṇānām
aluptavibhavāḥ sarve māyātattvādhikāriṇaḥ
māyāmayaśarīrāste bhogaṃ svaṃ paribhuñjate
pralayānte hyanantena saṃhṛtāste tvaharmukhe
anyānantaprasādena vibudhā api taṃ param
suptabuddhaṃ manyamānāḥ svatantrammanyatājaḍāḥ
svātmānameva jānanti hetuṃ māyāntarālagāḥ
ataḥ paraṃ sthitā māyā devī jantuvimohinī
devadevasya sā śaktiratidurghaṭakāritā
nirvairaparipanthinyā tayā bhramitabuddhayaḥ
idaṃ tattvamidaṃ neti vivadantīha vādinaḥ
gurudevāgniśāstreṣu ye na bhaktā narādhamāḥ
satpathaṃ tānparityājya sotpathaṃ nayati dhruvam
asadyuktivicārajñāñchuṣkatarkāvalambinaḥ
bhramayatyeva tānmāyā hyamokṣe mokṣalipsayā
śivadīkṣāsinā chinnā śivajñānāsinā tathā
na prarohetpunarnānyo hetustacchedanaṃ prati
mahāmāyordhvataḥ śuddhā mahāvidyātha mātṛkā
vāgīśvarī ca tatrasthaṃ vāmādinavasatpuram
vāmā jyeṣṭhā raudrī kālī kalavikaraṇībalavikārike tathā
mathanī damanī manonmanī ca tridṛśaḥ pītāḥ samastāstāḥ
saptakoṭyo mukhyamantrā vidyātattve 'tra saṃsthitāḥ
ekaikārbudalakṣāṃśāḥ padmākārapurā iha
vidyārājñyastriguṇyādyāḥ sapta saptārbudeśvarāḥ
vidyātattvordhvamaiśaṃ tu tattvaṃ tatra kramordhvagam
śikhaṇḍyādyamanantāntaṃ purāṣṭakayutaṃ puram
śikhaṇḍī śrīgalo mūrtirekanetraikarudrakau
śivottamaḥ sūkṣmarudro 'nanto vidyeśvarāṣṭakam
kramādūrdhvordhvasaṃsthānaṃ saptānāṃ nāyako vibhuḥ
ananta eva dhyeyaśca pūjyaś cāpy uttarottaraḥ
mukhyamantreśvarāṇāṃ yat sārdhaṃ koṭitrayaṃ sthitam
tannāyakā ime tena vidyeśāścakravartinaḥ
uktaṃ ca gurubhiritthaṃ śivatanvādyeṣu śāsaneṣvetat
bhagabilaśatakalitaguhāmūrdhāsanago 'ṣṭaśaktiyugdevaḥ
gahanādyaṃ nirayāntaṃ sṛjati ca rudrāṃśca viniyuṅkte
uddharati manonmanyā puṃsasteṣveva bhavati madhyasthaḥ
te tenodastacitaḥ paratattvālocane 'bhiniviśante
sa punaradhaḥ pathavartiṣvadhikṛta evāṇuṣu śivena
avasitapativiniyogaḥ sārdhamanekātmamantrakoṭībhiḥ
nirvātyanantanāthastaddhāmāviśati sūkṣmarudrastu
anugṛhyāṇumapūrvaṃ sthāpayati patiḥ śikhaṇḍinaḥ sthāne
ityaṣṭau paripāṭyā yāvaddhāmāni yāti gururekaḥ
tāvadasaṃkhyātānāṃ jantūnāṃ nirvṛtiṃ kurute
te 'ṣṭāvapi śaktyaṣṭakayogāmalajalaruhāsanāsīnāḥ
ālokayanti devaṃ hṛdayasthaṃ kāraṇaṃ paramam
taṃ bhagavantamanantaṃ dhyāyantaḥ svahṛdi kāraṇaṃ śāntam
saptānudhyāyantyapi mantrāṇāṃ koṭayaḥ śuddhāḥ
māyādiravīcyanto bhavastvanantādirucyate 'pyabhavaḥ
śivaśuddhaguṇādhīkārāntaḥ so 'pyeṣa heyaśca
atrāpi yato dṛṣṭānugrāhyāṇāṃ niyojyatā śaivī
iṣṭā ca tannivṛttirhyabhavastvadhare na bhūyate yasmāt
patyur apasarpati yataḥ kāraṇatā kāryatā ca siddhebhyaḥ
kañcukavacchivasiddhau tāvatibhavasaṃjñayātimadhyasthau
dharmajñānavirāgaiśyacatuṣṭayapuraṃ tu yat
rūpāvaraṇasaṃjñaṃ tattattve 'smin aiśvare viduḥ
vāmā jyeṣṭhā ca raudrīti bhuvanatrayaśobhitam
sūkṣmāvaraṇamākhyātamīśatattve gurūttamaiḥ
aiśātsādāśivaṃ jñānakriyāyugalamaṇḍitam
śuddhāvaraṇamityāhuruktā śuddhāvṛteḥ param
vidyāvṛtistato bhāvābhāvaśaktidvayojjvalā
śaktyāvṛtiḥ pramāṇākhyā tataḥ śāstre nirūpitā
śaktyāvṛtestu tejasvidhruveśābhyām alaṃkṛtam
tejasvyāvaraṇaṃ vedapurā mānāvṛtistataḥ
mānāvṛteḥ suśuddhāvṛtpuratritayaśobhitā
suśuddhāvaraṇādūrdhvaṃ śaivamekapuraṃ bhavet
śivāvṛterūrdhvamāhurmokṣāvaraṇasaṃjñitam
asyāṃ mokṣāvṛtau rudrā ekādaśa nirūpitāḥ
mokṣāvaraṇatastvekapuramāvaraṇaṃ dhruvam
ūrdhve dhruvāvṛtericchāvaraṇaṃ tatra te śivāḥ
īśvarecchāgṛhāntasthāstatpuraṃ caikamucyate
icchāvṛteḥ prabuddhākhyaṃ digrudrāṣṭakacarcitam
prabuddhāvaraṇādūrdhvaṃ samayāvaraṇaṃ mahat
bhuvanaiḥ pañcabhirgarbhīkṛtānantasamāvṛti
sāmayāt sauśivaṃ tatra sādākhyaṃ bhuvanaṃ mahat
tasminsadāśivo devastasya savyāpasavyayoḥ
jñānakriye parecchā tu śaktirutsaṅgagāminī
sṛṣṭyādipañcakṛtyāni kurute sa tayecchayā
pañca brahmāṇyaṅgaṣaṭkaṃ sakalādyaṣṭakaṃ śivāḥ
daśāṣṭādaśa rudrāśca taireva suśivo vṛtaḥ
sadyo vāmāghorau puruṣeśau brahmapañcakaṃ hṛdayam
mūrdhaśikhāvarmadṛgastramaṅgāni ṣaṭ prāhuḥ
sakalākalaśūnyaiḥ saha kalāḍhyakham alaṃkṛte kṣapaṇamantyam
kaṇṭhyauṣṭhyamaṣṭamaṃ kila sakalāṣṭakametadāmnātam
oṃ kāraśivau dīpto hetvīśadaśeśakau suśivakālau
sūkṣmasutejaḥśarvāḥ śivāḥ daśaite 'tra pūrvādeḥ
vijayo niḥśvāsaśca svāyambhuvo vahnivīrarauravakāḥ
mukuṭavisarendubinduprodgītā lalitasiddharudrau ca
santānaśivau parakiraṇapārameśā iti smṛtā rudrāḥ
sarveṣāmeteṣāṃ jñānāni viduḥ svatulyanāmāni
mantramunikoṭiparivṛtamatha vibhuvāmādirudratacchaktiyutam
tārādiśaktijuṣṭaṃ suśivāsanam atisitakajam asaṃkhyadalam
yaḥ śaktirudravargaḥ parivāre viṣṭare ca suśivasya
pratyekamasya nijanijaparivāre parārdhakoṭayo 'saṃkhyāḥ
māyāmalanirmuktāḥ kevalamadhikāramātrasaṃrūḍhāḥ
suśivāvaraṇe rudrāḥ sarvajñāḥ sarvaśaktisampūrṇāḥ
adhikārabandhavilaye śāntāḥ śivarūpiṇaḥ punarbhavinaḥ
ūrdhve bindvāvṛtirdīptā tatra tatra padmaṃ śaśiprabham
śāntyatītaḥ śivastatra tacchaktyutsaṅgabhūṣitaḥ
nivṛttyādikalāvargaparivārasamāvṛtaḥ
asaṃkhyarudratacchaktipurakoṭibhirāvṛtaḥ
śrīmanmataṅgaśāstre ca layākhyaṃ tattvamuttamam
pāribhāṣikamityetannāmnā bindurihocyate
caturmūrtimayaṃ śubhraṃ yattatsakalaniṣkalam
tasminbhogaḥ samuddiṣṭa ityatredaṃ ca varṇitam
nivṛttyādeḥ susūkṣmatvād dharādyārabdhadehatā
mātuḥ sphūrjanmahājñānalīnatvānna vibhāvyate
udriktataijasatvena hemno bhūparamāṇavaḥ
yathā pṛthaṅna bhāntyevamūrdhvādhorudradehagāḥ
bindūrdhve 'rdhenduretasya kalā jyotsnā ca tadvatī
kāntiḥ prabhā ca vimalā pañcaitā rodhikāstataḥ
rundhanī rodhanī roddhrī jñānabodhā tamopahā
etāḥ pañca kalāḥ prāhurnirodhinyāṃ gurūttamāḥ
ardhamātraḥ smṛto bindurvyomarūpī catuṣkalaḥ
tadardhamardhacandrastadaṣṭāṃśena nirodhikā
hetūnbrahmādikān runddhe rodhikāṃ tāṃ tyajettataḥ
nirodhikāmimāṃ bhittvā sādākhyaṃ bhuvanaṃ param
pararūpeṇa yatrāste pañcamantramahātanuḥ
ityardhendunirodhyantabindvāvṛtyūrdhvato mahān
nādaḥ kiñjalkasadṛśo mahadbhiḥ puruṣairvṛtaḥ
catvāri bhuvanānyatra dikṣu madhye ca pañcamam
indhikā dīpikā caiva rodhikā mocikordhvagā
madhye 'tra padmaṃ tatrordhvagāmī tacchaktibhirvṛtaḥ
nādordhvatastu sauṣumnaṃ tatra tacchaktibhṛtprabhuḥ
tadīśaḥ piṅgalelābhyāṃ vṛtaḥ savyāpasavyayoḥ
yā prabhoraṅkagā devī suṣumnā śaśisaprabhā
grathito 'dhvā tayā sarva ūrdhvaścādhastanastathā
nādaḥ suṣumnādhārastu bhittvā viśvamidaṃ jagat
adhaḥśaktyā vinirgacchedūrdhvaśaktyā ca mūrdhataḥ
nāḍyā brahmabile līnaḥ so 'vyaktadhvanirakṣaraḥ
nadansarveṣu bhūteṣu śivaśaktyā hyadhiṣṭhitaḥ
suṣumnordhve brahmabilasaṃjñayāvaraṇaṃ tridṛk
tatra brahmā sitaḥ śūlī pañcāsyaḥ śaśiśekharaḥ
tasyotsaṅge parā devī brahmāṇī mokṣamārgagā
roddhrī dātrī ca mokṣasya tāṃ bhittvā cordhvakuṇḍalī
śaktiḥ suptāhisadṛśī sā viśvādhāra ucyate
tasyāṃ sūkṣmā susūkṣmā ca tathānye amṛtāmite
madhyato vyāpinī tasyāṃ vyāpīśo vyāpinīdharaḥ
śaktitattvamidaṃ yasya prapañco 'yaṃ dharāntakaḥ
śivatattvaṃ tatastatra caturdikkaṃ vyavasthitāḥ
vyāpī vyomātmako 'nanto 'nāthastacchaktibhāginaḥ
madhye tvanāśritaṃ tatra devadevo hyanāśritaḥ
tacchaktyutsaṅgabhṛtsūryaśatakoṭisamaprabhaḥ
śivatattvordhvataḥ śaktiḥ parā sā samanāhvayā
sarveṣāṃ kāraṇānāṃ sā kartṛbhūtā vyavasthitā
bibhartyaṇḍānyanekāni śivena samadhiṣṭhitā
tadārūḍhaḥ śivaḥ kṛtyapañcakaṃ kurute prabhuḥ
samanā karaṇaṃ tasya hetukartur maheśituḥ
anāśritaṃ tu vyāpāre nimittaṃ heturucyate
tayādhitiṣṭhati vibhuḥ kāraṇānāṃ tu pañcakam
anāśrito 'nāthamayam anantaṃ khavapuḥ sadā
sa vyāpinaṃ prerayati svaśaktyā karaṇena tu
karmarūpā sthitā māyā yadadhaḥ śaktikuṇḍalī
nādabindvādikaṃ kāryamityādijagadudbhavaḥ
yatsadāśivaparyantaṃ pārthivādyaṃ ca śāsane
tatsarvaṃ prākṛtaṃ proktaṃ vināśotpattisaṃyutam
atha sakalabhuvanamānaṃ yanmahyaṃ nigaditaṃ nijairgurubhiḥ
tadvakṣyate samāsādbuddhau yenāśu saṃkrāmet
aṇḍasyāntaranantaḥ kālaḥ kūṣmāṇḍahāṭakau brahmaharī
rudrāḥ śataṃ savīraṃ bahirnivṛttistu sāṣṭaśatabhuvanā syāt
jalatejaḥsamīranabho'haṃkṛddhīmūlasaptake pratyekam
aṣṭau ṣaṭpañcāśadbhuvanā tena pratiṣṭheti kalā kathitā
atra prāhuḥ śodhyānaṣṭau kecinnijāṣṭakādhipatīn
anye tu samastānāṃ śodhyatvaṃ varṇayanti bhuvanānām
śrībhūtirājamiśrā guravaḥ prāhuḥ punarbahī rudraśatam
aṣṭāvantaḥ sākaṃ śarveṇetīdṛśī nivṛttiriyaṃ syāt
rudrāḥ kālī vīro dharābdhilakṣmyaḥ sarasvatī guhyam
ityaṣṭakaṃ jale 'gnau vahnyatiguhyadvayaṃ maruti vāyoḥ
svapuraṃ gayādi khe ca vyoma pavitrāṣṭakaṃ ca bhuvanayugam
abhimāne 'haṅkāracchagalādyaṣṭakamathāntarā nabho 'haṃkṛt
tanmātrārkenduśratipurāṣṭakaṃ buddhikarmadevānām
daśa tanmātrasamūhe bhuvanaṃ punarakṣavargavinipatite
manasaścetyabhimāne dvāviṃśatireva bhuvanānām
dhiyi daivīnāmaṣṭau kruttejoyogasaṃjñakaṃ trayaṃ tadumā
tatpatiratha mūrtyaṣṭakasuśivadvādaśakavīrabhadrāḥ syuḥ
tadatha mahādevāṣṭakamiti buddhau saptadaśa saṃkhyā
guṇatattve paṅktitrayamiti ṣaṭpañcāśataṃ purāṇi viduḥ
yadyapi guṇasāmyātmani mūle krodheśvarāṣṭakaṃ tathāpi dhiyi
tacchodhitamiti gaṇanāṃ na punaḥ prāptaṃ pratiṣṭhāyām
iti jalatattvānmūlaṃ tattvacaturviṃśatiḥ pratiṣṭhāyām
ambādituṣṭivargastārādyāḥ siddhayo 'ṇimādigaṇaḥ
guravo guruśiṣyā ṛṣivarga iḍādiśca vigrahāṣṭakayuk
gandhādivikārapuraṃ buddhiguṇāṣṭakamahaṃkriyā viṣayaguṇāḥ
kāmādisaptaviṃśakamāgantu tathā gaṇeśavidyeśamayau
iti pāśeṣu puratrayamitthaṃ puruṣe 'tra bhuvanaṣoḍaśakam
niyatau śaṅkaradaśakaṃ kāle śivadaśakamiti puradvitayam
rāge suhṛṣṭabhuvanaṃ guruśiṣyapuraṃ ca vitkalāyugale
bhuvanaṃ bhuvanaṃ niśi puṭapuratrayaṃ vākpuraṃ pramāṇapuram
iti saptaviṃśatipurā vidyā puruṣāditattvasaptakayuk
vāmeśarūpasūkṣmaṃ śuddhaṃ vidyātha śaktitejasvimitiḥ
suviśuddhiśivau mokṣadhuveṣisaṃbuddhasamayasauśivasaṃjñāḥ
saptadaśapurā śāntā vidyeśasadāśivapuratritayayuktā
bindvardhendunirodhyaḥ parasauśivamindhikādipurasauṣumne
paranādo brahmabilaṃ sūkṣmādiyutordhvakuṇḍalī śaktiḥ
vyāpivyomānantānāthānāśritapurāṇi pañca tataḥ
ṣaṣṭhaṃ ca paramamanāśritamatha samanābhuvanaṣoḍaśī yadi vā
bindvāvaraṇaṃ parasauśivaṃ ca pañcendhikādibhuvanāni
sauṣumnaṃ brahmabilaṃ kuṇḍalinī vyāpipañcakaṃ samanā
iti ṣoḍaśabhuvaneyaṃ tattvayugaṃ śāntyatītā syāt
śrīmanmataṅgaśāstre ca kramo 'yaṃ purapūgagaḥ
kālāgnirnarakāḥ khābdhiyutaṃ mukhyatayā śatam
kūṣmāṇḍaḥ saptapātālī saptalokī maheśvaraḥ
ityaṇḍamadhyaṃ tadbāhye śataṃ rudrā iti sthitāḥ
sthānānāṃ dviśatī bhūmiḥ saptapañcāśatā yutā
pañcāṣṭakasya madhyāddvātriṃśadbhūtacatuṣṭaye
tanmātreṣu ca pañca syurviśvedevāstato 'ṣṭakam
pañcamaṃ sendriye garve buddhau devāṣṭakaṃ guṇe
yogāṣṭakaṃ krodhasaṃjñaṃ mūle kāle sanaiyate
patadrugādyāścāṅguṣṭhamātrādyā rāgatattvagāḥ
dvādaśaikaśivādyāḥ syurvidyāyāṃ kalane daśa
vāmādyāstriśatī seyaṃ triparvaṇyabdhirasyayuk
śaivāḥ kecidihānantāḥ śraikaṇṭhā iti saṃgrahaḥ
yatra yadā parabhogān bubhukṣate tatra yojanaṃ kāryam
śodhanamatha taddhānau śeṣaṃ tvantargataṃ kāryam
ityāgamaṃ prathayituṃ darśitametadvikalpitaṃ tena
anye 'pi bahuvikalpāḥ svadhiyācāryaiḥ samabhyūhyāḥ
śrīpūrvaśāsane punaraṣṭādaśādhikaṃ śataṃ kathitam
tadiha pradhānamadhikaṃ saṃkṣepeṇocyate śodhyam
kālāgniḥ kūṣmāṇḍo narakeśo hāṭako 'tha bhūtalapaḥ
brahmā munilokeśo rudrāḥ pañcāntarālasthāḥ
adhare 'nantaḥ prācyāḥ kapālivahnyantanirṛtibalākhyāḥ
laghunidhipatividyādhipaśambhūrdhvāntaṃ savīrabhadrapati
ekādaśabhirbāhye brahmāṇḍaṃ pañcabhis tathāntarikaiḥ
iti ṣoḍaśapurametannivṛttikalayeha kalanīyam
lakulīśabhārabhūtī diṇḍyāṣāḍhī ca puṣkaranimeṣau
prabhāsasureśāviti salile pratyātmakaṃ saparivāre
bhairavakedāramahākālā madhyāmrajalpākhyāḥ
śrīśailahariścandrāviti guhyāṣṭakamidaṃ mahasi
bhīmendrāṭṭahāsavimalakanakhalanākhalakurusthitigayākhyāḥ
atiguhyāṣṭakametanmaruti ca satanmātrake ca sākṣe ca
sthāṇusuvarṇākhyau kila bhadro gokarṇako mahālayakaḥ
avimuktarudrakoṭī vastrāpada ityadaḥ pavitraṃ khe
sthūlasthūleśaśaṅkuśrutikālañjarāśca maṇḍalabhṛt
mākoṭāṇḍadvitayacchagalāṇḍā aṣṭakaṃ hyahaṅkāre
anye 'haṅkārāntastanmātrāṇīndriyāṇi cāpyāhuḥ
dhiyi yonyaṣṭakamuktaṃ prakṛtau yogāṣṭakaṃ kilākṛtaprabhṛti
iti saptāṣṭakabhuvanā pratiṣṭhitiḥ salilato hi mūlāntā
nari vāmo bhīmograu bhaveśavīrāḥ pracaṇḍagaurīśau
ajasānantaikaśivau vidyāyāṃ krodhacaṇḍayugmaṃ syāt
saṃvarto jyotiratho kalāniyatyāṃ ca sūrapañcāntau
vīraśikhīśaśrīkaṇṭhasaṃjñametattrayaṃ ca kāle syāt
samahātejā vāmo bhavodbhavaścaikapiṅgaleśānau
bhuvaneśapuraḥsarakāvaṅguṣṭha ime niśi sthitā hyaṣṭau
aṣṭāviṃśatibhuvanā vidyā puruṣānniśāntamiyam
hālāhalarudrakrudambikāghorikāḥ savāmāḥ syuḥ
vidyāyāṃ vidyeśāstvaṣṭāvīśe sadāśive pañca
vāmā jyeṣṭhā raudrī śaktiḥ sakalā ca śontayam
aṣṭādaśa bhuvanā syāt śāntyatītā tvabhuvanaiva
iti deśādhvavibhāgaḥ kathitaḥ śrīśambhunā samādiṣṭaḥ
atha tattvapravibhāgo vistarataḥ kathyate kramaprāptaḥ
yānyuktāni purāṇyamūni vividhair bhedair yadeṣvanvitaṃ rūpaṃ bhāti paraṃ prakāśaniviḍaṃ devaḥ sa ekaḥ śivaḥ
tatsvātantryarasātpunaḥ śivapadādbhede vibhāte paraṃ yadrūpaṃ bahudhānugāmi tadidaṃ tattvaṃ vibhoḥ śāsane
tathāhi kālasadanādvīrabhadrapurāntagam
dhṛtikāṭhinyagarimādyavabhāsāddharātmatā
evaṃ jalāditattveṣu vācyaṃ yāvatsadāśive
svasminkārye 'tha dharmaughe yadvāpi svasadṛgguṇe
āste sāmānyakalpena tananād vyāptṛbhāvataḥ
tattattvaṃ kramaśaḥ pṛthvīpradhānaṃ puṃśivādayaḥ
dehānāṃ bhuvanānāṃ ca na prasaṅgastato bhavet
śrīmanmataṅgaśāstrādau taduktaṃ parameśinā
tatraiṣāṃ darśyate dṛṣṭaḥ siddhayogīśvarīmate
kāryakāraṇabhāvo yaḥ śivecchāparikalpitaḥ
vastutaḥ sarvabhāvānāṃ karteśānaḥ paraḥ śivaḥ
asvatantrasya kartṛtvaṃ nahi jātūpapadyate
svatantratā ca cinmātravapuṣaḥ parameśituḥ
svatantraṃ ca jaḍaṃ ceti tadanyonyaṃ virudhyate
jāḍyaṃ pramātṛtantratvaṃ svātmasiddhimapi prati
na kartṛtvādṛte cānyat kāraṇatvaṃ hi labhyate
tasminsati hi tadbhāva ityapekṣaikajīvitam
nirapekṣeṣu bhāveṣu svātmaniṣṭhatayā katham
sa pūrvamatha paścātsa iti cetpūrvapaścimau
svabhāve 'natiriktau cetsama ityavaśiṣyate
bījamaṅkura ityasmin satattve hetutadvatoḥ
ghaṭaḥ paṭaśceti bhavet kāryakāraṇatā na kim
bījamaṅkurapatrāditayā pariṇameta cet
atatsvabhāvavapuṣaḥ sa svabhāvo na yujyate
sa tatsvabhāva iti cet tarhi bījāṅkurā nije
tāvatyeva na viśrāntau tadanyātyantasaṃbhavāt
tataśca citrākāro 'sau tāvānkaścitprasajyate
astu cet na jaḍe 'nyonyaviruddhākārasaṃbhavaḥ
krameṇa citrākāro 'stu jaḍaḥ kiṃ nu virudhyate
kramo 'kramo vā bhāvasya na svarūpādhiko bhavet
tathopalambhamātraṃ tau upalambhaśca kiṃ tathā
upalabdhāpi vijñānasvabhāvo yo 'sya so 'pi hi
kramopalambharūpatvāt krameṇopalabheta cet
tasya tarhi kramaḥ ko 'sau tadanyānupalambhataḥ
svabhāva iti cennāsau svarūpādadhiko bhavet
svarūpānadhikasyāpi kramasya svasvabhāvataḥ
svātantryādbhāsanaṃ syāccet kimanyadbrūmahe vayam
itthaṃ śrīśiva evaikaḥ karteti paribhāṣyate
kartṛtvaṃ caitadetasya tathāmātrāvabhāsanam
tathāvabhāsanaṃ cāsti kāryakāraṇabhāvagam
yathā hi ghaṭasāhityaṃ paṭasyāpyavabhāsate
tathā ghaṭānantaratā kiṃ tu sā niyamojjhitā
ato yanniyamenaiva yasmādābhātyanantaram
tattasya kāraṇaṃ brūmaḥ sati rūpānvaye 'dhike
niyamaśca tathārūpabhāsanāmātrasārakaḥ
bījādaṅkura ityevaṃ bhāsanaṃ nahi sarvadā
yogīcchānantarodbhūtatathābhūtāṅkuro yataḥ
iṣṭe tathāvidhākāre niyamo bhāsate yataḥ
svapne ghaṭapaṭādīnāṃ hetutadvatsvabhāvatā
bhāsate niyamenaiva bādhāśūnyena tāvati
tato yāvati yādrūpyānniyamo bādhavarjitaḥ
bhāti tāvati tādrūpyāddṛḍhahetuphalātmatā
tathābhūte ca niyame hetutadvattvakāriṇi
vastutaścinmayasyaiva hetutā taddhi sarvagam
ata eva ghaṭodbhūtau sāmagrī heturucyate
sāmagrī ca samagrāṇāṃ yadyekaṃ neṣyate vapuḥ
hetubhedānna bhedaḥ syāt phale taccāsamañjasam
yadyasyānuvidhatte tāmanvayavyatirekitām
tattasya hetu cetso 'yaṃ kuṇṭhatarko na naḥ priyaḥ
samagrāśca yathā daṇḍasūtracakrakarādayaḥ
dūrāśca bhāvinaścetthaṃ hetutveneti manmahe
yadi tatra bhavenmerurbhaviṣyanvāpi kaścana
na jāyeta ghaṭo nūnaṃ tatpratyūhavyapohitaḥ
yathā ca cakraṃ niyate deśe kāle ca hetutām
yāti karkisumervādyāstadvatsvasthāvadhi sthitāḥ
tathā ca teṣāṃ hetūnāṃ saṃyojanaviyojane
niyate śiva evaikaḥ svatantraḥ kartṛtāmiyāt
kumbhakārasya yā saṃvit cakradaṇḍādiyojane
śiva eva hi sā yasmāt saṃvidaḥ kā viśiṣṭatā
kaumbhakārī tu saṃvittiravacchedāvabhāsanāt
bhinnakalpā yadi kṣepyā daṇḍacakrādimadhyataḥ
tasmādekaikanirmāṇe śivo viśvaikavigrahaḥ
karteti puṃsaḥ kartṛtvābhimāno 'pi vibhoḥ kṛtiḥ
ata eva tathābhānaparamārthatayā sthiteḥ
kāryakāraṇabhāvasya loke śāstre ca citratā
māyāto 'vyaktakalayoriti rauravasaṃgrahe
kalādhvā vakṣyate śrīmacchāṃbhavājñānusārataḥ
yathā pūrvoktabhuvanamadhye nijanijaṃ gaṇam
anuyatparato bhinnaṃ tattvaṃ nāmeti bhaṇyate
tathā teṣvapi tattveṣu svavarge 'nugamātmakam
vyāvṛttaṃ paravargācca kaleti śivaśāsane
kecidāhuḥ punaryāsau śaktirantaḥ susūkṣmikā
tattvānāṃ sā kaletyuktā dharaṇyāṃ dhārikā yathā
atra pakṣadvaye vastu na bhinnaṃ bhāsate yataḥ
anugāmi na sāmānyamiṣṭaṃ naiyāyikādivat
anye vadanti dīkṣādau sukhasaṃgrahaṇārthataḥ
śivena kalpito vargaḥ kaleti samayāśrayaḥ
kṛtaśca devadevena samayo 'paramārthatām
na gacchatīti nāsatyo na cānyasamayodayaḥ
nivṛttiḥ pṛthivītattve pratiṣṭhāvyaktagocare
vidyā niśānte śāntā ca śaktyante 'ṇḍamidaṃ catuḥ
śāntātītā śive tattve kalātītaḥ paraḥ śivaḥ
nahyatra vargīkaraṇaṃ samayaḥ kalanāpi vā
yujyate sarvatodikkaṃ svātantryollāsadhāmani
svātantryāttu nijaṃ rūpaṃ boddhṛdharmādavicyutam
upadeśatadāveśaparamārthatvasiddhaye
bodhyatāmānayandevaḥ sphuṭameva vibhāvyate
yato 'taḥ śivatattve 'pi kalāsaṃgatirucyate
aṇḍaṃ ca nāma bhuvanavibhāgasthitikāraṇam
prāhurāvaraṇaṃ tacca śaktyantaṃ yāvadasti hi
yadyapi prāk śivākhye 'pi tattve bhuvanapaddhatiḥ
uktā tathāpyapratighe nāsmin āvṛtisaṃbhavaḥ
nanvevaṃ dharaṇīṃ muktvā śaktau prakṛtimāyayoḥ
api cāpratighatve 'pi kathamaṇḍasya saṃbhavaḥ
atrāsmadguravaḥ prāhuryatpṛthivyādipañcakam
pratyakṣamidamābhāti tato 'nyannāsti kiṃcana
meyatve sthūlasūkṣmatvānmānatve karaṇatvataḥ
kartṛtollāsataḥ kartṛbhāve sphuṭatayoditam
triṃśattattvaṃ vibhedātma tadabhedo niśā matā
kāryatvakaraṇatvādivibhāgagalane sati
vikāsotkasvatantratve śivāntaṃ pañcakaṃ jaguḥ
śrīmatkālottarādau ca kathitaṃ bhūyasā tathā
pañcaitāni tu tattvāni yairvyāptamakhilaṃ jagat
pañcamantratanau tena sadyojātādi bhaṇyate
īśānāntaṃ tatra tatra dharādigaganāntakam
śivatattvamataḥ śūnyātiśūnyaṃ syādanāśritam
yattu sarvāvibhāgātma svatantraṃ bodhasundaram
saptatriṃśaṃ tu tatprāhustattvaṃ paraśivābhidham
tasyāpyuktanayādvedyabhāve 'tra parikalpite
yadāste hyanavacchinnaṃ tadaṣṭātriṃśamucyate
na cānavasthā hyevaṃ syāddṛśyatāṃ hi mahātmabhiḥ
yadvedyaṃ kiṃcidābhāti tatkṣaye yatprakāśate
tattattvamiti nirṇītaṃ ṣaṭtriṃśaṃ hṛdi bhāsate
tatkiṃ na kiṃcidvā kiṃcidityākāṅkṣāvaśe vapuḥ
cidānandasvatantraikarūpaṃ taditi deśane
saptatriṃśaṃ samābhāti tatrākāṅkṣā ca nāparā
taccāpi kﾱptavedyatvaṃ yatra bhāti sa cinmayaḥ
aṣṭātriṃśattamaḥ so 'pi bhāvanāyopadiśyate
yadi nāma tataḥ saptatriṃśa eva punarbhavet
avibhāgasvatantratvacinmayatvādidharmatā
samaiva vedyīkaraṇaṃ kevalaṃ tvadhikaṃ yataḥ
dharāyāṃ guṇatattvānte māyānte kramaśaḥ sthitāḥ
gandho raso rūpamantaḥ sūkṣmabhāvakrameṇa tu
iti sthite naye śaktitattvānte 'pyasti saukṣmyabhāk
sparśaḥ ko 'pi sadā yasmai yoginaḥ spṛhayālavaḥ
tatsparśānte tu saṃvittiḥ śuddhacidvyomarūpiṇī
yasyāṃ rūḍhaḥ samabhyeti svaprakāśātmikāṃ parām
ato bindurato nādo rūpamasmādato rasaḥ
ityuktaṃ kṣobhakatvena spande sparśastu no tathā
mataṃ caitanmaheśasya śrīpūrve yadabhāṣata
dhārikāpyāyinī boddhrī pavitrī cāvakāśadā
ebhiḥ śabdairvyavaharan nivṛttyādernijaṃ vapuḥ
pañcatattvavidhiḥ proktastritattvamadhunocyate
vijñānākalaparyantamātmā vidyeśvarāntakam
śeṣe śivastritattve syādekatattve śivaḥ param
imau bhedāvubhau tattvabhedamātrakṛtāviti
tattvādhvaivāyamitthaṃ ca na ṣaḍadhvasthiteḥ kṣatiḥ
prakṛt pumānyatiḥ kālo māyā vidyeśasauśivau
śivaśca navatattve 'pi vidhau tattvādhvarūpatā
evamaṣṭādaśākhye 'pi vidhau nyāyaṃ vadetsudhīḥ
yatra yatra hi bhogecchā tatprādhānyopayogataḥ
anyāntarbhāvanātaśca dīkṣānantavibhedabhāk
tena ṣaṭtriṃśato yāvadekatattvavidhirbhavet
tattvādhvaiva sa devena prokto vyāsasamāsataḥ
ekatattvavidhiścaiṣa suprabuddhaṃ guruṃ prati
śiṣyaṃ ca gatabhogāśamuditaḥ śaṃbhunā yataḥ
bhedaṃ visphārya visphārya śaktyā svacchandarūpayā
svātmanyabhinne bhagavānnityaṃ viśramayan sthitaḥ
itthaṃ tryātmādhvano bhedaḥ sthūlasūkṣmaparatvataḥ
meyabhāgagataḥ proktaḥ puratattvakalātmakaḥ
adhunā mātṛbhāgasthaṃ rūpaṃ tredhā nirūpyate
yatpramāṇātmakaṃ rūpamadhvano mātṛbhāgagam
padaṃ hyavagamātmatvasamāveśāt tad ucyate
tadeva ca padaṃ mantraḥ prakṣobhātpracyutaṃ yadā
guptabhāṣī yato mātā tūṣṇīṃbhūto vyavasthitaḥ
tathāpi na vimarśātma rūpaṃ tyajati tena saḥ
pramāṇātmavimarśātmā mānavatkṣobhabhāṅnatu
mantrāṇāṃ ca padānāṃ ca tenoktaṃ trikaśāsane
abhinnameva svaṃ rūpaṃ niḥspandakṣobhite param
audāsīnyaparityāge prakṣobhānavarohaṇe
varṇādhvā mātṛbhāge syāt pūrvaṃ yā kathitā pramā
sā tu pūrṇasvarūpatvādavibhāgamayī yataḥ
tata ekaikavarṇatvaṃ tattve tattve kṣamāditaḥ
kṛtvā śaive pare proktāḥ ṣoḍaśārṇā visargataḥ
tatra śaktiparispandastāvān prāk ca nirūpitaḥ
saṃkalayyocyate sarvamadhunā sukhasaṃvide
padamantravarṇamekaṃ puraṣoḍaśakaṃ dhareti ca nivṛttiḥ
tattvārṇamagninayanaṃ rasaśarapuramastramantrapadamanyā
munitattvārṇaṃ dvikapadamantraṃ vasvakṣibhuvanamaparakalā
agnyarṇatattvamekakapadamantraṃ sainyabhuvanamiti turyā
ṣoḍaśa varṇāḥ padamantratattvamekaṃ ca śāntyatīteyam
abhinavaguptenāryātrayamuktaṃ saṃgrahāya śiṣyebhyaḥ
so 'yaṃ samasta evādhvā bhairavābhedavṛttimān
tatsvātantryātsvatantratvamaśnuvāno 'vabhāsate
tathāhi mātṛrūpastho mantrādhveti nirūpitaḥ
tathāhi cidvimarśena grastā vācyadaśā yadā
śivajñānakriyāyattamananatrāṇatatparā
aśeṣaśaktipaṭalīlīlālāmpaṭyapāṭavāt
cyutā mānamayādrūpāt saṃvinmantrādhvatāṃ gatā
pramāṇarūpatāmetya prayātyadhvā padātmatām
tathā hi māturviśrāntirvarṇānsaṃghaṭya tānbahūn
saṃghaṭṭanaṃ ca kramikaṃ saṃjalpātmakameva tat
vikalpasya svakaṃ rūpaṃ bhogāveśamayaṃ sphuṭam
ataḥ pramāṇatārūpaṃ padamasmadgururjagau
pramāṇarūpatāveśam aparityajya meyatām
gacchankalanayā yogādadhvā proktaḥ kalātmakaḥ
śuddhe prameyatāyoge sūkṣmasthūlatvabhāgini
tattvādhvabhuvanādhvatve krameṇānusaredguruḥ
prameyamānamātṝṇāṃ yadrūpamupari sthitam
pramātmātra sthito 'dhvāyaṃ varṇātmā dṛśyatāṃ kila
ucchalatsaṃvidāmātraviśrāntyāsvādayoginaḥ
sarvābhidhānasāmarthyād aniyantritaśaktayaḥ
sṛṣṭāḥ svātmasahotthe 'rthe dharāparyantabhāgini
āmṛśantaḥ svacidbhūmau tāvato 'rthānabhedataḥ
varṇaughāste pramārūpāṃ satyāṃ bibhrati saṃvidam
bālāstiryakpramātāro ye 'py asaṃketabhāginaḥ
te 'pyakṛtrimasaṃskārasārāmenāṃ svasaṃvidam
bhinnabhinnāmupāśritya yānti citrāṃ pramātṛtām
asyāṃ cākṛtrimānantavarṇasaṃvidi rūḍhatām
saṃketā yānti cette 'pi yāntyasaṃketavṛttitām
anayā tu vinā sarve saṃketā bahuśaḥ kṛtāḥ
aviśrāntatayā kuryuranavasthāṃ duruttarām
bālo vyutpādyate yena tatra saṃketamārgaṇāt
aṅgulyādeśane 'pyasya nāvikalpā tathā matiḥ
vikalpaḥ śabdamūlaśca śabdaḥ saṃketajīvitaḥ
tenānanto hyamāyīyo yo varṇagrāma īdṛśaḥ
saṃvidvimarśasacivaḥ sadaiva sa hi jṛmbhate
yata eva ca māyīyā varṇāḥ sūtiṃ vitenire
ye ca māyīyavarṇeṣu vīryatvena nirūpitāḥ
saṃketanirapekṣāste prameti parigṛhyatām
tathā hi paravākyeṣu śruteṣvāvriyate nijā
pramā yasya jaḍo 'sau no tatrārthe 'bhyeti mātṛtām
śukavatsa paṭhatyeva paraṃ tatkramitaikabhāk
svātantryalābhataḥ svavākyapramālābhe tu boddhṛtā
yasya hi svapramābodho vipakṣodbhedanigrahāt
vākyādivarṇapuñje sve sa pramātā vaśībhavet
yathā yathā cākṛtakaṃ tadrūpamatiricyate
tathā tathā camatkāratāratamyaṃ vibhāvyate
ādyāmāyīyavarṇāntarnimagne cottarottare
saṃkete pūrvapūrvāṃśamajjane pratibhābhidaḥ
ādyodrekamahattve 'pi pratibhātmani niṣṭhitāḥ
dhruvaṃ kavitvavaktṛtvaśālitāṃ yānti sarvataḥ
yāvaddhāmani saṃketanikārakalanojjhite
viśrāntaścinmaye kiṃ kiṃ na vetti kurute na vā
ata eva hi vāksiddhau varṇānāṃ samupāsyatā
sarvajñatvādisiddhau vā kā siddhiryā na tanmayī
taduktaṃ varadena śrīsiddhayogīśvarīmate
tena guptena guptāste śeṣā varṇāstviti sphuṭam
evaṃ māmātṛmānatvameyatvair yo 'vabhāsate
ṣaḍvidhaḥ svavapuḥśuddhau śuddhiṃ so 'dhvādhigacchati
ekena vapuṣā śuddhau tatraivānyaprakāratām
antarbhāvyācarecchuddhimanusaṃdhānavān guruḥ
anantarbhāvaśaktau tu sūkṣmaṃ sūkṣmaṃ tu śodhayet
tadviśuddhaṃ bījabhāvāt sūte nottarasaṃtatim
śodhanaṃ bahudhā tattadbhogaprāptyekatānatā
tadādhipatyaṃ tattyāgastacchivātmatvavedanam
tallīnatā tannirāsaḥ sarvaṃ caitatkramākramāt
ata eva ca te mantrāḥ śodhakāścitrarūpiṇaḥ
siddhāntavāmadakṣādau citrāṃ śuddhiṃ vitanvate
anuttaratrikānāmakramamantrāstu ye kila
te sarve sarvadāḥ kintu kasyacit kvāpi mukhyatā
ataḥ śodhakabhāvena śāstre śrīpūrvasaṃjñite
parāparādimantrāṇāmadhvanyuktā vyavasthitiḥ
śodhakatvaṃ ca mālinyā devīnāṃ tritayasya ca
devatrayasya vaktrāṇāmaṅgānāmaṣṭakasya ca
kiṃ vātibahunā dvāravāstvādhāragurukrame
lokapāstravidhau mantrān muktvā sarvaṃ viśodhakam
yaccaitadadhvanaḥ proktaṃ śodhyatvaṃ śoddhṛtā ca yā
sā svātantryācchivābhede yuktetyuktaṃ ca śāsane
sarvametadvibhātyeva parameśitari dhruve
pratibimbasvarūpeṇa na tu bāhyatayā yataḥ
cidvyomnyeva śive tattaddehādimatirīdṛśī
bhinnā saṃsāriṇāṃ rajjau sarpasragvīcibuddhivat
yataḥ prāgdehamaraṇasiddhāntaḥ svapnagocaraḥ
dehāntarādirmaraṇe kīdṛgvā dehasaṃbhavaḥ
svapne 'pi pratibhāmātrasāmānyaprathanābalāt
viśeṣāḥ pratibhāsante na bhāvyante 'pi te yathā
śālagrāmopalāḥ keciccitrākṛtibhṛto yathā
tathā māyādibhūmyantalekhācitrahṛdaścitaḥ
nagarārṇavaśailādyās tadicchānuvidhāyinaḥ
na svayaṃ sadasanto no kāraṇākāraṇātmakāḥ
niyateścirarūḍhāyāḥ samucchedātpravartanāt
arūḍhāyāḥ svatantro 'yaṃ sthitaścidvyomabhairavaḥ
ekacinmātrasampūrṇabhairavābhedabhāgini
evamasmīty anāmarśo bhedako bhāvamaṇḍale
sarvapramāṇairno siddhaṃ svapne kartrantaraṃ yathā
svasaṃvidaḥ svasiddhāyāstathā sarvatra budhyatām
cittacitrapurodyāne krīḍedevaṃ hi vetti yaḥ
ahameva sthito bhūtabhāvatattvapurairiti
evaṃ jāto mṛto 'smīti janmamṛtyuvicitratāḥ
ajanmanyamṛtau bhānti cittabhittau svanirmitāḥ
parehasaṃvidāmātraṃ paralokehalokate
vastutaḥ saṃvido deśaḥ kālo vā naiva kiṃcana
abhaviṣyadayaṃ sargo mūrtaścenna tu cinmayaḥ
tad avekṣyata tanmadhyāt kenaiko 'pi dharādharaḥ
bhūtatanmātravargāder ādhārādheyatākrame
ante saṃvinmayī śaktiḥ śivarūpaiva dhāriṇī
tasmātpratītirevetthaṃ kartrī dhartrī ca sā śivaḥ
tato bhāvāstatra bhāvāḥ śaktirādhārikā tataḥ
sāṃkalpikaṃ nirādhāramapi naiva patatyadhaḥ
svādhāraśaktau viśrāntaṃ viśvamitthaṃ vimṛśyatām
asyā ghanāham ityādirūḍhireva dharāditā
yāvadante cidasmīti nirvṛttā bhairavātmatā
maṇāvindrāyudhe bhāsa iva nīlādayaḥ śive
paramārthata eṣāṃ tu nodayo na vyayaḥ kvacit
deśe kāle 'tra vā sṛṣṭirityetadasamañjasam
cidātmanā hi devena sṛṣṭir dikkālayor api
jāgarābhimate sārdhahastatritayagocare
prahare ca pṛthak svapnāś citradikkālamāninaḥ
ata eva kṣaṇaṃ nāma na kiṃcidapi manmahe
kriyākṣaṇe vāpyekasmin bahvyaḥ saṃsyurdrutāḥ kriyāḥ
tena ye bhāvasaṃkocaṃ kṣaṇāntaṃ pratipedire
te nūnam enayā nāḍyā śūnyadṛṣṭyavalambinaḥ
tadya eṣa sato bhāvāñ śūnyīkartuṃ tathāsataḥ
sphuṭīkartuṃ svatantratvādīśaḥ so 'smatprabhuḥ śivaḥ
taditthaṃ parameśāno viśvarūpaḥ pragīyate
na tu bhinnasya kasyāpi dharāderupapannatā
uktaṃ caitatpuraiveti na bhūyaḥ pravivicyate
bhūyobhiścāpi bāhyārthadūṣaṇaiḥ pravyaramyata
taditthameṣa nirṇītaḥ kalādervistaro 'dhvanaḥ
athādhvano 'sya prakṛta upayogaḥ prakāśyate
itthamadhvā samasto 'yaṃ yathā saṃvidi saṃsthitaḥ
taddvārā śūnyadhīprāṇanāḍīcakratanuṣvatho
bahiśca liṅgamūrtyagnisthaṇḍilādiṣu sarvataḥ
tathā sthitaḥ samastaśca vyastaścaiṣa kramākramāt
āsaṃvittattvam ābāhyaṃ yo 'yamadhvā vyavasthitaḥ
tatra tatrocitaṃ rūpaṃ svaṃ svātantryeṇa bhāsayet
sarvaṃ sarvatra rūpaṃ ca tasyāpi na na bhāsate
nahyavaccheditāṃ kvāpi svapne 'pi viṣahāmahe
evaṃ viśvādhvasampūrṇaṃ kālavyāpāracitritam
deśakālamayaspandasadma dehaṃ vilokayet
tathā vilokyamāno 'sau viśvāntardevatāmayaḥ
dhyeyaḥ pūjyaśca tarpyaśca tadāviṣṭo vimucyate
itthaṃ ghaṭaṃ paṭaṃ liṅgaṃ sthaṇḍilaṃ pustakaṃ jalam
yadvā kiṃcitkvacitpaśyettatra tanmayatāṃ vrajet
tatrārpaṇaṃ hi vastūnāmabhedenārcanaṃ matam
tathā sampūrṇarūpatvānusaṃdhir dhyānamucyate
sampūrṇatvānusaṃdhānam akampaṃ dārḍhyamānayan
tathāntarjalpayogena vimṛśañjapabhājanam
tatrārpitānāṃ bhāvānāṃ svakabhedavilāpanam
kurvaṃstadraśmisadbhāvaṃ dadyāddhomakriyāparaḥ
tathaivaṃ kurvataḥ sarvaṃ samabhāvena paśyataḥ
niṣkampatā vrataṃ śuddhaṃ sāmyaṃ nandiśikhoditam
tathārcanajapadhyānahomavratavidhikramāt
paripūrṇāṃ sthitiṃ prāhuḥ samādhiṃ guravaḥ purā
atra pūjājapādyeṣu bahirantardvayasthitau
dravyaughe na vidhiḥ ko 'pi na kāpi pratiṣiddhatā
kalpanāśuddhisaṃdhyādernopayogo 'tra kaścana
uktaṃ śrītrikasūtre ca jāyate yajanaṃ prati
avidhijño vidhijñaś cety evamādi suvistaram
yadā yathā yena yatra svā saṃvittiḥ prasīdati
tadā tathā tena tatra tattadbhogyaṃ vidhiśca saḥ
laukikālaukikaṃ sarvaṃ tenātra viniyojayet
niṣkampatve sakampastu kampaṃ nirhrāsayedbalāt
yathā yenābhyupāyena kramādakramato 'pi vā
vicikitsā galatyantastathāsau yatnavānbhavet
dhīkarmākṣagatā devīrniṣiddhaireva tarpayet
vīravrataṃ cābhinandediti bhargaśikhāvacaḥ
tathāhi śaṅkā mālinyaṃ glāniḥ saṃkoca ityadaḥ
saṃsārakārāgārāntaḥ sthūlasthūṇāghaṭāyate
mantrā varṇasvabhāvā ye dravyaṃ yatpāñcabhautikam
yaccidātma prāṇijātaṃ tatra kaḥ saṃkaraḥ katham
saṃkarābhāvataḥ keyaṃ śaṅkā tasyāmapi sphuṭam
na śaṅketa tathā śaṅkā vilīyetāvahelayā
śrīsarvācāravīrālīniśācarakramādiṣu
śāstreṣu vitataṃ caitattatra tatrocyate yataḥ
śaṅkayā jāyate glāniḥ śaṅkayā vighnabhājanam
uvācotpaladevaśca śrīmānasmadgurorguruḥ
sarvāśaṅkāśaniṃ mārgaṃ numo māheśvaraṃ tviti
anuttarapadāptaye tadidamāṇavaṃ darśitābhyupāyamativistarānnanu vidāṃkurudhvaṃ budhāḥ
atha putrakatvasiddhyai nirūpyate śivanirūpito 'tra vidhiḥ
yadā tu samayasthasya putrakatve niyojanam
gurutve sādhakatve vā kartumicchati daiśikaḥ
tadādhivāsaṃ kṛtvāhni dvitīye maṇḍalaṃ likhet
sāmudāyikayāge 'tha tathānyatra yathoditam
ṣaḍaṣṭataddviguṇitacaturviṃśatisaṃkhyayā
cakrapañcakamākhyātaṃ śāstre śrīpūrvasaṃjñite
dvātriṃśattaddviguṇitaṃ śrīmattraiśirase mate
asaṃkhyacakrasaṃbandhaḥ śrīsiddhādau nirūpitaḥ
tasmādyathātathā yāgaṃ yāvaccakreṇa saṃmitam
pūjayedyena tenātra triśūlatrayamālikhet
triśūlatritaye devītrayaṃ paryāyavṛttitaḥ
madhyasavyānyabhedena pūrṇaṃ sampūjitaṃ bhavet
vartanā maṇḍalasyāgre saṃkṣepādupadekṣyate
ālikhya maṇḍalaṃ gandhavastreṇaivāsya mārjanam
kṛtvā snāto guruḥ prāgvanmaṇḍalāgre 'tra devatāḥ
bāhyagāḥ pūjayeddvāradeśe ca dvāradevatāḥ
maṇḍalasya purobhāge tadaiśānadiśaḥ kramāt
āgneyyantaṃ gaṇeśādīn kṣetrapāntānprapūjayet
gaṇapatiguruparamākhyāḥ parameṣṭhī pūrvasiddhavākkṣetrapatiḥ
iti saptakamākhyātaṃ gurupaṅktividhau prapūjyamasmadgurubhiḥ
tata ājñāṃ gṛhītvā tu puṣpadhūpādipūjitam
pūjyamādhāraśaktyādi śūlamūlātprabhṛtyalam
śivāntaṃ sitapadmānte triśūlānāṃ traye kramāt
madhyaśūle madhyagaḥ syātsadbhāvaḥ parayā saha
vāme cāparayā sākaṃ navātmā dakṣagaṃ param
triśūle dakṣiṇe madhyaśṛṅgastho ratiśekharaḥ
syātparāparayā sākaṃ dakṣe bhairavasatpare
vāme triśūle madhyastho navātmāparayā saha
syātpare parayā sākaṃ vāmāre saṃśca bhairavaḥ
itthaṃ sarvagatatve śrīparādevyāḥ sthite sati
yāgo bhavet susampūrṇastadadhiṣṭhānamātrataḥ
ekaśūle 'pyato yāge cintayettadadhiṣṭhitam
avidhijño vidhānajña ityevaṃ trīśikoditam
tato madhye tathā dakṣe vāme śṛṅge ca sarvataḥ
lokapālāstraparyantamekātmatvena pūjayet
paratvena ca sarvāsāṃ devatānāṃ prapūjayet
śrīmantaṃ mātṛsadbhāvabhaṭṭārakamanāmayam
tato 'pi bhogayāgena vidyāṅgaṃ bhairavāṣṭakam
yāmalaṃ cakradevīśca svasthāne pūjayedbahiḥ
lokapālānastrayutāngandhapuṣpāsavādibhiḥ
pūjayetparayā bhaktyā vittaśāṭhyavivarjitaḥ
tataḥ kumbhāstrakalaśīmaṇḍalasthānalātmanām
pañcānāmanusandhānaṃ kuryādadvayabhāvanāt
ye tu tāmadvayavyāptiṃ na vindanti śivātmikām
mantranāḍīprayogeṇa te viśantyadvaye pathi
svadakṣiṇena niḥsṛtya maṇḍalasthasya vāmataḥ
praviśyānyena niḥsṛtya kumbhasthe karkarīgate
vahnisthe ca krameṇetthaṃ yāvatsvasminsvavāmataḥ
mūlānusandhānabalāt prāṇatantūmbhane sati
itthamaikyasphurattātmā vyāptisaṃvitprakāśate
tato viśeṣapūjāṃ ca kuryādadvayabhāvitām
yacchivādvayapīyūṣasaṃsiktaṃ paramaṃ hi tat
tenārghapuṣpagandhāderāsavasya paśoratha
yā śivādvayatādṛṣṭiḥ sā śuddhiḥ paramīkṛtiḥ
nivedayedvibhoragre jīvāndhātūṃstadutthitān
siddhānasiddhānvyāmiśrān yadvā kiṃciccarācaram
dṛṣṭaprokṣitasaṃdraṣṭṛprālabdhopāttayojitaḥ
nirvāpito vīrapaśuḥ so 'ṣṭadhottaratottamaḥ
yathottaraṃ na dātavyamayogyebhyaḥ kadācana
śivopayuktaṃ hi havirna sarvo bhoktumarhati
yastu dīkṣāvihīno 'pi śivecchāvidhicoditaḥ
bhaktyāśnāti sa sampūrṇaḥ samayī syātsubhāvitaḥ
dṛṣṭo 'valokitaścaiva kiraṇeddhadṛgarpaṇāt
prokṣitaḥ kevalaṃ hyarghapātravipruḍbhirukṣitaḥ
saṃdraṣṭā darśitāśeṣasamyakpūjitamaṇḍalaḥ
prālabdha uktatritayasaṃskṛtaḥ so 'pi dhūnayet
kampeta prasravetstabdhaḥ pralīno vā yathottaram
upātto yāgasānnidhye śamitaḥ śastramārutaiḥ
yojitaḥ kāraṇatyāgakrameṇa śivayojanāt
nirvāpitaḥ kṛtābhyāsaguruprāṇamano'rpaṇāt
dakṣiṇenāgninā saumyakalājālavilāpanāt
tathāhyādau paraṃ rūpamekībhāvena saṃśrayet
tasmādāgneyacāreṇa jvālāmālāmucāviśet
paśorvāmena candrāṃśujālaṃ tāpena gālayet
nābhicakre 'tha viśrāmyetprāṇaraśmigaṇaiḥ saha
paro bhūtvā svaśaktyātra jīvaṃ jīvena veṣṭayet
svacitsūryeṇa saṃtāpya drāvayet kalāṃ kalām
tato drutaṃ kalājālaṃ prāpayyaikatvamātmani
samastatattvasampūrṇam āpyāyanavidhāyinam
unmūlayeta saṃrambhātkarmabaddhamamuṃ rasāt
tata unmūlanodveṣṭayogādvāmaṃ paribhraman
kuṇḍalyamṛtasampūrṇasvakaprāṇaprasevakaḥ
vāmāvartakramopāttahṛtpadmāmṛtakesaraḥ
hṛtkarṇikārūḍhilābhādojodhātuṃ vilāpitam
śuddhasomātmakaṃ sāramīṣallohitapītalam
ādāya karihastāgrasadṛśe prāṇavigrahe
niḥsṛtya jhaṭiti svātmavāmamārgeṇa saṃviśet
āpyāyayannapānākhyacandracakrahṛdambuje
sthitaṃ taddevatācakraṃ tena sāreṇa tarpayet
anena vidhinā sarvānrasaraktādikāṃstathā
dhātūnsamāharetsaṃghakramādekaikaśo 'thavā
kevalaṃ tvathavāgnīnduravisaṃghaṭṭamadhyagam
jyotīrūpamatha prāṇaśaktyākhyaṃ jīvamāharet
jīvaṃ samarasīkuryāddevīcakreṇa bhāvanāt
tadeva tarpaṇaṃ mukhyaṃ bhogyabhoktrātmataiva sā
agnisaṃpuṭaphullārṇatryaśrakālātmako mahān
piṇḍo raktādisāraughacālanākarṣaṇādiṣu
itthaṃ viśrāntiyogena ghaṭikārdhakrame sati
āvṛttiśatayogena paśornirvāpaṇaṃ bhavet
kṛtvā katipayaṃ kālaṃ tatrābhyāsam ananyadhīḥ
yathā cintāmaṇau proktaṃ tena rūpeṇa yogavit
niḥśaṅkaḥ siddhimāpnoti gopyaṃ tatprāṇavatsphuṭam
parokṣe 'pi paśāvevaṃ vidhiḥ syādyojanaṃ prati
praveśito yāgabhuvi hatastatraiva sādhitaḥ
cakrajuṣṭaśca tatraiva sa vīrapaśurucyate
yastvanyatrāpi nihataḥ sāmastyenāṃśato 'pivā
devāya vinivedayeta sa vai bāhyapaśurmataḥ
rājyaṃ lābho 'tha tatsthairyaṃ śive bhaktistadātmatā
śivajñānaṃ mantralokaprāptistatparivāratā
tatsāyujyaṃ paśoḥ sāmyādbāhyāder vīradharmaṇaḥ
puṣpādayo 'pi tallābhabhāginaḥ śivapūjayā
ekopāyena deveśo viśvānugrahaṇātmakaḥ
yāgenaivānugṛhṇāti kiṃ kiṃ yanna carācaram
tenāvīro 'pi śaṅkādiyuktaḥ kāruṇiko 'pica
na hiṃsābuddhimādadhyātpaśukarmaṇi jātucit
paśormahopakāro 'yaṃ tadātve 'pyapriyaṃ bhavet
vyādhicchedauṣadhatapoyojanātra nidarśanam
śrīmanmṛtyuñjaye proktaṃ pāśacchede kṛte paśoḥ
malatrayaviyogena śarīraṃ na prarohati
dharmādharmaughavicchedāccharīraṃ cyavate kila
tenaitanmāraṇaṃ noktaṃ dīkṣeyaṃ citrarūpiṇī
rūḍhapāśasya yaḥ prāṇairviyogo māraṇaṃ hi tat
iyaṃ tu yojanaiva syātpaśordevāya tarpaṇe
tasmāddevoktimāśritya paśūndadyādbahūniti
niveditaḥ punaḥprāptadeho bhūyoniveditaḥ
ṣaṭkṛtva itthaṃ yaḥ so 'tra ṣaḍjanmā paśuruttamaḥ
yathā pākakramācchuddhaṃ hema tadvatsa kīrtitaḥ
kāṃ siddhiṃ naiva vitaretsvayaṃ kiṃvā na mucyate
uktaṃ tvānandaśāstre yo mantrasaṃskāravāṃstyajet
samayānkutsayeddevīrdadyānmantrānvinā nayāt
dīkṣāmantrādikaṃ prāpya tyajetputrādimohitaḥ
tato manuṣyatāmetya punarevaṃ karotyapi
itthamekādisaptāntajanmāsau dvividho dvipāt
catuṣpādvā paśurdevīcarukārthaṃ prajāyate
dātrarpito 'sau taddvārā yāti sāyujyataḥ śivam
iti saṃbhāvya citraṃ tatpaśūnāṃ praviceṣṭitam
bhogyīcikīrṣitaṃ naiva kuryādanyatra taṃ paśum
nāpi naiṣa bhavedyogya iti buddhvāpasārayet
taṃ paśuṃ kiṃtu kāṅkṣā cedviśeṣe taṃ tu ḍhaukayet
tāvatastānpaśūndadyāttathācoktaṃ maheśinā
paśorvapāmedasī ca gālite vahnimadhyataḥ
arpayecchakticakrāya paramaṃ tarpaṇaṃ matam
hṛdantramuṇḍāṃsayakṛtpradhānaṃ vinivedayet
karṇikākuṇḍalīmajjaparśu mukhyataraṃ ca vā
tato 'gnau tarpaṇaṃ kuryānmantracakrasya daiśikaḥ
tannivedya ca devāya tato vijñāpayetprabhum
gurutvena tvayaivāhamājñātaḥ parameśvara
sākṣāt svapnopadeśād yairjapairgurumukhena vā
anugrāhyāstvayā śiṣyāḥ śivaśaktipracoditāḥ
tadete tadvidhāḥ prāptāstvamebhyaḥ kurvanugraham
samāveśaya māṃ svātmaraśmibhiryadahaṃ śivaḥ
evaṃ bhavatviti tataḥ śivoktimabhinandayet
śivābhinnamathātmānaṃ pañcakṛtyakaraṃ smaret
svātmanaḥ karaṇaṃ mantrānmūrtiṃ cānujighṛkṣayā
tato baddhvā sitoṣṇīṣaṃ hastayorarcayetkramāt
anyonyaṃ pāśadāhāya śuddhatattvavisṛṣṭaye
tejorūpeṇa mantrāṃśca śivahaste samarcayet
garbhāvaraṇagānaṅgaparivārāsanojjhitān
ātmānaṃ bhāvayetpaścādekakaṃ jalacandravat
kṛtyopādhivaśādbhinnaṃ ṣoḍhābhinnaṃ tu vastutaḥ
maṇḍalastho 'hamevāyaṃ sākṣī cākhilakarmaṇām
śuddhā hi draṣṭṛtā śambhormaṇḍale kalpitā mayā
homādhikaraṇatvena vahnāvahamavasthitaḥ
yadātmateddhā mantrāḥ syuḥ pāśaploṣavidhāvalam
sāmānyatejorūpāntarāhūtā bhuvaneśvarāḥ
tarpitāḥ śrāvitāścāṇornādhikāraṃ pratanvate
ā yāgāntamahaṃ kumbhe saṃsthito vighnaśāntaye
sāmānyarūpatā yena viśeṣāpyāyakāriṇī
śiṣyadehe ca tatpāśaśithilatvaprasiddhaye
sa hi svecchāvaśātpāśānvidhunvanniva vartate
sākṣātsvadehasaṃstho 'haṃ kartānugrahakarmaṇām
jñānakriyāsvatantratvāddīkṣākarmaṇi peśalaḥ
bhinnakāryākṛtivrātendriyacakrānusandhimān
eko yathāhaṃ vahnyādiṣaḍrūpo 'smi tathā sphuṭam
evamālocya yenaiṣo 'dhvanā dīkṣāṃ cikīrṣati
anusaṃhitaye śiṣyavarjaṃ pañcasu taṃ yajet
anusandhibalānte ca samāsavyāsabhedataḥ
kuryādatyantamabhyastamanyāntarbhāvapūritam
tato 'pi cintayā bhūyo 'nusaṃdadhyācchivātmatām
ahameva paraṃ tattvaṃ naca tadghaṭavat kvacit
mahāprakāśastattena mayi sarvamidaṃ jagat
naca tatkenacidbāhyapratibimbavadarpitam
kartāhamasya tannānyādhīnaṃ ca madadhiṣṭhitam
itthaṃbhūtamahāvyāptisaṃvedanapavitritaḥ
matsamatvaṃ gato janturmukta ityabhidhīyate
tāpanirgharṣasekādipāramparyeṇa vahnitām
yathāyogolako yāti gururevaṃ śivātmatām
tataḥ puraḥsthitaṃ yadvā purobhāvitavigraham
parokṣadīkṣaṇe yadvā darbhādyaiḥ kalpite mṛte
śiṣye vīkṣyārcya puṣpādyairnyasedadhvānamasya tam
yenādhvanā mukhyatayā dīkṣāmicchati daiśikaḥ
taṃ dehe nyasya tatrāntarbhāvyamanyaditi sthitiḥ
śodhyādhvani ca vinyaste tatraiva pariśodhakam
nyasedyathepsitaṃ mantraṃ śodhyaucityānusārataḥ
kvacicchodhyaṃ tvavinyasya śodhakanyāsamātrataḥ
svayaṃ śudhyati saṃśodhyaṃ śodhakasya prabhāvataḥ
aparaṃ parāparaṃ ca paraṃ ca vidhimicchayā
tadyojanānusāreṇa śritvā nyāsaḥ ṣaḍadhvanaḥ
lalāṭāntaṃ vedavasau randhrāntaṃ rasarandhrake
vasukhendau dvādaśāntamityeṣa trividho vidhiḥ
krameṇa kathyate dṛṣṭaḥ śāstre śrīpūrvasaṃjñite
tatra tattveṣu vinyāso gulphānte caturaṅgule
dharā jalādimūlāntaṃ pratyekaṃ dvyaṅgulaṃ kramāt
rasaśrutyaṅgulaṃ nābherūrdhvamitthaṃ ṣaḍaṅgule
puṃsaḥ kalāntaṃ ṣaṭtattvīṃ pratyekaṃ tryaṅgule kṣipet
aṣṭādaśāṅgulaṃ tvevaṃ kaṇṭhakūpāvasānakam
sadāśivāntaṃ māyādicatuṣkaṃ caturaṅgule
pratyekamityabdhivasusaṃkhyamālikadeśataḥ
śivatattvaṃ tataḥ paścāt tejorūpam anākulam
sarveṣāṃ vyāpakatvena sabāhyābhyantaraṃ smaret
jalāddhyantaṃ sārdhayugmaṃ mūlaṃ tryaṅgulamityataḥ
dvādaśāṅgulatādhikyādvidhireṣa parāparaḥ
jalāddhyantaṃ tryaṅgule cedavyaktaṃ tu catuṣṭaye
taccaturviṃśatyādhikyātparo 'pyaṣṭaśate vidhiḥ
trividhonmānakaṃ vyaktaṃ vasudigbhyo ravikṣayāt
mayatantre tathācoktaṃ tattatsvaphalavāñchayā
navapañcacatustryekatattvanyāse svayaṃ dhiyā
nyāsaṃ prakalpayettāvattattvāntarbhāvacintanāt
kalāpañcakavedāṇḍanyāso 'nenaiva lakṣitaḥ
uktaṃ ca triśirastantre svādhārasthaṃ yathāsthitam
dvādaśāṅgulamutthānaṃ dehātītaṃ samaṃ tataḥ
dvāsaptatirdaśa dve ca dehasthaṃ śiraso 'ntataḥ
pādādārabhya suśroṇi anāhatapadāvadhi
dehātīte 'pi viśrāntyā saṃvitteḥ kalpanāvaśāt
dehatvamiti tasmātsyādutthānaṃ dvādaśāṅgulam
iti nirṇetumatraitaduktamaṣṭottaraṃ śatam
puranyāso 'tha gulphāntaṃ bhūḥ purāṇyatra ṣoḍaśa
tasmādekāṅgulavyāptyā pratyekaṃ lakulāditaḥ
dviraṇḍāntaṃ tryaṅgulaṃ tu chagalāṇḍamathābdhiṣu
devayogāṣṭake dve hi pratyekāṅgulapādataḥ
iti pradhānaparyantaṃ ṣaṭcatvāriṃśadaṅgulam
ṣaṭpañcāśatpurāṇītthaṃ prāgdharāyāṃ tu ṣoḍaśa
tato 'pyardhāṅgulavyāptyā ṣaṭpurāṇyaṅgulatraye
catvāri yugma ekasmin ekaṃ ca puramaṅgule
sarāge puṃspurāṇīśasaṃkhyānītthaṃ ṣaḍaṅgule
krodheśapuramekasmindvaye cāṇḍamiyaṃ ca vit
saṃvartajyotiṣorevaṃ kalātattvagayoḥ kramāt
śūrapañcāntapurayorniyatau caikayugmatā
śrīpūrvaśāstre taccoktaṃ parameśena śaṃbhunā
uttarādikramāddvyekabhedo vidyādike traye
asāratvātkramasyādau niyatiḥ parataḥ kalā
athavānyonyasaṃjñābhyāṃ tattvayorvyapadeśyatā
ekavīraśikheśaśrīkaṇṭhāḥ kāle trayastraye
kālasya pūrvaṃ vinyāso niyaterabhidhīyate
athavānyonyasaṃjñābhirvyapadeśo hi dṛśyate
evaṃ pumādiṣaṭtattvī vinyastāṣṭādaśāṅgule
tato 'pyaṅguṣṭhamātrāntaṃ māyātattvasthamaṣṭakam
pratyekamardhāṅgulataḥ syādaṅgulacatuṣṭaye
itthaṃ dvyakṣṇi purāṇyaṣṭāviṃśatiḥ puruṣānniśi
puratrayaṃ dvayostryaṃśanyūnāṅgulamiti kramāt
dvayordvayaṃ pañcapurī vaidyīye caturaṅgule
tata aiśapurāṇyaṣṭau catuṣke 'rdhāṅgulakramāt
tatastrīṇi dvaye dve ca dvayoritthaṃ catuṣṭaye
sādāśivaṃ pañcakaṃ syāditthaṃ vasvekakaṃ ravau
ṣoḍaśakaṃ rasaviśikhaṃ vasudvikaṃ vasuśaśīti puravargāḥ
vedā rasābdhi yugmākṣi ca ravayastatra cāṅgulāḥ kramaśaḥ
aṣṭādaśādhikaśataṃ purāṇi dehe 'tra caturaśītimite
vinyastāni taditthaṃ śeṣe tu vyāpakaṃ śivaṃ tattvam
iti vidhiraparaḥ kathitaḥ parāparākhyo rasaśrutisthāne
aṣṭaśaraṃ saṃkhyānaṃ khamunikṛtaṃ tatpare vidhau jñeyam
lakulāderyogāṣṭakaparyantasyātra bhuvanapūgasya
adhikīkuryādgaṇanāvaśena bhāgaṃ vidhidvaye kramaśaḥ
aparādividhitraitādatha nyāsaḥ padādhvanaḥ
pūrvaṃ daśapadī coktā svatantrā nyasyate yadā
tayaiva dīkṣā kāryā cettadeyaṃ nyāsakalpanā
tattvādimukhyatāyogāddīkṣāyāṃ tu padāvalī
tattattvādyanusāreṇa tatrāntarbhāvyate tathā
svapradhānatvayoge tu dīkṣāyāṃ padapaddhatim
nyasyetkrameṇa tattvādivadanānavalokinīm
caturṣvaṣṭāsu cāṣṭāsu daśasvatha daśasvatha
daśasvatho pañcadaśasvatha vedaśarenduṣu
dharāpadān navapadīṃ mātṛkāmālinīgatām
yojayedvyāptṛ daśamaṃ padaṃ tu śivasaṃjñitam
dharāpadaṃ varjayitvā pañca yāni padāni tu
vidhidvayaṃ syānnikṣipya dvādaśa dvādaśāṅgulān
mantrādhvano 'pyeṣa eva vidhirvinyāsayojane
vyāptimātraṃ hi bhidyetetyuktaṃ prāgeva tattathā
varṇādhvano 'tha vinyāsaḥ kathyate 'tra vidhitraye
ekaṃ caturṣu pratyekaṃ dvayoraṅgulayoḥ kramāt
trayoviṃśativarṇī syāt ṣaḍvarṇyekaikaśastriṣu
pratyekamatha catvāraścaturṣviti vilomataḥ
mālinīmātṛkārṇāḥ syurvyāptṛ śaivaṃ rasendutaḥ
varjayitvādyavarṇaṃ tu tattvavatsyādravīnravīn
tāṃ trayoviṃśatau varṇeṣvapyanyatsyādvidhidvayam
śrīpūrvaśāstre tenādau tattveṣūktaṃ vidhitrayam
atidiṣṭaṃ tu tadbhinnābhinnavarṇadvaye samam
dvividho 'pi hi varṇānāṃ ṣaḍvidho bheda ucyate
tattvamārgavidhānena jñātavyaḥ paramārthataḥ
upadeśātideśābhyāṃ yaduktaṃ tatpadādiṣu
bhūyo 'tidiṣṭaṃ tatraiva śāstre 'smaddhṛdayeśvare
padamantrakalādīnāṃ pūrvasūtrānusārataḥ
tritayatvaṃ prakurvīta tattvavarṇoktavartmanā
uktaṃ tatpadamantreṣu kalāsvatha nirūpyate
caturṣu rasavede dvāviṃśatau dvādaśasvatha
nivṛttyādyāścatasraḥ syurvyāptrī syācchāntyatītikā
dvitīyasyāṃ kalāyāṃ tu dvādaśa dvādaśāṅgulān
kramātkṣiptvā vidhidvaitaṃ parāparaparātmakam
caturaṇḍavidhistvādiśabdeneha pragṛhyate
kalācatuṣkavattena tasminvācyaṃ vidhitrayam
evaṃ ṣaḍvidhamadhvānaṃ śodhyaśiṣyatanau purā
nyasyaikatamamukhyatvānnyasyecchodhakasaṃmatam
adhvanyāsanamantraughaḥ śodhako hyeka āditaḥ
śabdarāśirmālinī ca samastavyastato dvidhā
ekavīratayā yadvā ṣaṭkaṃ yāmalayogataḥ
pañcavaktrī śaktitadvadbhedātṣoḍhā punardvidhā
ekākiyāmalatvenetyevaṃ sā dvādaśātmikā
ṣaḍaṅgī sakalānyatvāddvividhā vaktravatpunaḥ
dvādaśatvena guṇitā caturviṃśatibhedikā
aghorādyaṣṭake dve ca tṛtīyaṃ yāmalodayāt
mātṛsadbhāvamantraśca kevalaḥ śruticakragaḥ
ekadvitricaturbhedāttrayodaśabhidātmakaḥ
ekavīratayā so 'yaṃ caturdaśatayā sthitaḥ
anāmasaṃhṛtisthairyasṛṣṭicakraṃ caturvidham
devatābhirnijābhis tanmātṛsadbhāvabṛṃhitam
itthaṃ śodhakavargo 'yaṃ mantrāṇāṃ saptatiḥ smṛtā
ṣaḍardhaśāstreṣu śrīmatsāraśāstre ca kathyate
aghorādyaṣṭakeneha śodhanīyaṃ vipaścitā
athavaikākṣarāmantrair athavā mātṛkākramāt
bhairavīyahṛdā vāpi khecarīhṛdayena vā
bhairaveṇa mahādevi tvatha vaktrāṅgapañcakaiḥ
yena yena hi mantreṇa tantre 'smin udbhavaḥ kṛtaḥ
tenaiva dīkṣayenmantrī ityājñā pārameśvarī
evaṃ śodhakabhedena saptatiḥ kīrtitā bhidaḥ
śodhyanyāsaṃ vinā mantrairetairdīkṣā yadā bhavet
tadā saptatidhā jñeyā jananādivivarjitā
śodhyabhedo 'tha vaktavyaḥ saṃkṣepātso 'pi kathyate
ekatripañcaṣaṭtriṃśadbhedāttāttvaścaturvidhaḥ
pañcaikabhedāccādhvānastathaivāṇḍacatuṣṭayam
evaṃ daśavidhaṃ śodhyaṃ triṃśaddhā tadvidhitrayāt
śodhyaśodhakabhedena śatāni tvekaviṃśatiḥ
atrāpi nyāsayogena śodhye 'dhvani tathākṛteḥ
śataikaviṃśatibhidā jananādyujjhitā bhavet
jananādimayī tāvatyevaṃ śatadṛśi śrutiḥ
syātsaptatyadhikā sāpi dravyavijñānabhedataḥ
dvidheti pañcāśītiḥ syācchatānyadhikakhābdhikā
bhogamokṣānusandhānāddvividhā sā prakīrtitā
aśubhasyaiva saṃśuddhyā śubhasyāpyatha śodhanāt
dvidhā bhogaḥ śubhe śuddhiḥ kālatrayavibhedini
ekadvisāmastyavaśātsaptadhetyaṣṭadhā bhujiḥ
guruśiṣyakramātso 'pi dvidhetyevaṃ vibhidyate
pratyakṣadīkṣaṇe yasmāddvayorekānusaṃdhitaḥ
tādṛgdīkṣāphalaṃ pūrṇaṃ visaṃvāde tu viplavaḥ
parokṣamṛtadīkṣādau gururevānusandhimān
kriyājñānamahimnā taṃ śiṣyaṃ dhāmnīpsite nayet
avibhinne kriyājñāne karmaśuddhau tathaiva te
anusandhiḥ punarbhinnaḥ karma yasmāttadātmakam
śrīmatsvacchandaśāstre ca vāsanābhedataḥ phalam
śiṣyāṇāṃ ca guroścoktamabhinne 'pi kriyādike
bhogasya śodhakācchodhyādanusandheśca tādṛśāt
vaicitryamasti bhedasya vaicitryaprāṇatā yataḥ
tathāhi vaktrairyasyādhvā śuddhastaireva yojitaḥ
bhoktumiṣṭe kvacittattve sa bhoktā tadbalānvitaḥ
śubhānāṃ karmaṇāṃ cātra sadbhāve bhogacitratā
tādṛgeva bhavetkarmaśuddhau tvanyaiva citratā
bhogaśca sadya utkrāntyā dehenaivātha saṃgataḥ
tadaivābhyāsato vāpi dehānte vetyasau catuḥ
prāktanāṣṭabhidā yogāddvātriṃśadbheda ucyate
mokṣa eko 'pi bījasya samayākhyasya tādṛśam
bālādikaṃ jñātaśīghramaraṇaṃ śaktivarjitam
vṛddhaṃ voddiśya śaktaṃ vā śodhanāśodhanāddvidhā
sadya utkrāntitastraidhaṃ sā cāsannamṛtau guroḥ
kāryetyājñā maheśasya śrīmadgahvarabhāṣitā
dṛṣṭvā śiṣyaṃ jarāgrastaṃ vyādhinā paripīḍitam
utkramayya tatastvenaṃ paratattve niyojayet
pañcatriṃśadamī bhedā gurorvā guruśiṣyayoḥ
uktadvaividhyakalanātsaptatiḥ parikīrtitāḥ
etairbhedaiḥ puroktāṃstānbhedāndīkṣāgatānguruḥ
hatvā vadetprasaṃkhyānaṃ svabhyastajñānasiddhaye
pañcāśītiśatī yā catvāriṃśatsamuttarā kathitā
tāṃ saptatyā bhittvā dīkṣābhedānsvayaṃ kalayet
pañcakamiha lakṣāṇāṃ ca saptanavatiḥ sahasraparisaṃkhyā
aṣṭau śatāni dīkṣābhedo 'yaṃ mālinītantre
saptatidhā śoddhṛgaṇastriṃśaddhā śodhya ekatattvādiḥ
sāṇḍaḥ ṣaḍadhvarūpastathetikartavyatā caturbhedā
dravyajñānamayī sā jananādivivarjitātha tadyuktā
pañcatriṃśaddhā punareṣā bhogāpavargasandhānāt
yasmāddvātriṃśaddhā bhogaḥ śubhaśuddhyaśuddhikālabhidā
mokṣastredhā dviguṇā saptatiritikāryatābhedāḥ
śodhanaśodhyavibhedāditikartavyatvabhedataścaiṣā
dīkṣā bahudhā bhinnā śodhyavihīnā tu saptatidhā
mantrāṇāṃ sakaletarasāṅganiraṅgādibhedasaṃkalanāt
śyodhyasya ca tattvādeḥ pañcadaśādyuktabhedaparigaṇanāt
bhedānāṃ parigaṇanā na śakyate kartumityasaṃkīrṇāḥ
bhedāḥ saṃkīrṇāḥ punaranye bhūyastvakāriṇo bahudhā
śodhakaśodhyādīnāṃ dvitrādivibhedasadbhāvāt
bhoge sādhye yadyadbahu kartavyaṃ tadāśrayenmatimān
kāraṇabhūyastvaṃ kila phalabhūyastvāya kiṃ citram
apavarge natu bhedastenāsminvāsanādṛḍhatvajuṣā
alpāpyāśrayaṇīyā kriyātha vijñānamātre vā
abhinavaguptaguruḥ punarāha hi sati vittadeśakālādau
apavarge 'pi hi vistīrṇakarmavijñānasaṃgrahaḥ kāryaḥ
cidvṛttervaicitryāccāñcalye 'pi krameṇa sandhānāt
tasmiṃstasminvastuni rūḍhiravaśyaṃ śivātmikā bhavati
tattvamidametadātmakam etasmāt proddhṛto mayā śiṣyaḥ
itthaṃ kramasaṃvittau mūḍho 'pi śivātmako bhavati
kramikatathāvidhaśivatānugrahasubhagaṃ ca daiśikaṃ paśyan
śiśurapi tadabhedadṛśā bhaktibalāccābhyupaiti śivabhāvam
yadyapi vikalpavṛtterapi mokṣaṃ dīkṣayaiva dehānte
śāstre provāca vibhustathāpi dṛḍhavāsanā yuktā
mokṣe 'pyasti viśeṣaḥ kriyālpabhūyastvajaḥ salokādiḥ
iti kecittadayuktaṃ sa vicitro bhoga eva kathitaḥ syāt
saṃskāraśeṣavartanajīvitamadhye 'sya samayalopādyam
nāyāti vighnajālaṃ kriyābahutvaṃ mumukṣostat
yasmāt sabījadīkṣāsaṃskṛtapuruṣasya samayalopādye
bhukte bhogānmokṣo naivaṃ nirbījadīkṣāyām
iti kecinmanyante yuktaṃ taccāpi yatsmṛtaṃ śāstre
samayollaṅghanāddevi kravyādatvaṃ śataṃ samāḥ
tasmāduruśiṣyamatau śivabhāvanirūḍhivitaraṇasamartham
kramikaṃ tattvoddharaṇādi karma mokṣe 'pi yuktamativitatam
yastu sadā bhāvanayā svabhyastajñānavānguruḥ sa śiśoḥ
apavargāya yathecchaṃ yaṃ kaṃcidupāyamanutiṣṭhet
evaṃ śiṣyatanau śodhyaṃ nyasyādhvānaṃ yathepsitam
śodhakaṃ mantramupari nyasyettattvānusārataḥ
dvayormātṛkayostattvasthityā varṇakramaḥ purā
kathitastaṃ tathā nyasyettattattattvaviśuddhaye
varṇādhvā yadyapi proktaḥ śodhyaḥ pāśātmakastu saḥ
māyīyaḥ śodhakastvanyaḥ śivātmā paravāṅmayaḥ
uvāca sadyojyotiśca vṛttau svāyambhuvasya tat
bāḍhameko hi pāśātmā śabdo 'nyaśca śivātmakaḥ
tasmāttasyaiva varṇasya yuktā śodhakaśodhyatā
śrīpūrvaśāstre cāpyuktaṃ te tairāliṅgitā iti
sadyojātādivaktrāṇi hṛdādyaṅgāni pañca ca
ṣaṭkṛtvo nyasya ṣaṭtriṃśannyāsaṃ kuryāddharāditaḥ
parāparāyā vailomyāddharāyāṃ syātpadatrayam
tato jalādahaṅkāre pañcāṣṭakasamāśrayāt
padāni pañca dhīmūlapuṃrāgākhye traye trayam
ekaṃ tvaśuddhavitkāladvaye caikaṃ niyāmake
kalāmāyādvaye caikaṃ padamuktamiha kramāt
vidyeśvarasadāśaktiśiveṣu padapañcakam
ekonaviṃśatiḥ seyaṃ padānāṃ syātparāparā
sārdhaṃ caikaṃ caikaṃ sārdhaṃ dve dve śaśī dṛgatha yugmam
trīṇi dṛgabdhiścandraḥ śrutiḥ śaśī pañca vidhumahaścandrāḥ
ekānnaviṃśatau syādakṣarasaṃkhyā padeṣviyaṃ devyāḥ
haldvayayutavasucitraguparisaṃkhyātasvavarṇāyāḥ
mūlāntaṃ sārdhavarṇaṃ syānmāyāntaṃ varṇamekakam
śaktyantamekam aparānyāse vidhirudīritaḥ
māyāntaṃ haltataḥ śaktiparyante svara ucyate
niṣkale śivatattve vai paro nyāsaḥ paroditaḥ
parāparāpadānyeva hyaghoryādyaṣṭakadvaye
mantrāstadanusāreṇa tattveṣvetaddvayaṃ kṣipet
piṇḍākṣarāṇāṃ sarveṣāṃ varṇasaṃkhyā vibhedataḥ
avyaktāntaṃ svare nyasyā śeṣaṃ śeṣeṣu yojayet
bījāni sarvatattveṣu vyāptṛtvena prakalpayet
piṇḍānāṃ bījavannyāsamanye tu pratipedire
akṛte vātha śodhyasya nyāse vastubalāt sthiteḥ
śodhakanyāsamātreṇa sarvaṃ śodhyaṃ viśudhyati
śrīmanmṛtyuñjayādau ca kathitaṃ parameṣṭhinā
adhunā nyāsamātreṇa bhūtaśuddhiḥ prajāyate
dehaśuddhyarthamapyetattulyametena vastutaḥ
anyaprakaraṇoktaṃ yadyuktaṃ prakaraṇāntare
jñāpakatvena sākṣādvā tatkiṃ nānyatra gṛhyate
mālinīmātṛkāṅgasya nyāso yo 'rcāvidhau purā
proktaḥ kevalasaṃśoddhṛmantranyāse sa eva tu
tripadī dvayordvayoḥ syātpratyekamathāṣṭasu śrutipadāni
dikcandracandrarasaraviśaraśaradṛgdṛṅmṛgāṅkaśaśigaṇane
aṅgulamāne devyā aṣṭādaśa vaibhavena padamanyat
aparaṃ mānamidaṃ syāt kevalaśodhakamanunyāse
turyapadātpadaṣaṭke mānadvitayaṃ parāparaparākhyam
dvādaśakaṃ dvādaśakaṃ tattvopari pūrvavattvanyat
kevalaśodhakamantranyāsābhiprāyato mahādevaḥ
tattvakramoditamapi nyāsaṃ punarāha tadviruddhamapi
niṣkale padamekārṇaṃ yāvattrīṇi tu pārthive
ityādinā tattvagatakramanyāsa udīritaḥ
punaśca mālinītantre vargavidyāvibhedataḥ
dvidhā padānītyuktvākhyannyāsamanyādṛśaṃ vibhuḥ
ekaikaṃ dvyaṅgulaṃ jñeyaṃ tatra pūrvaṃ padatrayam
aṣṭāṅgulāni catvāri daśāṅgulamataḥ param
dvyaṅgule dve pade cānye ṣaḍaṅgulamataḥ param
dvādaśāṅgulamanyacca dve 'nye pañcāṅgule pṛthak
padadvayaṃ catuṣparva tathānye dve dviparvaṇī
evaṃ parāparādevyāḥ svatantro nyāsa ucyate
vidyādvayaṃ śiṣyatanau vyāptṛtvenaiva yojayet
iti darśayituṃ nāsya pṛthaṅnyāsaṃ nyarūpayat
evaṃ śodhakamantrasya nyāse tadraśmiyogataḥ
pāśajālaṃ vilīyeta taddhyānabalato guroḥ
śodhyatattve samastānāṃ yonīnāṃ tulyakālataḥ
jananādbhogataḥ karmakṣaye syādapavṛktatā
dehaistāvadbhirasyāṇościtraṃ bhokturapi sphuṭam
mano'nusandhirno viśvasaṃyogapravibhāgavat
niyatyā manaso dehamātre vṛttistataḥ param
nānusandhā yataḥ saikasvāntayuktākṣakalpitā
pradeśavṛtti ca jñānamātmanastatra tatra tat
bhogyajñānaṃ nānyadeheṣvanusandhānamarhati
yadā tu manasastasya dehavṛtterapi dhruvam
yogamantrakriyādeḥ syādvaimalyaṃ tadvidā tadā
yathāmalaṃ mano dūrasthitamapyāśu paśyati
tathā pratyayadīkṣāyāṃ tattadbhuvanadarśanam
jananādiviyuktāṃ tu yadā dīkṣāṃ cikīrṣati
tadāsmāduddharāmīti yuktamūhaprakalpanam
yadā śodhyaṃ vinā śoddhṛnyāsastatrāpi mantrataḥ
jananādikramaṃ kuryāttattvasaṃśleṣavarjitam
ekākiśoddhṛnyāse ca jananādivivarjane
tacchoddhṛsaṃpuṭaṃ nāma kevalaṃ parikalpayet
dravyayogena dīkṣāyāṃ tilājyākṣatataṇḍulam
tattanmantreṇa juhuyājjanmayogaviyogayoḥ
yadā vijñānadīkṣāṃ tu kuryācchiṣyaṃ tadā bhṛśam
tanmantrasaṃjalpabalāt paśyed ā cāvikalpakāt
vikalpaḥ kila saṃjalpamayo yatsa vimarśakaḥ
mantrātmāsau vimarśaśca śuddho 'pāśavatātmakaḥ
nityaś cānādivaradaśivābhedopakalpitaḥ
tadyogāddaiśikasyāpi vikalpaḥ śivatāṃ vrajet
śrīsāraśāstre tadidaṃ parameśena bhāṣitam
arthasya pratipattiryā grāhyagrāhakarūpiṇī
sā eva mantraśaktistu vitatā mantrasantatau
parāmarśasvabhāvetthaṃ mantraśaktirudāhṛtā
parāmarśo dvidhā śuddhāśuddhatvānmantrabhedakaḥ
uktaṃ śrīpauṣkare 'nye ca brahmaviṣṇvādayo 'ṇḍagāḥ
prādhānikāḥ sāñjanāste sāttvarājasatāmasāḥ
tairaśuddhaparāmarśāt tanmayībhāvito guruḥ
vaiṣṇavādiḥ paśuḥ prokto na yogyaḥ patiśāsane
ye mantrāḥ śuddhamārgasthāḥ śivabhaṭṭārakādayaḥ
śrīmanmataṅgādidṛśā tanmayo hi guruḥ śivaḥ
nanu svatantrasaṃjalpayogādastu vimarśitā
prākkutaḥ sa vimarśāccetkutaḥ so 'pi nirūpaṇe
ādyastathāvikalpatvapradaḥ syādupadeṣṭṛtaḥ
yaḥ saṃkrānto 'bhijalpaḥ syāttasyāpyanyopadeṣṭṛtaḥ
pūrvapūrvakramāditthaṃ ya evādiguroḥ purā
saṃjalpo hyabhisaṃkrāntaḥ so 'dyāpyastīti gṛhyatām
yastathāvidhasaṃjalpabalātko 'pi svatantrakaḥ
vimarśaḥ kalpyate so 'pi tadātmaiva suniścitaḥ
ghaṭakumbha itītthaṃ vā yadi bhedo nirūpyate
so 'pyanyakalpanādāyī hyanādṛtyaḥ prayatnataḥ
paṇāyate karotīti vikalpasyocitau sphuṭam
karapāṇyabhijalpau tau saṃkīryetāṃ kathaṃ kila
śabdācchabdāntare tena vyutpattirvyavadhānataḥ
vyavahārāttu sā sākṣāccitropākhyāvimarśinī
tadvimarśodayaḥ prācyasvavimarśamayaḥ sphuret
yāvadbālasya saṃvittirakṛtrimavimarśane
tena tanmantraśabdārthaviśeṣotthaṃ vikalpanam
śabdāntarotthādbhedena paśyatā mantra ādṛtaḥ
yaccāpi bījapiṇḍāderuktaṃ prāgbodharūpakam
tattasyaiva kuto 'nyasya tatkasmādanyakalpanā
etadarthaṃ guroryatnāllakṣaṇe tatra tatra tat
lakṣaṇaṃ kathitaṃ hyeṣa mantratantraviśāradaḥ
tena mantrārthasaṃbodhe mantravārtikamādarāt
ūhāpohaprayogaṃ vā sarvathā gururācaret
mantrārthavidabhāve tu sarvathā mantratanmayam
guruṃ kuryāt tadabhyāsāttatsaṃkalpamayo hyasau
tatsamānābhisaṃjalpo yadā mantrārthabhāvanāt
gurorbhavettadā sarvasāmye ko bheda ucyatām
aṃśenāpyatha vaiṣamye na tato 'rthakriyā hi sā
gomayātkīṭataḥ kīṭa ityevaṃ nyāyato yadā
saṃjalpāntarato 'pyarthakriyāṃ tāmeva paśyati
tadaiṣa satyasaṃjalpaḥ śiva eveti kathyate
sa yadvakti tadeva syānmantro bhogāpavargadaḥ
naiṣo 'bhinavaguptasya pakṣo mantrārpitātmanaḥ
yo 'rthakriyāmāha bhinnāṃ kīṭayorapi tādṛśoḥ
mantrārpitamanāḥ kiṃcidvadanyattu viṣaṃ haret
tanmantra eva śabdaḥ sa paraṃ tatra ghaṭādivat
kāntāsaṃbhogasaṃjalpasundaraḥ kāmukaḥ sadā
tatsaṃskṛto 'pyanyadeṣa kurvansvātmani tṛpyati
tathā tanmantrasaṃjalpabhāvito 'nyadapi bruvan
anicchurapi tadrūpastathā kāryakaro dhruvam
vikalpayannapyekārthaṃ yato 'nyadapi paśyati
viṣāpahārimantrādītyuktaṃ śrīpūrvaśāsane
yadi vā viṣanāśe 'pi hetubhedādvicitratā
dhātvāpyāyādikānantakāryabhedādbhaviṣyati
tadevaṃ mantrasaṃjalpavikalpābhyāsayogataḥ
bhāvyavastusphuṭībhāvaḥ saṃjalpahrāsayogataḥ
vastveva bhāvayatyeṣa na saṃjalpamimaṃ punaḥ
gṛhṇāti bhāsanopāyaṃ bhāte tatra tu tena kim
evaṃ saṃjalpanirhrāse suparisphuṭatātmakam
akṛttrimavimarśātma sphuredvastvavikalpakam
nirvikalpā ca sā saṃvidyadyathā paśyati sphuṭam
tattathaiva tathātmatvādvastuno 'pi bahiḥsthiteḥ
viśeṣatas tvamāyīyaśivatābhedaśālinaḥ
mokṣe 'bhyupāyaḥ saṃjalpo bandhamokṣau tataḥ kila
vikalpe 'pi guroḥ samyagabhinnaśivatājuṣaḥ
avikalpakaparyantapratīkṣā nopayujyate
tadvimarśasvabhāvā hi sā vācyā mantradevatā
mahāsaṃvitsamāsannetyuktaṃ śrīgamaśāsane
nikaṭasthā yathā rājñāmanyeṣāṃ sādhayantyalam
siddhiṃ rājopagāṃ śīghramevaṃ mantrādayaḥ parām
uktābhiprāyagarbhaṃ taduktaṃ śrīmālinīmate
mantrāṇāṃ lakṣaṇaṃ kasmādityukte munibhiḥ kila
yogamekatvamicchanti vastuno 'nyena vastunā
tadvastu jñeyamityuktaṃ heyatvādiprasiddhaye
tatprasiddhyai śivenoktaṃ jñānaṃ yadupavarṇitam
sabījayogasaṃsiddhyai mantralakṣaṇamapyalam
na cādhikāritā dīkṣāṃ vinā yoge 'sti śāṅkare
kriyājñānavibhedena sā ca dvedhā nigadyate
dvividhā sā prakartavyā tena caitadudāhṛtam
naca yogādhikāritvam ekamevānayā bhavet
api mantrādhikāritvaṃ muktiśca śivadīkṣayā
anenaitadapi proktaṃ yogī tattvaikyasiddhaye
mantramevāśrayenmūlaṃ nirvikalpāntamādṛtaḥ
mantrābhyāsena bhogaṃ vā mokṣaṃ vāpi prasādhayan
tatrādhikāritālabdhyai dīkṣāṃ gṛhṇīta daiśikāt
tena mantrajñānayogabalādyadyatprasādhayet
tatsyādasyānyatattve 'pi yuktasya guruṇā śiśoḥ
dīkṣā hyasyopayujyeta saṃskriyāyāṃ sa saṃskṛtaḥ
svabalenaiva bhogaṃ vā mokṣaṃ vā labhate budhaḥ
tena vijñānayogādibalī prāk samayī bhavan
putrako vā na tāvānsyādapitu svabalocitaḥ
yastu vijñānayogādivandhyaḥ so 'ndho yathā pathi
daiśikāyatta eva syādbhoge muktau ca sarvathā
dīkṣā ca kevalā jñānaṃ vināpi nijamāntaram
mocikaiveti kathitaṃ yuktyā cāgamataḥ purā
yastu dīkṣākṛtāmevāpekṣya yojanikāṃ śiśuḥ
sphuṭībhūtyai taducitaṃ jñānaṃ yogamathāśritaḥ
so 'pi yatraiva yuktaḥ syāttanmayatvaṃ prapadyate
gurudīkṣāmantraśāstrādhīnasarvasthitis tataḥ
duṣṭānāmeva sarveṣāṃ bhūtabhavyabhaviṣyatām
karmaṇāṃ śodhanaṃ kāryaṃ bubhukṣorna śubhātmanām
yaḥ punarlaukikaṃ bhogaṃ rājyasvargādikaṃ śiśuḥ
tyaktvā lokottaraṃ bhogamīpsustasya śubheṣvapi
tatra dravyamayīṃ dīkṣāṃ kurvannājyatilādikaiḥ
karmāsya śodhayāmīti juhuyāddaiśikottamaḥ
jñānamayyāṃ tu dīkṣāyāṃ tad viśudhyati saṃdhitaḥ
guroḥ svasaṃvidrūḍhasya balāttatprakṣayo bhavet
yadāsyāśubhakarmāṇi śuddhāni syustadā śubham
svatāratamyāśrayaṇādadhvamadhye prasūtidam
śubhapākakramopāttaphalabhogasamāptitaḥ
yatraiṣa yojitastatstho bhāvikarmakṣaye kṛte
bhāvināṃ cādyadehasthadehāntaravibhedinām
aśubhāṃśaviśuddhau syād bhogasyaivānupakṣayaḥ
bhuñjānasyāsya satataṃ bhogānmāyālayāntataḥ
na duḥkhaphaladaṃ dehādyadhvamadhye 'pi kiṃcana
tato māyālaye bhuktasamastasukhabhogakaḥ
niṣkale sakale vaiti layaṃ yojanikābalāt
iti prameyaṃ kathitaṃ dīkṣā kāle guroryathā
atha bhairavatādātmyadāyinīṃ prakriyāṃ bruve
evaṃ maṇḍalakumbhāgniśiṣyasvātmasu pañcasu
gṛhītvā vyāptimaikyena nyasyādhvānaṃ ca śiṣyagam
karmamāyāṇumalinatrayaṃ bāhau gale tathā
śikhāyāṃ ca kṣipetsūtragranthiyogena daiśikaḥ
tasyātadrūpatābhānaṃ malo granthiḥ sa kīrtyate
itipratītidārḍhyārthaṃ bahirgranthyupakalpanam
bāhū karmāspadaṃ viṣṇurmāyātmā galasaṃśritaḥ
adhovahā śikhāṇutvaṃ tenetthaṃ kalpanā kṛtā
naraśaktiśivākhyasya trayasya bahubhedatām
vaktuṃ tristriguṇaṃ sūtraṃ granthaye parikalpayet
tejojalānnatritayaṃ tredhā pratyekamapyadaḥ
śrutyante ke 'pyataḥ śuklakṛṣṇaraktaṃ prapedire
tato 'gnau tarpitāśeṣamantre cidvyomamātrake
sāmānyarūpe tattvānāṃ kramācchuddhiṃ samācaret
tatra svamantrayogena dharāmāvāhayetpurā
iṣṭvā puṣpādibhiḥ sarpistilādyairatha tarpayet
tattattvavyāpikāṃ paścānmāyātattvādhidevatām
māyāśaktiṃ svamantreṇāvāhyābhyarcya pratarpayet
āvāhane mātṛkārṇaṃ mālinyarṇaṃ ca pūjane
kuryāditi guruḥ prāha svarūpāpyāyanadvayāt
tāro varṇo 'tha saṃbuddhipadaṃ tvāmityataḥ param
uttamaikayutaṃ karmapadaṃ dīpakamapyataḥ
tubhyaṃ nāma caturthyantaṃ tato 'pyucitadīpakam
ityūhamantrayogena tattatkarma pravartayet
āvāhanānantaraṃ hi karma sarvaṃ nigadyate
āvāhanaṃ ca saṃbodhaḥ svasvabhāvavyavasthiteḥ
bhāvasyāhaṃmayasvātmatādātmyāveśyamānatā
śāktī bhūmiśca saivoktā yasyāṃ mukhyāsti pūjyatā
abhātatvād abhedācca nahyasau nṛśivātmanoḥ
jaḍābhāseṣu tattveṣu saṃvitsthityai tato guruḥ
āvāhanavibhaktiṃ prāk kṛtvā turyavibhaktitaḥ
namaskārāntatāyogātpūrṇāṃ sattāṃ prakalpayet
tataḥ pūrṇasvabhāvatvaṃ tadrūpodrekayogataḥ
dhyeyodreko bhaved dhyātṛprahvībhāvavaśād yataḥ
āvāhyeṣṭvā pratarpyeti śrīsvacchande nirūpitam
anenaiva pathāneyamityasmadguravo jaguḥ
paratvena tu yatpūjyaṃ tatsvatantracidātmakam
anavacchitprakāśatvānna prakāśyaṃ tu kutracit
tasya hyetat prapūjyatvadhyeyatvādi yadullaset
tasyaiva tatsvatantratvaṃ yātidurghaṭakāritā
saṃbodharūpe tattasmin kathaṃ saṃbodhanā bhavet
prakāśanāyāṃ na syātprakāśasya prakāśatā
saṃbodhanavibhaktyaiva vinā karmādiśaktitām
svātantryāttaṃ darśayituṃ tatrohamimamācaret
devamāvāhayāmīti tato devāya dīpakam
prāgyuktyā pūrṇatādāyi namaḥsvāhādikaṃ bhavet
nutiḥ pūrṇatvam agnīndusaṃghaṭṭāpyāyatā param
āpyāyakaṃ ca procchālaṃ vauṣaḍādi pradīpayet
tatra bāhye 'pi tādātmyaprasiddhaṃ karma codyate
yadi karmapadaṃ tanno gurur abhyūhayet kvacit
anābhāsitatadvastubhāsanāya niyujyate
mantraḥ kiṃ tena tatra syātsphuṭaṃ yatrāvabhāsi tat
tena prokṣaṇasaṃsekajapādividhiṣu dhruvam
tatkarmābhyūhanaṃ kuryātpratyuta vyavadhātṛtām
bahistathātmatābhāve kāryaṃ karmapadohanam
tṛptāvāhutihutabhukpāśaploṣacchidādiṣu
yatroddiṣṭe vidhau paścāttadanantaiḥ kriyātmakaiḥ
aṃśaiḥ sādhyaṃ na tatroho dīkṣaṇādividhiṣviva
tataḥ śiṣyasya tattattvasthāne 'streṇa pratāḍanam
kṛtvātha śivahastena hṛdayaṃ parimarśayet
tataḥ svanāḍīmārgeṇa hṛdayaṃ prāpya vai śiśoḥ
śiṣyātmanā sahaikatvaṃ gatvādāya ca taṃ hṛdā
puṭitaṃ haṃsarūpākhyaṃ tatra saṃhāramudrayā
kuryādātmīyahṛdayasthitamapyavabhāsakam
śiṣyadehasya tejobhī raśmimātrāviyogataḥ
svabandhasthānacalanāt svatantrasthānalābhataḥ
svakarmāparatantratvāt sarvatrotpattimarhati
tenātmahṛdayānītaṃ prākkṛtvā pudgalaṃ tataḥ
māyāyāṃ taddharātattvaśarīrāṇyasya saṃsṛjet
tatrāsya garbhādhānaṃ ca yuktaṃ puṃsavanādibhiḥ
garbhaniṣkrāmaparyantairekāṃ kurvīta saṃskriyām
jananaṃ bhogabhoktṛtvaṃ militvaikātha saṃskriyā
tato 'sya teṣu bhogeṣu kuryāttanmayatāṃ layam
tatastattattvapāśānāṃ vicchedaṃ samupācaret
saṃskārāṇāṃ catuṣke 'smin aparāṃ ca parāparām
mantrāṇāṃ pañcadaśakaṃ parāṃ vā yojayetkramāt
pivanyādyaṣṭakaṃ śastrādikaṃ ṣaṭkaṃ parā tathā
iti pañcadaśaite syuḥ kramāllīnatvasaṃskṛtau
aparāmantramuktvā prāgamukātmana ityatha
garbhādhānaṃ karomīti punarmantraṃ tameva ca
svāhāntamuccarandadyādāhutitritayaṃ guruḥ
paraṃ parāparāmantramamukātmana ityatha
jātasya bhogabhoktṛtvaṃ karomyatha parāparām
ante svāheti proccārya vitarettisra āhutīḥ
uccārya pivanīmantramamukātmana ityatha
bhoge layaṃ karomīti punarmantraṃ tameva ca
svāhāntamāhutīstisro dadyādājyatilādibhiḥ
eṣa eva vamanyādau vidhiḥ pañcadaśāntake
pūrvaṃ parātmakaṃ mantramamukātmana ityatha
pāśācchedaṃ karomīti parāmantraḥ punastataḥ
huṃ svāhā phaṭ samuccārya dadyāttisro 'pyathāhutīḥ
saṃskārāṇāṃ catuṣke 'sminye mantrāḥ kathitā mayā
teṣu karmapadātpūrvaṃ dharātattvapadaṃ vadet
tato dharātattvapatimāmantryeṣṭvā pratarpya ca
śivābhimānasaṃrabdho gururevaṃ samādiśet
tattveśvara tvayā nāsya putrakasya śivājñayā
pratibandhaḥ prakartavyo yātuḥ padamanāmayam
tato yadi samīheta dharātattvāntarālagam
pṛthak śodhayituṃ mantrī bhuvanādyadhvapañcakam
aparāmantrataḥ prāgvattisrastisrastadāhutīḥ
dadyātpuraṃ śodhayāmītyūhayuktaṃ prasannadhīḥ
evaṃ kalāmantrapadavarṇeṣvapi vicakṣaṇaḥ
tisrastisro hutīrdadyāt pṛthak sāmastyato 'pivā
tataḥ pūrṇāhutiṃ dattvā parayā vauṣaḍantayā
aparāmantrataḥ śiṣyamuddhṛtyātmahṛdaṃ nayet
yadā tvekena śuddhena tadantarbhāvacintanāt
na pṛthak śodhayettattvanāthasaṃśravaṇātparam
tadā pūrṇāṃ vitīryāṇumutkṣipyātmani yojayet
tātsthyātmasaṃsthyayogāya tayaivāparayāhutīḥ
sakarmapadayā dadyāditi kecittu manvate
anye tu guravaḥ prāhurbhāvanāmayamīdṛśam
nātra bāhyāhutirdeyā daiśikasya pṛthak punaḥ
dadyādvā yadi no doṣaḥ syādupāyaḥ sa bhāvane
evaṃ prāktanatātsthyātmasaṃsthatve yojayedguruḥ
tataḥ śiṣyahṛdaṃ neyaḥ sa ātmā tāvato 'dhvanaḥ
śuddhastaddārḍhyasiddhyai ca pūrṇā syātparayā punaḥ
mahāpāśupataṃ pūrvaṃ vilomasya viśuddhaye
juhomi punarastreṇa vauṣaḍanta iti kṣipet
punaḥ pūrṇāṃ tato māyāmabhyarcyātha visarjayet
dharātattvaṃ viśuddhaṃ sajjalena śuddharūpiṇā
bhāvayenmiśritaṃ vāri śuddhiyogyaṃ tato bhavet
tathā tattatpurātattvamiśraṇāduttarottaram
sarvā śivībhavettattvāvalī śuddhānyathā pṛthak
pṛthaktvaṃ ca malo māyābhidhānastasya saṃbhave
karmakṣaye 'pi no muktirbhavedvidyeśvarādivat
tato 'pi jalatattvasya vahnau vyomni cidātmake
āhvānādyakhilaṃ yāvattejasyasya vimiśraṇam
evaṃ kramātkalātattve śuddhe pāśaṃ bhujāśritam
chindyātkalā hi sā kiṃcitkartṛtvonmīlanātmikā
karmākhyamalajṛmbhātmā taṃ ca granthiṃ srugagragam
pūrṇāhutyā samaṃ vahnimantratejasi nirdahet
mantro hi viśvarūpaḥ sannupāśrayavaśāttathā
vyaktarūpastato vahnau pāśaploṣavidhāyakaḥ
pluṣṭo līnasvabhāvo 'sau pāśastaṃ prati śambhuvat
parameśamahātejaḥśeṣamātratvam aśnute
karmapāśe 'tra hotavye pūrṇayāsya śubhāśubham
aśubhaṃ vā bhavadbhūtaṃ bhāvi vātha samastakam
dahāmi phaṭtrayaṃ vauṣaḍiti pūrṇāṃ vinikṣipet
evaṃ māyāntasaṃśuddhau kaṇṭhapāśaṃ ca homayet
pūrṇasya tasya māyākhyaṃ pāśabhedaprathātmakam
dahāmi phaṭtrayaṃ vauṣaḍiti pūrṇāṃ kṣipedguruḥ
nirbījā yadi kāryā tu tadātraivāparāṃ kṣipet
pūrṇāṃ samayapāśākhyabījadāhapadānvitām
gurau deve tathā śāstre bhaktiḥ kāryāsya nahyasau
samayaḥ śaktipātasya svabhāvo hyeṣa no pṛthak
māyānte śuddhimāyāte vāgīśī yā purābhavat
māyā śaktimayī saiva vidyāśaktitvamaśnute
tacchuddhavidyāmāhūya vidyāśaktiṃ niyojayet
evaṃ krameṇa saṃśuddhe sadāśivapade 'pyalam
śikhāṃ granthiyutāṃ chittvā malamāṇavakaṃ dahet
yato 'dhikārabhogākhyau dvau pāśau tu sadāśive
ityuktyāṇavapāśo 'tra māyīyastu niśāvadhiḥ
śiṣyo yathocitaṃ snāyādācāmeddaiśikaḥ svayam
āṇavākhye vinirdagdhe hyadhovāhiśikhāmale
tataḥ prāguktasakalaprameyaṃ paricintayan
śiṣyadehādimātmīyadehaprāṇādiyojitam
kṛtvātmadehaprāṇāderviśvamantaranusmaret
uktaprakriyayā caivaṃ dṛḍhabuddhir ananyadhīḥ
prāṇasthaṃ deśakālādhvayugaṃ prāṇaṃ ca śaktigam
tāṃ ca saṃvidgatāṃ śuddhāṃ saṃvidaṃ śivarūpiṇīm
śiṣyasaṃvidabhinnāṃ ca mantravahnyādyabhedinīm
dhyāyan prāgvatprayogeṇa śivaṃ sakalaniṣkalam
dvyātmakaṃ vā kṣipetpūrṇāṃ praśāntakaraṇena tu
uktaṃ traiśirase tantre sarvasaṃpūraṇātmakam
mūlādudayagatyā tu śivenduparisaṃplutam
janmāntamadhyakuharamūlasrotaḥsamutthitam
śivārkaraśmibhistīvraiḥ kṣubdhaṃ jñānāmṛtaṃ tu yat
tena saṃtarpayetsamyak praśāntakaraṇena tu
śūnyadhāmābjamadhyasthaprabhākiraṇabhāsvaraḥ
ādheyādhāraniḥspandabodhaśāstraparigrahaḥ
janmādheyaprapañcaikasphoṭasaṃghaṭṭaghaṭṭanaḥ
mūlasthānātsamārabhya kṛtvā someśamantagam
khamivātiṣṭhate yāvatpraśāntaṃ tāvaducyate
uktaṃ śrīpūrvaśāstre ca srucamāpūrya sarpiṣā
kṛtvā śiṣyaṃ tathātmasthaṃ mūlamantramanusmaran
śivaṃ śaktiṃ tathātmānaṃ śiṣyaṃ sarpistathānalam
ekīkurvañchanair gacched dvādaśāntam ananyadhīḥ
tatra kumbhakamāsthāya dhyāyansakalaniṣkalam
tiṣṭhettāvadanudvigno yāvadājyakṣayo bhavet
evaṃ yuktaḥ pare tattve guruṇā śivamūrtinā
na bhūyaḥ paśutāmeti dagdhamāyānibandhanaḥ
dehapāte punaḥ prepsed yadi tattveṣu kutracit
bhogān samastavyastatvabhedairante paraṃ padam
tadā tattattvabhūmau tu tatsaṃkhyāyām ananyadhīḥ
punaryojanikāṃ kuryātpūrṇāhutyantareṇa tu
muktipradā bhogamokṣapradā vā yā prakīrtitā
dīkṣā sā syāt sabījatvanirbījātmatayā dvidhā
bāle nirjñātamaraṇe tvaśakte vā jarādibhiḥ
kāryā nirbījikā dīkṣā śaktipātabalodaye
nirbījāyāṃ sāmayāṃstu pāśānapi viśodhayet
kṛtanirbījadīkṣastu devāgnigurubhaktibhāk
iyataiva śivaṃ yāyāt sadyo bhogān vibhujya vā
śrīmaddīkṣottare coktaṃ cāre ṣaṭtriṃśadaṅgule
tattvāny āpādamūrdhāntaṃ bhuvanāni tyajetkramāt
tuṭimātraṃ niṣkalaṃ tadadehaṃ tad ahaṃparam
śaktyā tatra kṣipāmyenamiti dhyāyaṃstu dīkṣayet
sabījāyāṃ tu dīkṣāyāṃ samayānna viśodhayet
viśeṣastvayametasyāṃ yāvajjīvaṃ śiśorguruḥ
śeṣavṛttyai śuddhatattvasṛṣṭiṃ kurvīta pūrṇayā
abhinnācchivasaṃbodhajaladheryugapatsphurat
pūrṇāṃ kṣipaṃstattvajālaṃ dhyāyedbhārūpakaṃ sṛtam
viśuddhatattvasṛṣṭiṃ vā kuryātkumbhābhiṣecanāt
tathā dhyānabalādeva yadvā pūrṇābhiṣecanaiḥ
pṛthivī sthirarūpāsya śivarūpeṇa bhāvitā
sthirīkaroti tāmeva bhāvanāmiti śudhyati
jalamāpyāyayatyenāṃ tejo bhāsvaratāṃ nayet
marudānandasaṃsparśaṃ vyoma vaitatyamāvahet
evaṃ tanmātravargo 'pi śivatāmaya iṣyate
parānandamahāvyāptir aśeṣamalavicyutiḥ
śive gantṛtvamādānamupādeyaśivastutiḥ
śivāmodabharāsvādadarśanasparśanānyalam
tadākarṇanamityevamindriyāṇāṃ viśuddhatā
saṃkalpādhyavasāmānāḥ prakāśo raktisaṃsthitī
śivātmatvena yatseyaṃ śuddhatā mānasādike
niyamo rañjanaṃ kartṛbhāvaḥ kalanayā saha
vedanaṃ heyavastvaṃśaviṣaye suptakalpatā
itthaṃ śivaikyarūḍhasya ṣaṭkañcukagaṇo 'pyayam
śuddha eva pumān prāptaśivabhāvo viśudhyati
vidyeśādiṣu tattveṣu naiva kācidaśuddhatā
ityevaṃ śuddhatattvānāṃ sṛṣṭyā śiṣyo 'pi tanmayaḥ
bhaveddhyetatsūcitaṃ śrīmālinīvijayottare
bandhamokṣāvubhāvetāvindriyāṇi jagurbudhāḥ
nigṛhītāni bandhāya vimuktāni vimuktaye
etāni vyāpake bhāve yadā syurmanasā saha
muktāni kvāpi viṣaye rodhādbandhāya tāni tu
ityevaṃ dvividho bhāvaḥ śuddhāśuddhaprabhedataḥ
indriyāṇāṃ samākhyātaḥ siddhayogīśvare mate
śrīmān vidyāgurustvāha pramāṇastutidarśane
samastamantrairdīkṣāyāṃ niyamastveṣa kathyate
māyāntaśuddhau sarvāḥ syuḥ kriyā hyaparayā sadā
dvyātmayā sakalānte tu niṣkale parayaiva tu
īśānte ca pivanyādi sakalānte 'ṅgapañcakam
ityevaṃ vidhimālocya karma kuryādgurūttamaḥ
purādhvani hutīnāṃ yā saṃkhyeyaṃ tattvavarṇayoḥ
tāmeva dviguṇīkuryāt padādhvani caturguṇām
kramānmantrakalāmārge dviguṇā dviguṇā kramāt
yāvattritattvasaṃśuddhau syādviṃśatiguṇā tataḥ
pratikarma bhavetṣaṣṭirāhutīnāṃ tritattvake
ekatattve śataṃ prāhurāhutīnāṃ tu sāṣṭakam
vilomakarmaṇā sākaṃ yāḥ pūrṇāhutayaḥ smṛtāḥ
tāsāṃ sarvādhvasaṃśuddhau saṃkhyānyatvaṃ na kiṃcana
ityeṣā kathitā dīkṣā jananādisamanvitā
atha saṃkṣiptadīkṣeyaṃ śivatāpattidocyate
na rajo nādhivāso 'tra na bhūkṣetraparigrahaḥ
yatra tatra pradeśe tu pūjayitvā guruḥ śivam
adhvānaṃ manasā dhyātvā dīkṣayettattvapāragaḥ
jananādivihīnāṃ tu yena yenādhvanā guruḥ
kuryātsa ekatattvāntāṃ śivabhāvaikabhāvitaḥ
parāmantrastato 'syeti tattvaṃ saṃśodhayāmyatha
svāheti pratitattvaṃ syācchuddhe pūrṇāhutiṃ kṣipet
evaṃ mantrāntaraiḥ kuryātsamastairathavoktavat
parāsaṃpuṭitaṃ nāma svāhāntaṃ prathamāntakam
śataṃ sahasraṃ sāṣṭaṃ vā tena śaktyaiva homayet
tataḥ pūrṇeti saṃśodhyahīnamuttamamīdṛśam
dīkṣākarmoditaṃ tatra tatra śāstre maheśinā
pratyekaṃ mātṛkāyugmavarṇaistattvāni śodhayet
yadi vā piṇḍamantreṇa sarvamantreṣvayaṃ vidhiḥ
yathā yathā ca svabhyastajñānastanmayatātmakaḥ
gurustathā tathā kuryāt saṃkṣiptaṃ karma nānyathā
śrībrahmayāmale coktaṃ saṃkṣipte 'pi hi bhāvayet
vyāptiṃ sarvādhvasāmānyāṃ kiṃtu yāge na vistaraḥ
atanmayībhūtamiti vikṣiptaṃ karma saṃdadhat
kramāttādātmyametīti vikṣiptaṃ vidhimācaret
saṃkṣipto vidhirukto 'yaṃ kṛpayā yaḥ śivoditaḥ
dīkṣottare kairaṇe ca tatra tatrāpi śāsane
atha sadyaḥsamutkrāntipradā dīkṣā nirūpyate
tatkṣaṇāccopabhogādvā dehapāte śivaṃ vrajet
ityuktyā mālinīśāstre sūcitāsau maheśinā
dehapāte samīpasthe śaktipātasphuṭatvataḥ
āsādya śāṃkarīṃ dīkṣāṃ tasmāddīkṣākṣaṇātparam
śivaṃ vrajedityartho 'tra pūrvāparavivecanāt
vyākhyātaḥ śrīmatāsmākaṃ guruṇā śambhumūrtinā
yadā hyāsannamaraṇe śaktipātaḥ prajāyate
tatra mande 'tha gurvādisevayāyuḥ kṣayaṃ vrajet
athavā bandhumitrādidvārā sāsya vibhoḥ patet
pūrvaṃ vā samayī naiva parāṃ dīkṣāmavāptavān
āptadīkṣo 'pi vā prāṇāñjihāsuḥ kleśavarjitam
antyāngurustadā kuryāt sadya utkrāntidīkṣaṇam
natvapakvamale nāpi śeṣakārmikavigrahe
kuryādutkramaṇaṃ śrīmadgahvare ca nirūpitam
dṛṣṭvā śiṣyaṃ jarāgrastaṃ vyādhinā paripīḍitam
utkramayya tatastvenaṃ paratattve niyojayet
viśeṣaṇaviśeṣyatve kāmacāravidhānataḥ
pūrvoktamarthajātaṃ śrīśambhunātra nirūpitam
vidhiṃ pūrvoditaṃ sarvaṃ kṛtvā samayaśuddhitaḥ
kṣurikāmasya vinyasyejjvalantīṃ marmakartarīm
kṛtvā pūrvoditaṃ nyāsaṃ kālānalasamaprabham
saṃhṛtikramataḥ sārdhaṃ sṛkchindiyugalena tu
āgneyīṃ dhāraṇāṃ kṛtvā sarvamarmapratāpanīm
pūrayedvāyunā dehamaṅguṣṭhānmastakāntakam
tamutkṛṣya tato 'ṅguṣṭhādūrdhvāntaṃ vakṣyamāṇayā
kṛntenmarmāṇi randhrāntāt kālarātryā visarjayet
anena kramayogena yojito hutivarjitaḥ
samayyapyeti tāṃ dīkṣāmiti śrīmālinīmate
ṣoḍaśādhāraṣaṭcakralakṣyatrayakhapañcakāt
kvacidanyataratrātha prāguktapaśukarmavat
praviśya mūlaṃ kandādeśchindannaikyavibhāvanāt
pūrṇāhutiprayogeṇa sveṣṭe dhāmni niyojayet
jñānatriśūlaṃ saṃdīptaṃ dīptacakratrayojjvalam
cintayitvāmunā tasya vedanaṃ bodhanaṃ bhramam
dīpanaṃ tāḍanaṃ todaṃ calanaṃ ca punaḥ punaḥ
kandādicakragaṃ kuryādviśeṣeṇa hṛdambuje
dvādaśānte tataḥ kṛtvā binduyugmagate kṣipet
nirlakṣye vā pare dhāmni saṃyuktaḥ parameśvaraḥ
na tasya kuryātsaṃskāraṃ kaṃcidityāha gahvare
devaḥ kimasya pūrṇasya śrāddhādyairiti bhāvitaḥ
śrīmaddīkṣottare tveṣa vidhirvahnipuṭīkṛtaḥ
haṃsaḥ pumānadhastasya rudrabindusamanvitaḥ
śiṣyadehe niyojyaitadanudvignaḥ śataṃ japet
utkramyordhvanimeṣeṇa śiṣya itthaṃ paraṃ vrajet
eṣa eva vidhiḥ śrīmatsiddhayogīśvarīmate
iyam utkrāmaṇī dīkṣā kartavyā yogino guroḥ
anabhyastaprāṇacāraḥ kathamenāṃ kariṣyati
vakṣyamāṇāṃ brahmavidyāṃ sakalāṃ niṣkalombhitām
karṇe 'sya vā paṭhedbhūyo bhūyo vāpyatha pāṭhayet
svayaṃ ca karma kurvīta tattvaśuddhyādikaṃ guruḥ
mantrakriyābalātpūrṇāhutyetthaṃ yojayetpare
yogābhyāsam akṛtvāpi sadya utkrāntidāṃ guruḥ
jñānamantrakriyādhyānabalātkartuṃ bhavetprabhuḥ
anayotkramyate śiṣyo balādevaikakaṃ kṣaṇam
kālasyollaṅghya bhogo hi kṣaṇiko 'syāstu kiṃ tataḥ
sadya utkrāntidā cānyā yasyāṃ pūrṇāhutiṃ tadā
dadyādyadāsya prāṇāḥ syurdhruvaṃ niṣkramaṇecchavaḥ
vināpi kriyayā bhāvibrahmavidyābalādguruḥ
karṇajāpaprayogeṇa tattvakañcukajālataḥ
niḥsārayanyathābhīṣṭe sakale niṣkale dvaye
tattve vā yatra kutrāpi yojayetpudgalaṃ kramāt
samayī putrako vāpi paṭhedvidyāmimāṃ tathā
tatpāṭhāttu samayyuktāṃ rudrāṃśāpattimaśnute
etau jape cādhyayane yasmādadhikṛtāvubhau
nādhyāpanopadeśe vā sa eṣo 'dhyayanādṛte
paṭhatostvanayorvastusvabhāvāttasya sā gatiḥ
yathā niṣiddhabhūtādikarmā mantraṃ smaransvayam
āviṣṭe 'pi kvacinnaiti lopaṃ kartṛtvavarjanāt
yathā ca vācayañśāstraṃ samayī śūnyaveśmani
na lupyate tadantaḥsthaprāṇivargopakārataḥ
tathā svayaṃ paṭhanneṣa vidyāṃ vastusvabhāvataḥ
tasminmukte na lupyeta yataḥ kiṃcitkaro 'tra saḥ
nanu cādīkṣitāgre sa noccarecchāstrapaddhatim
hanta kuḍyāgrato 'pyasya niṣedhastvatha kathyate
paryudāsena yaḥ śrotumavadhārayituṃ kṣamaḥ
sa evātra niṣiddho no kuḍyakīṭapatatriṇaḥ
tarhi pāṣāṇatulyo 'sau vilīnendriyavṛttikaḥ
tasyāgre paṭhatastasya niṣedhollaṅghanā katham
sa tu vastusvabhāvena galitākṣo 'pi budhyate
akṣānapekṣayaivāntaścicchaktyā svaprakāśayā
prāgdehaṃ kila tityakṣur nottaraṃ cādhitaṣṭhivān
madhye prabodhakabalāt pratibudhyet pudgalaḥ
mantrāḥ śabdamayāḥ śuddhavimarśātmatayā svayam
arthātmanā cāvabhāntas tadarthapratibodhakāḥ
tenāsya galitākṣasya prabodho jāyate svayam
svacitsamānajātīyamantrāmarśanasaṃnidheḥ
yathā hyalpajavo vāyuḥ sajātīyavimiśritaḥ
javī tathātmā saṃsuptāmarśo 'pyevaṃ prabudhyate
prabuddhaḥ sa ca saṃjāto na cādīkṣita ucyate
dīkṣā hi nāma saṃskāro na tvanyatso 'sti cāsya hi
ata eva nijaṃ śāstraṃ paṭhati kvāpi sāmaye
tacchrutvā ko 'pi dhanyaścenmucyate nāsya sā kṣatiḥ
śāstranindāṃ maiṣa kārṣīddvayoḥ pātityadāyinīm
ityevaṃparam etannādīkṣitāgre paṭhediti
yathā ca samayī kāṣṭhe loṣṭe vā mantrayojanām
kurvaṃstasmiṃścalatyeti na lopaṃ tadvadatra hi
yato 'sya pratyayaprāptiprepsoḥ samayinastathā
pravṛttasya svabhāvena tasminmukte na vai kṣatiḥ
sādhakastu sadā sādhye phale niyatiyantraṇāt
makṣikāśrutamantro 'pi prāyaścittaucitīṃ caret
itthaṃ sadyaḥsamutkrāntiryoktā tāmājñayā guroḥ
samayyādirapi proktakāle proktārthasiddhaye
svayaṃ kuryātsamabhyastaprāṇacāragamāgamaḥ
akṛtādhikṛtirvāpi guruḥ samayaśuddhaye
adhastanapadāvastho natu jñāneddhacetanaḥ
itīyaṃ sadya utkrāntiḥ sūcitā mālinīmate
svayaṃ vā guruṇā vātha kāryatvena maheśinā
sarvaṃ bhogaṃ virūpaṃ tu matvā dehaṃ tyajedyadi
tadā tena krameṇāśu yojitaḥ samayī śivaḥ
ukteyaṃ sadya utkrāntiryā gopyā prāṇavadbudhaiḥ
atha dīkṣāṃ bruve mūḍhajanāśvāsapradāyinīm
trikoṇe vahnisadane vahnivarṇojjvale 'bhitaḥ
vāyavyapuranirdhūte kare savye sujājvale
bījaṃ kiṃcidgṛhītvaitattathaiva hṛdayāntare
kare ca dahyamānaṃ saccintayettajjapaikayuk
vahnidīpitaphaṭkāradhoraṇīdāhapīḍitam
bījaṃ nirbījatāmeti svasūtikaraṇākṣamam
taptaṃ naitatprarohāya tenaiva pratyayena tu
malamāyākhyakarmāṇi mantradhyānakriyābalāt
dagdhāni na svakāryāya nirbījapratyayaṃ tvimam
sa śrīmānsuprasanno me śaṃbhunātho nyarūpayat
bījasyāpyatra kāryā ca yojanā kṛpayā guroḥ
yato dīkṣā sudīptatvātsthāvarāṇyapi mocayet
yo gurur japahomārcādhyānasiddhatvam ātmani
jñātvā dīkṣāṃ carettasya dīkṣā sapratyayā smṛtā
avadhūte nirācāre tattvajñe natvayaṃ vidhiḥ
sācāraiḥ kriyate dīkṣā yā dṛṣṭapratyayānvitā
nirācāreṇa dīkṣāyāṃ pratyayastu na gadyate
jñānaṃ svapratyayaṃ yasmānna phalāntaramarhati
dhyānādi tu phalātsādhyamiti siddhāmatoditam
tulāśuddhiparīkṣāṃ vā kuryātpratyayayoginīm
yathā śrītantrasadbhāve kathitā parameśinā
śrīpūrvaśāstre 'pyeṣā ca sūcitā parameśinā
ānanda udbhavaḥ kampo nidrā ghūrṇiśca pañcamī
ityevaṃvadatā śaktitāratamyābhidhāyinā
udbhavo laghubhāvena dehagrahatirohiteḥ
deho hi pārthivo mukhyastadā mukhyatvamujhati
bhāvilāghavamantreṇa śiṣyaṃ dhyātvā samutplutam
karmāṇi tatrāśeṣāṇi pūrvoktānyācaredguruḥ
uktā seyaṃ tulāśuddhidīkṣā pratyayadāyinī
parokṣasaṃsthitasyātha dīkṣākarma nigadyate
bhuktimuktiprasiddhyarthaṃ nīyate sadguruṃ prati
ityasminmālinīvākye pratiḥ sāṃmukhyavācakaḥ
sāṃmukhyaṃ cāsya śiṣyasya tatkṛpāspadatātmakam
tamārādhyeti vacanaṃ kṛpāhetūpalakṣaṇam
tatsaṃbandhāttataḥ kaścittatkṣaṇādapavṛjyate
ityasyāyamapi hyartho mālinīvākyasanmaṇeḥ
tatkṣaṇāditi nāsyāsti yiyāsādikṣaṇāntaram
kiṃtvevameva karuṇānighnastaṃ gururuddharet
gurusevākṣīṇatanordīkṣām aprāpya pañcatām
gatasyātha svayaṃ mṛtyukṣaṇoditatathāruceḥ
athavādharatantrādidīkṣāsaṃskārabhāginaḥ
prāptasāmayikasyātha parāṃ dīkṣām avindataḥ
ḍimbāhatasya yogeśībhakṣitasyābhicārataḥ
mṛtasya guruṇā yantratantrādinihatasya vā
bhraṣṭasvasamayasyātha dīkṣāṃ prāptavato 'pyalam
bandhubhāryāsuhṛtputragāḍhābhyarthanayogataḥ
svayaṃ tadviṣayotpannakaruṇābalato 'pi vā
vijñātatanmukhāyātaśaktipātāṃśadharmaṇaḥ
gururdīkṣāṃ mṛtoddhārīṃ kurvīta śivadāyinīm
śrīmṛtyuñjayasiddhādau taduktaṃ parameśinā
adīkṣite nṛpatyādāvalase patite mṛte
bālāturastrīvṛddhe ca mṛtoddhāraṃ prakalpayet
vidhiḥ sarvaḥ pūrvamuktaḥ sa tu saṃkṣipta iṣyate
gurvādipūjārahito bāhye bhogāya sā yataḥ
adhivāsacarukṣetraṃ śayyāmaṇḍalakalpane
nopayogyatra tacchiṣyasaṃskriyāsvapnadṛṣṭaye
mantrasaṃnidhisaṃtṛptiyogāyātra tu maṇḍalam
bhūyodine ca devārcā sākṣānnāsyopakāri tat
kriyopakaraṇasthānamaṇḍalākṛtimantrataḥ
dhyānayogaikatadbhaktijñānatanmayabhāvataḥ
tatpraviṣṭasya kasyāpi śiṣyāṇāṃ ca gurostathā
ekādaśaite kathitāḥ saṃnidhānāya hetavaḥ
uttarottaramutkṛṣṭāstathā vyāmiśraṇāvaśāt
kriyātibhūyasī puṣpādyuttamaṃ lakṣaṇānvitam
ekaliṅgādi ca sthānaṃ yatrātmā samprasīdati
maṇḍalaṃ tritriśūlābjacakraṃ yanmantramaṇḍale
anāhūte 'pi dṛṣṭaṃ satsamayitvaprasādhanam
taduktaṃ mālinītantre siddhaṃ samayamaṇḍalam
yena saṃdṛṣṭamātreti siddhamātrapadadvayāt
ākṛtirdīptarūpā yā mantrastadvatsudīptikaḥ
śiṣṭaṃ spaṣṭamato neha kathitaṃ vistarātpunaḥ
kṛtvā maṇḍalamabhyarcya tatra devaṃ kuśairatha
gomayenākṛtiṃ kuryācchiṣyavattāṃ nidhāpayet
tatastasyāṃ śodhyamekamadhvānaṃ vyāptibhāvanāt
prakṛtyantaṃ vinikṣipya punarenaṃ vidhiṃ caret
mahājālaprayogeṇa sarvasmādadhvamadhyataḥ
cittamākṛṣya tatrasthaṃ kuryāttadvidhirucyate
mūlādhārādudetya prasṛtasuvitatānantanāḍyadhvadaṇḍaṃ vīryeṇākramya nāsāgaganaparigataṃ vikṣipan vyāptumīṣṭe
yāvad dhūmābhirāmapracitataraśikhājālakenādhvacakraṃ saṃchādyābhīṣṭajīvānayanamiti mahājālanāmā prayogaḥ
etenācchādanīyaṃ vrajati paravaśaṃ saṃmukhīnatvamādau paścād ānīyate cetsakalamatha tato 'pyadhvamadhyādyatheṣṭam
ākṛṣṭāvuddhṛtau vā mṛtajanaviṣaye karṣaṇīye 'tha jīve yogaḥ śrīśaṃbhunāthāgamaparigamito jālanāmā mayoktaḥ
ciravighaṭite senāyugme yathāmilite punarhayagajanaraṃ svāṃ svāṃ jātiṃ rasādabhidhāvati
karaṇapavanairnāḍīcakraistathaiva samāgatairnijanijarasād ekībhāvyaṃ svajālavaśīkṛtaiḥ
mahājālasamākṛṣṭo jīvo vijñānaśālinā
svaḥpretatiryaṅnirayāṃs tadaivaiṣa vimuñcati
tajjñānamantrayogāptaḥ puruṣaścaiṣa kṛtrimam
yogīva sādhyahṛdayāttadā tādātmyamujhati
sthāvarādidaśāś citrās tatsalokasamīpatāḥ
tyajecceti na citraṃ sa evaṃ yaḥ karmaṇāpi vā
adhikāriśarīratvānmānuṣye tu śarīragaḥ
na tadā mucyate dehāddehānte tu śivaṃ vrajet
tasmindehe tu kāpy asya jāyate śāṅkarī parā
bhaktirūhācca vijñānādācāryādvāpyasevitāt
taddehasaṃsthito 'pyeṣa jīvo jālabalādimam
dārbhādidehaṃ vyāpnoti svādhiṣṭhityāpyacetayan
yogamantrakriyājñānabhūyobalavaśātpunaḥ
manuṣyadehamapyeṣa tadaivāśu vimuñcati
suptakalpo 'pyadeho 'pi yo jīvaḥ so 'pi jālataḥ
ākṛṣṭo dārbhamāyāti dehaṃ phalamayaṃ ca vā
jātīphalādi yatkiṃcittena vā dehakalpanā
antarbahirdvayaucityāttadatrotkṛṣṭamucyate
tato jālakramānītaḥ sa jīvaḥ suptavatsthitaḥ
manoviśiṣṭadehādisāmagrīprāptyabhāvataḥ
na spandate na jānāti na vakti na kilecchati
tādṛśasyaiva saṃskārān sarvān prāgvatprakalpayet
nirbījadīkṣāyogena sarvaṃ kṛtvā puroditam
vidhiṃ yojanikāṃ pūrṇāhutyā sākaṃ kṣipecca tam
dārbhādidehe mantrāgnāvarpite pūrṇayā saha
muktapāśaḥ śivaṃ yāti punarāvṛttivarjitaḥ
sapratyayā tviyaṃ yatra spandate darbhajā tanuḥ
tatra prāṇamanomantrārpaṇayogāttathā bhavet
sābhyāsasya tadapyuktaṃ balāśvāsi na tatkṛte
mṛtoddhāroditaireva yathāsaṃbhūti hetubhiḥ
jīvatparokṣadīkṣāpi kāryā nirbījikā tu sā
tasyāṃ darbhākṛtiprāyakalpane jālayogataḥ
saṃkalpamātreṇākarṣo jīvasya mṛtibhītitaḥ
śiṣṭaṃ prāgvat kuśādyutthākāraviploṣavarjitam
pārimityādanaiśvaryātsādhye niyatiyantraṇāt
jālākṛṣṭirvinābhyāsaṃ rāgadveṣānna jāyate
parokṣa evātulyābhirdīkṣābhiryadi dīkṣitaḥ
tatrottaraṃ syādbalavatsaṃskārāya tvadhastanam
bhuktiyojanikāyāṃ tu bhūyobhirgurubhistathā
kṛtāyāṃ bhogavaicitryaṃ hetuvaicitryayogataḥ
parokṣadīkṣaṇe māyottīrṇe bhogāya yojayet
bhogānīpsā durlabhā hi satī vā bhogahānaye
uktaṃ hi svānyasaṃvittyoḥ svasaṃvidbalavattarā
bādhakatve bādhikāsau sāmyaudāsīnyayostathā
śrīmān dharmaśivo 'pyāha pārokṣyāṃ karmapaddhatau
parokṣadīkṣaṇe samyak pūrṇāhutividhau yadi
agniś ciṭiciṭāśabdaṃ sadhūmaṃ pratimuñcati
dhatte nīlāmbudacchāyāṃ muhurjvalati śāmyati
vistaro ghorarūpaśca mahīṃ dhāvati cāpyadhaḥ
dhvāṃkṣādyaśravyaśabdo vā tadā taṃ lakṣayedguruḥ
brahmahatyādibhiḥ pāpaistatsaṅgaiścopapātakaiḥ
tadā tasya na kartavyā dīkṣāsmin akṛte vidhau
navātmā phaṭpuṭāntaḥsthaḥ punaḥ pañcaphaḍanvitaḥ
amukasyeti pāpāni dahāmyanu phaḍaṣṭakam
iti sāhasriko homaḥ kartavyastilataṇḍulaiḥ
ante pūrṇā ca dātavyā tato 'smai dīkṣayā guruḥ
parayojanaparyantaṃ kuryāttattvaviśodhanam
pratyakṣe 'pi sthitasyāṇoḥ pāpino bhagavanmayīm
śaktiṃ prāptavato jyeṣṭhāmevameva vidhiṃ caret
yadi vā daiśikaḥ samyaṅ na dīptastasya tatpurā
prāyaścittaistathā dānaiḥ prāṇāyāmaiśca śodhanam
kṛtvā vidhimimāṃ cāpi dīkṣāṃ kuryādaśaṅkitaḥ
sarvathā vartamāno 'pi tattvavinmocayetpaśūn
icchayaiva śivaḥ sākṣāttasmāttaṃ pūjayetsadā
śāṭhyaṃ tatra na kāryaṃ ca tatkṛtvādho vrajecchiśuḥ
na punaḥ kīrtayettasya pāpaṃ kīrtayitā vrajet
nirayaṃ varjayettasmāditi dīkṣottare vidhiḥ
eṣā parokṣadīkṣā dvidhoditā jīvaditarabhedena
athocyate śeṣavṛttirjīvatāmupayoginī
dīkṣā bahuprakāreyaṃ śrāddhāntā yā prakīrtitā
sā saṃskriyāyai mokṣāya bhogāyāpi dvayāya vā
tatra saṃskārasiddhyai yā dīkṣā sākṣānna mocanī
anusaṃdhivaśādyā ca sākṣānmoktrī sabījikā
tayobhayyā dīkṣitā ye teṣāmājīvavartanam
vaktavyaṃ putrakādīnāṃ tanmayatvaprasiddhaye
bubhukṣorvā mumukṣorvā svasaṃvidguruśāstrataḥ
pramāṇādyā saṃskriyāyai dīkṣā hi guruṇā kṛtā
tataḥ sa saṃskṛtaṃ yogyaṃ jñātvātmānaṃ svaśāsane
taduktavastvanuṣṭhānaṃ bhuktyai muktyai ca sevate
ācāryapratyayādeva yo 'pi syādbhuktimuktibhāk
tatpratyūhodayadhvastyai brūyāttasyāpi vartanam
svasaṃvidgurusaṃvittyostulyapratyayabhāgapi
śeṣavṛttyā samādeśyas tadvighnādipraśāntaye
yaḥ sarvathā parāpekṣāmujjhitvā tu sthito nijāt
pratyayādyo 'pi cācāryapratyayādeva kevalāt
tau sāṃsiddhikanirbījau ko vadeccheṣavṛttaye
kramāttanmayatopāyagurvarcanaratau tu tau
tatraiṣāṃ śeṣavṛttyarthaṃ nityanaimittike dhruve
kāmyavarjaṃ yataḥ kāmāś citrāś citrābhyupāyakāḥ
tatra nityo vidhiḥ sandhyānuṣṭhānaṃ devatāvraje
gurvagniśāstrasahite pūjā bhūtadayetyayam
naimittikastu sarveṣāṃ parvaṇāṃ pūjanaṃ japaḥ
viśeṣavaśataḥ kiṃca pavitrakavidhikramaḥ
ācāryasya ca dīkṣeyaṃ bahubhedā vivecitā
vyākhyādikaṃ ca tattasyādhikaṃ naimittikaṃ dhruvam
tatrādau śiśave brūyād gurur nityavidhiṃ sphuṭam
tadyogyatāṃ samālokya vitatāvitatātmanām
mukhyetarādimantrāṇāṃ vīryavyāptyādiyogyatām
dṛṣṭvā śiṣye tamevāsmai mūlamantraṃ samarpayet
tacchāstradīkṣito hyeṣa niryantrācāraśaṅkitaḥ
na mukhye yogya ityanyasevātaḥ syāttu yogyatā
sādhakasya bubhukṣostu sādhakībhāvino 'pivā
puṣpapātavaśātsiddho mantro 'rpyaḥ sādhyasiddhaye
vitate guṇabhūte vā vidhau diṣṭe punarguruḥ
jñātvāsmai yogyatāṃ sāraṃ saṃkṣiptaṃ vidhimācaret
tatraiṣa niyamo yadyan māntraṃ rūpaṃ na tadguruḥ
likhitvā prathayecchiṣye viśeṣādūrdhvaśāsane
mantrā varṇātmakāste ca parāmarśātmakāḥ sa ca
gurusaṃvidabhinnaś cet saṃkrāmetsā tataḥ śiśau
lipisthitastu yo mantro nirvīryaḥ so 'tra kalpitaḥ
saṃketabalato nāsya pustakātprathate mahaḥ
pustakādhītavidyāścetyuktaṃ siddhāmate tataḥ
ye tu pustakalabdhe 'pi mantre vīryaṃ prajānate
te bhairavīyasaṃskārāḥ proktāḥ sāṃsiddhikā iti
iti jñātvā guruḥ samyak paramānandaghūrṇitaḥ
tādṛśe tādṛśe dhāmni pūjayitvā vidhiṃ caret
yathānyaśiṣyānuṣṭhānaṃ nānyaśiṣyeṇa budhyate
tathā kuryādgururguptihānirdoṣavatī yataḥ
devīnāṃ tritayaṃ śuddhaṃ yadvā yāmalayogataḥ
devīmekāmatho śuddhāṃ vadedvā yāmalātmikām
tatra mantraṃ sphuṭaṃ vaktrādguruṇopāṃśu coditam
avadhāryā pravṛttestamabhyasyenmanasā svayam
tataḥ suśikṣitāṃ sthānadehāntaḥśodhanatrayīm
nyāsaṃ dhyānaṃ japaṃ mudrāṃ pūjāṃ kuryātprayatnataḥ
tatra prabhāte saṃbudhya sveṣṭāṃ prāgdevatāṃ smaret
kṛtāvaśyakakartavyaḥ śuddho bhūtvā tato gṛham
āśrityottaradigvaktraḥ sthānadehāntaratraye
śuddhiṃ vidhāya mantrāṇāṃ yathāsthānaṃ niveśanam
mudrāpradarśanaṃ dhyānaṃ bhedābhedasvarūpataḥ
dehāsudhīvyomabhūṣu manasā tatra cārcanam
japaṃ cātra yathāśakti devāyaitannivedanam
tanmayībhāvasiddhyarthaṃ pratisandhyaṃ samācaret
anye tu prāgudakpaścāddaśadikṣu catuṣṭayīm
sandhyānāmāhuretacca tāntrikīyaṃ na no matam
yāsau kālādhikāre prāk sandhyā proktā catuṣṭayī
tāmevāntaḥ samādhāya sāndhyaṃ vidhimupācaret
sandhyācatuṣṭayīkṛtyamekasyāmathavā śiśuḥ
kuryāt svādhyāyavijñānagurukṛtyāditatparaḥ
sandhyādhyānoditānantatanmayībhāvayuktitaḥ
tatsaṃskāravaśātsarvaṃ kālaṃ syāttanmayo hyasau
tato yatheṣṭakāle 'sau pūjāṃ puṣpāsavādibhiḥ
sthaṇḍilādau śiśuḥ kuryādvibhavādyanurūpataḥ
suśuddhaḥ sanvidhiṃ sarvaṃ kṛtvāntarajapāntakam
arghapātraṃ purā yadvadvidhāya sveṣṭamantrataḥ
tena sthaṇḍilapuṣpādi sarvaṃ saṃprokṣayedbudhaḥ
tatastatraiva saṃkalpya dvārāsanagurukramam
pūjayecchivatāviṣṭaḥ svadehārcāpuraḥsaram
tatastatsthaṇḍilaṃ vīdhravyomasphaṭikanirmalam
bodhātmakaṃ samālokya tatra svaṃ devatāgaṇam
pratibimbatayā paśyedbimbatvena ca bodhataḥ
etadāvāhanaṃ mukhyaṃ vyajanānmarutāmiva
sarvago 'pi marudyadvadvyajanenopajīvitaḥ
arthakṛtsarvagaṃ mantracakraṃ rūḍhestathā bhavet
catuṣkapañcāśikayā tadetattattvamucyate
śrīnirmaryādaśāstre ca tadetadvibhunoditam
devaḥ sarvagato deva nirmaryādaḥ kathaṃ śivaḥ
āvāhyate kṣamyate vety evaṃ pṛṣṭo 'bravīdvibhuḥ
vāsanāvāhyate devi vāsanā ca visṛjyate
paramārthena devasya nāvāhanavisarjane
āvāhito mayā devaḥ sthaṇḍile ca pratiṣṭhitaḥ
pūjitaḥ stuta ityevaṃ hṛṣṭvā devaṃ visarjayet
prāṇinām aprabuddhānāṃ santoṣajananāya vai
āvāhanādikaṃ teṣāṃ pravṛttiḥ kathamanyathā
kālena tu vijānanti pravṛttāḥ patiśāsane
anukrameṇa devasya prāptiṃ bhuvanapūrvikām
jñānadīpadyutidhvastasamastājñānasaṃcayāḥ
kuto vānīyate devaḥ kutra vā nīyate 'pi saḥ
sthūlasūkṣmādibhedena sa hi sarvatra saṃsthitaḥ
āvāhite mantragaṇe puṣpāsavanivedanaiḥ
dhūpaiśca tarpaṇaṃ kāryaṃ śraddhābhaktibalocitaiḥ
dīptānāṃ śaktinādādimantrāṇāmāsavaiḥ palaiḥ
raktaiḥ prāk tarpaṇaṃ paścāt puṣpadhūpādivistaraiḥ
āgatasya tu mantrasya na kuryāttarpaṇaṃ yadi
haratyardhaśarīraṃ sa ityuktaṃ kila śambhunā
yadyadevāsya manasi vikāsitvaṃ prayacchati
tenaiva kuryātpūjāṃ sa iti śambhorviniścayaḥ
sādhakānāṃ bubhukṣūṇāṃ vidhirniyatiyantritaḥ
mumukṣūṇāṃ tattvavidāṃ sa eva tu nirargalaḥ
kārye viśeṣamādhitsurviśiṣṭaṃ kāraṇaṃ spṛśet
raktakarpāsatūlecchustulyatadbījapuñjavat
santi bhoge viśeṣāśca vicitrāḥ kāraṇeritāḥ
deśakālānusandhānaguṇadravyakriyādibhiḥ
svalpā kriyā bhūyasī vā hṛdayāhlādadāyibhiḥ
bāhyaiḥ saṃkalpajairvāpi kārakaiḥ parikalpitā
mumukṣorna viśeṣāya naiḥśreyasavidhiṃ prati
nahi brahmaṇi śaṃsanti bāhulyālpatvadurdaśāḥ
citaḥ svātantryasāratvāt tasyānandaghanatvataḥ
kriyā syāttanmayībhūtyai hṛdayāhlādadāyibhiḥ
śivābhedabharādbhāvavargaḥ cyotati yaṃ rasam
tameva parame dhāmni pūjanāyārpayedbudhaḥ
stotreṣu bahudhā caitanmayā proktaṃ nijāhnike
adhiśayya pāramārthikabhāvaprasaraprakāśamullasati
yā paramāmṛtadṛk tvāṃ tayārcayante rahasyavidaḥ
kṛtvādhāradharāṃ camatkṛtirasaprokṣākṣaṇakṣālitāmāttairmānasataḥ svabhāvakusumaiḥ svāmodasaṃdohibhiḥ
ānandāmṛtanirbharasvahṛdayānarghārghapātrakramāt tvāṃ devyā saha dehadevasadane devārcaye 'harniśam
nānāsvādarasāmimāṃ trijagatīṃ hṛccakrayantrārpitām ūrdhvādhyastavivekagauravabharānniṣpīḍya niḥṣyanditam
yatsaṃvitparamāmṛtaṃ mṛtijarājanmāpahaṃ jṛmbhate tena tvāṃ haviṣā pareṇa parame saṃtarpaye 'harniśam
iti ślokatrayopāttamarthamantarvibhāvayan
yena kenāpi bhāvena tarpayeddevatāgaṇam
mudrāṃ pradarśayetpaścānmanasā vāpi yogataḥ
vacasā mantrayogena vapuṣā saṃniveśataḥ
kṛtvā japaṃ tataḥ sarvaṃ devatāyai samarpayet
taccoktaṃ kartṛtātattvanirūpaṇavidhau purā
tato visarjanaṃ kāryaṃ bodhaikātmyaprayogataḥ
kṛtvā vā vahnigāṃ mantratṛptiṃ proktavidhānataḥ
dvārapīṭhaguruvrātasamarpitanivedanāt
ṛte 'nyatsvayamaśnīyādagādhe 'mbhasyatha kṣipet
prāṇino jalajāḥ pūrvadīkṣitāḥ śambhunā svayam
vidhinā bhāvinā śrīmanmīnanāthāvatāriṇā
mārjāramūṣikādyair yad adīkṣaiś cāpi bhakṣitam
tacchaṅkātaṅkadānena vyādhaye narakāya ca
atastattvavidā dhvastaśaṅkātaṅko 'pi paṇḍitaḥ
prakaṭaṃ nedṛśaṃ kuryāllokānugrahavāñchayā
śrīmanmatamahāśāstre taduktaṃ vibhunā svayam
svayaṃ tu śaṅkāsaṅkocaniṣkāsanaparāyaṇaḥ
bhavettathā yathānyeṣāṃ śaṅkā no manasi sphuret
mārjayitvā tataḥ snānaṃ puṣpeṇātha prapūjayet
puṣpādi sarvaṃ tatsthaṃ tadagādhāmbhasi nikṣipet
uktaḥ sthaṇḍilayāgo 'yaṃ nityakarmaṇi śambhunā
