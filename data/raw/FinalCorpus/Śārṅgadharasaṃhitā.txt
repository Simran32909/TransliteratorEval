tataśca tatpratipakṣa karasyāṅguṣṭhamūle yā dhamanī jīvasākṣiṇī
tacceṣṭayā sukhaṃ duḥkhaṃ jñeyaṃ kāyasya paṇḍitaiḥ
nāḍī dhatte marutkope jalaukāsarpayorgatim
kuliṅgakākamaṇḍūkagatiṃ pittasya kopataḥ
haṃsapārāvatagatiṃ dhatte śleṣmaprakopataḥ
lāvatittiravartīnāṃ gamanaṃ saṃnipātataḥ
kadācin mandagamanā kadācidvegavāhinī
dvidoṣakopato jñeyā hanti ca sthānavicyutā
sthitvā sthitvā calati yā sā smṛtā prāṇanāśinī
atikṣīṇā ca śītā ca jīvitaṃ hantyasaṃśayam
jvarakopeṇa dhamanī soṣṇā vegavatī bhavet
kāmakrodhādvegavahā kṣīṇā cintābhayaplutā
mandāgneḥ kṣīṇadhātośca nāḍī mandatarā bhavet
asṛkpūrṇā bhavetkoṣṇā gurvī sāmā garīyasī
laghvī vahati dīptāgnestathā vegavatī matā
sukhitasya sthirā jñeyā tathā balavatī smṛtā
capalā kṣudhitasyāpi tṛptasya vahati sthirā
svarṇatārāratāmrāṇi nāgavaṅgau ca tīkṣṇakam
dhātavaḥ sapta vijñeyāstatastān śodhayedbudhaḥ
svarṇatārāratāmrāyaḥpatrāṇyagnau pratāpayet
niṣiñcettaptataptāni taile takre ca kāñjike
gomūtre ca kulatthānāṃ kaṣāye ca tridhā tridhā
evaṃ svarṇādilohānāṃ viśuddhiḥ samprajāyate
nāgavaṅgau prataptau ca gālitau tau niṣiñcayet
tridhā tridhā viśuddhiḥ syādravidugdhena ca tridhā
svarṇācca dviguṇaṃ sūtamamlena saha mardayet
tadgolakasamaṃ gandhaṃ nidadhyādadharottaram
golakaṃ ca tato rundhyāccharāvadṛḍhasaṃpuṭe
triṃśadvanopalairdadyāt puṭānyevaṃ caturdaśa
nirutthaṃ jāyate bhasma gandho deyaḥ punaḥ punaḥ
kāñcane gālite nāgaṃ ṣoḍaśāṃśena nikṣipet
cūrṇayitvā tathāmlena ghṛṣṭvā kṛtvā ca golakam
golakena samaṃ gandhaṃ dattvā caivādharottaram
śarāvasaṃpuṭe dhṛtvā puṭet triṃśadvanopalaiḥ
evaṃ saptapuṭairhema nirutthaṃ bhasma jāyate
kāñcanārarasair ghṛṣṭvā samasūtakagandhayoḥ
kajjalyā hemapatrāṇi lepayetsamamātrayā
kāñcanāratvacaḥ kalkairmūṣāyugmaṃ prakalpayet
dhṛtvā tatsaṃpuṭe golaṃ mṛnmūṣāsaṃpuṭe pacet
nidhāya saṃdhirodhaṃ ca kṛtvā saṃśoṣya kokilaiḥ
vahniṃ kharataraṃ kuryādevaṃ dadyātpuṭatrayam
nirutthaṃ jāyate bhasma sarvakāryeṣu yojayet
kāñcanāraprakāreṇa lāṅgalī hanti kāñcanam
jvālāmukhī yathā hanyāttathā hanti manaḥśilā
śilāsindūrayoścūrṇaṃ samayorarkadugdhakaiḥ
saptaiva bhāvanā dadyācchoṣayecca punaḥ punaḥ
tatastu gālite hemni kalko'yaṃ dīyate samaḥ
punardhamedatitarāṃ yathā kalko vilīyate
evaṃ velātrayaṃ dadyātkalkaṃ hemamṛtirbhavet
pārāvatamalairlimpedathavā kukkuṭodbhavaiḥ
hemapatrāṇi teṣāṃ ca pradadyādantarāntaram
gandhacūrṇaṃ samaṃ dhṛtvā śarāvayugmasaṃpuṭe
pradadyāt kukkuṭapuṭaṃ pañcabhirgomayopalaiḥ
evaṃ navapuṭāndadyāddaśamaṃ ca mahāpuṭam
triṃśadvanopalairdeyaṃ jāyate hemabhasmakam
suvarṇaṃ ca bhavetsvādu tiktaṃ snigdhaṃ himaṃ guru
buddhividyāsmṛtikaraṃ viṣahāri rasāyanam
bhāgaikaṃ tālakaṃ mardyaṃ jambenāmlena kenacit
tena bhāgatrayaṃ tārapatrāṇi parilepayet
dhṛtvā mūṣāpuṭe ruddhvā puṭet triṃśadvanopalaiḥ
samuddhṛtya punastālaṃ dattvā ruddhvā puṭe pacet
evaṃ caturdaśapuṭaistāraṃ bhasma prajāyate
snuhīkṣīreṇa sampiṣṭaṃ mākṣikaṃ tena lepayet
tālakasya prakāreṇa tārapatrāṇi buddhimān
puṭeccaturdaśapuṭaistāraṃ bhasma prajāyate
arkakṣīreṇa sampiṣṭo gandhakastena lepayet
samenārasya patrāṇi śuddhānyamladravair muhuḥ
tato mūṣāpuṭe dhṛtvā puṭedgajapuṭena ca
evaṃ puṭadvayenaiva bhasmāraṃ bhavati dhruvam
āravatkāṃsyamapyevaṃ bhasmatāṃ yāti niścitam
arkakṣīravadājaṃ syātkṣīranirguṇḍikā tathā
tāmrarītidhvanivadhe samagandhakayogataḥ
sūkṣmāṇi tāmrapatrāṇi kṛtvā saṃsvedayedbudhaḥ
vāsaratrayamamlena tataḥ khalve vinikṣipet
pādāṃśaṃ sūtakaṃ dattvā yāmamamlena mardayet
tata uddhṛtya patrāṇi lepayeddviguṇena ca
gandhakenāmlaghṛṣṭena tasya kuryācca golakam
tataḥ piṣṭvā ca mīnākṣīṃ cāṅgerīṃ vā punarnavām
tatkalkena bahirgolaṃ lepayedaṅgulonmitam
dhṛtvā tadgolakaṃ bhāṇḍe śarāveṇa ca rodhayet
vālukābhiḥ prapūryātha vibhūtilavaṇāmbubhiḥ
dattvā bhāṇḍamukhe mudrāṃ tataścullyāṃ vipācayet
kramavṛddhāgninā samyagyāvadyāmacatuṣṭayam
svāṅgaśītalam uddhṛtya mardayetsūraṇadravaiḥ
dinaikaṃ golakaṃ kuryādardhagandhena lepayet
saghṛtena tato mūṣāṃ puṭe gajapuṭe pacet
svāṅgaśītaṃ samuddhṛtya mṛtaṃ tāmraṃ śubhaṃ bhavet
vāntiṃ bhrāntiṃ klamaṃ mūrcchāṃ na karoti kadācana
tāmbūlīrasasampiṣṭaśilālepāt punaḥ punaḥ
dvātriṃśadbhiḥ puṭairnāgo niruttho yāti bhasmatām
aśvatthaciñcātvakcūrṇaṃ caturthāṃśena nikṣipet
mṛtpātre drāvite nāge lohadarvyā pracālayet
yāmaikena bhavedbhasma tattulyāṃ ca manaḥśilām
kāñjikena dvayaṃ piṣṭvā paceddṛḍhapuṭena ca
svāṅgaśītaṃ punaḥ piṣṭvā śilayā kāñjikena ca
punaḥ puṭeccharāvābhyāmevaṃ ṣaṣṭipuṭairmṛtiḥ
mṛtpātre drāvite vaṅge ciñcāśvatthatvaco rajaḥ
kṣiptvā kṣiptvā caturthāṃśam ayodarvyā pracālayet
tato dviyāmamātreṇa vaṅgabhasma prajāyate
atha bhasmasamaṃ tālaṃ kṣiptvāmlena pramardayet
tato gajapuṭe paktvā punaramlena mardayet
tālena daśamāṃśena yāmamekaṃ tataḥ puṭet
evaṃ daśapuṭaiḥ pakvo vaṅgastu mriyate dhruvam
śuddhaṃ lohabhavaṃ cūrṇaṃ pātālagaruḍīrasaiḥ
mardayitvā puṭedvahnau dadyādevaṃ puṭatrayam
puṭatrayaṃ kumāryā ca kuṭhārakulattharasaiḥ
puṭaṣaṭkaṃ tato dadyādevaṃ tīkṣṇamṛtirbhavet
kṣipedvā daśamāṃśena daradaṃ tīkṣṇacūrṇataḥ
mardayetkanyakādrāvairyāmayugmaṃ tataḥ puṭet
evaṃ saptapuṭairmṛtyuṃ lohacūrṇamavāpnuyāt
rasaiḥ kuṭhāracchinnāyāḥ pātālagaruḍīrasaiḥ
stanyena cārkadugdhena tīkṣṇasyaivaṃ mṛtirbhavet
sūtakāddviguṇaṃ gandhaṃ dattvā kuryācca kajjalīm
dvayoḥ samaṃ lohacūrṇaṃ mardayetkanyakādravaiḥ
yāmayugmaṃ tataḥ piṇḍaṃ kṛtvā tāmrasya pātrake
gharme dhṛtvā rubūkasya patrairācchādayedbudhaḥ
yāmārdhenoṣṇatāṃ bhūyāddhānyarāśau nyasettataḥ
dattvopari śarāvaṃ tu tridinānte samuddharet
piṣṭvā ca gālayedvastrādevaṃ vāritaraṃ bhavet
evaṃ sarvāṇi lohāni svarṇādīnyapi mārayet
śilāgandhārkadugdhāktāḥ svarṇādyāḥ sarvadhātavaḥ
mriyante dvādaśapuṭaiḥ satyaṃ guruvaco yathā
mākṣikaṃ tutthakābhre ca nīlāñjanaśilālakāḥ
rasakaśceti vijñeyā ete saptopadhātavaḥ
mākṣikasya trayo bhāgā bhāgaikaṃ saindhavasya ca
mātuluṅgadravairvātha jambīrotthadravaiḥ pacet
cālayellohaje pātre yāvatpātraṃ tu lohitam
bhavet tatastu saṃśuddhiṃ svarṇamākṣikamṛcchati
kulatthasya kaṣāyeṇa ghṛṣṭvā tailena vā puṭet
takreṇa vājamūtreṇa mriyate svarṇamākṣikam
karkoṭīmeṣaśṛṅgyutthair dravair jambīrajair dinam
bhāvayedātape tīvre vimalā śudhyati dhruvam
viṣṭhayā mardayettutthaṃ mārjārakakapotayoḥ
daśāṃśaṃ ṭaṅkaṇaṃ dattvā pacenmṛdupuṭena tu
puṭaṃ dadhnā puṭaṃ kṣaudrairdeyaṃ tutthaviśuddhaye
kṛṣṇābhrakaṃ dhamedvahnau tataḥ kṣīre vinikṣipet
bhinnapatraṃ tu tatkṛtvā taṇḍulīyāmlayor dravaiḥ
bhāvayedaṣṭayāmaṃ tadevaṃ śudhyati cābhrakam
kṛtvā dhānyābhrakaṃ tattu śoṣayitvātha mardayet
arkakṣīrair dinaṃ khalve cakrākāraṃ ca kārayet
veṣṭayedarkapatraiśca samyaggajapuṭe pacet
punarmardyaṃ punaḥ pācyaṃ saptavāraṃ prayatnataḥ
tato vaṭajaṭākvāthaistadvaddeyaṃ puṭatrayam
mriyate nātra saṃdehaḥ sarvayogeṣu yojayet
tulyaṃ ghṛtaṃ mṛtābhreṇa lohapātre vipācayet
mṛte jīrṇe tadabhraṃ tu sarvayogeṣu yojayet
mṛtaṃ tvabhraṃ harenmṛtyuṃ jarāpalitanāśanam
anupānaiśca saṃyuktaṃ tattadrogaharaṃ param
śuddhaṃ dhānyābhrakaṃ mustaṃ śuṇṭhīṣaḍbhāgayojitam
mardayet kāñjikenaiva dinaṃ citrakajai rasaiḥ
tato gajapuṭaṃ dadyāttasmāduddhṛtya mardayet
triphalāvāriṇā tadvatpuṭedevaṃ puṭaistribhiḥ
balāgomūtramusalītulasīsūraṇadravaiḥ
marditaṃ puṭitaṃ vahnau tritrivelaṃ vrajenmṛtim
dhānyābhrakasya bhāgaikaṃ dvau bhāgau ṭaṅkaṇasya ca
piṣṭvā tadandhamūṣāyāṃ ruddhvā tīvrāgninā pacet
svabhāvaśītalaṃ cūrṇaṃ sarvayogeṣu yojayet
nīlāñjanaṃ cūrṇayitvā jambīradravabhāvitam
dinaikamātape śuddhaṃ bhavetkāryeṣu yojayet
evaṃ gairikakāsīsaṭaṅkaṇāni varāṭikā
taurī śaṅkhaṃ ca kaṅkuṣṭhaṃ śuddhimāyāti niścitam
pacet tryaham ajāmūtrair dolāyantre manaḥśilām
bhāvayetsaptadhā pittairajāyāḥ śuddhimṛcchati
tālakaṃ kaṇaśaḥ kṛtvā sacūrṇaṃ kāñjike kṣipet
dolāyantreṇa yāmaikaṃ tataḥ kūṣmāṇḍajairdravaiḥ
tilataile pacedyāmaṃ yāmaṃ ca triphalājalaiḥ
evaṃ yantre caturyāmaṃ pācyaṃ śudhyati tālakam
naramūtraiśca gomūtraiḥ saptāhaṃ rasakaṃ pacet
dolāyantreṇa śuddhiḥ syāttataḥ kāryeṣu yojayet
lākṣā mīnāḥ payaśchāgaṃ ṭaṅkaṇaṃ mṛgaśṛṅgakam
piṇyākaṃ sarṣapāḥ śigrurguñjorṇāguḍasaindhavāḥ
yavāstiktā ghṛtaṃ kṣaudraṃ yathālābhaṃ vicūrṇayet
ebhirvimiśritāḥ sarve dhātavo gāḍhavahninā
mūṣādhmātāḥ prajāyante muktasattvā na saṃśayaḥ
kulatthakodravakvāthair dolāyantre vipācayet
vyāghrīkandagataṃ vajraṃ tridinaṃ tadviśudhyati
taptaṃ taptaṃ tu tadvajraṃ kharamūtrairniṣecayet
punastapyaṃ punaḥ secyamevaṃ kuryāt trisaptadhā
matkuṇaistālakaṃ piṣṭvā yāvadbhavati golakam
tadgole nihitaṃ vajraṃ tadgolaṃ vahninā dhamet
siñcayed aśvamūtreṇa tadgole ca kṣipetpunaḥ
ruddhvā dhmātaṃ punaḥ secyamevaṃ kuryāt trisaptadhā
evaṃ ca mriyate vajraṃ cūrṇaṃ sarvatra yojayet
hiṅgusaindhavasaṃyukte kvāthe kaulatthaje kṣipet
taptaṃ taptaṃ punarvajraṃ bhūyāccūrṇaṃ trisaptadhā
maṇḍūkaṃ kāṃsyaje pātre nigṛhya sthāpayet sudhīḥ
sa bhīto mūtrayettatra tanmūtre vajramāvapet
taptaṃ taptaṃ ca bahudhā vajrasyaivaṃ mṛtirbhavet
vaikrāntaṃ vajravacchodhyaṃ nīlaṃ vā lohitaṃ tathā
hayamūtreṇa tatsecyaṃ taptaṃ taptaṃ dvisaptadhā
tatastu meṣadugdhasya pañcāṅge golakaṃ kṣipet
puṭenmūṣāpuṭe ruddhvā kuryādevaṃ ca saptadhā
vaikrāntaṃ bhasmatāṃ yāti vajrasthāne niyojayet
svedayeddolikāyantre jayantyāḥ svarasena ca
maṇimuktāpravālāni yāmaikaṃ śodhanaṃ bhavet
kumāryās taṇḍulīyena stanyena ca niṣecayet
pratyekaṃ saptavelaṃ ca taptataptāni kṛtsnaśaḥ
mauktikāni pravālāni tathā ratnānyaśeṣataḥ
kṣaṇādvividhavarṇāni mriyante nātra saṃśayaḥ
uktamākṣikavanmuktāḥ pravālāni ca mārayet
vajravat sarvaratnāni śodhayenmārayettathā
śilājatu samānīya grīṣmataptaśilācyutam
godugdhais triphalākvāthair bhṛṅgadrāvaiśca mardayet
ātape dinamekaikaṃ tacchuddhaṃ śuddhatāṃ vrajet
mukhyāṃ śilājatuśilāṃ sūkṣmakhaṇḍaprakalpitām
nikṣipyātyuṣṇapānīye yāmaikaṃ sthāpayetsudhīḥ
mardayitvā tato nīraṃ gṛhṇīyādvastragālitam
sthāpayitvā ca mṛtpātre dhārayedātape budhaḥ
uparisthaṃ ghanaṃ yatsyāttatkṣipedanyapātrake
dhārayedātape tasmād uparisthaṃ ghanaṃ nayet
evaṃ punaḥ punarnītvā dvimāsābhyāṃ śilājatu
bhūyātkāryakṣamaṃ vahnau kṣiptaṃ liṅgopamaṃ bhavet
nirdhūmaṃ ca tataḥ śuddhaṃ sarvakarmasu yojayet
adhaḥsthitaṃ ca yaccheṣaṃ tasmin nīraṃ vinikṣipet
vimardya dhārayed gharme pūrvavaccaiva tannayet
akṣāṅgārair dhamet kiṭṭaṃ lohajaṃ tadgavāṃ jalaiḥ
secayet taptataptaṃ ca saptavāraṃ punaḥ punaḥ
cūrṇayitvā tataḥ kvāthairdviguṇais triphalābhavaiḥ
āloḍya bharjayedvahnau maṇḍūraṃ jāyate varam
kṣīravṛkṣasya kāṣṭhāni śuṣkāṇyagnau pradīpayet
nītvā tadbhasma mṛtpātre kṣiptvā nīre caturguṇe
vimardya dhārayed rātrau prātaracchaṃ jalaṃ nayet
tannīraṃ kvāthayedvahnau yāvatsarvaṃ viśuṣyati
tataḥ pātrātsamullikhya kṣāro grāhyaḥ sitaprabhaḥ
cūrṇābhaḥ pratisāryaḥ syātpeyaḥ syātkvāthavatsthitaḥ
iti kṣāradvayaṃ dhīmānyuktakāryeṣu yojayet
pāradaḥ sarvarogāṇāṃ jetā puṣṭikaraḥ smṛtaḥ
sudine sādhitaḥ kuryātsaṃsiddhiṃ dehalohayoḥ
rasendraḥ pāradaḥ sūto harajaḥ sūtako rasaḥ
budhaistasyeti nāmāni jñeyāni rasakarmasu
tāmratārāranāgāśca hemavaṅgau ca tīkṣṇakam
kāṃsyakaṃ kāntalohaṃ ca dhātavo nava ye smṛtāḥ
sūryādīnāṃ grahāṇāṃ te kathitā nāmabhiḥ kramāt
rājīrasonamūṣāyāṃ rasaṃ kṣiptvā vibandhayet
vastreṇa dolikāyantre svedayetkāñjikaistryaham
dinaikaṃ mardayetsūtaṃ kumārīsaṃbhavair dravaiḥ
tathā citrakajaiḥ kvāthairmardayedekavāsaram
kākamācīrasais tadvad dinamekaṃ ca mardayet
triphalāyāstathā kvāthai raso mardyaḥ prayatnataḥ
tatastebhyaḥ pṛthakkuryātsūtaṃ prakṣālya kāñjikaiḥ
tataḥ kṣiptvā rasaṃ khalve rasādardhaṃ ca saindhavam
mardayennimbukarasairdinamekam anāratam
tato rājī rasonaśca mukhyaśca navasādaraḥ
etai rasasamais tadvatsūto mardyastuṣāmbunā
tataḥ saṃśoṣya cakrābhaṃ kṛtvā liptvā ca hiṅgunā
dvisthālīsaṃpuṭe dhṛtvā pūrayellavaṇena ca
adhaḥ sthālīṃ tato mudrāṃ dadyāddṛḍhatarāṃ budhaḥ
viśoṣyāgniṃ vidhāyādho niṣiñcedambunopari
tatastu kuryāttīvrāgniṃ tadadhaḥ praharatrayam
evaṃ nipātayedūrdhvaṃ raso doṣavivarjitaḥ
athordhvapiṭharīmadhye lagno grāhyo rasottamaḥ
lohapātre vinikṣipya ghṛtamagnau pratāpayet
tapte ghṛte tatsamānaṃ kṣipedgandhakajaṃ rajaḥ
vidrutaṃ gandhakaṃ jñātvā dugdhamadhye vinikṣipet
evaṃ gandhakaśuddhiḥ syātsarvakāryeṣu yojayet
meṣīkṣīreṇa daradamamlavargaiśca bhāvitam
saptavāraṃ prayatnena śuddhimāyāti niścitam
nimbūrasairnimbapatrarasairvā yāmamātrakam
piṣṭvā daradam ūrdhvaṃ ca pātayet sūtayuktivat
tataḥ śuddharasaṃ tasmānnītvā kāryeṣu yojayet
kālakūṭo vatsanābhaḥ śṛṅgakaśca pradīpakaḥ
hālāhalo brahmaputro hāridraḥ saktukastathā
saurāṣṭrika iti proktā viṣabhedā amī nava
arkasehuṇḍadhattūralāṅgalīkaravīrakam
guñjāhiphenāvityetāḥ saptopaviṣajātayaḥ
etair marditaḥ sūtaśchinnapakṣaḥ prajāyate
mukhaṃ ca jāyate tasya dhātūṃśca grasate kṣaṇāt
athavā kaṭukakṣārau rājī lavaṇapañcakam
rasono navasāraśca śigruścaikatra cūrṇitaiḥ
samāṃśaiḥ pāradādetairjambīreṇa draveṇa vā
nimbutoyaiḥ kāñjikairvā soṣṇakhalve vimardayet
ahorātratrayeṇa syādrase dhātucaraṃ mukham
athavā bindulīkīṭai raso mardyastrivāsaram
lavaṇāmlairmukhaṃ tasya jāyate dhātuhṛttvarā
atha kacchapayantreṇa gandhajāraṇamucyate
mṛtkuṇḍe nikṣipettoyaṃ tanmadhye ca śarāvakam
mahatkuṇḍapidhānābhaṃ madhye mekhalayā yutam
liptvā ca mekhalāmadhyaṃ cūrṇenātra rasaṃ kṣipet
rasasyopari gandhasya rajo dadyātsamāṃśakam
dattvopari śarāvaṃ ca bhasmamudrāṃ pradāpayet
tasyopari puṭaṃ dadyāccaturbhirgomayopalaiḥ
evaṃ punaḥ punargandhaṃ ṣaḍguṇaṃ jārayedbudhaḥ
gandhe jīrṇe bhavetsūtastīkṣṇāgniḥ sarvakarmasu
dhūmasāraṃ rasaṃ torīṃ gandhakaṃ navasādaram
yāmaikaṃ mardayedamlairbhāgaṃ kṛtvā samāṃśakam
kācakupyāṃ vinikṣipya tāṃ ca mṛdvastramudrayā
vilipya parito vaktre mudrāṃ dattvā ca śoṣayet
adhaḥsacchidrapiṭharīmadhye kūpīṃ niveśayet
piṭharīṃ vālukāpūrair bhṛtvā cā kūpikāgalam
niveśya cullyāṃ tadadhaḥ kuryādvahniṃ śanaiḥ śanaiḥ
tasmādapyadhikaṃ kiṃcitpāvakaṃ jvālayetkramāt
evaṃ dvādaśabhir yāmairmriyate sūtakottamaḥ
sphoṭayetsvāṅgaśītaṃ tamūrdhvagaṃ gandhakaṃ tyajet
adhaḥsthaṃ mṛtasūtaṃ ca sarvakarmasu yojayet
apāmārgasya bījānāṃ mūṣāyugmaṃ prakalpayet
tatsaṃpuṭe nyasetsūtaṃ malayūdugdhamiśritam
droṇapuṣpīprasūnāni viḍaṅgam irimedakaḥ
etaccūrṇamadhaūrdhvaṃ ca dattvā mudrāṃ pradīyate
taṃ golaṃ saṃdhayet samyaṅmṛnmūṣāsaṃpuṭe sudhīḥ
mudrāṃ dattvā śoṣayitvā tato gajapuṭe pacet
ekamekapuṭenaiva jāyate bhasma sūtakam
kāṣṭhodumbarikādugdhai rasaṃ kiṃcidvimardayet
taddugdhaghṛṣṭahiṅgośca mūṣāyugmaṃ prakalpayet
kṣiptvā tatsaṃpuṭe sūtaṃ tatra mudrāṃ pradāpayet
dhṛtvā taṃ golakaṃ prājño mṛnmūṣāsaṃpuṭe'dhike
pacenmṛdupuṭenaiva sūtako yāti bhasmatām
nāgavallīrasairghṛṣṭaḥ karkoṭīkandagarbhitaḥ
mṛṇmūṣāsaṃpuṭe paktvā sūto yātyeva bhasmatām
khaṇḍitaṃ mṛgaśṛṅgaṃ ca jvālāmukhyā rasaiḥ samam
ruddhvā bhāṇḍe paceccullyāṃ yāmayugmaṃ tato nayet
aṣṭāṃśaṃ trikaṭuṃ dadyānniṣkamātraṃ ca bhakṣayet
nāgavallīrasaiḥ sārdhaṃ vātapittajvarāpaham
ayaṃ jvarāṃkuśo nāma rasaḥ sarvajvarāpahaḥ
aikāhikaṃ dvyāhikaṃ ca tryāhikaṃ vā na saṃśayaḥ
pāradaṃ rasakaṃ tālaṃ tutthaṃ ṭaṅkaṇagandhakam
sarvametatsamaṃ śuddhaṃ kāravellīrasair dinam
mardayellepayettena tāmrapātrodaraṃ bhiṣak
aṅgulyardhapramāṇena tato ruddhvā ca tanmukham
pacettaṃ vālukāyantre kṣiptvā dhānyāni tanmukhe
yadā sphuṭanti dhānyāni tadā siddhaṃ vinirdiśet
tato nayetsvāṅgaśītaṃ tāmrapātrodarādbhiṣak
rasaṃ jvarārināmānaṃ vicūrṇya maricaiḥ samam
māṣaikaṃ parṇakhaṇḍena bhakṣayennāśayejjvaram
tridinairviṣamaṃ tīvramekadvitricaturthakam
tālakaṃ tutthakaṃ tāmraṃ rasaṃ gandhaṃ manaḥśilām
karṣaṃ karṣaṃ prayoktavyaṃ mardayet triphalāmbubhiḥ
golaṃ nyasetsaṃpuṭake puṭaṃ dadyātprayatnataḥ
tato nītvārkadugdhena vajrīdugdhena saptadhā
kvāthena dantyāḥ śyāmāyā bhāvayetsaptadhā punaḥ
māṣamātraṃ rasaṃ divyaṃ pañcāśanmaricairyutam
guḍaṃ gadyāṇakaṃ caiva tulasīdalayugmakam
bhakṣayettridinaṃ bhaktyā śītārirdurlabhaḥ paraḥ
pathyaṃ dugdhaudanaṃ deyaṃ viṣamaṃ śītapūrvakam
dāhapūrvaṃ haratyāśu tṛtīyakacaturthakau
dvyāhikaṃ satataṃ caiva vaivarṇyaṃ ca niyacchati
bhāgaikaḥ syādrasācchuddhād aileyaḥ pippalī śivā
ākārakarabho gandhaḥ kaṭutailena śodhitaḥ
phalāni cendravāruṇyāścaturbhāgamitā amī
ekatra mardayeccūrṇamindravāruṇikārasaiḥ
māṣonmitāṃ guṭīṃ kṛtvā dadyātsarvajvare budhaḥ
chinnārasānupānena jvaraghnī guṭikā matā
śuddho bubhukṣitaḥ sūto bhāgadvayamito bhavet
tathā gandhasya bhāgau dvau kuryātkajjalikāṃ tayoḥ
sūtāccaturguṇeṣveva kapardeṣu vinikṣipet
bhāgaikaṃ ṭaṅkaṇaṃ dattvā gokṣīreṇa vimardayet
tathā śaṅkhasya khaṇḍānāṃ bhāgānaṣṭau prakalpayet
kṣipetsarvaṃ puṭasyāntaścūrṇaliptaśarāvayoḥ
garte hastonmite dhṛtvā puṭedgajapuṭena ca
svāṅgaśītaṃ samuddhṛtya piṣṭvā tatsarvamekataḥ
ṣaḍguñjāsaṃmitaṃ cūrṇamekonatriṃśadūṣaṇaiḥ
ghṛtena vātaje dadyānnavanītena pittaje
kṣaudreṇa śleṣmaje dadyādatīsāre kṣaye tathā
arucau grahaṇīroge kārśye mandānale tathā
kāsaśvāseṣu gulmeṣu lokanātharaso hitaḥ
tasyopari ghṛtānnaṃ ca bhuñjīta kavalatrayam
mañce kṣaṇaikamuttānaḥ śayītānupadhānake
anamlamannaṃ saghṛtaṃ bhuñjīta madhuraṃ dadhi
prāyeṇa jāṅgalaṃ māṃsaṃ pradeyaṃ ghṛtapācitam
sudugdhabhaktaṃ dadyācca jāte'gnau sāṃdhyabhojane
saghṛtānmudgavaṭakānvyañjaneṣvavacārayet
tilāmalakakalkena snāpayetsarpiṣāthavā
abhyañjayet sarpiṣā ca snānaṃ koṣṇodakena ca
kvacittailaṃ na gṛhṇīyānna bilvaṃ kāravellakam
vārtākaṃ śapharīṃ ciñcāṃ tyajedvyāyāmamaithune
madyaṃ saṃdhānakaṃ hiṅgu śuṇṭhīṃ māṣānmasūrakān
kūṣmāṇḍaṃ rājikāṃ kopaṃ kāñjikaṃ caiva varjayet
tyajedayuktanidrāṃ ca kāṃsyapātre ca bhojanam
kakārādiyutaṃ sarvaṃ tyajecchākaphalādikam
pathyo'yaṃ lokanāthastu śubhanakṣatravāsare
pūrṇātithau site pakṣe jāte candrabale tathā
pūjayitvā lokanāthaṃ kumārīṃ bhojayettataḥ
dānaṃ dattvā dvighaṭikāmadhye grāhyo rasottamaḥ
rasāccej jāyate tāpastadā śarkarayā yutam
sattvaṃ guḍūcyā gṛhṇīyādvaṃśarocanayā yutam
kharjūraṃ dāḍimaṃ drākṣām ikṣukhaṇḍāni cārayet
arucau nistuṣaṃ dhānyaṃ ghṛtabhṛṣṭaṃ saśarkaram
dadyāttathā jvare dhānyaguḍūcīkvāthamāharet
uśīravāsakakvāthaṃ dadyātsamadhuśarkaram
raktapitte kaphe śvāse kāse ca svarasaṃkṣaye
agnibhṛṣṭajayācūrṇaṃ madhunā niśi dīyate
nidrānāśe'tisāre ca grahaṇyāṃ mandapāvake
sauvarcalābhayākṛṣṇācūrṇamuṣṇodakaiḥ pibet
śūle'jīrṇe tathā kṛṣṇā madhuyuktā jvare hitā
plīhodare vātarakte chardyāṃ caiva gudāṅkure
nāsikādiṣu rakteṣu rasaṃ dāḍimapuṣpajam
dūrvāyāḥ svarasaṃ nasye pradadyāccharkarāyutam
kolamajjā kaṇā barhipakṣabhasma saśarkaram
madhunā lehayecchardihikkākopopaśāntaye
vidhireṣa prayojyastu sarvasmin poṭṭalīrase
mṛgāṅke hemagarbhe ca mauktikākhye'pareṣu ca
ityayaṃ lokanāthākhyo rasaḥ sarvarujo jayet
varāṭabhasma maṇḍūraṃ cūrṇayitvā ghṛte pacet
tatsamaṃ maricaṃ cūrṇaṃ nāgavallyā vibhāvitam
taccūrṇaṃ madhunā lehyamathavā navanītakaiḥ
māṣamātraṃ kṣayaṃ hanti yāme yāme ca bhakṣitam
lokanātharaso hyeṣa maṇḍalādrājayakṣmanut
bhūrjavat tanupattrāṇi hemnaḥ sūkṣmāṇi kārayet
tulyāni tāni sūtena khalve kṣiptvā vimardayet
kāñcanārarasenaiva jvālāmukhyā rasena vā
lāṅgalyā vā rasaistāvadyāvadbhavati piṣṭikā
tato hemnaścaturthāṃśaṃ ṭaṅkaṇaṃ tatra nikṣipet
piṣṭamauktikacūrṇaṃ ca hemadviguṇamāvapet
teṣu sarvasamaṃ gandhaṃ kṣiptvā caikatra mardayet
teṣāṃ kṛtvā tato golaṃ vāsobhiḥ pariveṣṭayet
paścānmṛdā veṣṭayitvā śoṣayitvā ca dhārayet
śarāvasaṃpuṭasyāntastatra mudrāṃ pradāpayet
lavaṇāpūrite bhāṇḍe dhārayettaṃ ca saṃpuṭam
mudrāṃ dattvā śoṣayitvā bahubhirgomayaiḥ puṭet
tataḥ śīte samāhṛtya gandhaṃ sūtasamaṃ kṣipet
ghṛṣṭvā ca pūrvavatkhalve puṭedgajapuṭena ca
svāṅgaśītaṃ tato nītvā guñjāyugmaṃ prayojayet
aṣṭabhirmaricairyuktaḥ kṛṣṇātrayayuto'thavā
vilokya deyo doṣādīnekaikā rasaraktikā
sarpiṣā madhunā vāpi dadyāddoṣādyapekṣayā
lokanāthasamaṃ pathyaṃ kuryātsvasthamanāḥ śuciḥ
śleṣmāṇaṃ grahaṇīṃ kāsaṃ śvāsaṃ kṣayamarocakam
mṛgāṅko'yaṃ raso hanyātkṛśatvaṃ balahīnatām
sūtātpādapramāṇena hemnaḥ piṣṭaṃ prakalpayet
tayoḥ svāddviguṇo gandho mardayetkāñcanārakaiḥ
kṛtvā golaṃ kṣipenmūṣāsaṃpuṭe mudrayettataḥ
pacedbhūdharayantreṇa vāsaratritayaṃ budhaḥ
tata uddhṛtya tatsarvaṃ dadyādgandhaṃ ca tatsamam
mardayedārdrakarasaiś citrakasvarasena ca
sthūlapītavarāṭāṃśca pūrayettena yuktitaḥ
etasmādauṣadhātkuryād aṣṭamāṃśena ṭaṅkaṇam
ṭaṅkaṇārdhaṃ viṣaṃ dattvā piṣṭvā sehuṇḍadugdhakaiḥ
mudrayettena kalkena varāṭānāṃ mukhāni ca
bhāṇḍe cūrṇapralipte ca dhṛtvā mudrāṃ pradāpayet
garte hastonmite dhṛtvā puṭedgajapuṭena ca
svāṅgaśītaṃ rasaṃ jñātvā pradadyāllokanāthavat
pathyaṃ mṛgāṅkavajjñeyaṃ tridinaṃ lavaṇaṃ tyajet
yadā chardirbhavettasya dadyācchinnāśṛtaṃ tadā
madhuyuktaṃ tathā śleṣmakope dadyāduḍārdrakam
vireke bharjitā bhaṅgā pradeyā dadhisaṃyutā
jayetkāsaṃ kṣayaṃ śvāsaṃ grahaṇīmaruciṃ tathā
agniṃ ca kurute dīptaṃ kaphavātaṃ niyacchati
hemagarbhaḥ paro jñeyo rasaḥ poṭṭalikābhidhaḥ
rasasya bhāgāścatvārastāvantaḥ kanakasya ca
tayośca piṣṭikāṃ kṛtvā gandho dvādaśabhāgikaḥ
kuryātkajjalikāṃ teṣāṃ muktābhāgāśca ṣoḍaśa
caturviṃśacca śaṅkhasya bhāgaikaṃ ṭaṅkaṇasya ca
ekatra mardayetsarvaṃ pakvanimbūkajai rasaiḥ
kṛtvā teṣāṃ tato golaṃ mūṣāsaṃpuṭake nyaset
mudrāṃ dattvā tato hastamātre garte ca gomayaiḥ
puṭedgajapuṭenaiva svāṅgaśītaṃ samuddharet
piṣṭvā guñjācaturmānaṃ dadyādgavyājyasaṃyutam
ekonatriṃśadunmānamaricaiḥ saha dīyate
rājate mṛnmaye pātre kācaje vāvalehayet
lokanāthasamaṃ pathyaṃ kuryācca svasthamānasaḥ
kāse śvāse kṣaye vāte kaphe grahaṇikāgade
atīsāre prayoktavyā poṭṭalī hemagarbhikā
śuddhasūto viṣaṃ gandhaḥ pratyekaṃ śāṇasaṃmitam
dhūrtabījaṃ triśāṇaṃ syātsarvebhyo dviguṇā bhavet
hemāhvā kārayedeṣāṃ sūkṣmaṃ cūrṇaṃ prayatnataḥ
deyaṃ jambīramajjābhiścūrṇaṃ guñjādvayonmitam
ārdrakasvarasair vāpi jvaraṃ hanti tridoṣajam
aikāhikaṃ dvyāhikaṃ vā tryāhikaṃ vā caturthakam
viṣamaṃ ca jvaraṃ hanyādvikhyāto'yaṃ jvarāṅkuśaḥ
daradaṃ vatsanābhaṃ ca maricaṃ ṭaṅkaṇaṃ kaṇām
cūrṇayetsamabhāgena raso hyānandabhairavaḥ
guñjaikaṃ vā dviguñjaṃ vā balaṃ jñātvā prayojayet
madhunā lehayeccānu kuṭajasya phalaṃ tvacam
cūrṇitaṃ karṣamātraṃ tu tridoṣotthātisārajit
dadhyannaṃ dāpayetpathyaṃ gavājyaṃ takrameva ca
pipāsāyāṃ jalaṃ śītaṃ vijayā ca hitā niśi
viṣaṃ palamitaṃ sūtaḥ śāṇikaścūrṇayeddvayam
taccūrṇaṃ saṃpuṭe kṣiptvā kācaliptaśarāvayoḥ
mudrāṃ dattvā ca saṃśoṣya tataścullyāṃ niveśayet
vahniṃ śanaiḥ śanaiḥ kuryātpraharadvayasaṃkhyayā
tata udghāṭayenmudrām uparisthāṃ śarāvakāt
saṃlagno yo bhavetsūtastaṃ gṛhṇīyācchanaiḥ śanaiḥ
vāyusparśo yathā na syāttathā kupyāṃ niveśayet
yāvatsūcyā mukhe lagnaṃ kupyā niryāti bheṣajam
tāvanmātro raso deyo mūrchite saṃnipātini
kṣureṇa pracchite mūrdhni tatrāṅgulyā ca gharṣayet
raktabheṣajasaṃparkānmūrchito'pi hi jīvati
tathaiva sarpadaṣṭastu mṛtāvastho'pi jīvati
yadā tāpo bhavettasya madhuraṃ tatra dīyate
sūtabhasmasamaṃ gandhaṃ dhātryā dadyānmanaḥśilā
mākṣikaṃ pippalī vyoṣaṃ pratyekaṃ śilayā samam
cūrṇayedbhāvayet pittair matsyamāyūrasaṃbhavaiḥ
saptadhā bhāvayecchuṣkaṃ deyaṃ guñjādvayaṃ hitam
tālaparṇīrasaścānu pañcakolaśṛto'thavā
jalabandhuraso nāma saṃnipātaṃ niyacchati
jalayogaśca kartavyastena vīryaṃ bhavedrase
śuddhaṃ sūtaṃ viṣaṃ gandhaṃ maricaṃ ṭaṅkaṇaṃ kaṇām
mardayeddhūrtajadrāvairdinamekaṃ ca śoṣayet
pañcavaktro raso nāma dviguñjaḥ saṃnipātajit
arkamūlakaṣāyaṃ tu satryūṣam anupāyayet
yuktaṃ dadhyodanaṃ pathyaṃ jalayogaṃ ca kārayet
rasenānena śāmyanti sakṣaudreṇa kaphodbhavāḥ
madhvārdrakarasaṃ cānupibed agnivivṛddhaye
yatheṣṭaṃ ghṛtamāṃsāśī śakto bhavati pāvakaḥ
rasaṃ gandhakatulyāṃśaṃ dhattūraphalajadravaiḥ
mardayeddinamekaṃ tu tattulyaṃ trikaṭu kṣipet
unmattākhyo raso nāmnā nasye syātsaṃnipātajit
nistvagjaipālabījaṃ ca daśaniṣkaṃ vicūrṇayet
maricaṃ pippalīṃ sūtaṃ pratiniṣkaṃ vimiśrayet
bhāvyo jambīrajairdrāvaiḥ saptāhaṃ saṃprayatnataḥ
raso'yamañjane dattaḥ saṃnipātaṃ vināśayet
sūtaṃ ṭaṅkaṇakaṃ tulyaṃ maricaṃ sūtatulyakam
gandhakaṃ pippalīṃ śuṇṭhīṃ dvau dvau bhāgau vicūrṇayet
sarvatulyaṃ kṣiped dantībījaṃ nistuṣitaṃ bhiṣak
dviguñjaṃ recanaṃ siddhaṃ nārāco'yaṃ mahārasaḥ
ādhmānaṃ malaviṣṭambhānudāvartaṃ ca nāśayet
daradaṃ ṭaṅkaṇaṃ śuṇṭhī pippalī caikakārṣikā
hemāhvā palamātrā syāddantībījaṃ ca tatsamam
vicūrṇyaikatra sarvāṇi godugdhenaiva sādhayet
triguñjaṃ recanaṃ dadyādviṣṭambhādhmānarogiṣu
dvau bhāgau hemabhūteśca gaganaṃ cāpi tatsamam
lohabhasma trayo bhāgāścatvāro rasabhasmanaḥ
vaṅgabhasma tribhāgaṃ syātsarvamekatra mardayet
pravālaṃ mauktikaṃ caiva rasasāmyena dāpayet
bhāvanāṃ gavyadugdhena rasairghṛṣṭvāṭarūṣakaiḥ
haridrāvāriṇā caiva mocakandarasena ca
śatapatrarasenāpi mālatyāḥ svarasena ca
paścānmṛgamadaś candratulasīrasabhāvitaḥ
kusumākara ityeṣa vasantapadapūrvakaḥ
guñjādvayaṃ dadītāsya madhunā sarvamehanut
sitācandanasaṃyuktaś cāmlapittādirogajit
sūtabhasma trayo bhāgā bhāgaikaṃ hemabhasmakam
mṛtatāmrasya bhāgaikaṃ śilāgandhakatālakam
pratibhāgadvayaṃ śuddhamekīkṛtya vicūrṇayet
varāṭānpūrayettena chāgīkṣīreṇa ṭaṅkaṇam
piṣṭvā tena mukhaṃ ruddhvā mṛdbhāṇḍe tannirodhayet
śuṣkaṃ gajapuṭaṃ paktvā cūrṇayetsvāṅgaśītalam
raso rājamṛgāṅko'yaṃ caturguñjaḥ kṣayāpahaḥ
daśapippalikākṣaudrair ekonatriṃśadūṣaṇaiḥ
saghṛtaṃ dāpayetpathyaṃ strīkopāgniśramāṃstyajet
pathyaṃ vā laghumāṃsāni rājarogapraśāntaye
śuddhaṃ sūtaṃ dvidhā gandhaṃ kuryātkhalvena kajjalīm
tayoḥ samaṃ tīkṣṇacūrṇaṃ mardayetkanyakādravaiḥ
dviyāmānte kṛtaṃ golaṃ tāmrapātre vinikṣipet
ācchādyairaṇḍapatreṇa yāmārdhe'tyuṣṇatā bhavet
dhānyarāśau nyasetpaścādahorātrātsamuddharet
saṃcūrṇya gālayedvastre satyaṃ vāritaraṃ bhavet
bhāvayetkanyakādrāvaiḥ saptadhā bhṛṅgajaistathā
kākamācīkuraṇṭotthadravair muṇḍyāpunarnavaiḥ
sahadevyamṛtānīlīnirguṇḍīcitrajaistathā
saptadhā tu pṛthagdrāvair bhāvyaṃ śoṣyaṃ tathātape
siddhayogo hyayaṃ khyātaḥ siddhānāṃ ca mukhāgataḥ
anubhūto mayā satyaṃ sarvarogagaṇāpahaḥ
svarṇādīnmārayedevaṃ cūrṇīkṛtya tu lohavat
triphalāmadhusaṃyuktaḥ sarvarogeṣu yojayet
trikaṭutriphalailābhirjātīphalalavaṅgakaiḥ
navabhāgonmitairetaiḥ samaḥ pūrvaraso bhavet
saṃcūrṇya loḍayetkṣaudrairbhakṣyaṃ niṣkadvayaṃ dvayam
svayamagniraso nāmnā kṣayakāsanikṛntanaḥ
pāradaṃ gandhakaṃ śuddhaṃ mṛtalohaṃ ca ṭaṅkaṇam
rāsnāviḍaṅgatriphalā devadāru kaṭutrayam
amṛtā padmakaṃ kṣaudraṃ viśvaṃ tulyāṃśacūrṇitam
triguñjaṃ sarvakāsārtaḥ sevayed amṛtārṇavam
sūtārdho gandhako mardyo yāmaikaṃ kanyakādravaiḥ
dvayostulyaṃ tāmrapatraṃ pūrvakalkena lepayet
dinaikaṃ sthālikāyantre pakvamādāya cūrṇayet
sūryāvarto raso hyeṣa dviguñjaḥ śvāsajidbhavet
śuddhaṃ sūtaṃ mṛtaṃ lohaṃ tāpyaṃ gandhakatālake
pathyāgnimanthaṃ nirguṇḍī tryūṣaṇaṃ ṭaṅkaṇaṃ viṣam
tulyāṃśaṃ mardayetkhalve dinaṃ nirguṇḍikādravaiḥ
muṇḍīdrāvair dinaikaṃ tu dviguñjaṃ vaṭakīkṛtam
bhakṣayedvātarogārto nāmnā svacchandabhairavaḥ
rāmāmṛtādevadāruśuṇṭhīvātārijaṃ śṛtam
sagugguluṃ pibet koṣṇam anupānaṃ sukhāvaham
dagdhvā kapardakaṃ piṣṭvā tryūṣaṇaṃ ṭaṅkaṇaṃ viṣam
gandhakaṃ śuddhasūtaṃ ca tulyaṃ jambīrajairdravaiḥ
mardayedbhakṣayenmāṣaṃ maricājyaṃ lihedanu
nihanti grahaṇīrogaṃ pathyaṃ takraudanaṃ hitam
mṛtaṃ tāmram ajākṣīraiḥ pācyaṃ tulyairgatadravam
tattāmraṃ śuddhasūtaṃ ca gandhakaṃ ca samaṃ samam
nirguṇḍīsvarasairmardyaṃ tadgolaṃ saṃdhayeddinam
yāmaikaṃ vālukāyantre pācyaṃ bhojyaṃ dviguñjakam
bījapūrakamūlaṃ tu sajalaṃ cānupāyayet
rasastrivikramo nāmnā māsaikenāśmarīpraṇut
tālaṃ tāpyaṃ śilā sūtaṃ śuddhaṃ saindhavaṭaṅkaṇe
samāṃśaṃ cūrṇayet khalve sūtāddviguṇagandhakam
gandhatulyaṃ mṛtaṃ tāmraṃ jambīrair dinapañcakam
mardyaṃ ṣaḍbhiḥ puṭaiḥ pācyaṃ bhūdhare saṃpuṭodare
puṭe puṭe dravairmardyaṃ sarvametattu ṣaṭpalam
dvipalaṃ māritaṃ tāmraṃ lohabhasma catuṣpalam
jambīrāmlena tatsarvaṃ dinaṃ mardyaṃ puṭellaghu
triṃśadaṃśaṃ viṣaṃ cāsya kṣiptvā sarvaṃ vicūrṇayet
māhiṣājyena saṃmiśraṃ niṣkārdhaṃ bhakṣayetsadā
madhvājyair vākucīcūrṇaṃ karṣamātraṃ lihedanu
sarvakuṣṭhāni hantyāśu mahātāleśvaro rasaḥ
bhasmasūtasamo gandho mṛtāyastāmraguggulūn
triphalā ca mahānimbaścitrakaśca śilājatu
ityetaccūrṇitaṃ kuryātpratyekaṃ śāṇaṣoḍaśa
catuḥṣaṣṭiḥ karañjasya bījacūrṇaṃ prakalpayet
catuḥṣaṣṭirmṛtaṃ cābhraṃ madhvājyābhyāṃ viloḍayet
snigdhabhāṇḍe dhṛtaṃ khādeddviniṣkaṃ sarvakuṣṭhanut
rasaḥ kuṣṭhakuṭhāro'yaṃ galatkuṣṭhanivāraṇaḥ
śuddhaṃ sūtaṃ dvidhā gandhaṃ mardyaṃ kanyādravairdinam
tadgolaṃ piṭharīmadhye tāmrapātreṇa rodhayet
sūtakāddviguṇenaiva śuddhenādhomukhena ca
pārśve bhasma nidhāyātha pātrordhvaṃ gomayaṃ jalam
kiṃcitkiṃcit pradātavyaṃ cullyāṃ yāmadvayaṃ pacet
caṇḍāgninā taduddhṛtya svāṅgaśītaṃ vicūrṇayet
kāṣṭhodumbarikāvahnitriphalārājavṛkṣakam
viḍaṅgaṃ vākucībījaṃ kvāthayettena bhāvayet
dinaikamudayādityo raso deyo dviguñjakaḥ
vicarcikāṃ dadrukuṣṭhaṃ vātaraktaṃ ca nāśayet
anupānaṃ ca kartavyaṃ vākucīphalacūrṇakam
khadirasya kaṣāyeṇa samena paripācitam
triśāṇaṃ tadgavāṃ kṣīraiḥ kvāthairvā traiphalaiḥ pibet
tridinānte bhavetsphoṭaḥ saptāhādvā kilāsake
nīlīṃ guñjāṃ ca kāsīsaṃ dhattūraṃ haṃsapādikām
sūryabhaktāṃ ca cāṅgerīṃ piṣṭvā mūlātpralepayet
sphoṭasthānapraśāntyarthaṃ saptarātraṃ punaḥ punaḥ
śvetakuṣṭhaṃ nihantyāśu sādhyāsādhyaṃ na saṃśayaḥ
aparaḥ śvitralepo'pi kathyate'tra bhiṣagvaraiḥ
guñjāphalāgnicūrṇaṃ ca lepitaṃ śvetakuṣṭhanut
śilāpāmārgabhasmāpi liptaṃ śvitraṃ vināśayet
śuddhaṃ sūtaṃ caturgandhaṃ palaṃ yāmaṃ vicūrṇayet
mṛtatāmrābhralohānāṃ daradasya palaṃ palam
suvarṇaṃ rajataṃ caiva pratyekaṃ daśaniṣkakam
māṣaikaṃ mṛtavajraṃ ca tālaṃ śuddhaṃ paladvayam
jambīronmattavāsābhiḥ snuhyarkaviṣamuṣṭibhiḥ
mardyaṃ hayārijair drāvaiḥ pratyekena dinaṃdinam
evaṃ saptadinaṃ mardyaṃ tadgolaṃ vastraveṣṭitam
vālukāyantragaṃ svedyaṃ tridinaṃ laghuvahninā
ādāya cūrṇayecchlakṣṇaṃ palaikaṃ yojayedviṣam
dvipalaṃ pippalīcūrṇaṃ miśraṃ sarveśvaro rasaḥ
dviguñjo lihyate kṣaudraiḥ suptimaṇḍalakuṣṭhanut
vākucī devakāṣṭhaṃ ca karṣamātraṃ sucūrṇayet
lihedairaṇḍatailāktamanupānaṃ sukhāvaham
hemāhvāṃ pañcapalikāṃ kṣiptvā takraghaṭe pacet
takre jīrṇe samuddhṛtya punaḥ kṣīraghaṭe pacet
kṣīre jīrṇe samuddhṛtya kṣālayitvā viśodhayet
taccūrṇaṃ pañcapalikaṃ maricānāṃ paladvayam
palaikaṃ mūrchitaṃ sūtamekīkṛtya tu bhakṣayet
niṣkaikaṃ suptikuṣṭhārtaḥ svarṇakṣīrīraso hyayam
bhasmasūtaṃ mṛtaṃ kāntaṃ muṇḍabhasma śilājatu
śuddhaṃ tāpyaṃ śilā vyoma triphalāṃ kolabījakam
kapitthaṃ rajanīcūrṇaṃ bhṛṅgarājena bhāvayet
triṃśadvāraṃ viśoṣyātha madhuyuktaṃ lihetsadā
niṣkamātro harenmehānmehabaddho raso mahān
mahānimbasya bījāni piṣṭvā ṣaṭsaṃmitāni ca
palataṇḍulatoyena ghṛtaniṣkadvayena ca
ekīkṛtya pibeccānu hanti mehaṃ ciraṃtanam
catuḥsūtasya gandhāṣṭau rajanī triphalā śivā
pratyekaṃ ca dvibhāgaṃ syāt trivṛjjaipālacitrakam
pratyekaṃ ca tribhāgaṃ syāttryūṣaṃ dantī ca jīrakam
pratyekamaṣṭabhāgaṃ syādekīkṛtya vicūrṇayet
jayantīsnukpayobhṛṅgavahnivātāritailakaiḥ
pratyekena kramādbhāvyaṃ saptavāraṃ pṛthakpṛthak
mahāvahniraso nāma niṣkamuṣṇajalaiḥ pibet
virecanaṃ bhavettena takrabhaktaṃ sasaindhavam
dinānte dāpayetpathyaṃ varjayecchītalaṃ jalam
sarvodaraharaḥ prokto mūḍhavātaharaḥ paraḥ
gandhakaṃ tālakaṃ tāpyaṃ mṛtatāmraṃ manaḥśilām
śuddhaṃ sūtaṃ ca tulyāṃśaṃ mardayedbhāvayeddinam
pippalyāstu kaṣāyeṇa vajrakṣīreṇa bhāvayet
niṣkārdhaṃ bhakṣayet kṣaudrairgulmaṃ plīhādikaṃ jayet
raso vidyādharo nāma gomūtraṃ ca pibedanu
ṭaṅkaṇaṃ hāriṇaṃ śṛṅgaṃ svarṇaṃ śulbaṃ mṛtaṃ rasam
dinaikamārdrakadrāvair mardyaṃ ruddhvā puṭe pacet
trinetrākhyarasasyaikaṃ māṣaṃ madhvājyakairlihet
saindhavaṃ jīrakaṃ hiṅgu madhvājyābhyāṃ lihedanu
paktiśūlaharaḥ khyāto māsamātrānna saṃśayaḥ
śuddhaṃ sūtaṃ dvidhā gandhaṃ yāmaikaṃ mardayed dṛḍham
dvayostulyaṃ śuddhatāmraṃ saṃpuṭe tannirodhayet
ūrdhvādho lavaṇaṃ dattvā mṛdbhāṇḍe dhārayed bhiṣak
tato gajapuṭe paktvā svāṅgaśītaṃ samuddharet
saṃpuṭaṃ cūrṇayetsūkṣmaṃ parṇakhaṇḍe dviguñjakam
bhakṣayetsarvaśūlārto hiṅgu śuṇṭhī ca jīrakam
vacāmaricajaṃ cūrṇaṃ karṣamuṣṇajalaiḥ pibet
asādhyaṃ nāśayecchūlaṃ raso'yaṃ gajakesarī
śuddhaṃ sūtaṃ viṣaṃ gandhamajamodāṃ phalatrayam
svarjikṣāraṃ yavakṣāraṃ vahnisaindhavajīrakam
sauvarcalaṃ viḍaṅgāni sāmudraṃ tryūṣaṇaṃ samam
viṣamuṣṭiṃ sarvatulyaṃ jambīrāmlena mardayet
maricābhāṃ vaṭīṃ khādedvahnimāndyapraśāntaye
śuddhaṃ sūtaṃ viṣaṃ gandhaṃ samaṃ sarvaṃ vicūrṇayet
maricaṃ sarvatulyāṃśaṃ kaṇṭakāryāḥ phaladravaiḥ
mardayedbhāvayetsarvamekaviṃśativārakam
vaṭīṃ guñjātrayaṃ khādetsarvājīrṇapraśāntaye
ajīrṇakaṇṭakaḥ so'yaṃ raso hanti viṣūcikām
mṛtaṃ sūtaṃ mṛtaṃ tāmraṃ hiṅgu puṣkaramūlakam
saindhavaṃ gandhakaṃ tālaṃ kaṭukīṃ cūrṇayetsamam
punarnavādevadālīnirguṇḍītaṇḍulīyakaiḥ
tiktakośātakīdrāvairdinaikaṃ mardayeddṛḍham
māṣamātraṃ lihetkṣaudrai rasaṃ manthānabhairavam
kapharogapraśāntyarthaṃ nimbakvāthaṃ pibedanu
sūtahāṭakavajrāṇi tāmraṃ lohaṃ ca mākṣikam
tālaṃ nīlāñjanaṃ tutthamahiphenaṃ samāṃśakam
pañcānāṃ lavaṇānāṃ ca bhāgamekaṃ vimardayet
vajrīkṣīrairdinaikaṃ tu ruddhvādho bhūdhare pacet
māṣaikamārdrakadrāvairlehayedvātanāśanam
pippalīmūlajakvāthaṃ sakṛṣṇamanupāyayet
sarvānvātavikārāṃstu nihantyākṣepakādikān
kanakasyāṣṭaśāṇāḥ syuḥ sūto dvādaśabhirmataḥ
gandho'pi dvādaśa proktastāmraṃ śāṇadvayonmitam
abhrakaṃ syāccatuḥśāṇaṃ mākṣikaṃ ca dviśāṇikam
vaṅgo dviśāṇaḥ sauvīraṃ triśāṇaṃ lohamaṣṭakam
viṣaṃ triśāṇikaṃ kṛtvā lāṅgalī palasaṃmitā
mardayeddinamekaṃ tu rasairamlaphalodbhavaiḥ
dadyānmṛdupuṭaṃ vahnau tataḥ sūkṣmaṃ vicūrṇayet
māṣamātro raso deyaḥ saṃnipāte sudāruṇe
ārdrakasvarasenaiva rasonasya rasena vā
kilāsaṃ sarvakuṣṭhāni visarpaṃ ca bhagandaram
jvaraṃ garamajīrṇaṃ ca jayedrogaharo rasaḥ
raso gandhastrikarṣaḥ syāt kuryātkajjalikāṃ tayoḥ
tāmratārāravaṅgāhisārāś caikaikakārṣikāḥ
śigrujvālāmukhīśuṇṭhībilvebhyas taṇḍulīyakān
pratyekaṃ svarasaiḥ kuryādyāmaikaikaṃ vimardanam
kṛtvā golaṃ vṛtaṃ vastre lavaṇāpūrite nyaset
kācabhāṇḍe tataḥ sthālyāṃ kācakūpīṃ niveśayet
vālukābhiḥ prapūryātha vahniryāmadvayaṃ bhavet
tata uddhṛtya taṃ golaṃ cūrṇayitvā vimiśrayet
pravāṇacūrṇakarṣeṇa śāṇamātraviṣeṇa ca
kṛṣṇasarpasya garalairdvivelaṃ bhāvayettathā
tagaraṃ musalī māṃsī hemāhvā vetasaḥ kaṇā
nīlinī patrakaṃ cailā citrakaśca kuṭherakaḥ
śatapuṣpā devadālī dhattūrāgastyamuṇḍikāḥ
madhūkajātīmadanarasaireṣāṃ vimardayet
pratyekamekavelaṃ ca tataḥ saṃśoṣya dhārayet
bījapūrārdrakadrāvair maricaiḥ ṣoḍaśonmitaiḥ
raso dviguñjāpramitaḥ saṃnipāteṣu dīyate
prasiddho'yaṃ raso nāmnā saṃnipātasya bhairavaḥ
tāramauktikahemāni sāraścaikaikabhāgikāḥ
dvibhāgo gandhakaḥ sūtastribhāgo mardayedimān
kapitthasvarasairgāḍhaṃ mṛgaśṛṅge tataḥ kṣipet
puṭenmadhyapuṭenaiva tata uddhṛtya mardayet
balārasaiḥ saptavelamapāmārgarasaistridhā
lodhraprativiṣāmustadhātakīndrayavāmṛtāḥ
pratyekameṣāṃ svarasairbhāvanā syāttridhā tridhā
māṣamātro raso deyo madhunā maricaistathā
hanyātsarvānatīsārāngrahaṇīṃ sarvajāmapi
kapāṭo grahaṇīroge raso'yaṃ vahnidīpanaḥ
mṛtasūtābhrakaṃ gandhaṃ yavakṣāraṃ saṭaṅkaṇam
agnimanthaṃ vacāṃ kuryāt sūtatulyān imān sudhīḥ
tato jayantījambīrabhṛṅgadrāvair vimardayet
trivāsaraṃ tato golaṃ kṛtvā saṃśoṣya dhārayet
lohapātre śarāvaṃ ca dattvopari vimudrayet
adho vahniṃ śanaiḥ kuryādyāmārdhaṃ tata uddharet
rasatulyāṃ prativiṣāṃ dadyānmocarasaṃ tathā
kapitthavijayādrāvairbhāvayetsaptadhā pṛthak
dhātakīndrayavā mustā lodhraṃ bilvaṃ guḍūcikā
etadrasairbhāvayitvā velaikaikaṃ ca śoṣayet
rasaṃ vajrakapāṭākhyaṃ śāṇaikaṃ madhunā lihet
vahniṃ śuṇṭhīṃ biḍaṃ bilvaṃ lavaṇaṃ cūrṇayet samam
pibeduṣṇāmbunā cānu sarvajāṃ grahaṇīṃ jayet
tāraṃ vajraṃ suvarṇaṃ ca tāmraṃ sūtakagandhakam
lohaṃ kramavivṛddhāni kuryādetāni mātrayā
vimardya kanyakādrāvair nyasetkācamaye ghaṭe
vimudrāṃ piṭharīmadhye dhārayetsaindhavāvṛte
piṭharīṃ mudrayetsamyak tataścullyāṃ niveśayet
vahniṃ śanaiḥ śanaiḥ kuryāddinaikaṃ tata uddharet
svāṅgaśītaṃ ca saṃcūrṇya bhāvayed arkadugdhakaiḥ
aśvagandhā ca kākolī vānarī musalīkṣurā
tritrivelaṃ rasairāsāṃ śatāvaryāśca bhāvayet
padmakandakaserūṇāṃ rasaiḥ kāśasya bhāvayet
kastūrī vyoṣakarpūrakaṅkolailālavaṅgakam
pūrvacūrṇād aṣṭamāṃśam etaccūrṇaṃ vimiśrayet
sarvaiḥ samāṃ śarkarāṃ ca dattvā śāṇonmitāṃ pibet
godugdhadvipalenaiva madhurāhārasevakaḥ
asya prabhāvātsaundaryaṃ balaṃ tejo'bhivardhate
taruṇī ramayed bahvīḥ śukrahānirna jāyate
sūto vajram ahir muktā tāraṃ hemāsitābhrakam
rasaiḥ karṣāṃśakānetān mardayed irimedajaiḥ
pravālacūrṇaṃ gandhaṃ ca dvidvikarṣaṃ vimiśrayet
tato'śvagandhāsvarasairvimardya mṛgaśṛṅgake
kṣiptvā mṛdupuṭe paktvā bhāvayeddhātakīrasaiḥ
kākolī madhukaṃ māṃsī balātrayabiseṅgude
drākṣāpippalavandākaṃ varī parṇīcatuṣṭayam
parūṣakaṃ kaseruśca madhūkaṃ vānarī tathā
bhāvayitvā rasaireṣāṃ śoṣayitvā vicūrṇayet
elātvakpatrakaṃ vāṃśī lavaṅgāgarukeśaram
mustaṃ mṛgamadaḥ kṛṣṇā jalaṃ candraśca miśrayet
etaccūrṇaiḥ śāṇamitai rasaṃ kandarpasundaram
khādecchāṇamitaṃ rātrau sitā dhātrī vidārikā
etāsāṃ karṣacūrṇena sarpiṣkarṣeṇa saṃyutam
tasyānu dvipalaṃ kṣīraṃ pibetsusthitamānasaḥ
ramaṇī ramayed bahvīrna hāniṃ kvāpi gacchati
śuddharasendraṃ bhāgaikaṃ dvibhāgaṃ śuddhagandhakam
kṣipetkajjalikāṃ kuryāttatra tīkṣṇabhavaṃ rajaḥ
kṣiptvā kajjalikātulyaṃ praharaikaṃ vimardayet
tataḥ kanyādravair gharme tridinaṃ parimardayet
tataḥ saṃjāyate tasya soṣṇo dhūmodgamo mahān
atyantaṃ piṇḍitaṃ kṛtvā tāmrapātre nidhāpayet
madhye dhānyakuśūlasya tridinaṃ dhārayedbudhaḥ
uddhṛtya tasmātkhalve ca kṣiptvā gharme nidhāya ca
rasaiḥ kuṭhāracchinnāyāstrivelaṃ paribhāvayet
saṃśoṣya gharme kvāthaiśca bhāvayet trikaṭostridhā
vāsāmṛtācitrakaṇārasair bhāvyaṃ kramāttridhā
lohapātre tataḥ kṣiptvā bhāvayet triphalājalaiḥ
nirguṇḍīdāḍimatvagbhir bisabhṛṅgakuraṇṭakaiḥ
palāśakadalīdrāvair bījakasya śṛtena ca
nīlikālambuṣādrāvair babbūlaphalikārasaiḥ
bhāvayet tritrivelaṃ ca tato nāgabalārasaiḥ
śatāvarīgokṣurubhiḥ pātālagaruḍīdravaiḥ
tritrivelaṃ yathālābhaṃ bhāvayedebhirauṣadhaiḥ
tataḥ prātarlihetkṣaudraghṛtābhyāṃ kolamātrakam
palamātraṃ varākvāthaṃ pibedasyānupānakam
māsatrayaṃ śīlitaṃ syād valīpalitanāśanam
mandāgniṃ śvāsakāsau ca pāṇḍutāṃ kaphamārutau
pippalīmadhusaṃyuktaṃ hanyādetanna saṃśayaḥ
vātāsraṃ mūtradoṣāṃśca grahaṇīṃ gudajāṃ rujam
aṇḍavṛddhiṃ jayedetacchinnāsattvamadhuplutam
balavarṇakaraṃ vṛṣyamāyuṣyaṃ paramaṃ smṛtam
jayetsarvāmayānkālādidaṃ loharasāyanam
kūṣmāṇḍaṃ tilatailaṃ ca māṣānnaṃ rājikāṃ tathā
madyamamlarasaṃ caiva tyajellohasya sevakaḥ
jaipālaṃ rahitaṃ tvagaṅkurarasajñābhirmale māhiṣe nikṣiptaṃ tryahamuṣṇatoyavimalaṃ khalve savāso'rditam liptaṃ nūtanakharpareṣu vigatasnehaṃ rajaḥsaṃnibhaṃ nimbūkāmbuvibhāvitaṃ ca bahuśaḥ śuddhaṃ guṇāḍhyaṃ bhavet
viṣaṃ tu khaṇḍaśaḥ kṛtvā vastrakhaṇḍena bandhayet
gomūtramadhye nikṣipya sthāpayedātape tryaham
gomūtraṃ ca pradātavyaṃ nūtanaṃ pratyahaṃ budhaiḥ
tryahe'tīte samuddhṛtya śoṣayenmṛdu peṣayet
śudhyatyevaṃ viṣaṃ tacca yogyaṃ bhavati cārtijit
khaṇḍīkṛtya viṣaṃ vastraparibaddhaṃ tu dolayā
ajāpayasi saṃsvinnaṃ yāmataḥ śuddhim āpnuyāt
ajādugdhābhāvatastu gavyakṣīreṇa śodhayet
