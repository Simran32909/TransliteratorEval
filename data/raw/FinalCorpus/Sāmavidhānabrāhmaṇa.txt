brahmā ha vai idam agre āsīt
padārtha vivṛttiḥ
tasya tejaḥ rasaḥ atyaricyata
sa brahmā samabhavat
sa tūṣṇīm manasā adhyāyat
tasya yat manaḥ āsīt sa prajāpatiḥ abhavat
tasmāt prājāpatyām manasā juhvati
manaḥ hi prajāpatiḥ
tasya dyauḥ śiraḥ āsīt uraḥ antarikṣam madhyam samudraḥ pṛthivī pādau
sa vai idam viśvam bhūtam asṛjata
tasya sāma upajīvanam prāyacchat
upajīvanīyaḥ bhavati yaḥ evam veda
tat yaḥ asau kruṣṭatamaḥ iva sāmnaḥ svaraḥ tam devāḥ upajīvanti yaḥ avareṣām prathamaḥ tam manuṣyāḥ yaḥ dvitīyaḥ tam gandharva apsarasaḥ yaḥ tṛtīyaḥ tam paśavaḥ yaḥ caturthaḥ tam pitaraḥ ye ca aṇḍeṣu śerate yaḥ pañcamaḥ tam asura rakṣāṃsi yaḥ antyaḥ tam oṣadhayaḥ vanaspatayaḥ yat ca anyat jagat
tasmāt āhuḥ sāma eva annam iti
sāma hi eṣām upajīvanam prāyacchet
upajīvanīyaḥ bhavati yaḥ evam veda
tasya ha vai etasya sāmnaḥ ṛc eva asthīni svaraḥ māṃsāni stobhāḥ lomāni
yaḥ ha vai sāmnaḥ svam yaḥ suvarṇam veda svam ca ha vai sāmnaḥ suvarṇam ca bhavati
svaraḥ vāva sāmnaḥ svam
tat eva suvarṇam
yaḥ ha vai sāmnaḥ pratiṣṭhām veda prati ha tiṣṭhati asmin ca loke amuṣmin ca
vāc vāva sāmnaḥ pratiṣṭhā
yat etat vāc iti ṛc eva sā
ṛci sāma pratiṣṭhitam
sa yadā gāyatram bṛhatyām gāyati bārhatam jagatyām jāgatam triṣṭubhi sama tām ca āpadyate
tasmāt etat sāma iti āha
samā u ha vai asmin chandāṃsi sāmyāt iti
tat sāmnaḥ sāma tvam
kruṣṭaḥ prājāpatyo brāhmo vā vaiśvadevo vādityānāṃ prathamaḥ sādhyānāṃ dvitīyo 'gnes tṛtīyo vāyoś caturthaḥ saumo mandro mitrāvaruṇayor atisvāryaḥ
te devāḥ prajāpatim upādhāvan
te abruvan katham nu vayam svargam lokam iyāma iti
tebhyaḥ etān yajña kratūn prāyacchat etaiḥ lokam eṣyatha iti
taiḥ svargam lokam āyan
svargam lokam eti yaḥ evam veda
teṣām ahīyanta ajāḥ pṛśnayaḥ vaikhānasāḥ vasurociṣaḥ ye ca a pūtāḥ ye ca kāma īpsvaḥ
te abruvan katham nu vayam svargam lokam iyāma iti
tebhyaḥ etat svādhyāya adhyayanam prāyacchat tapaḥ ca etābhyām svargam lokam eṣyatha iti
tābhyām svargam lokam āyan
svargam lokam eti yaḥ evam veda yaḥ evam veda
atha atas trīn kṛcchrān vyākhyāsyāmaḥ
haviṣyān prātarāśān bhuktvā tisraḥ rātrīḥ na aśnīyāt
atha aparam tri aham naktam bhuñjīta
atha aparam tri aham na kaṃcana yācet
atha aparam tri aham upavaset
tiṣṭhet ahani rātrau āsīta kṣipra kāmaḥ
satyam vadet
anāryaiḥ na sambhāṣeta
raurava yaudhājaye nityam prayuñjīta
anusavanam udaka upasparśanam āpohiṣṭhīyābhiḥ
atha udaka tarpaṇam
namaḥ ahamāya mohamāya maṃhamāya dhūnvate tāpasāya punarvasave namaḥ namaḥ mauñjyāya aurmyāya saumyāya śamyāya śivāya namaḥ namaḥ pārāya supārāya mahāpārāya pāradāya pāravindāya namaḥ namaḥ puruṣāya supuruṣāya mahāpuruṣāya madhyamapuruṣāya uttamapuruṣāya brahmacāriṇe namaḥ namaḥ iti etat eva āditya upasthānam
etāḥ eva ājya āhutayaḥ
dvādaśa rātrasya ante sthālīpākam śrapayitvā tābhyaḥ devatābhyaḥ juhuyāt agnaye svāhā somāya svāhā agnīṣomābhyām indra agnibhyām indrāya viśvebhyaḥ devebhyaḥ brahmaṇe prajāpataye agnaye sviṣṭakṛte iti
atha u brāhmaṇa tarpaṇam
etena eva atikṛcchraḥ vyākhyātaḥ
yāvat sakṛt ādadīta tāvat aśnīyāt
abbhakṣaḥ tṛtīyaḥ
sa kṛcchrātikṛcchraḥ
prathamam caritvā śuciḥ pūtaḥ karmaṇyaḥ bhavati
dvitīyam caritvā yat kiṃcid anyat mahāpātakebhyaḥ pāpam kurute tasmāt pramucyate
tṛtīyam caritvā sarvasmāt enasaḥ mucyate
atha etān trīn kṛcchrān caritvā sarveṣu vedeṣu snātaḥ bhavati
sarveṣu deveṣu jñātaḥ bhavati yaḥ ca evam veda yaḥ ca evam veda
atha atas svādhyāya adhyayanasya
kāmam uktvā upakrāmet ante vā
trīn kṛcchrān caritvā pūtaḥ bhavati
agnim pratiṣṭhāpya agni abhāve tu udakam ādityam vā upasamādhāya darbhān upastīrya darbheṣu āsīnaḥ prāk kūleṣu udak kūleṣu vā dakṣiṇena pāṇinā darbha muṣṭim gṛhītvā prathamam trivargam nava kṛtvas gāyet
evam sadā prayuñjānaḥ agnyādheyam avāpnoti
indrāya pavate madaḥ iti pavamāna havīṃṣi etena kalpena
suvar mahāḥ suvar mayāḥ iti etābhyām darśa pūrṇamāsau etena eva kalpena
bhṛtya atithi śeṣa bhojī kāle dārān upeyāt
yathāśakti ca atithibhyaḥ dadyāt api udakam antatas
evaṃvrataḥ yat indra aham yathā tvam iti ete sadā prayuñjīta suvar mahāḥ suvar mayāḥ iti ete ca parvaṇi
tathā ha asya agnihotram a viluptam sadā hutam sa darśa pūrṇamāsam bhavati
karma ante agnim pratiṣṭhāpya vrīhi yavān taṇḍulān tris prakṣālya juhuyāt agnaye svāhā somāya pavitravate varuṇāya dhanvantaraye manasā prājāpatyām brahmaṇe agnaye sviṣṭakṛte iti paścāt
atha atas pāñcarātrikāṇām
vrīhi yavau bhojanam a sauhityam
ante tu agni ādiḥ uktaḥ kalpaḥ kāmyānām ca a vipratiṣedhaḥ
tam indram vājayāmasi iti caturvargeṇa cāturmāsyāni avāpnoti
asya preṣa iti pāśukāni
trātāram indram yajāmahe iti etābhyām paśubandham
payaḥ vrataḥ etena kalpena bṛhat indrāya gāyata iti caturvargeṇa sautrāmaṇyau sautrāmaṇyau
atha atas sāptarātrikāṇām
bhaikṣam payaḥ vā vratam eke
bhaikṣa arthāya eva grāmam praviśet
na anyatra svādhyāyāt vācam utsṛjet
adhas śayīta
na apaḥ abhyaveyāt
ante tu agni ādiḥ uktaḥ kalpaḥ kāmyānām ca a pratiṣedhaḥ
īṅkhayantīḥ iti daśatam rathantaram ca vāmadevyam ca etāni anusavanam prayuñjānaḥ agniṣṭomam avāpnoti yajñāḥ yajñāḥ vaḥ agnayaḥ iti catur vargeṇa atyagniṣṭomam namaḥ te agne ojase iti daśatā ukthyam punānaḥ soma dhārayā iti vargeṇa ṣoḍaśinam pari itas siñcata sutam iti vargeṇa atirātram
payaḥ vrataḥ etena kalpena tisraḥ vācaḥ udīrate iti vargeṇa vājapeyam
māsam etena kalpena vaḥ indram kṛvim yathā iti daśatā aptoryāmāṇam
māsam caturthe kāle bhuñjānaḥ ā juhota haviṣā marjayadhvam iti daśatā dvādaśa aham
saṃvatsaram etena kalpena abodhi agniḥ iti daśatam rathantaram ca vāmadevyam ca bṛhat ca vairājam ca mahānāmnyaḥ ca revatyaḥ ca etāni anusavanam prayuñjānaḥ gavāmayanam avāpnoti
rājana rauhiṇābhyām tāpaścite
payaḥ vrataḥ etena kalpena somaḥ pavate janitā matīnām iti catur vargeṇa cāturmāsyāni saumikāni avāpnoti
saṃvatsaram aṣṭame kāle bhuñjānaḥ grāmyam annam pra tu drava iti daśatam āvartayan naimiśīyam dvādaśa saṃvatsaram avāpnoti
āgneyam aindram pāvamānam iti etena kalpena catvāri varṣāṇi prayuñjānaḥ śata saṃvatsaram avāpnoti
sarvam prayuñjānaḥ sahasra saṃvatsaram avāpnoti an aśnan saṃhitā sahasreṇa vā pṛṣṭha upatāpa śata sahasreṇa vā
prathamaḥ tri vargaḥ sāvitryam gāyatram mahānāmnyaḥ ca eṣā amṛtā nāma saṃhitā
etayā vai devāḥ amṛta tvam āyan
amṛta tvam eti yaḥ evam veda
idam hi anu ojasā iti prathama uttame
tvām idā hyas naraḥ sa pūrvyaḥ mahīnām purām bhinduḥ yuvā kaviḥ upaprakṣe madhumati kṣiyantaḥ pavasva soma madhumāṁ ṛtāvā su rūpa kṛt rāhasam mādhucchandasam
eṣā mādhucchandasī nāma saṃhitā
etayā vai devāḥ svargam lokam āyan
svargam lokam eti yaḥ evam veda
ā vaḥ rājā tat vaḥ vargaḥ ājyadohāni devavratāni ca
eṣā raudrī nāma saṃhitā
etām prayuñjan rudram prīṇāti
idam viṣṇuḥ prakṣasya vṛṣṇaḥ pra kāvyam uśanā iva bruvāṇaḥ iti vārāham antyam puruṣavrate ca
eṣā vaiṣṇavī nāma saṃhitā
etām prayuñjan viṣṇum prīṇāti
adardar suṣvāṇāsaḥ ā tu naḥ iti vargāḥ mṛjyamānaḥ su hastya iti prathama ṣaṣṭhe ca
eṣā vaināyakī nāma saṃhitā
etām prayuñjan vināyakam prīṇāti
ā mandaiḥ indra haribhiḥ ā naḥ viśvāsu havyam pra senānīḥ iti vargāḥ pavitram te iti dve
eṣā skandasya saṃhitā
etām prayuñjan skandam prīṇāti
yat vai u viśpatiḥ sanāt agne akṣan amīmadanta hi abhi tri pṛṣṭham krān samudraḥ kanikranti iti dve
eṣā pitryā nāma saṃhitā
etām prayuñjan pitṝn prīṇāti
āsya daghne udake tiṣṭhan etat triḥsapta kṛtvas gāyet
etat sarva vācogata saṃmitam
etena sarvān kāmān avāpnoti yaḥ ca evam veda yaḥ ca evam veda
athātaḥ prāyaścittānām
anādeśe mantrā balavantas tapo'nvitāḥ pāvanā bhavanti
āpannaḥ prāyaścittaṃ caret
abhyāsaḥ sāmnāṃ śataṃ daśāvaram
kāhalam uktvā dadhikrāvṇo akāriṣam ity etad gāyet
paruṣam uktvedaṃ viṣṇur vicakrama iti
brāhmaṇam uktvā triḥ
bhrātaraṃ mātulaṃ pitṛvyam iti gurujātīyān prasādya pakṣiṇīṃ rātrim upoṣya tavāhaṃ soma rāraṇeti prathamam ekaviṃśatikṛtvaḥ
upādhyāyaṃ mātaraṃ pitaram ity eteṣu trirātram upavasen netarasyaivāntyam
anadhyāpyam adhyāpya saptarātram upavasan sadā gāvaḥ śucayo viśvadhāyasa ity etad gāyet
ayājyayājane dakṣiṇās tyaktvā māsaṃ caturthe kāle bhuñjānaḥ kānīty etad gāyet
amedhyadarśane ye te panthā adho diva iti
tathāmedhyaghrāṇe
abhojyabhojane 'medhyaprāśane vā niṣpurīṣībhāvas trirātrāvaraṃ tūpavasan neto nv indraṃ stavāma śuddham iti pūrvaṃ sadā sahasrakṛtva āvartayan
bahūny apy upapatanīyāni kṛtvā tribhir anaśnatpārāyaṇaiḥ pūto bhavati
surāṃ pītvā saṃvatsaram aṣṭame kāle bhuñjāno yat pāṇyoḥ sambhaved avāṅnābhy ūrdhvaṃjānu parihitas trir ahna upaspṛśaṃs tathā rātrau sthānāsanābhyāṃ pavitraṃ ta ity uttareṇāhorātrāṇi japan grāmadvāre sthānāsanabhojanāni yatra labhet tatra vasen na pravaset
svakarmaṇābhibhāṣeta
caturṇāṃ brāhmaṇānām agrataḥ prāśnīyāt
grāmadvārasyaivāgrata āvaśyakāyābhikrāmet
ato 'nyathā śaṅkyam
pūrṇe saṃvatsare tailaṃ lavaṇaṃ kṣuram agniṃ gāṃ bījānīty ālabdhavantaṃ brāhmaṇā brūyuś caritaṃ tavety om bho iti brūyāt saptāvarān sapta parān hanty anṛtaṃ caritaṃ tava sucaritaṃ tavety om bho iti brūyāt
ata ūrdhvaṃ keśaśmaśrulomanakhāni vāpayitvāhataṃ vasanaṃ paridhāya brāhmaṇān svasti vācayitvā pūto bhavati
etena kalpena bhrūṇahā pūrvam etena brahmahā śuddhāśuddhīyam uttaram etena suvarṇasteno 'bhitripṛṣṭham ity abhi tripṛṣṭham iti
brāhmaṇasvaṃ hṛtvā māsam udake vāsaś caturthe kāle bhojanaṃ divā bahir ā syād vratānte śukraṃ te anyad yajataṃ te anyad ity etad gāyet
anyasya hṛtvā kṛcchraṃ carann ayaṃ sahasramānava iti dvitīyam
gurudārān hatvā surāpakalpenākrān ity etad gāyet
brāhmaṇadārān gatvā trīn kṛcchrāṃś caran brahma jajñānam iti pūrvam
anyasya gatvā kṛcchraṃ carann araṇyor ity etat
śūdrāṃ gatvā trirātram upavasann iḍām agna ity etat
akāle dārān upetya trīn prāṇāyāmān āyamya kayānīyādvitīyam āvartayet
brāhmaṇād vārdhuṣiṃ hṛtvā trīn kṛcchrāṃś caran brahma jajñānam ity uttaram
anyasya hṛtvā kṛcchraṃ carann anu hi tvā sutaṃ somety anu hi tvā sutaṃ someti
rājñaḥ pratigṛhya māsam udake vasan divā bhuñjāno mahat tat somo mahiṣaś cakārety etad gāyet
anyasyāpratigrāhyasya kṛcchraṃ caraṃs trikadrukeṣv ity etat
adattādāna ekarātram upavasann agnis tigmeneti dvitīyam
brāhmaṇāyāvagūrya prāṇaṃ gāyet
nihatyāpānam
śoṇite kṣarati pra soma devavītaya iti dvitīyam
rājanyavaiśyau savanagatau hatvā brāhmaṇasvakalpena śuddhāśuddhīyam uttaram
śūdraṃ hatvā dvādaśarātram upavāsa udake ca vāso 'yaṃ ta indra soma iti dvitīyam
gāṃ hatvā dvādaśarātram upavāsa udake ca vāso vayaṃ gha tvā sutāvanta iti dvitīyam
anyat prāṇi hatvaikarātram upavasann agnis tigmeneti dvitīyam
avakīrṇī trīn kṛcchrāṃś caran parīto ṣiñcatā sutam iti caturtham āvartayet
etena kalpena parivettā parivindaś ca somaṃ rājānaṃ varuṇam ity etat
ayonau retaḥ siktvāgnir mūrdhā ghṛtavatī dvitīyaṃ yad itas tanvo mameti ca
śūdrajīvikāyāṃ sevitvoparamya trīn kṛcchrāṃś caraṃś cakram ity etad gāyet
vaiśyajīvikāyāṃ vayaḥ suparṇā ity etat
rājanyajīvikāyāṃ pavasva soma madhumāṁ ṛtāvety etad abhi tvaṃ meṣam iti vā
sadā prayogaḥ
brāhmaṇam anṛtam abhiśasya tatpāpaṃ pratipadyate
guhyaṃ prakāśayann ardhabhāg bhavati
agnis tigmeneti vargaṃ prayuñjānas tena tat tarati tena tat tarati
rasān vikrīya kṛcchraṃ caran ghṛtavatīdvitīyam
ubhayatodantān vikrīya kṛcchraṃ caran ko adya yuṅkta ity etat
tān pratigṛhyaitenaiva kalpena śaṃ padam ity etat
adattāṃ kanyāṃ prakṛtya kṛcchraṃ carann abhrātṛvyo anā tvam ity etad gāyet
tāṃ pratigṛhyaitenaiva kalpena śaṃ padam ity etat
abhyudito bhadro no agnir āhuta ity etad gāyet
abhyastamito na tasya māyayā ca neti
duḥsvapneṣv adyā no deva savitar iti dvitīyam
anyasmiṃs tv anājñāte kayānīyā dvitīyam āvartayet
agnidagdhe ghṛtāktān yavāñ juhuyāj jātaḥ pareṇa dharmeṇety etenāgnaye svāheti ca
mūṣikajagdhe tilāñ juhuyān naki devā inīmasītīndrāya svāheti ca
kūrcanāśa ekarātram upavasann agnis tigmeneti dvitīyam
anyasmiṃs tv anājñāte yaṃ vṛtreṣv iti dvitīyam
manuṣyeṣv abhivāteṣu ghṛtāktānāṃ yavānām āḍhakaṃ juhuyād agne tvaṃ no antama iti caturvargeṇa sāmānteṣu svāhākārair agnaye svāhā vāyave svāhā sūryāya svāhā candrāya svāheti ca snehavad amāṃsam annaṃ brāhmaṇān bhojayitvā svasti vācayitvā svasti haiṣāṃ bhavati
goṣv abhivātāsu ghṛtāktānāṃ yavānām āḍhakaṃ juhuyād ā vo rājānam ity etena rudrāya svāheti ca yāvatīr dhūmaḥ spṛśati svasti hāsāṃ bhavati
aśveṣv abhivāteṣu ghṛtāktānāṃ yavānām āḍhakaṃ juhuyād aśvī rathī dvitīyenāśvibhyāṃ svāheti ca yāvato dhūmaḥ spṛśati svasti haiṣāṃ bhavati svasti haiṣāṃ bhavati
athātaḥ kāmyānām
anādeśe trirātram upavāsaḥ puṣyeṇārambhaḥ
āyuṣyāṇy eva prathamam
abodhy agnir mahi trīṇām iti dve tvāvata indraṃ naro grāme geyam āyur iti cāsya nidhanaṃ kuryāt tyam ū ṣu dve trātāram indraṃ havir ity etasya sthāne svasti na iti somaḥ punāty aṃsasuprathamaṃ viśvatodāvann iti pūrvaṃ rahasya ud uttamaṃ varuṇapāśam ity eṣo 'riṣṭavarga eteṣām ekam anekaṃ vā sarvāṇi vā prayuñjānaḥ śataṃ varṣāṇi jīvati
jarayaiva visraṃsate
bhrājābhrāje śukracandre rājanarauhiṇake śukriyādye hā ūsvaratādīni catvāri setuṣāma caiṣa pavitravarga eteṣām ekam anekaṃ vā sarvāṇi vā prayuñjānaḥ pūto bhavati
bahu pratigṛhya yājayitvā vāsannam ātmānaṃ manyamāno gauṣūktāśvasūkte śuddhāśuddhīye tarat sa mandīty etāni prayuñjānaḥ pūto bhavati
tavaśravīyaṃ prayuñjānaḥ śuciḥ pūto brahmalokam abhisaṃpadyate na ca punar āvartate
ud uttamaṃ varuṇapāśam ity etat sadā prayuñjānaḥ saṃbādhaṃ na nigacchati
nigataś ca pramucyate
gaurānt sarṣapāṃs tuce tunāya tat su na ity etena prāśnīyāt
dīrghāyur bhavati
trīn vodakāñjalīn sadācāmet pibā somam indra mandatu tvety etābhyāṃ dīrghāyur bhavati dīrghāyur bhavati
atha yasyāḥ jātāni pramīyeran nyagrodha śuṅgām śara mūlam ca utthāpya tat ahar trivṛtam kārayet maṇim
agnim pratiṣṭhāpya āvṛtā hutvā maṇim nidhāya abodhi agniḥ iti etena abhijuhuyāt
sahasra kṛtvas śata avaram tṛtīye garbha māsi
nidadhyāt ājya śeṣam
mekhalāyām maṇim dhārayet
pumāṃsam ha janayati
jātasya kaṇṭhe avasajet
kumāram ājya śeṣam prāśayet
sarvāṇi srotāṃsi tarpayet
abhyañjīta ahar ahar tatas ūrdhvam
upayukte punar prayogaḥ
śatam varṣāṇi jīvati
jarayā eva visraṃsate
atha yaḥ rakṣasā gṛhītaḥ syāt aśani hatasya vṛkṣasya idhmaḥ śuklāyāḥ goḥ sarūpa vatsāyāḥ anyasyāḥ vā ājyam
bailvam maṇim utthāpya tat ahar trivṛtam kārayet maṇim
agnim pratiṣṭhāpya āvṛtā hutvā maṇim nidhāya indra tri dhātu śaraṇam iti etena abhijuhuyāt sahasra kṛtvas śata avaram
tam maṇim kaṇṭhena śirasā vā dhārayan muñcate rakṣasā
yat vai u viśpatiḥ iti ca etat sadā prayuñjīta
svasti ha asya bhavati
āmayāvī kaumbhyam ghṛtam viśvāḥ pṛtanāḥ abhibhūtaram naraḥ iti etena abhijuhuyāt sahasra kṛtvas śata avaram
jīva iti ca asya nidhanam kuryāt
etena eva sadā prāśnīyāt
mucyate āmayāvī
ā naḥ mitrāvaruṇa iti ca etat sadā prayuñjīta
svasti ha asya bhavati
svasti ha asya bhavati
atha yat asya rujet śam naḥ devī rahasyena ghṛtam abhigīya abhyañjyāt
śāmyati ha
dvika ādyena vā udakam pāyayet
śītābhiḥ adbhiḥ abhiṣecayet
somam rājānam sanāt agne agnim hotāram iti etāni ca enam abhiśrāvayet
śāmyati ha
śaṅkhapuṣpīm sarpasugandhām ca utthāpya tat ahar trivṛtam kārayet maṇim
agnim pratiṣṭhāpya āvṛtā hutvā maṇim nidhāya carṣaṇī dhṛtam iti vargeṇa abhijuhuyāt sahasra kṛtvas śata avaram
tam maṇim kaṇṭhena śirasā vā dhārayataḥ na sarpa bhayam bhavati
kayānīyāyām ca sarpasāma sadā prayuñjīta
svasti ha asya bhavati
śvetapuṣpām bṛhatīm utthāpya tat ahar trivṛtam kārayet maṇim
agnim pratiṣṭhāpya āvṛtā hutvā maṇim nidhāya mā u su tvā vāghataḥ ca na iti etena abhijuhuyāt sahasra kṛtvas śata avaram
tam maṇim kaṇṭhena śirasā vā dhārayataḥ na śastra bhayam bhavati
yatas indra bhayāmahe iti ca etat sadā prayuñjīta
svasti ha asya bhavati
śvetapuṣpam arkam utthāpya tat ahar trivṛtam kārayet maṇim
agnim pratiṣṭhāpya āvṛtā hutvā maṇim nidhāya svāśirām arkeṇa abhijuhuyāt sahasra kṛtvas śata avaram
tam maṇim kaṇṭhena śirasā vā dhārayan bahu annaḥ bhavati
dīrghatamasaḥ arkaḥ arkaśiraḥ arkagrīvāḥ iti ca etāni prayuñjānaḥ sarvatra annam labhate
sam anyāḥ yanti indhanam prayuñjānaḥ na pipāsayā mriyate
iṣṭāhotrīyam prayuñjānaḥ na apsu mriyate
acodasaḥ iti tṛtīyam prayuñjīta
na enam yakṣmā gṛhṇāti
tvam imāḥ oṣadhīḥ iti etat sadā prayuñjānaḥ na gareṇa mriyate
sam te payāṃsi iti pūrveṇa prathamam grāsam graset uttareṇa nigiret
viṣam api asya annam bhavati
na enam hiṃsati
na enam hiṃsati
karavīra daṇḍam utthāpya devavrataiḥ abhijuhuyāt anugāna śastena hasta gatena
yatra kva ca gacchati sarvatra ha asya svasti bhavati
tena nagaram vā nigamam vā grāmam vā goṣṭham vā āgāram vā manasā dhyāyan parilikhet
na atra aniṣṭāḥ praviśanti
pratibhaye adhvani devavratam ādyam gītvā madhyamam āvartayet
gate adhvani uttamam samāpayitvā viramet
udyata śastrān śatrūn dṛṣṭvā devavratāni manasā dhyāyan na enam hiṃsanti
a mānuṣe bhaye kayānīyā tṛtīyam āvartayet
na enam hiṃsanti
adhvānam abhyutthitaḥ ā mandraiḥ iti vargam gītvā an apekṣamāṇaḥ vrajet
svasti ardha caritaḥ punar aiti na adhvani ca pramīyate
anyaḥ vā enam anugāyet
kadācana starīḥ asi iti etena ca enam abhiśrāvayet
arddha sāmni pradakṣiṇam āvartayet
samāpya an avekṣamāṇaḥ paras vrajet
svasti ardha caritaḥ punar aiti na adhvani ca pramīyate
eṣā u uṣāḥ apūrvyā iti saṃviśan sadā prayuñjīta
ākālam svastyayanam
udite yat adya kad ca vṛtrahan iti ākālam svastyayanam
mūla phalaiḥ upavasatham kṛtvā māsam upavaset araṇye nistāntavaḥ muniḥ
yā rauhiṇī vā pauṣī vā paurṇamāsī syāt tat ahar udyantam ādityam upatiṣṭheta ud vayam tamasaḥ pari iti etena
tatas ūrdhvam tad vrataḥ tad bhakṣaḥ catvāri varṣāṇi prayuñjānaḥ jarā mṛtyū jahāti
jarā mṛtyū jahāti
athaikamanuṣyāṇām āvartanaṃ striyo vā puṃso vā
śravaṇena vratam upetya
pūrvaiḥ proṣṭhapadaiḥ pāṃsubhiḥ pratikṛtiṃ kṛtvā prākśirasaṃ pūrvāhṇe dakṣiṇaśirasaṃ madhyāhne pratyakśirasam aparāhṇe 'rdharātra udakśirasaṃ tasyā hṛdayadeśam adhiṣṭhāyāyaṃ ta indra soma iti brāhmaṇasyedaṃ ta ekam iti kṣatriyasyaiṣa pra kośa iti vaiśyasya vibhoṣ ṭa indra rādhasa iti śūdrasyod vayaṃ tamasas parīti vā sarveṣāṃ sauvarṇīṃ pratikṛtiṃ kuryād brāhmaṇasya rājatīṃ kṣatriyasyaudumbarīṃ vaiśyasyāyasīṃ śūdrasyaudumbarīṃ vā sarveṣām ayam asāv iti prākśirasam agnau pratiṣṭhāpyaudumbareṇa sruveṇājyenābhijuhuyācchāva iti nidhanena guṇī hāsya bhavati
kṛṣṇavrīhīṇāṃ nakhanirbhinnānāṃ piṣṭamayīṃ pratikṛtiṃ kṛtvā piṣṭasvedaṃ svedayitvā sarṣapatailenābhyajya tasyāḥ kṣureṇāṅgāny avadāyāgnau juhuyāt pra mandina ity etena śeṣaṃ svayaṃ prāśnīyād itarathābhāve mriyeta
atha yaḥ kāmayetāvartayeyam ity ekarātraṃ kṣurasaṃyuktas tiṣṭhet sutāso madhumattamā iti varga eteṣām ekam anekaṃ vā sarvāṇi vā prayuñjāna ekarātreṇa kuṭumbinam āvartayati
dvirātreṇa rājopajīvinaṃ trirātreṇa rājānaṃ catūrātreṇa grāmaṃ pañcarātreṇa nagaraṃ ṣaḍrātreṇa janapadaṃ saptarātreṇāsurarakṣāṃsy aṣṭarātreṇa pitṛpiśācān navarātreṇa yakṣān daśarātreṇa gandharvāpsaraso 'rdhamāsena vaiśravaṇaṃ māsenendraṃ caturbhiḥ prajāpatiṃ saṃvatsareṇa yat kiṃ ca jagat sarvaṃ hāsya guṇībhavati
athātaḥ saubhāgyānām
yad indro anayad uccā te jātam andhasa iti navamadaśame eteṣām ekam anekaṃ vā sarvāṇi vā prayuñjānaḥ subhago bhavati
dvandvādyāyāḥ saptamāṣṭamābhyām indrāṇīṃ sadā tarpayan subhago bhavati
apāmārgaṃ dantapāvanaṃ ghṛtamadhuliptaṃ bhadro no agnir āhuta ity etenāniṣṭhīvan saṃvatsaraṃ bhakṣayan subhago bhavati
bhago na citra ity etābhyām añjayan subhago bhavati
imam indreti vargaṃ prayuñjānaḥ sarvajanasya priyo bhavati
pari priyā divaḥ kavir ity ete yāṃ kāmayet tāṃ śrāvayet
kāmayate hainam
atha yāsya na guṇī syāt tāṃ brūyād ācāmetīndro viśvasya rājatīty etābhyām ācāmet
padapāṃsūnvāsyā agnau juhuyād ete panthā adho diva iti
tailaṃ vaināṃ yācitvā pāṇī parimṛdnann agnau pratāpayed agna āyāhi vītaya iti dvitīyena
nānāgatāyāṃ viramet
gojarāyukam ahastaspṛṣṭaṃ śoṣayitvā priyaṅgukāṃ sahāṃ sahadevāmadhyaṇḍāṃ bhūmipāśakāṃ sacāṅkācapuṣpīm ity etā utthāpya tad ahaś cūrṇāni kārayed ā no viśvāsu havyam ity etena triḥ saṃpātāṃścūrṇeṣu kṛtvāgna āyāhi vītaya iti rahasyena adbhiḥ saṃyūya tāni nāśuciḥ paśyed vopaspṛśed vā tad anulepanam
tenānulipto yāṃ yām upaspṛśate sā sainaṃ kāmayate
gamyāṃ nāsnāta upaspṛśet
utpale buddhe priyaṅgukā āvapet
yadā parṇāni saṃhared athainam utthāpya caturaṅgulam ubhayataḥ paricchidya madhyam uddharet
tad anulepanam
tenānulimped avāṃśaṃ ca ni tvā nakṣya viśpata ity etenāsya veśasthāḥ pravrajitāś ca vaśyā bhavanti
kanyāpravahaṇa ekarātropoṣito 'māvāsyāyāṃ niśi catuṣpatha ehy ū ṣu bravāṇi ta ity etenābhiṣiñcet trir abhiṣiktā pradīyate
ā te vatsā iti puṃsaḥ
trirātropoṣitaḥ kṛṣṇācaturdaśyāṃ śavād aṅgāram āhṛtya catuṣpathe bādhakam idhmam upasamādhāya matsyaṃ kṛkaram ity etau juhuyāt
agne mṛḍa mahāṁ asīti pūrveṇāgnir vṛtreti dvitīyām
te āhutī kośe kṛtvā haritālena gohṛdayaśoṇitena cottareṇa saṃnayed yaṃ dviṣyāt pramaṃhiṣṭhīyenāsya śayyām avakiret agāraṃ ca bhasmanā
naikagrāme vasati
athāto yaśasyānāṃ tvam indrayaśā asi pavate haryato harir ity eteṣām ekam anekaṃ vā sarvāṇi vā prayuñjāno yaśasvī bhavati
priyaṅgukā vā puṣyeṇābhijuhuyāt yaśo meti
tad anulepanam
tenānulimpet saṃvatsaram
yaśasvī bhavati
yaśasvī bhavati
athāto brahmavarcasyānām
rathantaraṃ vāmadevyaṃ śyaitaṃ mahānāmnyo yajñāyajñīyam ity eteṣām ekam anekaṃ vā sarvāṇi vā prayuñjāno brahmavarcasvī bhavati
kas tam indreti dvikaṃ prayuñjāno brahmavarcasvī bhavati
śraddhā cāsya bhavati
jagṛhmā ta iti ṣaḍvargaṃ prayuñjāno brahmavarcasvī bhavati
aṣṭarātropoṣito brāhmīm utthāpya prajāpater hṛdayenābhigīya sahasrakṛtvaḥ prāśnīyācchrutinigādī bhavati
puṣpāṇi vāsyā udakena saṃvatsaraṃ yaṇvena prāśnīyācchrutinigādī bhavati
māsaṃ somabhakṣaḥ syāt sadasaspatim adbhutam ity etena śrutinigādī bhavati
sadā vaitat prayuñjīta
śrutinigādī bhavati
bhāradvājikāyā jihvām utthāpya tad ahaś cūrṇaṃ kārayitvā madhusarpirbhyāṃ saṃyūya prāg annaprāśanāt kumāraṃ prāśayed indram id gāthino bṛhad ity etena śrutinigādī bhavati
haridrāyās tulāvarārddhaṃ cūrṇayitvaitenaiva kalpena saṃvatsaraṃ yaṇvena prāśnīyācchrutinigādī bhavati
vacām etena kalpena vāco vratena pūrveṇa prāśnīyācchrutinigādī bhavati
matsyākṣakaśaṅkhapuṣpīvacākeraḍīghṛtāni bārhadgireṇābhijuhuyāt sahasrakṛtvaḥ śatāvaram
etenaiva prāśnīyāt
śrutinigādī bhavati
vacāyās trivṛtaṃ kārayen maṇim agniṃ pratiṣṭhāpyāvṛtā hutvā maṇiṃ nidhāya vāco vratenottareṇābhijuhuyāt sahasrakṛtvaḥ śatāvaram
taṃ maṇiṃ kaṇṭhena śirasā vā dhārayan kathāsu śreyān bhavati
vacāṃ madhukam ity ete āsye 'vadhāyāpāṃ phenenety etan manasānudrutyānte svāhākāreṇa nigīrya rājanvān aham arājakas tvam asīty uktvā vivadet
parṣadi rājani cottaravādī bhavaty uttaravādī bhavati
athātaḥ putriyāṇām
na tvā nakṣya ni tvām agne pra yo rāye 'yam agniḥ suvīryasya jātaḥ pareṇa na hi vaś caramaṃ ca na somaḥ pavate janitā matīnām iti sarvāṇy apa tyaṃ nityavatsā rathantaraṃ vyāhṛtivargo 'rūrucad iti dve eteṣām ekam anekaṃ vā sarvāṇi vā prayuñjānaḥ surūpān dīrghāyuṣaḥ putrāṃl labhate
rohiṇyāṃ vā rohiṇyā goḥ sarūpavatsāyāḥ payasi raktaśālīnāṃ sthālīpākaṃ śrapayitvā parameṣṭhinaḥ prājāpatyasya vratenābhijuhuyāt sahasrakṛtvaḥ śatāvaram
etenaivābhigīyoddhṛtya sabhāryaḥ prāśnīyāt
surūpān dīrghāyuṣaḥ putrāṃl labhate
kṛṣṇāyā goḥ sarūpavatsāyāḥ payasi kṛṣṇaṣaṣṭikānāṃ sthālīpākaṃ śrapayitvā kṛṣṇapañcamyām udite some tvam imā oṣadhīr ity etenābhijuhuyāt sahasrakṛtvaḥ śatāvaram
etenaivābhigīyoddhṛtya sabhāryaḥ prāśnīyāt
surūpān dīrghāyuṣaḥ putrāṃl labhate
kaumbhyaṃ ghṛtaṃ puruṣavratenābhijuhuyād anugānaśaḥ
uttareṇa sadā prāśnīyāt
surūpān dīrghāyuṣaḥ putrāṃllabhate
uḍaṅgavānāṃ yo 'gre gacchet taṃ gṛhītvā tad ahas trivṛtaṃ kārayen maṇim agniṃ pratiṣṭhāpyāvṛtā hutvā maṇiṃ nidhāyoccā te jātam andhasa iti tṛtīyenābhijuhuyāt sahasrakṛtvaḥ śatāvaram
taṃ maṇiṃ kaṇṭhena śirasā vā dhārayañchatānucaro bhavati śatānucaro bhavati
athāto dhānyānām
śuklavāsasā prayogaḥ snānam avalekhanam aniṣṭhīvanaṃ sadā cāñjanaṃ satyavacanaṃ sumanasāṃ dhāraṇaṃ keśaśmaśrulomanakhānāṃ tu nānyatra vratād dārān evopeyāt kāle
evaṃvrato yad udīrata ā haryatāyeti varga eteṣām ekam anekaṃ vā sarvāṇi vā prayuñjānaḥ śrīmān yaśasvī puṣṭimān dhanyo bhavati
girvaṇaḥ pāhi naḥ sutam iti caitat sadā prayuñjīta
mayi śrīr iti cāsya nidhanaṃ kuryāc chrīmān bhavati
trīn vodakāñjalīnt sadācāmed ayaṃ sahasramānava ity etābhyāṃ śrīr iti cottarasya nidhanaṃ kuryāt
śrīmān bhavati
saktumanthaṃ dadhimadhughṛtamiśram ā tvā viśantv indava ity etena saṃnayet
ā mā viśantv indavo na mām indrātiricyata ity etena pibet
alakṣmīṃ nudate
tiṣyeṇa ghṛtaṃ krīṇīyāt
āyāhi suṣumā hi ta ity etena pibet
alakṣmīṃ nudate
gaurānt sarṣapāṃs tiṣyeṇa cūrṇaṃ kārayitvendrehi matsyandhasa ity etena saṃyūya tair mukhaṃ pāṇī ca sarvāṇi cāṅgāni sarvāṃś ca saṃśleṣānutsādayann alakṣmīṃ nudate
gaurānt sarṣapān agnau juhuyād yad vīḍāv indra yat sthira ity etena hiraṇyaṃ labhate
vrīhiyavān agnau juhuyāt sunītho gha sa martya ity etena
dhānyaṃ labhate
vrīhiyavau sarpirmadhumiśrāv āsye 'vadhāya sa pūrvyo mahonām ity etan manasānudrutyānte svāhākāreṇa nigiret
evaṃ sadā prayuñjānaḥ sahasraṃ labhate
ima u tvā vicakṣata ity etenāhutisahasraṃ juhuyāt
sahasraṃ labhate
māsopoṣito bilvānāṃ dadhimadhughṛtāktānāṃ śrāyantīyenāṣṭasahasraṃ juhuyāt
siddhe sauvarṇāny asiddhe rājatāni
naiyagrodhaṃ dantapavanaṃ ghṛtamadhuliptaṃ gavyo ṣu ṇa ity etābhyām aniṣṭhīvant saṃvatsaraṃ bhakṣayant sahasraṃ labhate sahasraṃ labhate
trirātropoṣito bhadro no agnir āhuta ity etenāhutisahasraṃ juhuyāt
sahasraṃ labhate
audumbarīr vā samidho ghṛtāktāḥ sahasraṃ juhuyāt
gā labhate
vrīhiyavān agnau juhuyāt
dhānyaṃ labhate
dvādaśarātropoṣita evā hy asi vīrayur ity etenāhutisahasraṃ juhuyāt
grāmaṃ labhate
etāṃś ca sarvān kāmān avāpnoti
śrattaṣṭakaṃ prayuñjānaḥ prathamena hiraṇyaṃ labhate dvitīyena dhānyaṃ tṛtīyena paśūn caturthena putrān pañcamena grāmān ṣaṣṭhena yaśaḥ saptamena brahmavarcasam aṣṭamena svargaṃ lokam avāpnoti
saṃvatsaraṃ gogrāsam āhared gāvaś ciddha samanyava ity etenānantyāṃ vindate śriyam
vairūpāṣṭakaṃ nityaṃ prayuñjāno lakṣmīṃ juṣate
antyaṃ vā jānudaghna udake tiṣṭhan
nābhidaghne dhānyaṃ kakṣadaghne paśūn āsyadaghne putrān grāmaṃ ca
anapekṣito vāsakṛd gītvottīrṇaḥ sahasraṃ labhate
āhutisahasraṃ vā juhuyāt sāmānteṣu svāhākāraiḥ
eteṣāṃ kalpānāṃ yathā bhūyas tathā śreyas tathā śreyaḥ
gāḥ prakālyamānāś copakālyamānāś ca sadopatiṣṭheta gavyo ṣu ṇa ity etābhyāṃ sphīyante
bahulā bhavanti
sadā bhojanasyopanītasyāgram agnau juhuyād agne vivasvad uṣasa iti pūrveṇa
baliṃ cottareṇa kuryād bahupaśudhanadhānyo bhavati
aṣṭarātropoṣito 'māvāsyāyāṃ niśy ekavṛkṣe kṣīriṇy araṇye māṃsaṃ susaṃskṛtam ekatṛptyavarārdhyaṃ māṇibhadrāyopahared eṣa sya te madhumāṁ indra soma ity etena
hiraṇyadroṇaṃ labhate
trirātropoṣitaḥ śuklacaturdaśyāṃ śaunaṃ māṃsaṃ pāyasaṃ vopaharet trir asmai sapta dhenavo duduhira ity etena
daivān poṣān puṣyati
bahupuruṣaṃ cāsya bhavati
kriyāś cānena kurute
trirātropoṣitaḥ kṛṣṇacaturdaśyāṃ matsyān upaharen mahārājāya saṃśravasa iti vargeṇāsurān poṣān puṣyati
bahupuruṣaṃ cāsya bhavati
kriyāś cānena kurute
athāto vāstuśamanam
pradakṣiṇaṃ pratidiśaṃ rajjvā yacchet
avāntaradeśeṣu ca
yatrābhisameyus tatropalimpet
rajjvanteṣu ca śamīpalāśaśrīparṇināṃ patrair vāstūpakiret
akṣataiś ca sumanobhiś ca
pūrvaiḥ proṣṭhapadair gṛhe 'gniṃ pratiṣṭhāpya dhānāvantaṃ karambhiṇam ity etad gītvā pāyasam agnau juhuyāt
pareṣāṃ ca palāśaparṇamadhyameṣu balyupahāraḥ prajāpataye svāheti madhya upahared indrāyeti purastād vāyava ity avāntaradeśe varuṇāyeti paścān mahārājāyety avāntaradeśe somāyety uttarato mahendrāyety avāntaradeśe vāsukaya ity adhastād ūrdhvaṃ namo brahmaṇa iti divi bahupaśudhanadhānyahiraṇyam āyuṣmatpuruṣaṃ vīrasūsubhagāvidhavastrīkaṃ śivaṃ puṇyaṃ vāstu bhavati
caturṣu māseṣu prayogaḥ
saṃvatsare vā punaḥ prayogaḥ punaḥ prayogaḥ
athāto 'dṛṣṭadarśanam
saṃkarāt saṃkarevāsinīm āvahecchūrpeṇākṣatān gandhānt sumanasaś cātra kṛtvā saṃviṣṭiḥ prākśirāḥ śucau deśe śirastaḥ kṛtvā ka imam u huvety etad gītvā vāgyataḥ prasvapet paśyati ha
garagolikāṃ vā samudge 'vadhāyāyāhi suṣamā hi ta ity etad gītvā vāgyataḥ prasvapet paśyati ha
kanyāṃ vopavāsayed adṛṣṭarajasam ādarśaṃ cāyam agniḥ śreṣṭhatama ity etena
vyuṣṭāyāṃ rātrāv etenaivābhigīya parimṛjya brūyāt paśyeti
paśyati ha
udaśarāvaṃ vopavāsayet pra mitrāya prāryamṇa ity etena vyuṣṭāyāṃ rātrāv etenaivābhigīya parimṛjya brūyāt paśyeti
paśyati ha
vaṃśamayyau vā śalāke gandhaiḥ pralipya madhyamenopavāsayed vyuṣṭāyāṃ rātrāv etenaivābhigīya parimṛjya brahmacāriṇau brūyād dhārayatam iti saṃnamatyoḥ siddhiṃ vidyāt
yaṣṭiṃ vāntyena caturaṅgulaśo nimāyopavāsayet
vyuṣṭāyāṃ rātrāv etenaivābhigīya parimṛjya pramiṇuyād aṅguliparvabhiḥ pūryamāṇeṣu sidhyati
āṣāḍhyāṃ paurṇamāsyāṃ bījāni dhārayitvopavāsayet tulāṃ cendram id devatātaya ity etena
vyuṣṭāyāṃ rātrāv etenaivābhigīya parimṛjya prokṣya dhārayet
yāni garīyāṃsi tāny ṛdhyante
akṣatānāṃ dvau rāśī kuryād bhāvābhāvayor ā no viśvāsu havyam ity etena
vyuṣṭāyāṃ rātrāv etenaivābhigīya prokṣya brūyād ālabhasveti
bhāvam ālabhamāne sidhyati
jyotiṣmatāṃ vidhūmānām aṅgārāṇāṃ dvau rāśī kuryāt
yāvanto vā syus tenārthinaḥ śruṣṭy agne navasya ma ity etenainān yugapad ghṛtenābhiṣiñcet
yaḥ pūrvaḥ prajvalito vidhūmenārciṣā pradakṣiṇam abhiparyāvartate sa jayatīti vidyāt
jyotiṣkān kuryān mānuṣīṇāṃ ghṛtena sadyomathitena pra soma devavītaya ity etenainān jvalayet
yaḥ paścāc chāmyati sa ciraṃ jīvati sa ciraṃ jīvati
rājānam abhiṣecayet
tiṣyeṇa śravaṇena vā
vrīhiyavais tilamāṣair dadhimadhusumanojātarūpair yaśasvinībhyo nadībhyaḥ samudrāc codakāny āhṛtyaudumbare bhadrāsane vaiyāghre carmaṇy uttaralomny āsīnaṃ jīvantīnāṃ gavāṃ śṛṅgakośair abhiṣiñced abhrātṛvya iti rahasyena
yaṃ kāmayetaikarājaḥ syān nāsya cakraṃ pratihanyetety ekavṛṣeṇābhiṣiñcet
abhiṣektre dadyād grāmavaraṃ dāsīśataṃ sahasraṃ tadadhīnaś ca bhavet
adbhute yavadroṇaṃ juhuyād vāta ā vātu bheṣajam ity etena śāmyati ha
kṛṣṇāṃs tilān agnau juhuyāt pra daivodāso agnir ity etena
nainaṃ kṛtāni hiṃsanti
tāny eva pratigacchanti
vrīhiyavān agnau juhuyāt pañcanidhanena vāmadevyena
nainaṃ kṛtāni hiṃsanti
tāny eva pratigacchanti
tāmrarajatajātarūpāyasīṃ mudrāṃ kārayitvoccā te jātam andhasa iti caturthenābhijuhuyāt sahasrakṛtvaḥ śatāvaram
tāṃ mudrāṃ dakṣiṇena pāṇinā dhārayet
nainaṃ kṛtāni hiṃsanti
tāny eva pratigacchanti
tāny eva pratigacchanti
saṃgrāmaṃ yuyutsamānasyodakam abhijuhuyāt somaṃ rājānaṃ varuṇam ity etena
tata enaṃ pāyayed yo rājā carṣaṇīnām iti pūrveṇa
ye cātra mukhyāḥ syus tān uttareṇābhiṣiñcet
atha hainaṃ saṃnāhayet pra senānīr iti vargeṇa
athāsya rathaṃ yuñjyād ā tvā sahasram ā śatam iti vargeṇa
bṛhadrathantarābhyāṃ cakre vāmadevyenādhiṣṭhānam
sa gha taṃ vṛṣaṇaṃ ratham ity etenādhitiṣṭhet
prayāntaṃ cainam anugāyed indrasya nu vīryāṇītyādi
śīrṣaṃ gatvā trīn iṣūn asyed ut tvā mandantu soma ity etena
jayati na parājīyate
saṃdarśane dhūmrāyāḥ goḥ sarūpavatsāyā ghṛtadroṇaṃ juhuyāt satyam itthety rahasyena
jayati na parājīyate
bādhakamayīnāṃ samidhāṃ ghṛtāktānāṃ sahasraṃ juhuyād abhi tvā pūrvapītaya iti
vaṣaṭkāraṃ cāsya nidhanaṃ kuryāt
jayati na parājīyate
saidhrakamayīnāṃ samidhāṃ ghṛtāktānāṃ sahasraṃ juhuyād abhi tyaṃ meṣam itīndra iva dasyūṁ pramṛṇa iti cāsya nidhanaṃ kuryāt
jayati na parājīyate
saptarātropoṣitaḥ saptamukhyān uddiśya sadyaḥpīḍitena sarṣapatailena saptahenāhutisahasraṃ juhuyāt
saptarātrān na bhavanti
hastyaśvarathapadātīnāṃ piṣṭamayīḥ pratikṛtīḥ kṛtvā piṣṭasvedaṃ svedayitvā sarṣapatailenābhyajya tāsāṃ kṣureṇāṅgāny avadāyāgnau juhuyād abhi tvā śūra nonuma iti rahasyena yatra hīśabdaḥ
yāvatāṃ juhoti sarve na bhavanti
trirātropoṣitaḥ kṛṣṇacaturdaśyāṃ śavād aṅgāram āhṛtya catuṣpathe bādhakam idhmam upasamādhāya vaibhītakena sruveṇa sarṣapatailenāhutisahasraṃ juhuyāt saṃmīlyena yatra vṛścaśabdaḥ syāt
tatra puruṣaḥ śūlahasta uttiṣṭhati
taṃ brūyād amuṃ jahīti
hanty enam
āmagarbhasya vā kṣureṇāṅgāny avadāyāgnau juhuyāt kakṣavargādyaiś caturbhiḥ sapatnaṃ manasā dhyāyant sadyo na bhavati sadyo na bhavati
atha yaḥ kāmayetāmuhyant sarvāṇy ā janitrāṇi parikrāmeyam iti mahe no adya bodhayety etat sadā prayuñjītāntavelāyāṃ caitat smared amuhyant sarvāṇy ā janitrāṇi parikrāmati
atha yaḥ kāmayeta sarvatrāgnir me jvaled iti saṃvatsaraṃ śirasāgniṃ dhārayed agna āyāhi vītaya iti prathamenopatiṣṭhed dvitīyena pariharet tṛtīyena paricaret
sarvatra hāsya jvalati yad icchati tad dahati
atha yaḥ kāmayeta piśācān guṇībhūtān paśyeyam iti saṃvatsaram caturthe kāle bhuñjānaḥ kapālena bhaikṣaṃ caran prāṇāḥ śiśur ityantyaṃ sadā sahasrakṛtvaḥ āvartayan paśyati
ayācitam etena kalpena dvitīyaṃ prayuñjānaḥ pitṝn paśyati
saṃvatsaram aṣṭame kāle bhuñjānaḥ pāṇibhyāṃ pātrārthaṃ kurvāṇo vṛtrasya tvā śvasathādīṣamāṇā ity etayoḥ pūrvaṃ sadā sahasrakṛtva āvartayan gandharvāpsarasaḥ paśyati
ayācitam etena kalpena dvitīyaṃ prayuñjāno devān paśyati
yad varca iti diśāṃ vrataṃ daśānugānam etena kalpena catvāri varṣāṇi prayuñjīta
nidhayo 'sya prakāśante ye daivās tāṃs tena
māsam upavased ekam ekam ayācitaṃ bhuñjīta mayi varca ity etena kalpena catvāri varṣāṇi prayuñjīta
nidhayo 'sya prakāśante ye pṛthivyām
aṣṭarātropoṣito 'māvāsyāyāṃ mukha ājyaṃ kṛtvā agniṃ nara ity etayoḥ pūrvaṃ manasānudrutyānte svāhākāreṇāgnau juhuyāt
vyuṣṭāyāṃ rātrau bhūtau pañca hāsya kārṣāpaṇā bhavanti
vyayakṛtāś ca punar āyanti
mūlam aśūnyaṃ kuryāt
gavāṃ praviśantīnāṃ yā paścāt syāt tasyāḥ śiro 'bhyanumṛjya puccham anumṛjya pāṇī saṃhṛtyānaṅgamejayas tiṣṭhet sarvāṃ rātriṃ dvitīyam āvartayan
jambhakā hāsya sārvakāmikā bhavanti sārvakāmikā bhavanti
atha yaḥ kāmayeta punar na pratyājāyeyam iti
rātriṃ prapadye punarbhūṃ mayobhūṃ kanyāṃ śikhaṇḍinīṃ pāśahastāṃ yuvatiṃ kumāriṇīm ādityaś cakṣuṣe vātaḥ prāṇāya somo gandhāyāpaḥ snehāya mano 'nujñāya pṛthivyai śarīram
sā hainam uvācāsmint saṃvatsare mariṣyasy asminn ayane 'sminn ṛtāv asmin māse 'sminn arddhamāse 'smin dvādaśarātre 'smin ṣaḍrātre 'smiṃs trirātre 'smin dvirātre 'sminn ahorātre 'sminn ahany asyāṃ rātrāv asyāṃ velāyām asmin muhūrte mariṣyasy ehi svargaṃ lokaṃ gaccha devalokaṃ vā brahmalokaṃ vā kṣatralokaṃ vā virocamānas tiṣṭha virocamānām ehi yoniṃ praviśa
nāhaṃ yoniṃ pravekṣyāmi bhūtottamāyā brahmaṇo duhituḥ saṃrāgavastrāyā jāyate mriyate saṃdhīyate ca
rātris tu mā punātu rātriḥ kham etat puṣpāntaṃ yat purāṇam ākāśaṃ tatra me sthānaṃ kurv apunarbhavāyāpunarjanmana etāvad eva rātrau rātrer vrataṃ ca rātrer vrataṃ ca
caturo māsān payobhakṣo gā anugatvāraṇye śucau deśe maṭhaṃ kṛtvā tatra praviśet
kamaṇḍalum udakopasparśanārtham ādāya trīnt saptarātrān anudaka upavasann ṛcaṃ sāma yajāmaha ity etayoḥ pūrvaṃ sadā sahasrakṛtva āvartayan yadi devatāḥ paśyati siddhaṃ tad iti
athotthānam
antarikṣyā hāsya siddhā bhavanty antarikṣakramaṇaṃ ca
dvārāṇi cāsya vivlīyante
dvitīyam etena kalpena prayuñjānaḥ kāmacārī manojavo bhavati
śuklān upavaset sarvān kālān mṛṣṭaḥ śuklavāsāś candanenānuliptaḥ sumanaso dhārayaṃstyamūṣu pūrvaṃ sadā sahasrakṛtva āvartayan ye mānuṣāḥ kāmās tān avāpnoti
dvitīyam etena kalpena prayuñjāno ye daivās tāṃs tena
māsam upavased ekam ekam ayācitaṃ bhuñjīta mayi varca ity etena kalpena catvāri varṣāṇi prayuñjānas trayāṇāṃ lokānām ādhipatyaṃ gacchati vṛddhāv apy asyaikasya
atha yāny anādiṣṭakāmakalpāni teṣāṃ yathāśruti smṛtiliṅgaiḥ kāmāḥ kṣurasaṃyuktāḥ
ābhiprāyikaṃ karma
so 'yaṃ prājāpatyo vidhis tam imaṃ prajāpatir bṛhaspataye provāca bṛhaspatir nāradāya nārado viṣvaksenāya viṣvakseno vyāsāya pārāśaryāya vyāsaḥ pārāśaryo jaiminaye jaiminiḥ pauṣpiñjyāya pauṣpiñjyaḥ pārāśaryāyaṇāya pārāśaryāyaṇo bādarāyaṇāya bādarāyaṇas tāṇḍiśāṭyāyanibhyāṃ tāṇḍiśāṭyāyaninau bahubhyaḥ
so 'yam anūcānāya brahmacāriṇe samāvartamānāyākhyeyaḥ
upādhyāyāya grāmavaraṃ sahasraṃ śvetaṃ cāśvaṃ pradāyānujñāto vā yaṃ kāmaṃ kāmayate tam āpnoti tam āpnoti
vedārthasya prakāśena tamo hārdaṃ nivārayan
pumarthāś caturo deyād vidyātīrthamaheśvaraḥ
