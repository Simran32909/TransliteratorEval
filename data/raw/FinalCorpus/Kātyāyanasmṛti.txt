vinītaḥ śāstrasampannaḥ kośaśauryasamanvitaḥ
brahmaṇyo dānaśīlaḥ syāt satyadharmaparo nṛpaḥ
stambhopatāpapaiśunyacāpalakrodhavarjitaḥ
pragalbhaḥ saṃnatodagraḥ sambhāṣī priyadarśanaḥ
vaśyendriyaṃ jitātmānaṃ dhṛtadaṇḍaṃ vikāriṣu
parīkṣyakāriṇaṃ dhīram atyantaṃ śrīr niṣevate
śauryavidyārthabāhulyāt prabhutvāc ca viśeṣataḥ
sadā cittaṃ narendrāṇāṃ moham āyāti kāraṇāt
tasmāc cittaṃ praboddhavyaṃ rājadharme sadā dvijaiḥ
pavitraṃ paramaṃ puṇyaṃ smṛtivākyaṃ na laṅghayet
vedadhvaniprabhāveṇa devāḥ svarganivāsinaḥ
te 'pi tatra pramodante tṛptās tu dvijapūjanāt
tasmād yatnena kartavyā dvijapūjā sadā nṛpaiḥ
tena bhūyo 'pi śakratvaṃ narendratvaṃ punaḥ punaḥ
surādhyakṣaś cyutaḥ svargān nṛparūpeṇa tiṣṭhati
kartavyaṃ tena tan nityaṃ yena tattvaṃ samāpnuyāt
ātmīye saṃsthitā dharme nṛpāḥ śakratvam āpnuyuḥ
avīcivāsino ye tu vyapetācāriṇaḥ sadā
gacchet samyag avijñāya vaśaṃ krodhasya yo nṛpaḥ
vaset sa narake ghore kalpārdhaṃ tu na saṃśayaḥ
etair eva guṇair yuktam amātyaṃ kāryacintakam
brāhmaṇaṃ tu prakurvīta nṛpabhaktaṃ kulodvaham
mantriṇo yatra sabhyāś ca vaidyāś ca priyavādinaḥ
rājyād dharmāt sukhāt tatra kṣipraṃ hīyeta pārthivaḥ
na tasya vacane kopam eteṣāṃ tu pravartayet
yasmād etaiḥ sadā vācyaṃ nyāyyaṃ supariniṣṭhitam
yatra karmāṇi nṛpatiḥ svayaṃ paśyati dharmataḥ
tatra sādhusamācārā nivaseyuḥ sukhaṃ prajāḥ
prajānāṃ rakṣaṇaṃ nityaṃ kaṇṭakānāṃ ca śodhanam
dvijānāṃ pūjanaṃ caiva etadarthaṃ kṛto nṛpaḥ
bhūsvāmī tu smṛto rājā nānyadravyasya sarvadā
tatphalasya hi ṣaḍbhāgaṃ prāpnuyān nānyathaiva tu
bhūtānāṃ tannivāsitvāt svāmitvaṃ tena kīrtitam
tatkriyā baliṣaḍbhāgaṃ śubhāśubhanimittajam
evaṃ pravartate yas tu lobhaṃ tyaktvā narādhipaḥ
tasya putrāḥ prajāyante rāṣṭraṃ kośaś ca vardhate
anyāyena hi yo rāṣṭrāt karaṃ daṇḍaṃ ca pārthivaḥ
sasyabhāgaṃ ca śulkaṃ cāpy ādadīta sa pāpabhāk
arthaśāstroktam utsṛjya dharmaśāstroktam āvrajet
duṣṭasyāpi narendrasya tadrāṣṭraṃ na vināśayet
na prajānumato yasmād anyāyeṣu pravartate
akleśenārthine yas tu rājā samyaṅ nivedayet
tat tārayaty anantaṃ syād dharmārthaṃ dānam īdṛśam
nyāyenākramya yallabdhaṃ ripuṃ nirjitya pārthivaiḥ
tac chuddhaṃ tatpradeyaṃ tan nānyathopahṛtaṃ kvacit
rājā purohitaṃ kuryād uditaṃ brāhmaṇaṃ hitam
kṛtādhyayanasampannam alubdhaṃ satyavādinam
prayatnasādhye vicchinne dharmākhye nyāyavistare
sādhyamūlas tu yo vādo vyavahāraḥ sa ucyate
vi nānārthe 'va saṃdehe haraṇaṃ hāra ucyate
nānāsaṃdehaharaṇād vyavahāra iti smṛtaḥ
na rājā tu viśitvena dhanalobhena vā punaḥ
svayaṃ kāryāṇi kurvīta narāṇām avivādinām
utpādayati yo hiṃsāṃ deyaṃ vā na prayacchati
yācam ānaya dauḥśīlyād ākṛṣyo 'sau nṛpājñayā
dvipade sādhyabhedāt tu padāṣṭādaśatāṃ gate
aṣṭādaśa kriyābhedād bhinnāny aṣṭasahasraśaḥ
sādhyavādasya mūlaṃ syād vādinā yan niveditam
deyāpradānaṃ hiṃsā cety utthānadvayam ucyate
pūrvapakṣaś cottaraṃ ca pratyākalitam eva ca
kriyāpādaś ca tenāyaṃ catuṣpāt samudāhṛtaḥ
dharmaśāstrārthaśāstre tu skandhadvayam udāhṛtam
jayaś caivāvasāyaś ca dve phale samudāhṛte
śāstreṇa ninditaṃ tv arthamukhyo rājñā pracoditaḥ
āvedayati yaḥ pūrvaṃ stobhakaḥ sa udāhṛtaḥ
nṛpeṇaiva niyukto yaḥ padadoṣam avekṣitum
nṛpasya sūcayej jñātvā sūcakaḥ sa udāhṛtaḥ
doṣakārī tu kartṛtvaṃ dhanasvāmī svakaṃ dhanam
vivāde prāpnuyād yatra dharmeṇaiva sa nirṇayaḥ
smṛtiśāstraṃ tu yat kiṃcit prathitaṃ dharmasādhakaiḥ
kāryāṇāṃ nirṇayārthe tu vyavahāraḥ smṛto hi saḥ
yad yad ācaryate yena dharmyaṃ vādharmyam eva vā
deśasyācaraṇān nityaṃ caritraṃ tatprakīrtitam
nyāyaśāstrāvirodhena deśadṛṣṭes tathaiva ca
yaṃ dharmaṃ sthāpayed rājā nyāyyaṃ tadrājaśāsanam
yuktiyuktaṃ tu kāryaṃ syād divyaṃ yatra vivarjitam
dharmas tu vyavahāreṇa bādhyate tatra nānyathā
pratilomaprasūteṣu tathā durganivāsiṣu
viruddhaṃ niyataṃ prāhus taṃ dharmaṃ na vicālayet
nirṇayaṃ tu yadā kuryāt tena dharmeṇa pārthivaḥ
vyavahāraś caritreṇa tadā tenaiva bādhyate
viruddhaṃ nyāyato yat tu caritraṃ kalpyate nṛpaiḥ
evaṃ tatra nirasyeta caritraṃ tu nṛpājñayā
anena vidhinā yuktaṃ bādhakaṃ yad yad uttaram
anyathābādhanaṃ yatra tatra dharmo vihanyate
asvargyā lokanāśāya parānīkabhayāvahā
āyurbījaharī rājñāṃ sati vākye svayaṃkṛtiḥ
tasmāc chāstrānusāreṇa rājā kāryāṇi sādhayet
vākyābhāve tu sarveṣāṃ deśadṛṣṭena saṃnayet
yasya deśasya yo dharmaḥ pravṛttaḥ sārvakālikaḥ
śrutismṛtyavirodhena deśadṛṣṭaḥ sa ucyate
deśapattanagoṣṭheṣu puragrāmeṣu vāsinām
teṣāṃ svasamayair dharmaśāstrato 'nyeṣu taiḥ saha
deśasyānumatenaiva vyavasthā yā nirūpitā
likhitā tu sadā dhāryā mudritā rājamudrayā
śāstravad yatnato rakṣyā tāṃ nirīkṣya vinirṇayet
naigamasthais tu yat kāryaṃ likhitaṃ yad vyavasthitam
tasmāt tat sampravarteta nānyathaiva pravartayet
pramāṇadeśadṛṣṭaṃ tu yad evam iti niścitam
apravṛttaṃ kṛtaṃ yatra śrutismṛtyanumoditam
nānyathā tat punaḥ kāryaṃ nyāyāpetaṃ vivarjayet
dharmaśāstravicāreṇa mūlasāravivecanam
yatrādhikriyate sthāne dharmādhikaraṇaṃ hi tat
prātar utthāya nṛpatiḥ śaucaṃ kṛtvā samāhitaḥ
guruṃ jyotirvidaṃ vaidyān devān viprān purohitān
yathārham etān sampūjya supuṣpābharaṇāmbaraiḥ
abhivandya ca gurvādīn sumukhāṃ praviśet sabhām
vinītaveṣo nṛpatiḥ sabhāṃ gatvā samāhitaḥ
āsīnaḥ prāṅmukhaḥ sthitvā paśyet kāryāṇi kāryiṇām
saha traividyavṛddhaiś ca mantrajñaiś caiva mantribhiḥ
saprāḍvivākaḥ sāmātyaḥ sabrāhmaṇapurohitaḥ
sasabhyaḥ prekṣako rājā svarge tiṣṭhati dharmataḥ
saha sabhyaiḥ sthirair yuktaiḥ prājñair maulair dvijottamaiḥ
dharmaśāstrārthakuśalair arthaśāstraviśāradaiḥ
kulaśīlavayovṛttavittavadbhir amatsaraiḥ
vaṇigbhiḥ syāt katipayaiḥ kulabhūtair adhiṣṭhitam
śrotāro vaṇijas tatra kartavyā nyāyadarśinaḥ
sabhāsthāneṣu pūrvāhṇe kāryāṇāṃ nirṇayaṃ nṛpaḥ
kuryāc chāstrapraṇītena mārgeṇāmitrakarṣaṇaḥ
divasasyāṣṭamaṃ bhāgaṃ muktvā kālatrayaṃ tu yat
sa kālo vyavahārāṇāṃ śāstradṛṣṭaḥ paraḥ smṛtaḥ
ādyād ahno 'ṣṭabhāgād yad ūrdhvaṃ bhāgatrayaṃ bhavet
sa kālo vyavahārasya śāstre dṛṣṭo manīṣibhiḥ
yadā kuryān na nṛpatiḥ svayaṃ kāryavinirṇayam
tadā tatra niyuñjīta brāhmaṇaṃ śāstrapāragam
dakṣaṃ kulīnamadhyastham anudvegakaraṃ sthiram
paratra bhīruṃ dharmiṣṭham udyuktaṃ krodhavarjitam
akrūro madhuraḥ snigdhaḥ kṣamāyāto vicakṣaṇaḥ
utsāhavān alubdhaś ca vāde yojyo nṛpeṇa tu
ekaśāstram adhīyāno na vidyāt kāryaniścayam
tasmād bahvāgamaḥ kāryo vivādeṣūttamo nṛpaiḥ
brāhmaṇo yatra na syāt tu kṣatriyaṃ tatra yojayet
vaiśyaṃ vā dharmaśāstrajñaṃ śūdraṃ yatnena varjayet
ato 'nyair yat kṛtaṃ kāryam anyāyena kṛtaṃ tu tat
niyuktair api vijñeyaṃ daivād yady api śāstrataḥ
vyavahārāśritaṃ praśnaṃ pṛcchati prāṅ iti sthitiḥ
vivecayati yas tasmin prāḍvivākas tataḥ smṛtaḥ
anirṇīte tu yady arthe sambhāṣeta raho 'rthinā
prāḍvivāko 'tha daṇḍyaḥ syāt sabhyāś caiva viśeṣataḥ
alubdhā dhanavantaś ca dharmajñāḥ satyavādinaḥ
sarvaśāstrapravīṇāś ca sabhyāḥ kāryā dvijottamāḥ
nyāyaśāstram atikramya sabhyair yatra viniścitam
tatra dharmo hy adharmeṇa hato hanti na saṃśayaḥ
yatra dharmo hy adharmeṇa satyaṃ yatrānṛtena ca
hanyate prekṣamāṇānāṃ hatās tatra sabhāsadaḥ
adharmataḥ pravṛttaṃ tu nopekṣeran sabhāsadaḥ
upekṣamāṇāḥ sanṛpā narakaṃ yānty adhomukhāḥ
anyāyenāpi taṃ yāntaṃ ye 'nuyānti sabhāsadaḥ
te 'pi tadbhāginas tasmād bodhanīyaḥ sa tair nṛpaḥ
nyāyamārgād apetaṃ tu jñātvā cittaṃ mahīpateḥ
vaktavyaṃ tatpriyaṃ tatra na sabhyaḥ kilbiṣī bhavet
sabhyenāvaśyavaktavyaṃ dharmārthasahitaṃ vacaḥ
śṛṇoti yadi no rājā syāt tu sabhyas tato 'naghaḥ
adharmāya yadā rājā niyuñjīta vivādinām
vijñāpya nṛpatiṃ sabhyas tadā kāryaṃ nivartayet
snehād ajñānato vāpi lobhād vā mohato 'pi vā
tatra sabhyo 'nyathāvādī daṇḍyo 'sabhyaḥ smṛto hi saḥ
kāryasya nirṇayaṃ samyag jñātvā sabhyas tato vadet
anyathā naiva vaktavyaṃ vaktā dviguṇadaṇḍabhāk
sabhyadoṣāt tu yan naṣṭaṃ deyaṃ sabhyena tat tadā
kāryaṃ tu kāryiṇām eva niścitaṃ na vicālayet
kulāni śreṇayaś caiva gaṇas tv adhikṛto nṛpaḥ
pratiṣṭhā vyavahārāṇāṃ gurvebhyas tūttarottaram
tapasvināṃ tu kāryāṇi traividyair eva kārayet
māyāyogavidāṃ caiva na svayaṃ kopakāraṇāt
samyagvijñānasampanno nopadeśaṃ prakalpayet
utkṛṣṭajātiśīlānāṃ gurvācāryatapasvinām
gotrasthitis tu yā teṣāṃ kramād āyāti dharmataḥ
kuladharmaṃ tu taṃ prāhuḥ pālayet taṃ tathaiva tu
kāle kāryārthinaṃ pṛcchet praṇataṃ purataḥ sthitam
kiṃ kāryaṃ kā ca te pīḍā mā bhaiṣīr brūhi mānava
kena kasmin kadā kasmāt pṛcched evaṃ sabhāgataḥ
evaṃ pṛṣṭaḥ sa yad brūyāt tat sabhyair brāhmaṇaḥ sahaḥ
vimṛśya kāryaṃ nyāyyaṃ ced āhvānārtham ataḥ param
mudrāṃ vā nikṣipet tasmin puruṣaṃ vā samādiśet
samarpito 'rthinā yo 'nyaḥ paro dharmādhikāriṇi
prativādī sa vijñeyaḥ pratipannaś ca yaḥ svayam
adhikāro 'bhiyuktasya netarasyāsty asaṃgateḥ
itaro 'py abhiyuktena pratirodhikṛto mataḥ
arthinā saṃniyukto vā pratyarthiprahito 'pi vā
yo yasyārthe vivadate tayor jayaparājayau
dāsāḥ karmakarāḥ śiṣyā niyuktā bāndhavās tathā
vādino na ca daṇḍyāḥ syuḥ yas tv ato 'nyaḥ sa daṇḍabhāk
brahmahatyāsurāpānasteyagurvaṅganāgame
anyeṣu cātipāpeṣu prativādī na dīyate
manuṣyamāraṇe steye paradārābhimarśane
abhakṣyabhakṣaṇe caiva kanyāharaṇadūṣaṇe
pāruṣye kūṭakaraṇe nṛpadrohe tathaiva ca
prativādī na dātavyaḥ kartā tu vivadet svayam
dharmotsukān abhyudaye rogiṇo 'tha jaḍān api
asvasthamattonmattārtastriyo nāhvānayen nṛpaḥ
na hīnapakṣāṃ yuvatiṃ kule jātāṃ prasūtikām
sarvavarṇottamāṃ kanyāṃ tā jñātiprabhukāḥ smṛtāḥ
tadadhīnakuṭumbinyaḥ svairiṇyo gaṇikāś ca yāḥ
niṣkulā yāś ca patitās tāsām āhvānam iṣyate
saśastro 'nuttarīyo vā muktakeśaḥ sahāsanaḥ
vāmahastena vā vādaṃ vadan daṇḍam avāpnuyāt
āhūtas tv avamanyeta yaḥ śakto rājaśāsanam
tasya kuryān nṛpo daṇḍaṃ vidhidṛṣṭena karmaṇā
hīne karmāṇi pañcāśanmadhyame dviśatāvaraḥ
gurukāryeṣu daṇḍaḥ syān nityaṃ pañcaśatāvaraḥ
kalpito yasya yo daṇḍas tv aparādhasya yatnataḥ
paṇānāṃ grahaṇaṃ tu syāt tanmūlyaṃ vātha rājani
utpādayati yo hiṃsāṃ deyaṃ vā na prayacchati
yācamānāya dauḥśīlyād ākṛṣyo 'sau nṛpājñayā
āvedya tu nṛpe kāryam asaṃdigdhe pratiśrute
tadāsedhaṃ prayuñjīta yāvad āhvānadarśanam
āsedhayogya āsiddha utkrāman daṇḍam arhati
yas tv indriyanirodhena vyāhārocchvasanādibhiḥ
āsedhayed anāsedhyaṃ sa daṇḍyo na tv atikramī
vṛkṣaparvatam ārūḍhā hastyaśvarathanausthitāḥ
viṣamasthāś ca te sarve nāsedhyāḥ kāryasādhakaiḥ
vyādhyārtā vyasanasthāś ca yajamānās tathaiva ca
anuttīrṇāś ca nāsedhyā mattonmattajaḍās tathā
na karṣako bījakāle senākāle tu sainikaḥ
pratijñāya prayātaś ca kṛtakālaś ca nāntarā
udyuktaḥ karṣakaḥ sasye toyasyāgamane tathā
ārambhāt saṃgrahaṃ yāvat tatkālaṃ na vivādayet
āsedhayaṃs tv anāsedhyaṃ rajñā śāsya iti sthitiḥ
abhiyuktaś ca ruddhaś ca tiṣṭheyuś ca nṛpājñayā
na tasyānyena kartavyam abhiyuktaṃ vidur budhāḥ
ekāhadvyāhādyapekṣaṃ deśakālādyapekṣayā
dūtāya sādhite kārye tena bhaktaṃ pradāpayet
deśakālavayaḥśaktyādyapekṣaṃ bhojanaṃ smṛtam
ākārakasya sarvatra iti tattvavido viduḥ
na svāmī na ca vai śatruḥ svāminādhikṛtas tathā
niruddho daṇḍitaś caiva saṃśayasthāś ca na kvacit
naiva rikthī na riktaś ca na caivātyantavāsinaḥ
rājakāryaniyuktaś ca ye ca pravrajitā narāḥ
nāśakto dhanine dātuṃ daṇḍaṃ rājñe ca tatsamam
jīvan vāpi pitā yasya tathaivecchāpravartakaḥ
nāvijñāto grahītavyaḥ pratibhūtvakriyāṃ prati
atha cet pratibhūr nāsti vādayogyasya vādinaḥ
sa rakṣito dinasyānte dadyād dūtāya vetanam
dvijātiḥ pratibhūhīno rakṣyaḥ syād bāhyacāribhiḥ
śūdrādīn pratibhūhīnān bandhayen nigaḍena tu
atikrame 'payāte ca daṇḍayet taṃ paṇāṣṭakam
nityakarmāparodhas tu kāryaḥ sarvavarṇinām
grahītagrahaṇo nyāye na pravartyo mahībhṛtā
tasya vā tat samarpyaṃ syāt sthāpayed vā parasya tat
tatrābhiyoktā prāg brūyād abhiyuktas tv anantaram
tayor ante sadasyāstu prāḍvivākas tataḥ param
yasya syād adhikā pīḍā kāryaṃ vāpy adhikaṃ bhavet
pūrvapakṣo bhavet tasya na yaḥ pūrvaṃ nivedayet
yasya vārthagatā pīḍā śārīrī vādhikā bhavet
tasyārthivādo dātavyo na yaḥ pūrvaṃ nivedayet
niveśya kālaṃ varṣaṃ ca māsaṃ pakṣaṃ tithiṃ tathā
velāṃ pradeśaṃ viṣayaṃ sthānaṃ jātyākṛtī vayaḥ
sādhyapramāṇaṃ dravyaṃ ca saṃkhyāṃ nāma tathātmanaḥ
rājñāṃ ca kramaśo nāma nivāsaṃ sādhyanāma ca
kramāt pitṝṇāṃ nāmāni pīḍāṃ cāhartṛdāyakau
kṣamāliṅgāni cānyāni pakṣaṃ saṃkīrtya kalpayet
deśaś caiva tathā sthānaṃ saṃniveśas tathaiva ca
jātiḥ saṃjñā nivāsaś ca pramāṇaṃ kṣetranāma ca
pitṛpaitāmahaṃ caiva pūrvarājānukīrtanam
sthāvareṣu vivādeṣu daśaitāni niveśayet
rāgādīnāṃ yad ekena kopitaḥ karaṇe vadet
tad om iti likhet sarvaṃ vādinaḥ phalakādiṣu
adhikān śodhayed arthān nyūnāṃś ca pratipūrayet
bhūmau niveśayet tāvad yāvat pakṣaḥ pratiṣṭhitaḥ
pūrvapakṣaṃ svabhāvoktaṃ prāḍvivāko 'bhilekhayet
pāṇḍulekhena phalake tataḥ patre viśodhitam
anyad uktaṃ likhed anyad yo 'rthipratyarthināṃ vacaḥ
cauravacchāsayet taṃ tu dhārmikaḥ pṛthivīpatiḥ
sollekhanaṃ vā labhate tryahaṃ saptāham eva vā
matir utpadyate yāvad vivāde vaktum icchataḥ
yasmāt kāryasamārambhāc cirāt tena viniścayaḥ
tasmāt na labhate kālam abhiyuktas tu kālabhāk
matir notsahate yatra vivāde kāryam icchatoḥ
dātavyas tatra kālaḥ syād arthipratyarthinor api
yaś ca rāṣṭraviruddhaś ca yaś ca rājñā vivarjitaḥ
anekapadasaṃkīrṇaḥ pūrvapakṣo na sidhyati
bahupratijñaṃ yat kāryaṃ vyavahāreṣu niścitam
kāmaṃ tad api gṛhṇīyād rājā tattvabubhutsayā
deśakālavihīnaś ca dravyasaṃkhyāvivarjitaḥ
sādhyapramāṇahīnaś ca pakṣo 'nādeya iṣyate
nyāyasthaṃ necchate kartum anyāyaṃ vā karoty ayam
na lekhayati yat tv evaṃ tasya pakṣo na sidhyati
aprasiddhaṃ nirābādhaṃ nirarthaṃ niṣprayojanam
asādhyaṃ vā viruddhaṃ vā pakṣābhāsaṃ vivarjayet
pratijñādoṣanirmuktaṃ sādhyaṃ satkāraṇānvitam
niścitaṃ lokasiddhaṃ ca pakṣaṃ pakṣavido viduḥ
svalpākṣaraḥ prabhūtārtho niḥsaṃdigdho nirākulaḥ
virodhikāraṇair mukto virodhipratiṣedhakaḥ
yadā tv evaṃvidhaḥ pakṣaḥ kalpitaḥ pūrvavādinā
dadyāt tatpakṣasambaddhaṃ prativādī tadottaram
śrāvyamāṇo 'rthinā yatra yo hy artho na vighātitaḥ
dānakāle 'thavā tūṣṇīṃ sthitaḥ so 'rtho 'numoditaḥ
śrutvā lekhyagataṃ tv arthaṃ pratyarthī kāraṇād yadi
kālaṃ vivāde yāceta tasya deyo na saṃśayaḥ
sadyo vaikāhapañcāhatryahaṃ vā gurulāghavāt
labhetāsau tripakṣaṃ vā saptāhaṃ vā ṛṇādiṣu
kālaṃ śaktiṃ viditvā tu kāryāṇāṃ ca balābalam
alpaṃ vā bahu vā kālaṃ dadyāt pratyarthine prabhuḥ
dinaṃ māsārdhamāsau vā ṛtuḥ saṃvatsaro 'pi vā
kriyāsthityanurūpas tu deyaṃ kālaḥ pareṇa tu
vyapaiti gauravaṃ yatra vināśas tyāga eva vā
kālaṃ tatra na kurvīta kāryam ātyayikaṃ hi tat
dhenāv anaḍuhi kṣetre strīṣu prajanane tathā
nyāse yācitake datte tathaiva krayavikraye
kanyāyā dūṣaṇe steye kalahe sāhase nidhau
upadhau kauṭasākṣye ca sadya eva vivādayet
sāhasasteyapāruṣyago'bhiśāpe tathātyaye
bhūmau vivādayet kṣipram akāle 'pi bṛhaspatiḥ
sadyaḥ kṛteṣu kāryeṣu sadya eva vivādayet
kālātīteṣu vā kālaṃ dadyāt pratyarthine prabhuḥ
sadyaḥ kṛte sadya eva māsātīte dinaṃ bhavet
ṣaḍābdike trirātraṃ syāt saptāhaṃ dvādaśābdike
viṃśatyabde daśāhaṃ tu māsārdhaṃ vā labheta saḥ
māsaṃ triṃśatsamātīte tripakṣaṃ parato bhavet
kālaṃ saṃvatsarād arvāk svayam eva yathepsitam
saṃvatsaraṃ jaḍonmattamanaske vyādhipīḍite
digantaraprapanne vā ajñātārthe ca vastuni
mūlaṃ vā sākṣiṇo vātha paradeśe sthitā yadā
tatra kālo bhavet puṃsām ā svadeśasamāgamāt
datte 'pi kāle deyaṃ syāt punaḥ kāryasya gauravāt
pūrvapakṣaśrutārthas tu pratyarthī tadanantaram
pūrvapakṣārthasaṃbandhaṃ pratipakṣaṃ nivedayet
ācāradravyadāneṣṭakṛtyopasthānanirṇaye
nopasthito yadā kaścic chalaṃ tatra na kārayet
daivarājakṛto doṣas tasmin kāle yadā bhavet
abādhatyāgamātreṇa na bhavet sa parājitaḥ
daivarājakṛtaṃ doṣaṃ sākṣibhiḥ pratipādayet
jaihmyena vartamānasya daṇḍo dāpyas tu taddhanam
abhiyukto 'bhiyoktāram abhiyuñjīta karhicit
anyatra daṇḍapāruṣyasteyasaṃgrahaṇātyayāt
yāvan yasmin samācāraḥ pāraṃparyakramāgataḥ
taṃ pratīkṣya yathānyāyam uttaraṃ dāpayen nṛpaḥ
satyaṃ mithyottaraṃ caiva pratyavaskandanaṃ tathā
pūrvanyāyavidhiś caivam uttaraṃ syāc caturvidham
śrutvā bhāṣārtham anyas tu yadā taṃ pratiṣedhati
arthataḥ śabdato vāpi mithyā tajjñeyam uttaraṃ
abhiyukto 'bhiyogasya yadi kuryāt tu nihnavam
mithyā tat tu vijānīyād uttaraṃ vyavahārataḥ
sādhyasya satyavacanaṃ pratipattir udāhṛtā
mithyaitan nābhijānāmi tadā tatra na saṃnidhiḥ
ajātaś cāsmi tatkāla iti mithyā caturvidham
yo 'rthinārthaḥ samuddiṣṭaḥ pratyarthī yadi taṃ tathā
prapadya kāraṇaṃ brūyād ādharyaṃ gurur abravīt
ācāreṇāvasanno 'pi punar lekhayate yadi
so 'bhidheyo jitaḥ pūrvaṃ prāṅnyāyas tu sa ucyate
vibhāvayāmi kulikaiḥ sākṣibhir likhitena vā
jitaś caiva mayāyaṃ prāk prāṅnyāyastriprakārakaḥ
aprasiddhaṃ viruddhaṃ yad atyalpam atibhūri ca
saṃdigdhāsaṃbhavāvyaktam anyārthaṃ cātidoṣavat
avyāpakaṃ vyastapadaṃ nigūḍhārthaṃ tathākulam
vyākhyāgamyam asāraṃ ca nottaraṃ śasyate budhaiḥ
yadvyastapadam avyāpi nigūḍhārthaṃ tathākulam
vyākhyāgamyam asāraṃ ca nottaraṃ svārthasiddhaye
cihnākārasahasraṃ tu samayaṃ cāvijānatā
bhāṣāntareṇa vā proktam aprasiddhaṃ tad uttaram
pratidattaṃ mayā bālye pratidattaṃ mayā na hi
yad evam āha vijñeyaṃ viruddhaṃ tad ihottaraṃ
jitaḥ purā mayāyaṃ ca tv arthe 'sminn iti bhāṣitum
purā mayāyam iti yat tad ūnaṃ cottaraṃ smṛtam
gṛhītam iti vācye tu kāryaṃ tena kṛtaṃ mayā
purā gṛhītaṃ yad dravyam iti yac cātibhūri tat
deyaṃ mayeti vaktavye mayādeyam itīdṛśam
saṃdigdham uttaraṃ jñeyaṃ vyavahāre budhais tadā
balābalena caitena sāhasaṃ sthāpitaṃ purā
anuktam etan manyante tad anyārtham itīritam
asmai dattaṃ mayā sārdhaṃ sahasram iti bhāṣite
pratidattaṃ tadardhaṃ yat tad ihāvyāpakaṃ smṛtam
pūrvavādī kriyāṃ yāvat samyaṅ naiva niveśayet
mayā gṛhītaṃ pūrvaṃ no tad vyastapadam ucyate
tatkiṃ tāmarasaṃ kaścid agṛhītaṃ pradāsyati
nigūḍhārthaṃ tu tat proktam uttaraṃ vyavahārataḥ
kiṃ tenaiva sadā deyaṃ mayā deyaṃ bhaved iti
etad akulam ity uktam uttaraṃ tadvido viduḥ
kākasya dantā no santi santītyādi yad uttaram
asāram iti tattvena samyaṅ nottaram iṣyate
prastutād alpam avyaktaṃ nyūnādhikam asaṃgatam
avyāpyasāraṃ saṃdigdhaṃ pratipakṣaṃ na laṅghayet
saṃdigdham anyatprakṛtād atyalpam atibhūri ca
pakṣaikadeśavyāpyeva tat tu naivottaraṃ bhavet
pakṣaikadeśe yat satyam ekadeśe ca kāraṇam
mithyā caivaikadeśe ca saṅkarāt tad anuttaram
na caikasmin vivāde tu kriyā syād vādinor dvayoḥ
na cārthasiddhir ubhayor na caikatra kriyādvayam
prapadya kāraṇaṃ pūrvam anyadgurutaraṃ yadi
prativākyagataṃ brūyāt sādhyate taddhi netarat
yathārtham uttaraṃ dadyād ayacchantaṃ ca dāpayet
sāmabhedādibhir mārgair yāvat so 'rthaḥ samutthitaḥ
mohād vā yadi vā śāṭhyād yan noktaṃ pūrvavādinā
uttarāntargataṃ cāpi tadgrāhyam ubhayor api
upāyaiś codyamānas tu na dadyād uttaraṃ tu yaḥ
atikrānte saptarātre jito 'sau dātum arhati
śrāvayitvā yathākāryaṃ tyajed anyad vaded asau
anyapakṣāśrayas tena kṛto vādī sa hīyate
na mayābhihitaṃ kāryam abhiyujya paraṃ vadet
vibruvaṃś ca bhaved evaṃ hīnaṃ tam api nirdiśet
lekhayitvā tu yo vākyaṃ hīnaṃ vāpy adhikaṃ punaḥ
vaded vādī sa hīyeta nābhiyogaṃ tu so 'rhati
sabhyāś ca sākṣiṇaś caiva kriyā jñeyā manīṣibhiḥ
tāṃ kriyāṃ dveṣṭi yo mohāt kriyādveṣī sa ucyate
āhvānād anupasthānāt sadya eva prahīyate
brūhīti yukto 'pi na brūyāt sadyo bandhanam arhati
dvitīye 'hani durbuddher vidyāt tasya parājayam
vyājenaiva tu yatrāsau dīrghakālam abhīpsati
sāpadeśaṃ tu tad vidyād vādahānikaraṃ smṛtam
anyavādī paṇān pañca kriyādveṣī paṇān daśa
nopasthātā daśa dvau ca ṣoḍaśaiva niruttaraḥ
āhūtaprapalāyī ca paṇān grāhyas tu viṃśatim
trir āhūtam anāyāntam āhūtaprapalāyinam
pañcarātram atikrāntaṃ vinayet taṃ mahīpatiḥ
śrāvitavyavahārāṇām ekaṃ yatra prabhedayet
vādinaṃ lobhayec caiva hīnaṃ tam iti nirdiśet
bhayaṃ karoti bhedaṃ vā bhīṣaṇaṃ vā nirodhanam
etāni vādinor arthasya vyavahāre sa hīyate
doṣānurūpaṃ saṃgrāhyaḥ punarvādo na vidyate
ubhayor likhite vācye prārabdhe kāryaniścaye
ayuktaṃ tatra yo brūyāt tasmād arthāt sa hīyate
sākṣiṇo yas tu nirdiśya kāmato na vivādayet
sa vādī hīyate tasmāt triṃśadrātrāt pareṇa tu
palāyanānuttaratvād anyapakṣāśrayeṇa ca
hīnasya gṛhyate vādo na svavākyajitasya tu
yo hīnavākyena jitas tasyoddhāraṃ vidur budhāḥ
svavākyahīno yas tu syāt tasyoddhāro na vidyate
āvedya pragṛhītārthāḥ praśamaṃ yānti ye mithaḥ
sarve dviguṇadaṇḍyāḥ syuḥ vipralambhān nṛpasya te
kāraṇāt pūrvapakṣo 'pi hy uttaratvaṃ prapadyate
ataḥ kriyā tadā proktā pūrvapakṣaprasādhinī
śodhite likhite samyag iti nirdoṣa uttare
pratyarthino 'rthino vāpi kriyākaraṇam iṣyate
vādinā yad abhipretaṃ svayaṃ sādhayitum sphuṭam
tat sādhyaṃ sādhanaṃ yena tat sādhyaṃ sādhyate 'khilam
likhitaṃ sākṣiṇo bhuktiḥ pramāṇaṃ trividhaṃ viduḥ
leśoddeśas tu yuktiḥ syād divyānīha viṣādayaḥ
pūrvavāde 'pi likhite yathākṣaram aśeṣataḥ
arthī tṛtīyapāde tu kriyayā pratipādayet
kāryaṃ hi sādhyam ity uktaṃ sādhanaṃ tu kriyocyate
dvibhedā sā punarjñeyā daivikī mānuṣī tathā
mānuṣī likhyasākṣyādir vadhādir daivikī matā
saṃbhave sākṣiṇāṃ prājño daivikīṃ varjayet kriyāṃ
saṃbhave tu prayuñjāno daivikīṃ hīyate tataḥ
yady eko mānuṣīṃ brūyād anyo brūyāt tu daivikīm
mānuṣīṃ tatra gṛhṇīyān na tu daivīṃ kriyāṃ nṛpaḥ
yady ekadeśavyāptāpi kriyā vidyeta mānuṣī
sā grāhyā na tu pūrṇāpi daivikī vadatāṃ nṛṇām
pañcaprakāraṃ daivaṃ syān mānuṣaṃ trividhaṃ smṛtam
kriyāṃ balavatīṃ muktvā durbalāṃ yo 'valambate
sa jaye 'vadhṛte sabhyaiḥ punas tāṃ nāpnuyāt kriyām
sārabhūtaṃ padaṃ muktvā asārāṇi bahūny api
saṃsādhayet kriyā yā tu tāṃ jahyāt sāravarjitām
pakṣadvayaṃ sādhayed yā tāṃ jahyād dūrataḥ kriyām
kriyā na daivikī proktā vidyāmāneṣu sākṣiṣu
lekhye ca sati vādeṣu na divyaṃ na ca sākṣiṇaḥ
kālena hīyate lekhyaṃ dūṣitaṃ nyāyatas tathā
alekhyasākṣike daivīṃ vyavahāre vinirdiśet
daivasādhye pauruṣeyīṃ na lekhyaṃ vā prayojayet
pūgaśreṇigaṇādīnāṃ yā sthitiḥ parikīrtitā
tasyās tu sādhanaṃ lekhyaṃ na divyaṃ na ca sākṣiṇaḥ
dvāramārgakriyābhogajalavāhādike tathā
bhuktir eva hi gurvī syān na lekhyaṃ na ca sākṣiṇaḥ
dattādatte 'tha bhṛtyānāṃ svāminā nirṇaye sati
vikrayādānasaṃbandhe krītvā dhanam ayacchati
dyūte samāhvaye caiva vivāde samupasthite
sākṣiṇaḥ sādhanaṃ proktaṃ na divyaṃ na ca lekhyakam
prakrānte sāhase vāde pāruṣye daṇḍavācike
balodbhūteṣu kāryeṣu sākṣiṇo divyam eva vā
gūḍhasāhasikānāṃ tu prāptaṃ divyaiḥ parīkṣaṇam
yukticihneṅgitākāravākcakṣuśceṣṭitair nṛṇām
uttameṣu ca sarveṣu sāhaseṣu vicārayet
sadbhāvaṃ divyadṛṣṭena satsu sākṣiṣu vai bhṛguḥ
samatvaṃ sākṣiṇāṃ yatra divyais tatrāpi śodhayet
prāṇāntikavivādeṣu vidyāmāneṣu sākṣiṣu
divyam ālambate vādī na pṛcchet tatra sākṣiṇaḥ
ṛṇe lekhyaṃ sākṣiṇo vā yuktileśādayo 'pi vā
daivikī vā kriyā proktā prajānāṃ hitakāmyayā
codanā pratikālaṃ ca yuktileśas tathaiva ca
tṛtīyaḥ śapathaḥ proktaḥ tair ṛṇaṃ sādhayet kramāt
abhīkṣṇaṃ codyamāno 'pi pratihanyān na tadvacaḥ
triścatuḥpañcakṛtvo vā parato 'rthaṃ samācaret
codanāpratighāte tu yuktileśaiḥ samanviyāt
deśakālārthasaṃbandhaparimāṇakriyādibhiḥ
yuktiṣv apy asamarthāsu śapathair eva nirṇayet
arthakālabalāpekṣair agnyambusukṛtādibhiḥ
yatra syāt sopadhaṃ lekhyaṃ tadrājñaḥ śrāvitaṃ yadi
divyena śodhayet tatra rājā dharmāsanasthitaḥ
vākpāruṣye ca bhūmau ca divyaṃ na parikalpayet
sthāvareṣu vivādeṣu divyāni paridhārayet
sākṣibhir likhitenārthe bhuktyā caiva prasādhayet
pramāṇair hetunā vāpi divyenaiva tu niścayam
sarveṣv eva vivādeṣu sadā kuryān narādhipaḥ
likhitaṃ sākṣiṇo bhuktiḥ pramāṇaṃ trividhaṃ smṛtam
anumānaṃ vidur hetuṃ tarkaṃ caiva manīṣiṇaḥ
pūrvābhāve pareṇaiva nānyathaiva kadācana
pramāṇair vādinirdiṣṭair bhuktyā likhitasākṣibhiḥ
na kaścid abhiyoktāraṃ divyeṣu viniyojayet
abhiyuktāya dātavyaṃ divyaṃ divyaviśāradaiḥ
mithyoktau sa catuṣpāt syāt pratyavaskandane tathā
prāṅnyāye sa ca vijñeyo dvipāt saṃpratipattiṣu
parājayaś ca dvividhaḥ paroktaḥ svokta eva ca
paroktaḥ syād daśavidhaḥ svokta ekavidhaḥ smṛtaḥ
vivādāntarasaṃkrāntiḥ pūrvottaraviruddhatā
dūṣaṇaṃ svakriyotpatteḥ paravākyopapādanam
anirdeśaś ca deśasya nirdeśo 'deśakālayoḥ
sākṣiṇām upajāpaś ca vidveṣo vacanasya ca
lekhyaṃ tu dvividhaṃ proktaṃ svahastānyakṛtaṃ tathā
asākṣimatsākṣimac ca siddhir deśasthites tayoḥ
grāhakeṇa svahastena likhitaṃ sākṣivarjitam
svahastalekhyaṃ vijñeyaṃ pramāṇaṃ tatsmṛtaṃ budhaiḥ
utpattijātisaṃjñāṃ ca dhanasaṃkhyāṃ ca lekhayet
smaraty evaṃ prayuktasya naśyed arthas tv alekhitaḥ
lekhyaṃ tu sākṣimatkāryam aviluptākṣarakramam
deśācārasthitiyutaṃ samagraṃ sarvavastuṣu
varṇavākyakriyāyuktam asaṃdigdhaṃ sphuṭākṣaram
ahīnakramacihnaṃ ca lekhyaṃ tat siddhim āpnuyāt
tatsiddhyarthaṃ tu yal lekhyaṃ tad bhavet sthitipatrakam
abhiśāpe samuttīrṇe prāyaścitte kṛte janaiḥ
viśuddhipatrakaṃ jñeyaṃ tebhyaḥ sākṣisamanvitam
uttameṣu samasteṣu abhiśāpe samāgate
vṛttānuvādalekhyaṃ yat taj jñeyaṃ sandhipatrakam
sīmāvivāde nirṇīte sīmāpatraṃ vidhīyate
rājñaḥ svahastasaṃyuktaṃ samudrācihnitaṃ tathā
rājakīyaṃ smṛtaṃ lekhyaṃ sarveṣv artheṣu sākṣimat
arthipratyarthivākyāni pratijñā sākṣivāk tathā
nirṇayaś ca yathā tasya yathā cāvadhṛtaṃ svayam
etad yathākṣaraṃ lekhye yathāpūrvaṃ niveśayet
abhiyoktṛabhiyuktānāṃ vacanaṃ prāṅ niveśayet
sabhyānāṃ prāḍvivākasya kulānāṃ vā tataḥ param
niścayaṃ smṛtiśāstrasya mataṃ tatraiva lekhayet
siddhenārthena saṃyojyo vādī satkārapūrvakam
lekhyaṃ svahastasaṃyuktaṃ tasmai dadyāt tu pārthivaḥ
sabhāsadaś ca ye tatra smṛtiśāstravidaḥ sthitāḥ
yathālekhyavidhau tadvat svahastaṃ tatra dāpayet
anena vidhinā lekhyaṃ paścātkāraṃ vidur budhāḥ
nirastā tu kriyā yatra pramāṇenaiva vādinā
paścātkāro bhavet tatra na sarvāsu vidhīyate
anyavādyādihīnebhya itareṣāṃ pradīyate
vṛttānuvādasaṃsiddhaṃ tac ca syāj jayapatrakam
rājājñayā samāhūya yathānyāyaṃ vicārayet
lekhyācāreṇa likhitaṃ sākṣyācāreṇa sākṣiṇaḥ
varṇavākyakriyāyuktam asaṃdigdhaṃ sphuṭākṣaram
ahīnakramacihnaṃ ca lekhyaṃ tatsiddhim āpnuyāt
deśācārayutaṃ varṣamāsapakṣādivṛddhimat
ṛṇisākṣilekhakānām hastāṅgam lekhyam ucyate
sthānabhraṣṭās tv apaṅktisthāḥ saṃdigdhā lakṣaṇacyutāḥ
yadā tu saṃsthitā varṇāḥ kūṭalekhyaṃ tadā bhavet
deśācāraviruddhaṃ yat saṃdigdhaṃ kramavarjitam
kṛtam asvāminā yac ca sādhyahīnaṃ ca duṣyati
mattenopādhibhītena tathonmattena pīḍitaiḥ
strībhir bālāsvatantraiś ca kṛtaṃ lekhyaṃ na sidhyati
khyāpitaṃ ced dvitīye 'hni na kaścid vinivartayet
tathā tat syāt pramāṇaṃ tu mattonmattakṛtād ṛte
sākṣidoṣād bhaved duṣṭaṃ patraṃ vai lekhakasya vā
dhanikasyopadhādoṣāt tathā dhāraṇikasya vā
duṣṭair duṣṭaṃ bhavel lekhyaṃ śuddhaṃ śuddhair vinirdiśet
tat patram upadhāduṣṭaiḥ sākṣilekhakakārakaiḥ
pramāṇasya hi ye doṣā vaktavyās te vivādinā
gūḍhās tu prakaṭāḥ sabhyaiḥ kāle śāstrapradarśanāt
sākṣilekhakakartāraḥ kūṭatāṃ yānti te yathā
tathā doṣāḥ prayoktavyā duṣṭair lekhyaṃ praduṣyāta
na lekhakena likhitaṃ na dṛṣṭaṃ sākṣibhis tathā
evaṃ pratyarthinokte tu kūṭalekhyaṃ prakīrtitam
nātathyena pramāṇaṃ tu doṣeṇaiva tu dūṣayet
mithyābhiyoge daṇḍyaḥ syāt sādhyārthāc cāpi hīyate
evaṃ duṣṭaṃ nṛpasthāne yasmiṃs taddhi vicāryate
vimṛśya brāhmaṇaiḥ sārdhaṃ patradoṣān nirūpayet
yena te kūṭatāṃ yānti sākṣilekhakakārakāḥ
tena duṣṭaṃ bhavel lekhyaṃ śuddhaiḥ śuddhiṃ vinirdiśet
dhanikena svahastena likhitaṃ sākṣivarjitam
bhavet kūṭaṃ na cet kartā kṛtaṃ hīti vibhāvayet
dattaṃ lekhye svahastaṃ tu ṛṇiko yadi nihnute
patrasthaiḥ sākṣibhir vācyo lekhakasya matena vā
kṛtākṛtavivādeṣu sākṣibhiḥ patranirṇayaḥ
dūṣite patrake vādī tadārūḍhāṃs tu nirdiśet
trividhasyāpi lekhyasya bhrāntiḥ saṃjāyate nṛṇām
ṛṇisākṣilekhakānāṃ hastoktyā sādhayet tataḥ
atha pañcatvam āpanno lekhakaḥ saha sākṣibhiḥ
tatsvahastādibhis teṣāṃ viśudhyet tu na saṃśayaḥ
ṛṇisvahastasaṃdehe jīvato vā mṛtasya vā
tatsvahastakṛtair anyaiḥ patrais tallekhyanirṇayaḥ
samudre 'pi lekhye mṛtāḥ sarve 'pi te sthitāḥ
likhitaṃ tatpramāṇaṃ tu mṛteṣv api hi teṣu ca
pratyakṣam anumānena na kadācit prabādhyate
tasmāl lekhyasya duṣṭasya vacobhiḥ sākṣiṇāṃ bhavet
nirṇayaḥ svadhanārthaṃ hi patraṃ dūṣayati svayam
likhitaṃ likhitenaiva sākṣimatsākṣibhir haret
kūṭoktau sākṣiṇāṃ vākyāl lekhakasya ca patrakam
nayec chuddhiṃ na yaḥ kūṭaṃ sa dāpyo damam uttamam
āḍhyasya nikaṭasthasya yac chaktena na yācitam
śuddharṇaśaṅkayā tat tu lekhyaṃ durbalatām iyāt
lekhyaṃ triṃśatsamātītam adṛṣṭāśrāvitaṃ ca yat
na tat siddhim avāpnoti tiṣṭhatsv api hi sākṣiṣu
prayukte śāntalābhe tu likhitaṃ yo na darśayet
naiva yāceta ṛṇikaṃ na tat siddhim avāpnuyāt
paścāt kāranibaddhaṃ yat tad yatnena vicārayet
yadi syād yuktiyuktaṃ tu pramāṇaṃ likhitaṃ tadā
anyathā dūrataḥ kāryaṃ punar eva vinirṇayet
atathyaṃ tathyabhāvena sthāpitaṃ jñānavibhramāt
nivartyaṃ tatpramāṇaṃ syād yatnenāpi kṛtaṃ nṛpaiḥ
mudrāśuddhaṃ kriyāśuddhaṃ bhuktiśuddhaṃ sacihnakam
rājñaḥ svahastasaṃśuddhaṃ śuddhim āyāti śāsanam
nirdoṣaṃ prathitaṃ yat tu lekhyaṃ tat siddhim āpnuyāt
dṛṣṭe patre sphuṭān doṣān noktavān ṛṇiko yadi
tato viṃśativarṣāṇi sthitaṃ patraṃ sthiraṃ bhavet
śaktasya saṃnidhāv arthe yena lekhyena bhujyate
varṣāṇi viṃśatiṃ yāvat tat patraṃ doṣavarjitam
atha viṃśativarṣāṇi ādhir bhuktaḥ suniścitam
tena lekhyena tatsiddhir lekhyadoṣavivarjitā
sīmāvivāde nirṇīte sīmāpatraṃ vidhīyate
tasya doṣāḥ pravaktavyā yāvad varṣāṇi viṃśatiḥ
ādhānasahitaṃ yatra ṛṇaṃ lekhye niveśitam
mṛtasākṣi pramāṇaṃ tu svalpabhogeṣu tadviduḥ
prāptaṃ vānena cet kiṃcid dānaṃ cāpy anirūpitam
vināpi mudrayā lekhyaṃ pramāṇaṃ mṛtasākṣikam
yadi labdhaṃ bhavet kiṃcit prajñaptir vā kṛtā bhavet
pramāṇam eva likhitaṃ mṛtā yady api sākṣiṇaḥ
darśitaṃ pratikālaṃ yad grāhitaṃ smāritaṃ tathā
lekhyaṃ sidhyati sarvatra mṛteṣv api ca sākṣiṣu
na divyaiḥ sākṣibhir vāpi hīyate likhitaṃ kvacit
lekhyadharmaḥ sadā śreṣṭho hy ato nānyena hīyate
tadyuktapratilekhyena tadviśiṣṭena vā sadā
lekhyakriyā nirasyeta nirasyānyena na kvacit
darpaṇasthaṃ yathā bimbam asatsad iva dṛśyate
tathā lekhyasya bimbāni kurvanti kuśalā janāḥ
dravyaṃ gṛhītvā yal lekhyaṃ parasmai sampradīyate
channam anyena cārūḍhaṃ saṃyataṃ cānyaveśmani
datte vṛtte 'thavā dravye kvacillikhitapūrvake
eṣa eva vidhir jñeyo lekhyaśuddhivinirṇaye
sthāvare vikrayādhāne lekhyaṃ kūṭaṃ karoti yaḥ
sa samyagbhāvitaḥ kāryo jihvāpāṇyaṅghrivarjitaḥ
malair yad bheditaṃ dagdhaṃ chidritaṃ vītam eva vā
tad anyat kārayel lekhyaṃ svedenollikhitaṃ tathā
likhitaṃ sākṣiṇo bhuktiḥ pramāṇatrayam iṣyate
pramāṇeṣu smṛtā bhukteḥ sallekhasamatā nṛṇām
rathyānirgamanadvārajalavāhādisaṃśaye
bhuktir eva tu gurvī syāt pramāṇeṣv iti niścayaḥ
anumānād guruḥ sākṣī sākṣibhyo likhitaṃ guru
avyāhatā tripuruṣī bhuktir ebhyo garīyasī
nopabhoge balaṃ kāryam āhartrā tatsutena vā
paśustrīpuruṣādīnām iti dharmo vyavasthitaḥ
bhuktis tu dvividhā proktā sāgamānāgamā tathā
tripuruṣī yā svatantrā sā ced alpā tu sāgamā
mukhyā paitāmahī bhuktiḥ paitṛkī cāpi saṃmatā
tribhir etair avicchinnā sthirā ṣaṣṭyābdikī matā
sāgamena tu bhuktena samyagbhuktaṃ yadā tu yat
āhartā labhate tat tu nāpahāryaṃ tu tat kvacit
pranaṣṭāgamalekhyena bhogārūḍhena vādinā
kālaḥ pramāṇaṃ dānaṃ ca kīrtanīyāni saṃsadi
smārtakāle kriyā bhūmeḥ sāgamā bhuktir iṣyate
asmārte 'nugamābhāvāt kramāt tripuruṣāgatā
ādau tu kāraṇaṃ madhye bhuktis tu sāgamā
kāraṇaṃ bhuktir evaikā saṃtatā yā tripauruṣī
āhartā bhuktiyukto 'pi lekhyadoṣān viśodhayet
tatsuto bhuktidoṣāṃs tu lekhyadoṣāṃs tu nāpnuyāt
yenopāttaṃ hi yad dravyaṃ so 'bhiyuktas tad uddharet
cirakālopabhoge 'pi bhuktis tasyaiva neṣyate
cirantanam avijñātaṃ bhogaṃ lobhān na cālayet
pitrā bhuktaṃ tu yad dravyaṃ bhuktyācāreṇa dharmataḥ
tasmin prete na vācyo 'sau bhuktyā prāptaṃ hi tasya tat
tribhir eva tu yā bhuktā puruṣair bhūr yathāvidhi
lekhyābhāve 'pi tāṃ tatra caturthaḥ samavāpnuyāt
yathā kṣīraṃ janayati dadhi kālād rasānvitam
dānahetus tathā kālād bhogas tripuruṣāgataḥ
bhuktir balavatī śāstre saṃtatā yā cirantanī
vicchinnāpi sā jñeyā yā tu pūrvaprasādhitā
na bhogaṃ kalpayet strīṣu devarājadhaneṣu ca
bālaśrotriyavitte ca mātṛtaḥ pitṛtaḥ kramāt
brahmacārī caret kaścid avrataṃ ṣaṭtriṃśadābdikam
arthārthī cānyaviṣaye dīrghakālaṃ vasen naraḥ
samāvṛtto 'vratī kuryāt svadhanānveṣaṇaṃ tataḥ
pañcāśadābdiko bhogas taddhanasyāpahārakaḥ
pravivedaṃ dvādaśābdaḥ kālo vidyārthināṃ smṛtaḥ
śilpavidyārthināṃ caiva grahaṇāntaḥ prakīrtitaḥ
suhṛdbhir bandhubhiś caiṣāṃ yat svaṃ bhuktam apaśyatām
nṛpāparādhināṃ caiva na tat kālena hīyate
sanābhibhir bāndhavaiś ca yad bhuktaṃ svajanais tathā
bhogāt tatra na siddhiḥ syād bhogam anyatra kalpayet
arthinābhyarthito yas tu vighātaṃ na prayojayet
tricatuḥpañcakṛtvo vā paras tadṛṇī bhavet
dānaṃ prajñāpanā bhedaḥ saṃpralobhakriyā ca yā
cittāpanayanaṃ caiva hetavo hi vibhāvakāḥ
eṣām anyatamo yatra vādinā bhāvito bhavet
mūlakriyā tu tatra syād bhāvite vādinihnave
na kālaharaṇaṃ kāryaṃ rājñā sākṣiprabhāṣaṇe
mahān doṣo bhavet kālād dharmavyāvṛttilakṣaṇaḥ
upasthitān parīkṣeta sākṣiṇo nṛpatiḥ svayam
sākṣibhir bhāṣitaṃ vākyaṃ sabhyaiḥ saha parīkṣayet
samyakkriyāparijñāne deyaḥ kālas tu sākṣiṇām
saṃdigdhaṃ yatra sākṣyaṃ syāt sadyaḥ spaṣṭaṃ vivādayet
sabhāntaḥ sākṣiṇaḥ sarvān arthipratyarthisaṃnidhau
prāḍvivāko niyuñjīta vidhinānena sāntvayan
yad dvayor anayor vettha kārye 'smiṃś ceṣṭitaṃ mithaḥ
tad brūta sarvaṃ satyena yuṣmākaṃ hy atra sākṣitā
devabrāhmaṇasānnidhye sākṣyaṃ pṛcched ṛtaṃ dvijān
udaṅmukhān prāṅmukhān vā pūrvāhṇe vai śuciḥ śucīn
āhūya sākṣiṇaḥ pṛcchen niyamya śapathair bhṛśam
samastān viditācārān vijñātārthān pṛthakpṛthak
arthipratyarthisāṃnidhyād anubhūtaṃ tu yad bhavet
tad grāhyaṃ sākṣiṇo vākyam anyathā na bṛhaspatiḥ
prakhyātakulaśīlāś ca lobhamohavivarjitāḥ
āptāḥ śuddhā viśiṣṭā ye teṣāṃ sākṣyam asaṃśayam
vibhāvyo vādinā yādṛk sadṛśair eva bhāvayet
notkṛṣṭaś cāvakṛṣṭas tu sākṣibhir bhāvayet sadā
liṅginaḥ śreṇipūgāś ca vaṇigvrātās tathāpare
samūhasthāś ca ye cānye vargās tān abravīd bhṛguḥ
dāsacāraṇamallānāṃ hastyaśvāyudhajīvinām
pratyekaikaṃ samūhānāṃ nāyakā vargiṇas tathā
teṣāṃ vādaḥ svavargeṣu vargiṇas teṣu sākṣiṇaḥ
strīṇāṃ sākṣyaṃ striyaḥ kuryur dvijānāṃ sadṛśā dvijāḥ
śūdrāś ca santaḥ śūdrāṇām antyānām antyayonayaḥ
aśakya āgamo yatra videśaprativāsinām
traividyaprahitaṃ tatra lekhyasākṣyaṃ pravādayet
abhyantaras tu nikṣepe sākṣyam eko 'pi vācyate
arthinā prahitaḥ sākṣī bhavaty eko 'pi dūtakaḥ
saṃskṛtaṃ yena yat paṇyaṃ tat tenaiva vibhāvayet
eka eva pramāṇaṃ sa vivāde tatra kīrtitaḥ
lekhakaḥ prāḍvivākaś ca sabhyāś caivānupūrvaśaḥ
nṛpe paśyati yat kāryaṃ sākṣiṇaḥ samudāhṛtāḥ
anye punar anirdiṣṭāḥ sākṣiṇaḥ samudāhṛtāḥ
grāmaś ca prāḍvivākaś ca rājā ca vyavahāriṇām
kāryeṣv abhyantaro yaś ca arthinā prahitaś ca yaḥ
kulyāḥ kulavivādeṣu bhaveyus te 'pi sākṣiṇaḥ
rikthabhāgavivāde tu saṃdehe samupasthite
kulyānāṃ vacanaṃ tatra pramāṇaṃ tadviparyaye
sākṣiṇāṃ likhitānāṃ tu nirdiṣṭānāṃ ca vādinā
teṣām eko 'nyathāvādī bhedāt sarve na sākṣiṇaḥ
anyena hi kṛtaḥ sākṣī naivānyastaṃ vivādayet
tadabhāve niyukto vā bāndhavo vā vivādayet
tadvṛttijīvino ye ca tatsevāhitakāriṇaḥ
tadbandhusuhṛdo bhṛtyā āptās te tu na sākṣiṇaḥ
mātṛṣvasṛsutāś caiva sodaryāsutamātulāḥ
ete sanābhayas tūktāḥ sākṣyaṃ teṣu na yojayet
kulyāḥ saṃbandhinaś caiva vivāhyo bhaginīpatiḥ
pitā bandhuḥ pitṛvyaś ca śvaśuro guravas tathā
nagaragrāmadeśeṣu niyuktā ye padeṣu ca
vallabhāś ca na pṛccheyur bhaktās te rājapūruṣāḥ
ṛṇādiṣu parīkṣeta sākṣiṇaḥ sthirakarmasu
sāhasātyayike caiva parīkṣā kutracit smṛtā
vyāghāteṣu nṛpājñāyāḥ saṃgrahe sāhaseṣu ca
steyapāruṣyayoś caiva na parīkṣeta sākṣiṇaḥ
antarveśmani rātrau ca bahirgrāmāc ca yad bhavet
eteṣv evābhiyogaś cen na parīkṣeta sākṣiṇaḥ
na sākṣyaṃ sākṣibhir vācyam apṛṣṭair arthinā sadā
na sākṣyaṃ teṣu vidyeta svayam ātmani yojayet
lekhyārūḍhaś cottaraś ca sākṣī mārgadvayānvitaḥ
atha svahastenārūḍhas tiṣṭhaṃś caikaḥ sa eva tu
na cet pratyabhijānīyāt tatsvahastaiḥ prasādhayet
arthinā svayam ānīto yo lekhye saṃniveśyate
sa sākṣī likhito nāma smāritaḥ patrakād ṛte
yas tu kāryaprasiddhyarthaṃ dṛṣṭvā kāryaṃ punaḥ punaḥ
smāryate hy arthinā sākṣī sa smārita ihocyate
prayojanārtham ānītaḥ prasaṅgād āgataś ca yaḥ
dvau sākṣiṇau tv alikhitau pūrvapakṣasya sādhakau
arthinā svārthasiddhyarthaṃ pratyarthivacanaṃ sphuṭam
yaḥ śrāvitaḥ sthito gūḍho gūḍhasākṣī sa ucyate
sākṣiṇām api yaḥ sākṣyam uparyupari bhāṣate
śravaṇāc chrāvaṇād vāpi sa sākṣyuttarasaṃjñitaḥ
ullapyaṃ yasya viśrambhāt kāryaṃ vā viniveditam
gūḍhacārī sa vijñeyaḥ kāryamadhyagatas tathā
arthī yatra vipannaḥ syāt tatra sākṣī mṛtāntaraḥ
pratyarthī ca mṛto yatra tatrāpy evaṃ prakalpyate
lekhyadoṣās tu ye kecit sākṣiṇāṃ caiva ye smṛtāḥ
vādakāle tu vaktavyāḥ paścād uktān na dūṣayet
ukter arthe sākṣiṇo yas tu dūṣayet prāgdūṣitān
na ca tatkāraṇaṃ brūyāt prāpnuyāt pūrvasāhasam
nātathyena pramāṇaṃ tu doṣeṇaiva tu dūṣayet
mithyābhiyoge daṇḍyaḥ syāt sādhyārthāc cāpi hīyate
pratyarthinārthinā vāpi sākṣidūṣaṇasādhane
prastutārthopayogitvād vyavahārāntaraṃ na ca
sākṣidoṣāḥ pravaktavyāḥ saṃsadi prativādinā
patre vilikhya tān sarvān vācyaḥ pratyuttaraṃ tataḥ
pratipattau tu sākṣitvam arhanti na kadācana
ato 'nyathā bhāvanīyāḥ kriyayā prativādinā
abhāvayan dhanam dāpyaḥ pratyarthī sākṣiṇaḥ sphuṭam
bhāvitāḥ sākṣiṇaḥ sarve sākṣidharmanirākṛtāḥ
ākāro 'ṅgitaceṣṭābhis tasya bhāvaṃ vibhāvayet
prativādī bhaveddhīnaḥ so 'numānena lakṣyate
kampaḥ svedo 'tha vaikalyam oṣṭhaśoṣābhimarśane
bhūlekhanaṃ sthānahānis tiryagūrdhvanirīkṣaṇam
svarabhedaś ca duṣṭasya cihnāny āhur manīṣiṇaḥ
sabhāntaḥsthais tu vaktavyaṃ sākṣyaṃ nānyatra sākṣibhiḥ
sarvasākṣyeṣv ayaṃ dharmo hy anyatra sthāvareṣu tu
arthipratyarthisāṃnidhye sādhyārthasya ca saṃnidhau
pratyakṣaṃ deśayet sākṣyaṃ parokṣaṃ na kathaṃcana
arthasyopari vaktavyaṃ tayor api vinā kvacit
catuṣpadeṣv ayaṃ dharmo dvipadasthāvareṣu ca
taulyagaṇimameyānām abhāve 'pi vivādayet
kriyākāreṣu sarveṣu sākṣitvaṃ na tato 'nyathā
vadhe cet prāṇināṃ sākṣyaṃ vādayecchivasaṃnidhau
tadabhāve tu cihnasya nānyathaiva pravādayet
svabhāvoktaṃ vacas teṣāṃ grāhyaṃ yad doṣavarjitam
ukte tu sākṣiṇo rājñā na praṣṭavyāḥ punaḥ punaḥ
svabhāvenaiva yad brūyus tad grāhyaṃ vyāvahārikam
ato yad anyad vibrūyur dharmārthaṃ tad apārthakam
samavetais tu yad dṛṣṭaṃ vaktavyaṃ tat tathaiva tu
vibhinnaikaikakāryaṃ yad vaktavyaṃ tat pṛthak pṛthak
bhinnakāle tu yat kāryaṃ vijñātaṃ tatra sākṣibhiḥ
ekaikaṃ vādayet tatra bhinnakālaṃ tu tad bhṛguḥ
ṛṇādiṣu vivādeṣu sthiraprāyeṣu niścitam
ūne vāpy adhike vārthe prokte sādhyaṃ na sidhyati
sādhyārthāṃśe 'pi gadite sākṣibhiḥ sakalaṃ bhavet
strīsaṅge sāhase caurye yat sādhyaṃ parikalpitam
ūnādhikaṃ tu yatra syāt tat sākṣyaṃ tatra varjayet
sākṣī tatra na daṇḍyaḥ syād abruvan daṇḍam arhati
deśaṃ kālaṃ dhanaṃ saṃkhyāṃ rūpaṃ jātyākṛtī vayaḥ
visaṃvaded yatra sākṣye tad anuktaṃ vidur budhāḥ
nirdiṣṭeṣv arthajāteṣu sākṣī cet sākṣya āgate
na brūyād akṣarasamaṃ na tan nigaditaṃ bhavet
ūnam abhyadhikaṃ vārthaṃ vibrūyur yatra sākṣiṇaḥ
tad apy ayuktaṃ vijñeyam eṣa sākṣiviniścayaḥ
apṛṣṭaḥ sarvavacane pṛṣṭasyākathane tathā
sākṣiṇaḥ saṃniroddhavyā garhyā daṇḍyāś ca dharmataḥ
vākpāruṣye chale vāde dāpyāḥ syus triśataṃ damam
ṛṇādivādeṣu dhanaṃ te syur dāpyā ṛṇaṃ tathā
yaḥ sākṣī naiva nirdiṣṭā nāhūto nāpi darśitaḥ
brūyān mithyeti tathyaṃ vā daṇḍyaḥ so 'pi narādhamaḥ
sākṣī sākṣyaṃ na ced brūyāt samadaṇḍaṃ vahed ṛṇam
ato 'nyeṣu vivādeṣu triśataṃ daṇḍam arhati
uktvānyathā bruvāṇāś ca daṇḍyāḥ syur vākchalānvitāḥ
yena kāryasya lobhena nirdiṣṭāḥ kūṭasākṣiṇaḥ
gṛhītvā tasya sarvasvaṃ kuryān nirviṣayaṃ tataḥ
yatra vai bhāvitaṃ kāryaṃ sākṣibhir vādinā bhavet
prativādī yadā tatra bhāvayet kāryam anyathā
bahubhiś ca kulīnair vā pūrvāḥ syuḥ kūṭasākṣiṇaḥ
yadā śuddhā kriyā nyāyāt tadā tadvākyaśodhanam
śuddhāc ca vākyād yaḥ śuddhaḥ sa śuddho 'rtha iti sthitiḥ
saptāhāt tu pratīyeta yatra sākṣy anṛtaṃ vadet
rogo 'gnir jñātimaraṇaṃ dvisaptāhāt trisapta vā
ṣaṭcatvāriṃśake vāpi dravyajātyādibhedataḥ
na kaścid abhiyoktāraṃ divyeṣu viniyojayet
abhiyuktāya dātavyaṃ divyaṃ divyaviśāradaiḥ
pārthivaiḥ śaṅkitānāṃ tu tulādīni niyojayet
ātmaśuddhividhāne ca na śiras tatra kalpayet
lokāpavādaduṣṭānāṃ śaṅkitānāṃ ca dasyubhiḥ
tulādīni niyojyāni na śiras tatra vai bhṛguḥ
na śaṅkāsu śiraḥ kośe kalpayet tu kadācana
aśirāṃsi ca divyāni rājabhṛtyeṣu dāpayet
śaṅkāviśvāsasaṃdhāne vibhāge rikthināṃ sadā
kriyāsamūhakartṛtve kośam eva pradāpayet
dattasyāpahnavo yatra pramāṇaṃ tatra kalpayet
steyasāhasayor divyaṃ svalpe 'py arthe pradāpayet
sarvadravyapramāṇaṃ tu jñātvā hema prakalpayet
hemapramāṇayuktaṃ tu tadā divyaṃ niyojayet
jñātvā saṃkhyāṃ suvarṇānāṃ śatanāśe viṣaṃ smṛtam
aśītes tu vināśe vai dadyāc caiva hutāśanam
ṣaṣṭyā nāśe jalaṃ deyaṃ catvāriṃśati vai ghaṭam
viṃśaddaśavināśe vai kośapānaṃ vidhīyate
pañcādhikasya vā nāśe tadardhārdhasya tandulāḥ
tadardhārdhasya nāśe tu spṛśet putrādimastakam
tadardhārdhasya nāśe tu laukikāś ca kriyāḥ smṛtāḥ
evaṃ vicārayan rājā dharmārthābhyāṃ na hīyate
rājanye 'gniṃ ghaṭaṃ vipre vaiśye toyaṃ niyojayet
sarveṣu sarvadivyaṃ vā viṣaṃ varjya dvijottame
gorakṣakān vāṇijakāṃs tathā kārukuśīlavān
preṣyān vārddhuṣikāṃś caiva grāhayecchūdravad dvijān
na lohaśilpinām agniṃ salilaṃ nāmbusevinām
mantrayogavidāṃ caiva viṣaṃ dadyāc ca na kvacit
taṇḍulair na niyuñjīta vratinaṃ mukharogiṇam
kuṣṭhināṃ varjayed agniṃ salilaṃ śvāsakāsinām
pittaśleṣmavatāṃ nityaṃ viṣaṃ tu parivarjayet
madyapastrīvyasanināṃ kitavānāṃ tathaiva ca
kośaḥ prājñair na dātavyo ye ca nāstikavṛttayaḥ
mātāpitṛdvijagurubālastrīrājaghātinām
mahāpātakayuktānāṃ nāstikānāṃ viśeṣataḥ
liṅgināṃ praśaṭhānāṃ tu mantrayogakriyāvidām
varṇasaṃkarajātānāṃ pāpābhyāsapravartinām
eteṣv evābhiyogeṣu nindyeṣv eva ca yatnataḥ
divyaṃ prakalpayen naiva rājā dharmaparāyaṇaḥ
etair eva niyuktānāṃ sādhūnāṃ divyam arhati
necchanti sādhavo yatra tatra śodhyāḥ svakair naraiḥ
mahāpātakayukteṣu nāstikeṣu viśeṣataḥ
na deyaṃ teṣu divyaṃ tu pāpābhyāsarateṣu ca
eṣu vādeṣu divyāni pratiṣiddhāni yatnataḥ
kārayet sajjanais tāni nābhiśastaṃ tyajen manuḥ
aspṛśyādhamadāsānāṃ mlecchānāṃ pāpakāriṇām
prātilomyaprasūtānāṃ niścayo na tu rājani
tatprasiddhāni divyāni saṃśaye teṣu nirdiśet
indrasthāne 'bhiśastānāṃ mahāpātakināṃ nṛṇām
nṛpadrohe pravṛttānāṃ rājadvāre prayojayet
prātilomyaprasūtānāṃ divyaṃ deyaṃ catuṣpathe
ato 'nyeṣu sabhāmadhye divyaṃ deyaṃ vidur budhāḥ
kāladeśavirodhe tu yathāyuktaṃ prakalpayet
anyena hārayed divyaṃ vidhir eṣa viparyaye
adeśakāladattāni bahirvāsakṛtāni ca
vyabhicāraṃ sadārtheṣu kurvantīha na saṃśayaḥ
sādhayet tat punaḥ sādhyaṃ vyāghāte sādhanasya hi
dattāny api yathoktāni rājā divyāni varjayet
mūrkhair lubdhaiś ca duṣṭaiś ca punar deyāni tāni vai
tasmād yathoktavidhinā divyaṃ deyaṃ viśāradaiḥ
ayathoktaprayuktaṃ tu na śaktaṃ tasya sādhane
śikyacchede tulābhaṅge tathā vāpi guṇasya vā
śuddhes tu saṃśaye caiva parīkṣeta punar naram
praskhalaty abhiyuktaś cet sthānād anyatra dahyate
na dagdhaṃ tu vidur devās tasya bhūyo 'pi dāpayet
śarāṃs tv anāyasair agraiḥ prakurvīta viśuddhaye
veṇakāṇḍamayāṃś caiva kṣeptā ca sudṛḍhaṃ kṣipet
kṣipte tu majjanaṃ kāryaṃ gamanaṃ samakālikam
gamane tv āgamaḥ kāryaḥ pumān anyo jale viśet
śiromānaṃ tu dṛśyeta na karṇau nāpi nāsikā
apsu praveśane yasya śuddhaṃ tam api nirdiśet
nimajjyotplavate yas tu dṛṣṭaś cet prāṇibhir naraḥ
punas tatra nimajjet sa deśacihnavibhāvite
ajāśṛṅganibhaṃ śyāmaṃ supīnaṃ śṛṅgasaṃbhavam
bhaṅge ca śṛṅgaverābhaṃ khyātaṃ tacchṛṅgiṇāṃ viṣam
raktaṃ tadasitaṃ kuryāt kaṭinaṃ caiva tallakṣaṇāt
anena vidhinā jñeyaṃ divyaṃ divyaviśāradaiḥ
vatsanābhanibhaṃ pītaṃ varṇajñānena niścayaḥ
śuktiśaṅkhākṛtir bhaṅge vidyāt tadvatsanābhakam
madhukṣīrasamāyuktaṃ svacchaṃ kurvīta tatkṣaṇāt
bāhyam evaṃ samākhyātaṃ lakṣaṇaṃ dharmasādhakaiḥ
pūrvāhṇe śītale deśe viṣaṃ dadyāt tu dehinām
ghṛtena yojitaṃ ślakṣṇaṃ piṣṭaṃ triṃśadguṇena tu
viṣasya palaṣaḍbhāgād bhāgo viṃśatim astu yaḥ
tam aṣṭabhāgahīnaṃ śodhye deyaṃ ghṛtāplutam
svalpe 'parādhe devānāṃ snāpayitvāyudhodakam
pāyyo vikāre cāśuddho niyamyaḥ śucir anyathā
devatāsnānapānīyadivye taṇḍulabhakṣaṇe
śuddhaniṣṭhīvanācchuddho niyamyo 'śucir anyathā
avaṣṭambhābhiyuktasya viśuddhasyāpi kośataḥ
sadaṇḍam abhiyogaṃ ca dāpayed abhiyojakam
divyena śuddhaṃ puruṣaṃ satkuryād dhārmiko nṛpaḥ
śoṇitaṃ dṛśyate yatra hanuvālaṃ ca sīdati
gātraṃ ca kampate yasya tam aśuddhaṃ vinirdiśet
atha daivavisaṃvādāt trisaptāhāt tu dāpayet
abhiyuktaṃ tu yatnena tam arthaṃ daṇḍam eva ca
tasyaikasya na sarvasya janasya yadi tad bhavet
rogo 'gnir jñātimaraṇam ṛṇaṃ dāpyo damaṃ ca saḥ
kṣayātisāravisphoṭās tālvasthiparipīḍanam
netraruggalarogaś ca tathonmādaḥ prajāyate
śirorugbhujabhaṅgaś ca daivikā vyādhayo nṛṇām
śatārdhaṃ dāpayecchuddham aśuddho daṇḍabhāg bhavet
viṣe toye hutāśe ca tulākośe ca taṇḍule
taptamāṣakadivye ca kramād daṇḍaṃ prakalpayet
sahasraṃ ṣaṭśataṃ caiva tathā pañca śatāni ca
catustridvyekam evaṃ ca hīnaṃ hīneṣu kalpayet
yatropadiśyate karma kartur aṅgaṃ na tūcyate
dakṣiṇas tatra vijñeyaḥ karmaṇāṃ pāragaḥ karaḥ
ā caturdaśakād ahno yasya no rājadaivikam
vyasanaṃ jāyate ghoraṃ sa jñeyaḥ śapathe śuciḥ
unmattenaiva mattena tathā bhāvāntareṇa vā
yad dattaṃ yat kṛtaṃ vātha pramāṇaṃ naiva tad bhavet
asvatantrakṛtaṃ kāryaṃ tasya svāmī nivartayet
na bhartrā vivadetānyo bhītonmattakṛtād ṛte
pitāsvatantraḥ pitṛmān bhrātā bhrātṛvya eva vā
kaniṣṭho vāvibhaktasvo dāsaḥ karmakaras tathā
na kṣetragṛhadāsānāṃ dānādhamanavikrayāḥ
asvatantrakṛtāḥ siddhiṃ prāpnuyur nānuvarṇitāḥ
pramāṇaṃ sarva evaite paṇyānāṃ krayavikraye
yadi saṃvyavahāraṃ te kurvanto 'py anumoditāḥ
kṣetrādīṇāṃ tathaiva syur bhrātā bhrātṛsutaḥ sutaḥ
nisṛṣṭāḥ kṛtyakaraṇe guruṇā yadi gacchatā
nisṛṣṭārthas tu yo yasmin tasminn arthe prabhus tu saḥ
tadbhartā tatkṛtaṃ kāryaṃ nānyathā kartum arhati
sutasya sutadārāṇāṃ vaśitvaṃ tv anuśāsane
vikraye caiva dāne ca vaśitvaṃ na sute pituḥ
śuddhis tu śāstratattvajñaiś cikitsā samudāhṛtā
prāyaścittaṃ ca daṇḍaṃ ca tābhyāṃ sā dvividhā smṛtā
anekārthābhiyoge 'pi yāvat saṃsādhayed dhanī
sākṣibhis tāvad evāsau labhate sādhitaṃ dhanam
sarvāpalāpaṃ yaḥ kṛtvā mitho 'lpam api saṃvadet
sarvam eva tu dāpyaḥ syād abhiyukto bṛhaspatiḥ
evaṃ dharmāsanasthena samenaiva vivādinā
kāryāṇāṃ nirṇayo dṛśyo brāhmaṇaiḥ saha nānyathā
vyavahārān svayaṃ dṛṣṭvā śrutvā vā prāḍvivākataḥ
jayapatraṃ tato dadyāt parijñānāya pārthivaḥ
rājā tu svāmine vipraṃ sāntvenaiva pradāpayet
deśācāreṇa cānyāṃs tu duṣṭān saṃpīḍya dāpayet
rikthinaṃ suhṛdaṃ vāpi chalenaiva pradāpayet
vaṇijaḥ karṣakāṃś cāpi śilpinaś cābravīd bhṛguḥ
dhanadānāsahaṃ buddhvā svādhīnaṃ karma kārayet
aśaktau bandhanāgāraṃ praveśyo brāhmaṇād ṛte
karṣakān kṣatraviśśūdrān samīhānāṃs tu dāpayet
ācāryasya pitur mātur bāndhavānāṃ tathaiva ca
eteṣām aparādheṣu daṇḍo naiva vidhīyate
prāṇātyaye tu yatra syād akāryakaraṇaṃ kṛtam
daṇḍas tatra tu naiva syād eṣa dharmo bhṛgusmṛtaḥ
na jātu brāhmaṇaṃ hanyāt sarvapāpeṣv avasthitam
rāṣṭrāc cainaṃ bahiḥ kuryāt samagradhanam akṣatam
caturṇām api varṇānāṃ prāyaścittam akurvatām
śarīradhanasaṃyuktaṃ daṇḍaṃ dharmyaṃ prakalpayet
yena doṣeṇa śūdrasya daṇḍo bhavati dharmataḥ
tena cet kṣatraviprāṇāṃ dviguṇo dviguṇo bhavet
pravrajyāvasitaṃ śūdraṃ japahomaparāyaṇam
vadhena śāsayet pāpaṃ daṇḍyo vā dviguṇaṃ damam
sarveṣu cāparādheṣu puṃso yo 'rthadamaḥ smṛtaḥ
tadardhaṃ yoṣito dadyur vadhe puṃso 'ṅgakartanam
nāsvatantrāḥ striyo grāhyāḥ pumāṃs tatrāparādhyati
prabhuṇā śāsanīyās tā rājā tu puruṣaṃ nayet
proṣitasvāmikā nārī prāpitā yady api grahe
tāvat sā bandhane sthāpyā yāvat pratyāgataḥ prabhuḥ
kalpito yasya yo daṇḍas tv aparādhasya yatnataḥ
paṇānāṃ grahaṇaṃ tu syāt tanmūlyaṃ vātha rājani
māṣapādo dvipādo vā daṇḍo yatra pravartitaḥ
anirdiṣṭaṃ tu vijñeyaṃ māṣakaṃ tu prakalpayet
yatrokto māṣakair daṇḍo rājataṃ tatra nirdiśeta
kṛṣṇalaiś coktam eva syād uktadaṇḍaviniścayaḥ
māṣo viṃśatibhāgas tu jñeyaḥ kārṣāpaṇasya tu
kākaṇī tu caturbhāgā māṣakasya paṇasya ca
pañcanadyāḥ pradeśe tu saṃjñeyaṃ vyavahārikī
kārṣāpaṇoṇḍikā jñeyās tāś catasras tu dhānakaḥ
te dvādaśa suvarṇās tu dīnāraś citrakaḥ smṛtaḥ
asat sad iti yaḥ pakṣaḥ sabhyair evāvadhāryate
tīritaḥ so 'nuśiṣṭas tu sākṣivākyāt prakīrtitaḥ
kulādibhir niścite 'pi santoṣaṃ na gatas tu yaḥ
vicārya tat kṛtaṃ rājā kukṛtaṃ punar uddharet
na strībhyo dāsabālebhyaḥ prayacchet kvacid uddhṛtam
dātā na labhate tat tu tebhyo dadyāt tu yad vasu
ṛṇikena tu yā vṛddhir adhikā saṃprakalpitā
āpatkālakṛtā nityaṃ dātavyā kāritā tu sā
anyathā kāritā vṛddhir na dātavyā kathaṃcana
ekāntenaiva vṛddhiṃ tu śodhayed yatra carṇikam
pratikālaṃ dadāty eva śikhāvṛddhis tu sā smṛtā
gṛhāt toṣaḥ phalaṃ kṣetrād bhogalābhaḥ prakīrtitaḥ
ādhibhogas tv aśeṣo yo vṛddhis tu parikalpitaḥ
prayogo yatra caivaṃ syād ādhibhogaḥ sa ucyate
yo yācitakam ādāya tam adattvā diśaṃ vrajet
ūrdhvaṃ saṃvatsarāt tasya taddhanaṃ vṛddhim āpnuyāt
kṛtvoddhāram adattvā yo yācitas tu diśaṃ vrajet
ūrdhvaṃ māsatrayāt tasya taddhanaṃ vṛddhim āpnuyāt
svadeśe 'pi sthito yas tu na dadyād yācitaḥ kvacit
taṃ tato 'kāritāṃ vṛddhim anicchantaṃ ca dāpayet
prītidattaṃ na vardheta yāvan na pratiyācitam
yācyamānam adattaṃ ced vardhate pañcakaṃ śatam
nikṣiptaṃ vṛddhiśeṣaṃ ca krayavikrayam eva ca
yācyamānam adattaṃ ced vardhate pañcakaṃ śatam
paṇyaṃ gṛhītvā yo mūlyam adattvaiva diśaṃ vrajet
ṛtutrayasyāpariṣṭāt taddhanaṃ vṛddhim āpnuyāt
carmasasyāsavadyūte paṇyamūlye ca sarvadā
strīśulkeṣu na vṛddhiḥ syāt prātibhāvyāgateṣu ca
grāhyaṃ syād dviguṇaṃ dravyaṃ prayuktaṃ dhanināṃ sadā
labhate cen na dviguṇaṃ punar vṛddhiṃ prakalpayet
maṇimuktāpravālānāṃ suvarṇarajatasya ca
tiṣṭhati dviguṇā vṛddhiḥ phālakaiṭāvikasya ca
tailānāṃ caiva sarveṣāṃ madyānām atha sarpiṣām
vṛddhir aṣṭaguṇā jñeyā guḍasya lavaṇasya ca
kupyaṃ pañcaguṇaṃ bhūmis tathaivāṣṭaguṇā matā
sadya eveti vacanāt sadya eva pradīyate
ekāhe likhitaṃ yat tu tat tu kuryād ṛṇaṃ samam
grahaṇaṃ rakṣaṇaṃ lābham anyathā tu yathākramam
nānarṇasamavāye tu yad yat pūrvakṛtaṃ bhavet
tat tad evāgrato deyaṃ rājñaḥ syācchrotriyād anu
yasya dravyeṇa yat paṇyaṃ sādhitaṃ yo vibhāvayet
tad dravyam ṛṇikenaiva dātavyaṃ tasya nānyathā
dravyaṃ gṛhītvā vṛddhyarthaṃ bhogayogyaṃ dadāti cet
jaṅgamaṃ sthāvaraṃ vāpi bhogyādhiḥ sa tu kathyate
mūlyaṃ tadādhikaṃ dattvā svakṣetrādikam āpnuyāt
ādhim ekaṃ dvayor yas tu kuryāt kā pratipad bhavet
tayoḥ pūrvakṛtaṃ grāhyaṃ tatkartā coradaṇḍabhāk
ādhānaṃ vikrayo dānaṃ lekhyasākṣyakṛtaṃ yadā
ekakriyāviruddhaṃ tu lekhyaṃ tatrāpahārakam
anirdiṣṭaṃ ca nirdiṣṭam ekatra ca vilekhitam
viśeṣalikhitaṃ jyāya iti kātyāyano 'bravīt
yo 'vidyamānaṃ prathamam anirdiṣṭasvarūpakam
ākāśabhūtam ādadhyād anirdiṣṭaṃ ca tad bhavet
yad yat tadāsya vidyeta tad ādiṣṭaṃ vinirdiśet
yas tu sarvasvam ādiśya prāk paścān nāmacihnitam
ādadhyāt tat kathaṃ na syāc cihnitaṃ balavattaram
maryādācihnitaṃ kṣetraṃ grāmaṃ vāpi yadā bhavet
grāmādayaś ca likhyante tadā siddhim avāpnuyāt
ādhīkṛtaṃ tu yat kiṃcid vinaṣṭaṃ daivarājataḥ
tatra ṛṇaṃ sodayaṃ dāpyo dhaninām adhamarṇakaḥ
na ced dhanikadoṣeṇa nipated vā mriyeta vā
ādhim anyaṃ sa dāpyaḥ syād ṛṇān mucyeta narṇikaḥ
akāmam ananujñātam adhiṃ yaḥ karma kārayet
bhoktā karmaphalaṃ dāpyo vṛddhiṃ vā labhate na saḥ
yas tv ādhiṃ karma kurvāṇaṃ vācā daṇḍena karmabhiḥ
pīḍayed bhartsayec caiva prāpnuyāt pūrvasāhasam
balād akāmaṃ yatrādhim anisṛṣṭaṃ praveśayet
prāpnuyāt sāhasaṃ pūrvam ādhātā cādhim āpnuyāt
ādhiṃ duṣṭena lekhyena bhuṅkte yam ṛṇikād dhanī
nṛpo damaṃ dāpayitvā ādhilekhyaṃ vināśayet
ādhātā yatra na syāt tu dhanī bandhaṃ nivedayet
rājñas tataḥ sa vikhyāto vikreya iti dhāraṇā
savṛddhikaṃ gṛhītvā tu śeṣaṃ rājanyathārpayet
dānopasthānavādeṣu viśvāsaśapathāya ca
lagnakaṃ kārayed evaṃ yathāyogaṃ viparyaye
darśanapratibhūryas taṃ deśe kāle na darśayet
nibandham āvahet tatra daivarājakṛtād ṛte
naṣṭasyānveṣaṇārthaṃ tu deyaṃ pakṣatrayaṃ param
yady asau darśayet tatra moktavyaḥ pratibhūr bhavet
kāle vyatīte pratibhūr yadi taṃ naiva darśayet
sa tam arthaṃ pradāpyaḥ syāt prete caivaṃ vidhīyate
gṛhītvā bandhakaṃ yatra darśane 'sya sthito bhavet
vinā pitrā dhanaṃ tasmād dāpyaḥ syāt tad ṛṇaṃ sutaḥ
yo yasya pratibhūs tiṣṭhed darśanāyeha mānavaḥ
adarśayan sa taṃ tasmai prayacchet svadhanād ṛṇam
ādyau tu vitathe dāpyau tatkālāveditaṃ dhanam
uttarau tu visaṃvāde tau vinā tatsutau tathā
ekacchāyāśrite sarvaṃ dadyāt tu proṣite sutaḥ
mṛte pitari pitṛaṃśaṃ pararṇaṃ na bṛhaspatiḥ
ekacchāyāpraviṣṭānāṃ dāpyo tas tatra dṛśyate
proṣite tatsutaḥ sarvaṃ pitraṃśaṃ tu mṛte sutaḥ
prātibhāvyaṃ tu yo dadyāt pīḍitaḥ pratibhāvitaḥ
tripakṣāt parataḥ so 'rthaṃ dviguṇaṃ labdhum arhati
yasyārthe yena yad dattaṃ vidhinābhyarthitena tu
sākṣibhir bhāvitenaiva pratibhūs tat samāpnuyāt
satyaṃkāravisaṃvāde dviguṇaṃ pratidāpayet
akurvatas tu taddhāni satyaṃkāraprayojanam
kuṭumbārtham aśaktena gṛhītaṃ vyādhitena vā
upaplavanimitte ca vidyād āpatkṛte tu tat
kanyāvaivāhikaṃ caiva pretakārye ca yatkṛtam
etat sarvaṃ pradātavyaṃ kuṭumbena kṛtaṃ prabhoḥ
ṛṇaṃ putrakṛtaṃ pitrā na deyam iti dharmataḥ
deyaṃ pratiśrutaṃ yat syāt yac ca syād anumoditam
proṣitasyāmatenāpi kuṭumbārtham ṛṇaṃ kṛtam
dāsastrīmātṛśiṣyair vā dadyāt putreṇa vā bhṛguḥ
bhartrā putreṇa vā sārdhaṃ kevalenātmanā kṛtam
ṛṇam evaṃvidhaṃ deyaṃ nānyathā tatkṛtaṃ striyā
martukāmena yā bhartrā proktā deyam ṛṇaṃ tvayā
aprapannāpi sā dāpyā dhanaṃ yady āśritaṃ striyām
vidyamāne 'pi rogārte svadeśāt proṣite 'pi vā
viṃśāt saṃvatsarād deyaṃ ṛṇaṃ pitṛkṛtaṃ sutaiḥ
vyādhitonmattavṛddhānāṃ tathā dīrghapravāsinām
ṛṇam evaṃvidhaṃ putrāñ jīvatām api dāpayet
sāṃnidhye 'pi pituḥ putrair ṛṇaṃ deyaṃ vibhāvitam
jātyandhapatitonmattakṣayaśvitrādirogiṇaḥ
pitṝṇāṃ sūnubhir jātair dānenaivādhamād ṛṇāt
vimokṣas tu yatas tasmād icchanti pitaraḥ sutān
nāprāptavyavahāreṇa pitary uparate kvacit
kāle tu vidhinā deyaṃ vaseyur narake 'nyathā
aprāptavyavahāraś cet svatantro 'pīha narṇabhāk
svātantryaṃ hi smṛtaṃ jyeṣṭhe jyaiṣṭhe guṇavayaḥkṛtam
yad dṛṣṭaṃ dattaśeṣaṃ vā deyaṃ paitāmahaṃ tu tat
sadoṣaṃ vyāhataṃ pitrā naiva deyam ṛṇaṃ kvacit
pitrā dṛṣṭam ṛṇaṃ yat tu kramāyātaṃ pitāmahāt
nirdoṣaṃ noddhṛtaṃ putrair deyaṃ pautrais tu tadbhṛguḥ
paitāmahaṃ tu yat putrair na dattaṃ rogibhiḥ sthitaiḥ
tasmād evaṃvidhaṃ pautrair deyaṃ paitāmahaṃ samam
ṛṇaṃ tu dāpayet putraṃ yadi syān nirupadravaḥ
draviṇārhaś ca dhuryaś ca nānyathā dāpayet sutam
yad deyaṃ pitṛbhir nityaṃ tadabhāve tu taddhanāt
tad dhanaṃ putraputrair vā deyaṃ tatsvāmine tadā
pitrarṇe vidyamāne tu na ca putro dhanaṃ haret
deyaṃ taddhanike dravyaṃ mṛte gṛhṇaṃs tu dāpyate
putrābhāve tu dātavyam ṛṇaṃ pautreṇa yatnataḥ
caturthena na dātavyaṃ tasmāt tad vinirvartate
prātibhāvyāgataṃ pautrair dātavyaṃ na tu tatkvacit
putreṇāpi samaṃ deyam ṛṇaṃ sarvatra paitṛkam
rikthahartrā ṛṇaṃ deyaṃ tadabhāve ca yoṣitaḥ
putraiś ca tadabhāve 'nyai rikthabhāgbhir yathākramam
yāvan na paitṛkaṃ dravyaṃ vidyamānaṃ labhet sutaḥ
susamṛddho 'pi dāpyaḥ syāt tāvan naivādhamarṇikaḥ
likhitaṃ muktakaṃ vāpi deyaṃ yat tu pratiśrutam
parapūrvastriyai yat tu vidyāt kāmakṛtaṃ nṛṇām
yatra hiṃsāṃ samutpādya krodhād dravyaṃ vināśya vā
uktaṃ tuṣṭikaraṃ yat tu vidyāt krodhakṛtaṃ tu tat
svasthenārtena vā deyaṃ bhāvitaṃ dharmakāraṇāt
adattvā tu mṛte dāpyas tatsuto nātra saṃśayaḥ
nirdhanair anapatyais tu yat kṛtaṃ śauṇḍikādibhiḥ
tatstrīṇām upabhoktā tu dadyāt tadṛṇam eva hi
śauṇḍikavyādhajanakagopanāvikayoṣitām
adhiṣṭhātā ṛṇaṃ dāpyas tāsāṃ bhartṛkriyāsu tat
na ca bhāryākṛtam ṛṇaṃ kathaṃcit patyur ābhavet
āpatkṛtād ṛte puṃsāṃ kuṭumbārthe hi vistaraḥ
anyatra rajakavyādhagopaśauṇḍikayoṣitām
teṣāṃ tu tatparā vṛttiḥ kuṭumbaṃ ca tadāśrayam
amatenaiva putrasya pradhanā yānyam āśrayet
putreṇaivāpahāryaṃ taddhanaṃ duhitṛbhir vinā
ṛṇārtham āharet tantuṃ na sukhārthaṃ kadācana
ayukte kāraṇe yasmāt pitarau tu na dāpayet
yā svaputraṃ tu jahyāt strī samartham api putriṇī
āhṛtya strīdhanaṃ tatra pitryarṇaṃ śodhayen manuḥ
bālaputrādhikārthā ca bhartāraṃ yānyam āśritā
āśritas tadṛṇaṃ dadyād bālaputrāvidhiḥ smṛtaḥ
dīrghapravāsinirbandhujaḍonmattārtaliṅginām
jīvatām api dātavyaṃ tatstrīdravyasamāśritaiḥ
vyasanābhiplute putre bālo vā yatna dṛśyate
dravyahṛd dāpyate tatra tasyābhāve purandhrihṛt
pūrvaṃ dadyād dhanagrāhaḥ putras tasmād anantaram
yoṣidgrāhaḥ sutābhāve putro vātyantanirdhanaḥ
deyaṃ bhāryākṛtam ṛṇaṃ bhartrā putreṇa mātṛkam
bhartur arthe kṛtaṃ yat syād abhidhāya gate diśam
deyaṃ putrakṛtaṃ tat syād yac ca syād anuvarṇitam
kṛtāsaṃvāditaṃ yac ca śrutvā caivānucoditam
dhāryo 'varuddhas tv ṛṇikaḥ prakāśaṃ janasaṃsadi
yāvan na dadyād deyaṃ ca deśācārasthitir yathā
viṇmūtraśaṅkā yasya syād dhāryamāṇasya dehinaḥ
pṛṣṭhato vānugantavyo nibaddhaṃ vā samutsṛjet
sa kṛtapratibhūś caiva moktavyaḥ syād dine dine
āhārakāle rātrau ca nibandhe pratibhūḥ sthitaḥ
yo darśanapratibhuvaṃ nādhigacchen na cāśrayet
sa cārake niroddhavyaḥ sthāpyo vāvedya rakṣiṇaḥ
na cārake niroddhavya āryaḥ prātyayikaḥ śuciḥ
so 'nibaddhaḥ pramoktavyo nibaddhaḥ śapathena vā
pīḍanenoparodhena sādhayed ṛṇikaṃ dhanī
karmaṇā vyavahāreṇa sāntvenādau vibhāvitaḥ
ādadītārtham evaṃ tu vyājenācaritena ca
karmaṇā kṣatraviśśūdrān samahīnāṃś ca dāpayet
rājānaṃ svāminaṃ vipraṃ sāntvenaiva pradāpayet
rikthinaṃ suhṛdaṃ vāpi chalenaiva prasādhayet
vaṇijaḥ karṣakāś caiva śilpinaś cābravīd bhṛguḥ
deśācāreṇa dāpyāḥ syur duṣṭān saṃpīḍya dāpayet
pīḍayet tu dhanī yatra ṛṇikaṃ nyāyavādinam
tasmād arthāt sa hīyeta tatsamaṃ cāpnuyād damam
yadi hy ādāv anādiṣṭam aśubhaṃ karma kārayet
prāpnuyāt sāhasaṃ pūrvam ṛṇān mucyeta carṇikaḥ
uddhārādikam ādāya svāmine na dadāti yaḥ
sa tasya dāso bhṛtyaḥ strī paśur vā jāyate gṛhe
trayaproṣitanikṣiptabandhānvāhitayācitam
vaiśyavṛttyarpitaṃ caiva so 'rthas tūpanidhiḥ smṛtaḥ
nikṣiptaṃ yasya yat kiṃcit tatprayatnena pālayet
daivarājakṛtād anyo vināśas tasya kīrtyate
yasya doṣeṇa yat kiṃcid vināśyeta hriyeta vā
tad dravyaṃ sodayaṃ dāpyo daivarājakṛtād vinā
yācitānantaraṃ nāśe daivarājakṛte 'pi saḥ
grahītā pratidāpyaḥ syān mūlyamātraṃ na saṃśayaḥ
nyāsādikaṃ paradravyaṃ prabhakṣitam upekṣitam
ajñānanāśitaṃ caiva yena dāpyaḥ sa eva tat
bhakṣitaṃ sodayaṃ dāpyaḥ samaṃ dāpya upekṣitam
kiṃcin nyūnaṃ pradāpyaḥ syād dravyam ajñānanāśitam
arājadaivikenāpi nikṣiptaṃ yatra nāśitam
grahītuḥ saha bhāṇḍena dātur naṣṭaṃ tad ucyate
jñātvā dravyaviyogaṃ tu dātā yatra vinikṣipet
sarvopāyavināśe 'pi grahītā naiva dāpyate
grāhakasya hi yad doṣān naṣṭaṃ tu grāhakasya tat
tasmin naṣṭe hṛte vāpi grahītā mūlyam āharet
grāhyas tūpanidhiḥ kāle kālahīnaṃ tu varjayet
kālahīnaṃ dadaddaṇḍaṃ dviguṇaṃ ca pradāpyate
sarveṣūpanidhiṣv ete vidhayaḥ parikīrtitāḥ
yaiś ca saṃskriyate nyāso divasaiḥ pariniścitaiḥ
tadūrdhvaṃ sthāpayecchilpī dāpyo daivahate 'pi tat
nyāsadoṣād vināśaḥ syācchilpinaṃ tan na dāpayet
dāpayecchilpidoṣāt tat saṃskārārthaṃ yad arpitam
svalpenāpi ca yat karma naṣṭaṃ ced bhṛtakasya tat
paryāptaṃ ditsatas tasya vinaśyet tad agṛhṇataḥ
yadi tat kāryam uddiśya kālaṃ pariniyamya vā
yācito 'rdhakṛte tasminn aprāpte na tu dāpyate
prāptakāle kṛte kārye na dadyād yācito 'pi san
tasmin naṣṭe vāpi grahītā mūlyam āharet
yācyamāno na dadyād vā dāpyas tat sodayaṃ bhavet
atha kāryavipattis tu tasyaiva svāmino bhavet
aprāpte vai sa kāle tu dāpyas tv ardhakṛte 'pi tat
yo yācitakam ādāya na dadyāt pratiyācitaḥ
sa nigṛhya balād dāpyo daṇḍyaś ca na dadāti yaḥ
anumārgeṇa kāryeṣu anyasmin vacanān mama
dadyās tvam iti yo dattaḥ sa ihānvādhir ucyate
asvāmivikrayaṃ dānam ādhiṃ ca vinivartayet
abhiyoktā dhanaṃ kuryāt prathamaṃ jñātibhiḥ svakam
paścād ātmaviśuddhyarthaṃ krayaṃ kretā svabandhubhiḥ
nāṣṭikas tu prakurvīta tad dhanaṃ jñātṛbhiḥ svakam
adattatyaktavikrītaṃ kṛtvā svaṃ labhate dhanam
prakāśaṃ vā krayaṃ kuryān mūlaṃ vāpi samarpayet
mūlānayanakālas tu deyo yojanasaṃkhyayā
prakāśaṃ ca krayaṃ kuryāt sādhubhir jñātibhiḥ svakaiḥ
na tatrānyā kriyā proktā daivikī na ca mānuṣī
yadā mūlam upanyasya punar vādī krayaṃ vadet
āharen mūlam evāsau na krayeṇa prayojanam
asamāhāryamūlas tu krayam eva viśodhayet
viśodhite kraye rājñā na vaktavyaḥ sa kiṃcana
anupasthāpayan mūlaṃ krayaṃ vāpy aviśodhayan
yathābhiyogaṃ dhanine dhanaṃ dāpyo damaṃ ca saḥ
yadi svaṃ naiva kurute jñātibhir nāṣṭiko dhanam
prasaṅgavinivṛttyarthaṃ coravaddaṇḍam arhati
vaniṅvīthīparigataṃ vijñātaṃ rājapuruṣaiḥ
avijñātāśrayāt krītaṃ vikretā yatra vā mṛtaḥ
svāmī dattvārdhamūlyaṃ tu pragṛhṇīta svakaṃ dhanam
ardhaṃ dvayor apahṛtaṃ tatra syād vyavahārataḥ
avijñātakrayo doṣas tathā cāparipālanam
etad dvayaṃ samākhyātaṃ dravyahānikaraṃ buddhaiḥ
samavetās tu ye kecicchalpino vaṇijo 'pi vā
avibhajya pṛthagbhūtaiḥ prāptaṃ tatra phalaṃ samam
bhāṇḍapiṇḍavyayoddhārabhārasārārthavīkṣaṇam
kuryus te 'vyabhicāreṇa samayena vyavasthitāḥ
prayogaṃ kurvate ye tu hemadhānyarasādinā
samanyūnādhikair aṃśair lābhas teṣāṃ tathāvidhaḥ
bahūnāṃ saṃmato yas tu dadyād eko dhanaṃ naraḥ
ṛṇaṃ ca kārayed vāpi sarvair eva kṛtaṃ bhavet
jñātisaṃbandhisuhṛdām ṛṇaṃ deyaṃ sabandhakam
anyeṣāṃ lagnakopetaṃ lekhyasākṣiyutaṃ tathā
svecchādeyaṃ hiraṇyaṃ tu rasā dhānyaṃ ca sāvidhi
deśasthityā pradātavyaṃ grahītavyaṃ tathaiva ca
samavetais tu yad dattaṃ prārthanīyaṃ tathaiva tat
na ca yāceta yaḥ kaścil lābhāt sa parihīyate
corataḥ salilād agner dravyaṃ yas tu samāharet
tasyāṃśo daśamo deyaḥ sarvavādeṣv ayaṃ vidhiḥ
śikṣakābhijñakuśalā ācāryaś ceti śilpinaḥ
ekadvitricaturbhāgān hareyus te yathottaram
pararāṣṭrād dhanaṃ yat syāc cauraiḥ svāmyājñayāhṛtam
rājño daśāṃśam uddhṛtya vibhajeran yathāvidhi
corāṇāṃ mukhyabhūtas tu caturo 'ṃśāṃs tato haret
śūro 'ṃśāṃs trīn samartho dvau śoṣās tv ekaikam eva ca
teṣāṃ cet prasṛtānāṃ yo grahaṇaṃ samavāpnuyāt
tanmokṣaṇārthaṃ yad dattaṃ vaheyus te yathāṃśataḥ
nartakānām eṣa eva dharmaḥ sadbhir udāhṛtaḥ
tālajño labhate hy ardhaṃ gāyanās tu samāṃśinaḥ
pramukhā dvyaṃśam arhanti so 'yaṃ sambhūya kurvatām
vaṇijāṃ karṣakāṇāṃ ca corāṇāṃ śilpināṃ tathā
aniyamyāṃśakartṝṇāṃ sarveṣām eṣa nirṇayaḥ
vikrayaṃ caiva dānaṃ ca na neyāḥ syur anicchavaḥ
dārāḥ putrāś ca sarvasvam ātmanaiva tu yojayet
āpatkāle tu kartavyaṃ dānaṃ vikraya eva vā
anyathā na pravarteta iti śāstraviniścayaḥ
sarvasvagṛhavarjaṃ tu kuṭumbabharaṇādhikam
yad dravyaṃ tat svakaṃ deyam adeyaṃ syād ato 'nyathā
ataś ca sutadārāṇāṃ vaśitvaṃ tv anuśāsane
vikraye caiva dāne ca vaśitvaṃ na sute pituḥ
svecchayā yaḥ pratiśrutya brāhmaṇāya pratigraham
na dadyād ṛṇava dāpyaḥ prāpnuyāt pūrvasāhasam
pratiśrutasyādānena dattasyācchādanena ca
kalpakoṭiśataṃ martyas tiryagyonau ca jāyate
avijñātopalabdhyarthaṃ dānaṃ yatra nirūpitam
upalabdhikriyālabdhaṃ sā bhṛtiḥ parikīrtitā
bhayatrāṇāya rakṣārthaṃ tathā kāryaprasādhanāt
anena vidhinā labdhaṃ vidyāt pratyupakārataḥ
prāṇasaṃśayam āpannaṃ yo mām uttārayed itaḥ
sarvasvaṃ tasya dāsyāmīty ukte 'pi na tathā bhavet
kāmakrodhāsvatantrārtaklībonmattapramohitaiḥ
vyatyāsaparihāsāc ca yad dattaṃ tat punar haret
yā tu kāryasya siddhyartham utkocā syāt pratiśrutā
tasminn api prasiddhe 'rthe na deyā syāt kathaṃcana
atha prāg eva dattā syāt pratidāpyas tathā balāt
daṇḍaṃ caikādaśaguṇam āhur gārgīyamānavāḥ
stenasāhasikodvṛttapārajāyikaśaṃsanāt
darśanād vṛttanaṣṭasya tathāsatyapravartanāt
prāptam etais tu yat kiṃcit tad utkocākhyam ucyate
na dātā tatra daṇḍyaḥ syān madhyasthaś caiva doṣabhāk
niyukto yas tu kāryeṣu sa ced utkocam āpnuyāt
sa dāpyas taddhanaṃ kṛtsnaṃ damaś caikādaśādhikam
aniyuktas tu kāryārtham utkocaṃ yam avāpnuyāt
kṛtapratyupakārārthas tasya doṣo na vidyate
svasthenārtena vā dattaṃ śrāvitaṃ dharmakāraṇāt
adattvā tu mṛte dāpyas tatsuto nātra saṃśayaḥ
yogādhamanavikrītaṃ yogadānapatigraham
yasya vāpy upadhiṃ paśyet tat sarvaṃ vinivartayet
bhṛtāvaniścitāyāṃ tu daśabhāgam avāpnuyāt
lābhagovīryasasyānāṃ vaṇiggopakṛṣīvalāḥ
karmārambhaṃ tu yaḥ kṛtvā siddhaṃ naiva tu kārayet
balāt kārayitavyo 'sau akurvan daṇḍam arhati
vighnayan vāhako dāpyaḥ prasthāne dviguṇāṃ bhṛtim
na tu dāpyo hṛtaṃ corair dagdhamūḍhaṃ jalena vā
tyajet pathi sahāyaṃ yaḥ śrāntaṃ rogārtam eva vā
prāpnuyāt sāhasaṃ pūrvaṃ grāme tryaham apālayan
yadā tu pathi tadbhāṇḍam āsidhyeta hriyeta vā
yāvān adhvā gatas tena prāpnuyāt tāvatīṃ bhṛtim
hastyaśvagokharoṣṭrādīn gṛhītvā bhāṭakena yaḥ
nārpayet kṛtakṛtyārthaḥ sa tu dāpyaḥ sabhāṭakam
gṛhavāryāpaṇādīṇi gṛhītvā bhāṭakena yaḥ
svāmine nārpayed yāvat tāvad dāpyaḥ sabhāṭakam
kṣetrārāmavivīteṣu gṛheṣu paśuvāṭiṣu
grahaṇaṃ tatpraviṣṭānāṃ tāḍanaṃ vā bṛhaspatiḥ
adhamottamamadhyānāṃ paśūnāṃ caiva tāḍane
svāmī tu vivaded yatra daṇḍaṃ tatra prakalpayet
ajāteṣv eva sasyeṣu kuryād āvaraṇaṃ mahat
duḥkheneha nivāryante labdhasvādurasā mṛgāḥ
dāpayet paṇapādaṃ gāṃ dvau pādau mahiṣīṃ tathā
tathājāvikavatsānāṃ pādo daṇḍaḥ prakīrtitaḥ
samūhināṃ tu yo dharmas tena dharmeṇa te sadā
prakuryuḥ sarvakarmāṇi svadharmeṣu vyavasthitāḥ
avirodhena dharmasya nirgataṃ rājaśāsanam
tasyaivācaraṇaṃ pūrvaṃ kartavyaṃ tu nṛpājñayā
rājapravartitān dharmān yo naro nānupālayet
garhyaḥ sa pāpo daṇḍyaś ca lopayan rājaśāsanam
yuktiyuktaṃ ca yo hanyād vaktur yo 'navakāśadaḥ
ayuktaṃ caiva yo brūte sa dāpyaḥ pūrvasāhasam
sāhasī bhedakārī ca gaṇadravyavināśakaḥ
ucchedyāḥ sarva evaite vikhyāpyaivaṃ nṛpe bhṛguḥ
ekapātre ca vā paṅktyāṃ saṃbhoktā yasya yo bhavet
akurvaṃs tat tathā daṇḍyas tasya doṣam adarśayan
gaṇam uddiśya yat kiṃcit kṛtvarṇaṃ bhakṣitaṃ bhavet
ātmārthaṃ viniyuktaṃ vā deyaṃ tair eva tad bhavet
gaṇānāṃ śreṇivargāṇāṃ gatāḥ syur ye tu madhyatām
prāktanasya dhanarṇasya samāṃśāḥ sarva eva te
tathaiva bhojyavaibhājyadānadharmakriyāsu ca
samūhastho 'ṃśabhāgī syāt pragatas tv aṃśabhāṅ na tu
yat taiḥ prāptaṃ rakṣitaṃ vā gaṇārthe vā ṛṇaṃ kṛtam
rājaprasādalabdhaṃ ca sarveṣām eva tatsamam
nānāpaurasamūhas tu naigamaḥ parikīrtitaḥ
nānāyudhadharā vrātāḥ samavetāḥ prakīrtitāḥ
samūho vaṇijādīnāṃ pūgaḥ samparikīrtitaḥ
pravrajyāvasitā ye tu pāṣaṇḍāḥ parikīrtitāḥ
brāhmaṇānāṃ samūhas tu gaṇaḥ samparikīrtitaḥ
śilpopajīvino ye tu śilpinaḥ parikīrtitāḥ
ārhatasaugatānāṃ tu samūhaḥ saṅgha ucyate
cāṇḍālaśvapacādīnāṃ samūho gulma ucyate
gaṇapāṣaṇḍapūgāś ca vrātāś ca śreṇayas tathā
samūhasthāś ca ye cānye vargākhyās te bṛhaspatiḥ
krītvā prāptaṃ na gṛhṇīyād yo na dadyād adūṣitam
sa mūlyād daśamaṃ bhāgaṃ dattvā svadravyam āpnuyāt
aprāpte 'rthakriyākāle kṛte naiva pradāpayet
evaṃ dharmo daśāhāt tu parato 'nuśayo na tu
bhūmer daśāhe vikretur āyas tatkretur eva ca
dvādaśāhaḥ sapiṇḍānām api cālpam ataḥ param
krītvānuśayavān paṇyaṃ tyajed dohyādi yo naraḥ
aduṣṭam eva kāle tu sa mūlyād daśamaṃ vahet
krītvā gacchann anuśayaṃ krayī hastam upāgate
ṣaḍbhāgaṃ tatra mūlyasya dattvā krītaṃ tyajed budhaḥ
avijñātaṃ tu yat krītaṃ duṣṭaṃ paścād vibhāvitam
krītaṃ tat svāmine deyaṃ kāle ced anyathā na tu
nirdoṣaṃ darśayitvā tu yaḥ sadoṣaṃ prayacchati
mūlyaṃ taddviguṇaṃ dāpyo vinayaṃ tāvad eva ca
upahanyeta vā paṇyaṃ dahyetāpahriyeta vā
vikretur eva so 'nartho vikrīyāsaṃprayacchataḥ
dīyamānaṃ na gṛhṇāti krītapaṇyaṃ ca yaḥ krayī
vikrītaṃ ca tad anyatra vikretā nāparādhnuyāt
mattonmattena vikrītaṃ hīnamūlyaṃ bhayena vā
asvatantreṇa mugdhena tyājyaṃ tasya punar bhavet
tryahaṃ dohyaṃ parīkṣeta pañcāhād vāhyam eva tu
muktāvajrapravālānāṃ saptāhaṃ syāt pravīkṣaṇam
dvipadām ardhamāsaṃ tu puṃsāṃ taddviguṇaṃ striyāḥ
daśāhaṃ sarvabījānām ekāhaṃ lohavāsasām
ato 'rvākpaṇyadoṣas tu yadi saṃjāyate kvacit
vikretuḥ pratideyaṃ tat kretā mūlyam avāpnuyāt
paribhuktaṃ tu yad vāsaḥ kliṣṭarūpaṃ malīmasam
sadoṣam api tat krītaṃ vikretur na bhavet punaḥ
sādhāraṇaṃ tu yat krītaṃ naiko dadyān narādhamaḥ
nādadyān na ca gṛhṇīyād vikrīyāc ca na caiva hi
krītvā mūlyena yat paṇyaṃ duṣkrītaṃ manyate krayī
vikretuḥ pratideyaṃ tat tasminn evāhnyavīkṣitam
dvitīye 'hni dadat kretā mūlyāt tryaṃśāṃśam āharet
dviguṇaṃ tṛtīye 'hni parataḥ kretur eva tat
dravyasvaṃ pañcadhā kṛtvā tribhāgo mūlyam ucyate
lābhaś caturtho bhāgaḥ syāt pañcamaḥ satyam ucyate
sandhiś ca parivṛttiś ca viṣamā vā tribhogataḥ
ājñayāpi krayaś cāpi daśābdaṃ vinivartayet
jñātyādīn ananujñāpya samīpasthānaninditān
krayavikrayadharmo 'pi bhūmer nāstīti nirṇayaḥ
svagrāme daśarātraṃ syād anyagrāme tripakṣakam
rāṣṭrāntareṣu ṣaṇmāsaṃ bhāṣābhede tu vatsaram
palāyite tu karade karapratibhuvā saha
karārthaṃ karadakṣetraṃ vikrīṇīyuḥ sabhāsadaḥ
samavetais tu sāmantair abhijñaiḥ pāpabhīrubhiḥ
kṣetrārāmagṛhādīnāṃ dvipadāṃ ca catuṣpadām
kalpitaṃ mūlyam ity āhur bhāgaṃ kṛtvā tad aṣṭadhā
ekabhāgātiriktaṃ vā hīnaṃ vānucitaṃ smṛtam
samāḥ śatam atīte 'pi sarvaṃ tad vinivartate
krayavikrayaṇe krayyaṃ yan mūlyaṃ dharmato 'rhati
tat turye pañcame ṣaṣṭhe saptame 'ṃśe 'ṣṭame 'pi vā
hīne yadi vinirvṛtte krayavikrāyaṇe sati
hīnamūlyaṃ tu tat sarvaṃ kṛtam apy akṛtaṃ bhavet
uktād alpatare hīne krayo naiva praduṣyati
tenāpy aṃśena hīyeta mūlyataḥ krayavikraye
katam apy akṛtaṃ prāhur anye dharmavido janāḥ
ardhādhike krayaḥ sidhyed uktalābho daśādhikaḥ
avakrayas tribhāgena sadya eva rucikrayaḥ
mūlyāt svalpapradāne 'pi krayasiddhiḥ kṛtā bhavet
cakravṛddhyāṃ pradātavyaṃ deyaṃ tat samayād ṛte
yas tu na grāhayecchilpaṃ karmāṇy anyāni kārayet
prāpnuyāt sāhasaṃ pūrvaṃ tasmācchiṣyo nivartate
śikṣito 'pi śritaṃ kāmam antevāsī samācaret
tatra karma ca yat kuryād ācāryasyaiva tatphalam
svatantrasyātmano dānād dāsatvaṃ dāravad bhṛguḥ
triṣu varṇeṣu vijñeyaṃ dāsyaṃ viprasya na kvacit
varṇānām anulāmyena dāsyaṃ na pratilomataḥ
rājanyavaiśyaśūdrāṇāṃ tyajatāṃ hi svatantratām
samavarṇo 'pi vipraṃ tu dāsatvaṃ naiva kārayet
brāhmaṇasya hi dāsatvān nṛpatejo vihanyate
kṣatraviśśūdradharmas tu samavarṇe kadācana
kārayed dāsakarmāṇi brāhmaṇaṃ na bṛhaspatiḥ
śīlādhyayanasampanne tadūnaṃ karma kāmataḥ
tatrāpi nāśubhaṃ kiṃcit prakurvīta dvijottamaḥ
viṇmūtronmārjanaṃ caiva nagnatvaparimardanam
prāyo dāsīsutāḥ kuryur gavādigrahaṇaṃ ca yat
pravrajyāvasitā yatra trayo varṇā dvijādayaḥ
nirvāsaṃ kārayed vipraṃ dāsatvaṃ kṣatraviḍ nṛpaḥ
śūdraṃ tu kārayed dāsaṃ krītam akrītam eva vā
dāsyāyaiva hi sṛṣṭaḥ sa svayam eva svayambhuvā
svadāsīṃ yas tu saṃgacchet prasūtā ca bhavet tataḥ
avekṣya bījaṃ kāryā syān na dāsī sānvayā tu sā
dāsasya tu dhanaṃ yat syāt svāmī tasya prabhuḥ smṛtaḥ
prakāśaṃ vikrayād yat tu na svāmī dhanam arhati
dāsenoḍhā svadāsī yā sāpi dāsītvam āpnuyāt
yasmād bhartā prabhus tasyāḥ svāmyadhīnaḥ prabhur yataḥ
ādadyād brāhmaṇīṃ yas tu cikrīṇīta tathaiva ca
rājñā tad akṛtaṃ kāryaṃ daṇḍyāḥ syuḥ sarva eva te
kāmāt tu saṃśritāṃ yas tu dāsīṃ kuryāt kulastriyam
saṃkrāmayeta vānyatra daṇḍyas tac cākṛtaṃ bhavet
bāladhātrīm adāsīṃ ca dāsīm iva bhunakti yaḥ
paricārakapatnīṃ vā prāpnuyāt pūrvasāhasam
vikrośamānāṃ yo bhaktāṃ dāsīṃ vikretum icchati
anāpadisthaḥ śaktaḥ san prāpnuyād dviśataṃ damam
tavāham iti cātmānaṃ yo 'svatantraḥ prayacchati
na sa taṃ prāpnuyāt kāmaṃ pūrvasvāmī labheta tam
pravrajyāvasito dāso moktavyaś ca na kenacit
anākālabhṛto dāsyān mucyate goyugaṃ dadat
ādhikyaṃ nyūnatā cāṃśe astināstitvam eva ca
abhogabhuktiḥ sīmā ca ṣaṭ bhūvād asya hetavaḥ
tasmin bhogaḥ prayoktavyaḥ sarvasākṣiṣu tiṣṭhati
lekhyārūḍhaś cetaraś ca sākṣī mārgadvayānvitaḥ
kṣetravāstutaḍāgeṣu kūpopavanasetuṣu
dvayor vivāde sāmantaḥ pratyayaḥ sarvavastuṣu
sāmantabhāve 'sāmantaiḥ kuryāt kṣetrādinirṇayam
grāmasīmāsu ca tathā tadvan nagaradeśayoḥ
grāmo grāmasya sāmantaḥ kṣetraṃ kṣetrasya kīrtitam
gṛhaṃ gṛhasya nirdiṣṭaṃ samantāt parirabhya hi
teṣām abhāve sāmantamaulavṛddhoddhṛtādayaḥ
sthāvare ṣaṭprakāre 'pi nātra kāryā vicāraṇā
saṃsaktās tv atha sāmantās tatsaṃsaktās tathottarāḥ
saṃsaktasaktasaṃsaktāḥ padmākārāḥ prakīrtitāḥ
svārthasiddhau praduṣṭeṣu sāmanteṣv arthagauravāt
tatsaṃsaktais tu kartavya uddhāro nātra saṃśayaḥ
saṃsaktasaktadoṣe tu tatsaṃsaktāḥ prakīrtitāḥ
kartavyā na praduṣṭās tu rājñā dharmaṃ vijānatā
nājñānena hi mucyante sāmantā nirṇayaṃ prati
ajñānoktau daṇḍayitvā punaḥ sīmāṃ vicārayet
kīrtite yadi bhedaḥ syād daṇḍyās tūttamasāhasam
tyaktvā duṣṭāṃs tu sāmantān anyān maulādibhiḥ saha
saṃmiśraya kārayet sīmām evaṃ dharmavido viduḥ
ye tatra pūrvaṃ sāmantāḥ paścād deśāntaraṃ gatāḥ
tanmūlatvāt tu te maulā ṛṣibhiḥ saṃprakīrtitāḥ
niṣpādyamānaṃ yair dṛṣṭaṃ tat kāryaṃ nṛguṇānvitaiḥ
vṛddhā vā yadi vāvṛddhās te vṛddhāḥ parikīrtitāḥ
upaśravaṇasaṃbhogakāryākhyānopacihnitāḥ
uddharanti tato yasmād uddhṛtās te tataḥ smṛtaḥ
sāmantāḥ sādhanaṃ pūrvam aniṣṭoktau guṇānvitāḥ
dviguṇās tūttarā jñeyā tato 'nye triguṇā matāḥ
eko yadvan nayet sīmām ubhayor īpsitaḥ kvacit
mastake kṣitim āropya raktavāsāḥ samāhitāḥ
bhayavarjitabhūpena sarvābhāve svayaṃkṛtā
kṣetrakūpataḍāgānāṃ kedārārāmayor api
gṛhaprāsādāvasathanṛpadevagṛheṣu ca
bahūnāṃ tu gṛhītānāṃ na sarve nirṇayaṃ yadi
kuryur bhayād vā lobhād vā dāpyās tūttamasāhasam
sīmācaṅkramaṇe kośe pādasparśe tathaiva ca
tripakṣapakṣasaptāhaṃ daivarājikam iṣyate
mekhalābhramaniṣkāsagavākṣān noparodhayet
praṇālīṃ gṛhavāstuṃ ca pīḍayan daṇḍabhāg bhavet
niveśasamayād ūrdhvaṃ naite yojyāḥ kadācana
dṛṣṭipātaṃ praṇālīṃ ca na kuryāt paraveśmasu
viṇmūtrodakavapraṃ ca vahniśvabhraniveśanam
aratnidvayam utsṛjya parakuḍyān niveśayet
sarve janāḥ sadā yena prayānti sa catuṣpathaḥ
aniruddho yathākālaṃ rājamārgaḥ sa ucyate
na tatra ropayet kiṃcin nopahanyāt tu kenacit
gurvācāryanṛpādīnāṃ mārgādānāt tu daṇḍabhāk
yas tatra saṃkaraśvabhrān vṛkṣāropaṇam eva ca
kāmāt purīṣaṃ kuryāc ca tasya daṇḍas tu māṣakaḥ
taṭākodyānatīrthāni yo 'medhyena vināśayet
amedhyaṃ śodhayitvā tu daṇḍayet pūrvasāhasam
dūṣayet siddhatīrthāni sthāpitāni mahātmabhiḥ
puṇyāni pāvanīyāni prāpnuyāt pūrvasāhasam
sīmāmadhye tu jātānāṃ vṛkṣāṇāṃ kṣetrayor dvayoḥ
phalaṃ puṣpaṃ ca sāmānyaṃ kṣetrasvāmiṣu nirdiśet
anyakṣetre tu jātānāṃ śākhā yatrānyasaṃśritāḥ
svāminaṃ taṃ vijānīyād yasya kṣetreṣu saṃśritāḥ
asvāmyanumatenaiva saṃskāraṃ kurute tu yaḥ
gṛhodyānataṭākānāṃ saṃskartā labhate na tu
vyayaṃ svāmini cāyāte na nivedya nṛpe yadi
athāvedya prayuktas tu tadgataṃ labhate vyayam
aśaktito na dadyāc cet khilārtho yat kṛto vyayaḥ
tadaṣṭabhāgahīnaṃ tu karṣakaḥ phalam āpnuyāt
varṣāṇy aṣṭau sa bhoktā syāt parataḥ svāmine tu tat
aśaktapretanaṣṭeṣu kṣetrikeṣv anivāritaḥ
kṣetraṃ ced vikṛṣet kaścid aśnuvīta sa tatphalam
vikṛṣyamāṇe kṣetre ca kṣetrikaḥ punar āvrajet
śīlopacāraṃ tat sarvaṃ dattvā kṣetramavāpnuyāt
tadaṣṭabhāgāpacayād yāvat sapta gatāḥ samāḥ
samāpte 'ṣṭame varṣe bhuktakṣetraṃ labheta saḥ
huṅkāraḥ kāsanaṃ caiva loke yac ca vigarhitam
anukuryād anubrūyād vākpāruṣyaṃ tad ucyate
niṣṭhurāślīlatīvratvāt tad api trividhaṃ smṛtam
ākṣepo niṣṭhuraṃ jñeyam aślīlaṃ nyaṅgasaṃjñitam
patanīyair upākrośais tīvram āhur manīṣiṇaḥ
yat tv asatsaṃjñitair aṅgaiḥ paramākṣipati kvacit
abhūtair vātha bhūtair vā niṣṭhurā vāksmṛtā budhaiḥ
nyagbhāvakaraṇaṃ vācā krodhāt tu kurute yadā
vṛttadeśakulādīnām aślīlā sā budhaiḥ smṛtā
mahāpātakayoktrī ca rāgadveṣakarī ca yā
jātibhraṃśakārī vātha tīvrā sā prathitā tu vāk
yo 'guṇān kīrtayet krodhān niguṇo vā guṇajñatām
anyasaṃjñānuyogī vā vāgduṣṭaṃ taṃ naraṃ viduḥ
aduṣṭasyaiva yo doṣān kīrtayed doṣakāraṇāt
anyāpadeśavādī ca vāgduṣṭaṃ taṃ naraṃ viduḥ
mohāt pramādāt saṃgharṣāt prītyā coktaṃ mayeti yat
nāham evaṃ punar vakṣye daṇḍārdhaṃ tasya kalpayet
yatra syāt parihārārthaṃ patitas tena kīrtanam
vacanāt tatra na syāt tu doṣo yatra vibhāvayet
anyathā tulyadoṣaḥ syān mithyoktau tūttamaḥ smṛtaḥ
mahatā praṇidhānena vāgduṣṭaṃ sādhayen naram
atathyaṃ śrāvitaṃ rājā prayatnena vicārayet
anṛtākhyānaśīlānāṃ jihvāchedo viśodhanam
hetvādibhir na paśyec ced daṇḍapāruṣyakāraṇam
tatra sākṣikṛtaṃ caiva divyaṃ vā viniyojayet
ābhīṣaṇena daṇḍena prahared yas tu mānavaḥ
pūrvaṃ cāpīḍito vātha sa daṇḍyaḥ parikīrtitaḥ
karṇauṣṭhaghrāṇapādākṣijihvāśiśnakarasya ca
chedane cottamo daṇḍo bhedane madhyamo bhṛguḥ
manuṣyāṇāṃ paśūnāṃ ca duḥkhāya prahate sati
yathā yathā bhaved duḥkhaṃ daṇḍaṃ kuryāt tathā tathā
aspṛśyadhūrtadāsānāṃ mlecchānāṃ pāpakāriṇām
pratilomaprasūtānāṃ tāḍanaṃ nārthato damaḥ
chardimūtrapurīṣādyair āpādyaḥ sa caturguṇaḥ
ṣaḍguṇaḥ kāyamadhye syān mūrdhni tv aṣṭaguṇaḥ smṛtaḥ
udgūraṇe tu hastasya kāryo dvādaśako damaḥ
sa eva dviguṇaḥ proktaḥ pātaneṣu svajātiṣu
vākpāruṣye yathaivoktāḥ prātilomyānulomataḥ
tathaiva daṇḍapāruṣye pātyā daṇḍā yathākramam
dehendriyavināśe tu yathā daṇḍaṃ prakalpayet
tathā tuṣṭikaraṃ deyaṃ samutthānaṃ ca paṇḍitaiḥ
samutthānavyayaṃ cāsau dadyād ā vraṇaropaṇāt
vāgdaṇḍas tāḍanaṃ caiva yeṣūktam aparādhiṣu
hṛtaṃ bhagnaṃ pradāpyās te śodhyaṃ niḥsvais tu karmaṇā
śrāntāṃs tṛṣārtān kṣudhitān akāle vāhayen naraḥ
kharagomahiṣoṣṭrādīn prāpnuyāt pūrvasāhasam
dvipaṇo dvādaśapaṇo vadhe tu mṛgapakṣiṇām
sarpamārjāranakulaśvasūkaravadhe nṛṇām
gokumārīdevapaśumukṣāṇaṃ vṛṣabhaṃ tathā
vāhayan sāhasaṃ pūrvaṃ prāpnuyād uttamaṃ vadhaḥ
pramāpaṇe prāṇabhṛtāṃ dadyāt tatpratirūpakam
tasyānurūpaṃ mūlyaṃ vā dadyād ity abravīn manuḥ
vanaspatīnāṃ sarveṣām upabhogo yathā yathā
tathā tathā damaḥ kāryo hiṃsāyām iti dhāraṇā
śiṣyaṃ krodhena hanyāc ced ācāryo latayā vinā
yenātyarthaṃ bhavet pīḍā vādaḥ syācchiṣyataḥ pituḥ
sahasā yat kṛtaṃ karma tat sāhasam udāhṛtam
sānvayas tv apahāro yaḥ prasahya haraṇaṃ ca yat
sāhasaṃ ca bhaved evaṃ steyam uktaṃ vinihnavaḥ
vinā cihnais tu yat kāryaṃ sāhasākhyaṃ pravartate
śapathaiḥ sa viśodhyaḥ syāt sarvavādeṣv ayaṃ vidhiḥ
ekaṃ ced bahavo hanyuḥ saṃrabdhāḥ puruṣaṃ narāḥ
marmaghātas tu yas teṣāṃ sa ghātaka iti smṛtaḥ
vyāpādanena tatkārī vadhaṃ citram avāpnuyāt
vināśahetum āyāntaṃ hanyād evāvicārayan
udyatānāṃ tu pāpānāṃ hantur doṣo na vidyate
nivṛttās tu yadārambhād grahaṇaṃ na vadhaḥ smṛtaḥ
ātatāyini cotkṛṣṭe tapaḥsvādhyāyajanmataḥ
vadhas tatra tu naiva syāt pāpe hīne vadho bhṛguḥ
udyatāsiviṣāgniś ca cāpodyatakaras tathā
ātharvaṇena hantā ca piśunaś caiva rājani
bhāryātikramakārī ca randhrānveṣaṇatatparaḥ
evamādyān vijānīyāt sarvān evātatāyinaḥ
yaśovṛttaharān pāpān āhur dharmārthahārakān
anākṣāritapūrvo yas tv aparādhe pravartate
prāṇadravyāpahāre ca taṃ vidyād ātatāyinam
nakhināṃ śṛṅgiṇāṃ caiva daṃṣṭriṇāṃ cātatāyinām
hastyaśvānāṃ tathānyeṣāṃ vadhe hantā na doṣabhāk
garbhasya pātane steno brāhmaṇyāṃ śastrapātena
aduṣṭāṃ yoṣitaṃ hatvā hantavyo brāhmaṇo 'pi hi
kṣataṃ bhaṅgopamardau ca kuryād dravyeṣu yo naraḥ
prāpnuyāt sāhasaṃ pūrvaṃ dravyabhāksvāmyudāhṛtaḥ
hared bhindyād dahed vāpi devānāṃ pratimāṃ yadi
tadgṛhaṃ caiva yo bhindyāt prāpnuyāt pūrvasāhasam
prākāraṃ bhedayed yas tu pātayec chātayet tathā
badhnīyād ambhaso mārgaṃ prāpnuyāt pūrvasāhasam
pracchannaṃ vā prakāśaṃ vā niśāyām athavā divā
yat paradravyaharaṇaṃ steyaṃ tat parikīrtitam
anyahastāt paribhraṣṭam akāmād uddhṛtaṃ bhuvi
caureṇa vā parikṣiptaṃ loptraṃ yatnāt parīkṣayet
tulāmānapratimānapratirūpakalakṣitaiḥ
carann alakṣitair vāpi prāpnuyāt pūrvasāhasam
gṛhe tu muṣitaṃ rājā cauragrāhāṃs tu dāpayet
ārakṣakāṃś ca dikpālān yadi cauro na labhyate
grāmāntare hṛtaṃ dravyaṃ grāmādhyakṣaṃ pradāpayet
vivīte svāminā deyaṃ cauroddhartā vivītake
svadeśe yasya yat kiṃciddhṛtaṃ deyaṃ nṛpeṇa tu
gṛhṇīyāt tat svayaṃ naṣṭaṃ prāptam anviṣya pārthivaḥ
caurair hṛtaṃ prayatnena svarūpaṃ pratipādayet
tadabhāve tu mūlyaṃ syād anyathā kilbiṣī nṛpaḥ
labdhe 'pi caure yadi tu moṣas tasmān na labhyate
dadyāt tam athavā cauraṃ dāpayet tu yatheṣṭataḥ
tasmiṃś ced dāpyamānānāṃ bhaved doṣe tu saṃśayaḥ
muṣitaḥ śapathaṃ dāpyo bandhubhir vā viśodhayet
yasmād apahṛtāl labdhaṃ dravyāt svalpaṃ tu svāminā
taccheṣam āpnuyāt tasmāt pratyaye svāminā kṛte
svadeśaghātino ye syus tathā mārganirodhakāḥ
teṣāṃ sarvasvam ādāya rājā śūle niveśayet
acorād dāpitaṃ dravyaṃ caurānveṣaṇatatparaiḥ
upalabdhe labheraṃs te dviguṇaṃ tatra dāpayet
yena yena paradrohaṃ karoty aṅgena taskaraḥ
chindyād aṅgaṃ nṛpas tasya na karoti yathā punaḥ
trapuṣe vāruke dve tu pañcāmraṃ pañcadāḍimam
kharjūrabadarādīnāṃ muṣṭiṃ gṛhṇan na duṣyati
mānavāḥ sadya evāhuḥ sahoḍhānāṃ pravāsanam
gautamānām aniṣṭaṃ yat prāṇyucchedād vigarhitam
sahoḍham asahoḍhaṃ vā tattvāgamitasāhasam
pragṛhyācchinnam āvedya sarvasvair viprayojayet
ayaḥsaṃdānaguptās tu mandabhaktā balānvitāḥ
kuryuḥ karmāṇi nṛpater ā mṛtyor iti kauśikaḥ
paradeśāddhṛtaṃ dravyaṃ vaideśyena yadā bhavet
gṛhītvā tasya taddravyam adaṇḍaṃ taṃ visarjayet
corāṇāṃ bhaktadā ye syus tathāgnyudakadāyakāḥ
kretāraś caiva bhāṇḍānāṃ pratigrāhiṇa eva ca
samadaṇḍāḥ smṛtā hy ete ye ca pracchādayanti tān
avidvān yājako vā syāt pravaktā cānavasthitaḥ
tau ubhau coradaṇḍena vinīya sthāpayet pathi
dūtopacārayuktaś ced avelāsthānasaṃsthitiḥ
kaṇṭhakeśāṇcalagrāhaḥ karṇanāsākarādiṣu
ekasthānāsanāhārāḥ saṃgraho navadhā smṛtaḥ
strīṣu vṛttopabhogaḥ syāt prasahya puruṣo yadā
vadhe tatra pravarteta kāryātikramaṇaṃ hi tat
kāmārtā svairiṇī yā tu svayam eva prakāmayet
rājādeśena moktavyā vikhyāpya janasaṃnidhau
ārambhakṛtsahāyaś ca tathā mārgānudeśakaḥ
āśrayaḥ śastradātā ca bhaktadātā vikarmiṇām
yuddhopadeśakaś caiva tadvināśapradarśakaḥ
upekṣākāryayuktaś ca doṣavaktranumokakaḥ
aniṣeddhākṣamo yaḥ syāt sarve tatkāryakāriṇaḥ
yathāśaktyanurūpaṃ tu daṇḍam eṣāṃ prakalpayet
patyā cāpy aviyoginyā śuśrūṣyo 'gnir vinītayā
saubhāgyavadavaidhavyakāmyayā bhartṛbhaktayā
matiśuśrūṣayaiva strī sarvān kāmān samaśnute
divaḥ punar ihāyātā sukhānāṃ śevadhir bhavet
mṛte bhartari yā sādhvī brahmacarye vyavasthitā
sārundhatīsamācārā brahmaloke mahīyate
sakalaṃ dravyajātaṃ yad bhāgair gṛhṇanti tat samaiḥ
pitaro bhrātaraś caiva vibhāgo dharmya ucyate
paitāmahaṃ samānaṃ syāt pituḥ putrasya cobhayoḥ
svayaṃ copārjite pitrā na putraḥ svāmyam arhati
paitāmahaṃ ca pitryaṃ ca yac cānyat svayam arjitam
dāyādānāṃ vibhāge tu sarvam etad vibhajyate
dṛśyamānaṃ vibhajyeta gṛhaṃ kṣetraṃ catuṣpadam
gūḍhadravyābhiśaṅkāyāṃ pratyayas tatra kīrtitaḥ
gṛhopaskaravāhyāś ca dohyābharaṇakarmiṇaḥ
dṛśyamānā vibhajyante kośaṃ gūḍhe 'bravīd bhṛguḥ
jīvadvibhāge tu pitā naikaṃ putraṃ viśeṣayet
nirbhājayen na caivaikam akasmāt kāraṇaṃ vinā
samprāptavyavahārāṇāṃ vibhāgaś ca vidhīyate
puṃsāṃ ca ṣoḍaśe varṣe jāyate vyavahāritā
aprāptavyavahārāṇāṃ ca dhanaṃ vyayavivarjitam
nyaseyur bandhumitreṣu proṣitānāṃ tathaiva ca
proṣitasya tu yo bhāgo rakṣeyuḥ sarva eva tam
bālaputre mṛte rikthaṃ rakṣyaṃ tat tantubandhubhiḥ
paugaṇḍāḥ paratas taṃ tu vibhajeran yathāṃśataḥ
bhrātrā pitṛvyamātṛbhyāṃ kuṭumbārtham ṛṇaṃ kṛtam
vibhāgakāle deyaṃ tadrikthibhiḥ sarvam eva tu
tad ṛṇaṃ dhanine deyaṃ nānyathaiva pradāpayet
bhāvitaṃ cet pramāṇena virodhāt parato yadā
dharmārthaṃ prītidattaṃ ca yad ṛṇaṃ syān niyojitam
tad dṛśyamānaṃ vibhajen na dānaṃ paitṛkād dhanāt
pitryaṃ pitryarṇasaṃśuddham ātmīyaṃ cātmanā kṛtam
ṛṇam evaṃvidhaṃ śodhyaṃ vibhāge bandhubhiḥ saha
ṛṇaṃ prītipradānaṃ ca dattvā śeṣaṃ vibhājayet
dvyaṃśaharo 'rdhaharo vā putravittārjanāt pitā
mātāpi pitari prete putratulyāṃśabhāginī
yathā yathā vibhāgāptaṃ dhanaṃ yāgārthatām iyāt
tathā tathā vidhātavyaṃ vidvadbhir bhāgagauravam
loke rikthavibhāge 'pi na kaścit prabhutām iyāt
bhoga eva tu kartavyo na dānaṃ na ca vikrayaḥ
vibhaktā avibhaktā vā dāyādāḥ sthāvare samāḥ
eko hy anīśaḥ sarvatra dānādhamanavikraye
avibhakte 'nuje prete tatsutaṃ rikthabhāginam
kurvīta jīvanaṃ yena labdhaṃ naiva pitāmahāt
labhetāṃśaṃ sa pitryaṃ tu pitṛvyāt tasya vā sutāt
sa evāṃśas tu sarveṣāṃ bhrātṝṇāṃ nyāyato bhavet
labheta tat suto vāpi nivṛttiḥ parato bhavet
utpanne caurase putre caturthāṃśaharāḥ sutāḥ
savarṇā asavarṇās tu grāsācchādanabhājanāḥ
kanyakānāṃ tv adattānāṃ caturtho bhāga iṣyate
putrāṇāṃ tu trayo bhāgāḥ sāmyaṃ tv alpadhane smṛtam
kṣetrikasya matenāpi phalam utpādayet tu yaḥ
tasyeha bhāginau tau tu na phalaṃ hi vinaikataḥ
klībaṃ vihāya patitaṃ yā punar labhate patim
tasyāṃ paunarbhavo jāto vyaktam utpādakasya saḥ
na mūtraṃ phenilaṃ yasya viṣṭhā cāpsu nimajjati
meḍhraś conmādaśukrābhyāṃ hīnaḥ klībaḥ sa ucyate
akramoḍhāsutaś caiva sagotrādyas tu jāyate
pravrajyāvasitaś caiva na rikthaṃ teṣu cārhati
akramoḍhāsutas tv ṛkthī savarṇaś ca yadā pituḥ
asavarṇaprasūtaś ca kramoḍhāyāṃ ca yo bhavet
pratilomaprasūtā yā tasyāḥ putro na rikthabhāk
grāsācchādanam atyantaṃ deyaṃ tadbandhubhir matam
bandhūnām apy abhāve tu pitṛdravyaṃ tad āpnuyāt
apitryaṃ draviṇaṃ prāptaṃ dāpanīyā na bāndhavāḥ
svaśaktyapahṛtaṃ naṣṭaṃ svayam āptaṃ ca yad bhavet
etat sarvaṃ pitā putrair vibhāge naiva dāpyate
parabhaktopayogena vidyā prāptān yatas tu yā
tayā prāptaṃ dhanaṃ yat tu vidyāprāptaṃ tad ucyate
upanyaste tu yal labdhaṃ vidyayā paṇapūrvakam
vidyādhanaṃ tu tad vidyād vibhāge na vibhajyate
śiṣyād ārtvijyataḥ praśnāt saṃdigdhapraśnanirṇayāt
svajñānaśaṃsanād vādāl labdhaṃ prādhyayanāc ca yat
vidyādhanaṃ tu tat prāhur vibhāge na vibhajyate
śilpiṣv api hi dharmo 'yaṃ mūlyād yac cādhikaṃ bhavet
paraṃ nirasya yal labdhaṃ vidyāto dyūtapūrvakam
vidyādhanaṃ tu tad vidyān na vibhājyaṃ bṛhaspatiḥ
vidyāpratijñayā labdhaṃ śiṣyād āptaṃ ca yad bhavet
ṛtviṅnyāyena yal labdham etad vidyādhanaṃ bhṛguḥ
vidyābalakṛtaṃ caiva yājyataḥ śiṣyatas tathā
etad vidyādhanaṃ prāhuḥ sāmānyaṃ yad ato 'nyathā
kule vinītavidyānāṃ bhrātṝṇāṃ pitṛto 'pi vā
śauryaprāptaṃ tu yad vittaṃ vibhājyaṃ tad bṛhaspatiḥ
nāvidyānāṃ tu vaidyena deyaṃ vidyādhanāt kvacit
samavidyādhikānāṃ tu deyaṃ vaidyena tad dhanam
āruhya saṃśayaṃ yatra prasabhaṃ karma kurvate
tasmin karmaṇi tuṣṭena prasādaḥ svāminā kṛtaḥ
tatra labdhaṃ tu yat kiṃcit dhanaṃ śauryeṇa tad bhavet
śauryaprāptaṃ vidyayā ca strīdhanaṃ caiva yat smṛtam
etat sarvaṃ vibhāge tu vibhājyaṃ naiva rikthibhiḥ
dhvajāhṛtaṃ bhaved yat tu vibhājyaṃ naiva tat smṛtam
saṃgrāmād āhṛtaṃ yat tu vidrāvya dviṣatāṃ balam
svāmyarthe jīvitaṃ tyaktvā tad dhvajāhṛtam ucyate
yal labdhaṃ dānakāle tu svajātyā kanyayā saha
kanyāgataṃ tu tad vittaṃ śuddhaṃ vṛddhikaraṃ smṛtam
vaivāhikaṃ tu tad vidyād bhāryayā yat sahāgatam
dhanam evaṃvidhaṃ sarvaṃ vijñeyaṃ dharmasādhakam
vivāhakāle yat kiṃcid varāyoddiśya dīyate
kanyāyās tad dhanaṃ sarvam avibhājyaṃ ca bandhubhiḥ
dhanaṃ patraniviṣṭaṃ tu dharmārthaṃ ca nirūpitam
udakaṃ caiva dāsaś ca nibandho yaḥ kramāgataḥ
dhṛtaṃ vastram alaṃkāro nānurūpaṃ tu yad bhavet
yathā kālopayogyāni tathā yojyāni bandhubhiḥ
gopracāraś ca rakṣā ca vastraṃ yac cāṅgayojitam
prayojyaṃ na vibhajyeta dharmārthaṃ ca bṛhaspatiḥ
deśasya jāteḥ saṅghasya dharmo grāmasya yo bhṛguḥ
uditaḥ syāt sa tenaiva dāyabhāgaṃ prakalpayet
pracchāditaṃ yadi dhanaṃ punar āsādya tat samam
bhajeran bhrātṛbhiḥ sārdham abhāve hi pituḥ sutāḥ
anyonyāpahṛtaṃ dravyaṃ durvibhaktaṃ ca yad bhavet
paścāt prāptaṃ vibhajyeta samabhāgena tad bhṛguḥ
vibhaktenaiva yat prāptaṃ dhanaṃ tasyaiva tad bhavet
hṛtaṃ naṣṭaṃ ca yal labdhaṃ prāg uktaṃ ca punar bhajet
bandhunāpahṛtaṃ dravyaṃ balān naiva pradāpayet
bandhūnām avibhaktānāṃ bhogaṃ naiva pradāpayet
kṣetraṃ sādhāraṇaṃ tyaktvā yo 'nyadeśaṃ samāśritaḥ
tadvaṃśyasyāgatasyāṃśaḥ pradātavyo na saṃśayaḥ
tṛtīyaḥ pañcamo vāpi saptamaś cāpi yo bhavet
janmanām aparijñāne labhetāṃśaṃ kramāgatam
yaṃ paraṃparayā maulāḥ sāmantāḥ svāminaṃ viduḥ
tadanvayasyāgatasya dātavyā gotajair mahī
vibhaktāḥ pitṛvittāc ced akatra prativāsinaḥ
vibhajeyuḥ punar dvyaṃśaṃ sa labhetodayo yataḥ
vaseyur daśa varṣāṇi pṛthagdharmāḥ pṛthakkriyāḥ
bhrātaras te 'pi vijñeyā vibhaktāḥ paitṛkād dhanāt
adhyagnyadhyāvāhanikaṃ dattaṃ ca prītitaḥ striyaiḥ
bhrātṛmātṛpitṛprāptaṃ ṣaḍvidhaṃ strīdhanaṃ smṛtam
vivāhakāle yat strībhyo dīyate hy agnisaṃnidhau
tad adhyagnikṛtaṃ sadbhiḥ strīdhanaṃ parikīrtitam
yat punar labhate nārī nīyamānā pitur gṛhāt
adhyāvāhanikaṃ caiva strīdhanaṃ tad udāhṛtam
prītyā dattaṃ tu yat kiṃcit śvaśrvā vā śvaśureṇa vā
pādavandanikaṃ caiva prītidattaṃ tad ucyate
gṛhopaskaravāhyānāṃ dohyābharaṇakarmiṇām
mūlyaṃ labdhaṃ tu yat kiṃcicchulkaṃ tat parikīrtitam
vivāhāt parato yat tu labdhaṃ bhartṛkulāt striyā
anvādheyaṃ tad uktaṃ tu labdhaṃ bandhukulāt tathā
ūrdhvaṃ labdhaṃ tu yat kiṃcit saṃskārāt prītitaḥ striyā
bhartuḥ pitroḥ sakāśād vā anvādheyaṃ tu tad bhṛguḥ
ūḍhayā kanyayā vāpi bhartuḥ pitṛgṛhe 'pi vā
bhrātuḥ sakāśāt pitror vā labdhaṃ saudāyikaṃ smṛtam
pitṛmātṛpatibhrātṛjñātibhiḥ strīdhanaṃ striyai
yathāśaktyā dvisāhasrād dātavyaṃ sthāvarād ṛte
yat tu sopādhikaṃ dattaṃ yac ca yogavaśena vā
pitrā bhrātrātha vā patyā na tat strīdhanam iṣyate
prāptaṃ śilpais tu yad vittaṃ prītyā caiva yad anyataḥ
bhartuḥ svāmyaṃ tadā tatra śeṣaṃ tu strīdhanaṃ smṛtam
saudāyikaṃ dhanaṃ prāpya strīṇāṃ svātantryam iṣyate
yasmāt tadānṛśasyārthaṃ tair dattam upajīvanam
saudāyike sadā strīṇāṃ svātantryaṃ parikīrtitam
vikraye caiva dāne ca yatheṣṭaṃ sthāvareṣv api
bhartṛdāyaṃ mṛte patyau vinyaset strī yatheṣṭataḥ
vidyamāne tu saṃrakṣet kṣapayet tat kule 'nyathā
atha cet sa dvibhāryaḥ syān na ca tāṃ bhajate punaḥ
prītyā nisṛṣṭam api cet pratidāpyaḥ sa tadbalāt
grāsācchādanavāsānām ācchedo yatra yoṣitaḥ
tatra svam ādadīta strī vibhāgaṃ rikthināṃ tathā
likhitasyeti dharmo 'yaṃ prāpte bhartṛkule vaset
vyādhitā pretakāle tu gacched bandhujanaṃ tataḥ
na bhartā naiva ca suto na pitā bhrātaro na ca
ādāne vā visarge vā strīdhane prabhaviṣṇavaḥ
yadi hy ekataro 'py eṣāṃ strīdhanaṃ bhakṣayed balāt
savṛddhikaṃ pradāpyaḥ syād daṇḍaṃ caiva samāpnuyāt
tad eva yady anujñāpya bhakṣayet prītipūrvakam
mūlyam eva pradāpyaḥ syād yady asau dhanavān bhavet
vyādhitaṃ vyasanasthaṃ ca dhanikair vopapīḍitam
jñātvā nisṛṣṭaṃ yat prītyā dadyād ātmecchayā tu saḥ
jīvantyāḥ patiputrās tu devarāḥ pitṛbāndhavāḥ
anīśāḥ strīdhanasyoktā daṇḍyās tv apaharanti ye
bhartrā pratiśrutaṃ deyam ṛṇavat strīdhanaṃ sutaiḥ
tiṣṭhed bhartṛkule yā tu na sā pitṛkule vaset
bhaginyo bāndhavaiḥ sārdhaṃ vibhajeran sabhartṛkāḥ
strīdhanasyeti dharmo 'yaṃ vibhāgas tu prakalpitaḥ
duhitṝṇām abhāve tu rikthaṃ putreṣu tad bhavet
bandhudattaṃ tu bandhūnām abhāve bhrtṛgāmi tat
pitṛbhyāṃ caiva yad dattaṃ duhituḥ sthāvaraṃ dhanam
aprajāyām atātāyāṃ bhrātṛgāmi tu sarvadā
āsurādiṣu yal labdhaṃ strīdhanaṃ paitṛkaṃ striyā
abhāve tadapatyānāṃ mātāpitros tad iṣyate
aputrā śayanaṃ bhartuḥ pālayantī gurau sthitā
bhuñjīta ā maraṇāt kṣāntā dāyādā ūrdhvam āpnuyuḥ
svaryāte svāmini strī tu grāsācchādanabhāginī
avibhakte dhanāṃśe tu prāpnoty āmaraṇāntikam
bhoktum arhati kﾱptāṃśaṃ guruśuśrūṣaṇe ratā
na kuryād yadi śuśrūṣāṃ cailapiṇḍe niyojayet
mṛte bhartari bhartṛaṃśaṃ labheta kulapālikā
yāvajjīvaṃ na hi svāmyaṃ dānādhamanavikraye
vratopavāsaniratā brahmacarye vyavasthitā
damadānaratā nityam aputrāpi divaṃ vrajet
patnī bhartur dhanaharī yā syād avyabhicāriṇī
tadabhāve tu duhitā yady anūḍhā bhavet tadā
aputrasyātha kulajā patnī duhitaro 'pi vā
tadabhāve pitā mātā bhrātā putrāś ca kīrtitāḥ
vibhakte saṃsthite dravyaṃ putrābhāve pitā haret
bhrātā vā jananī vātha mātā vā tat pituḥ kramāt
apacārakriyyayuktā nirlajjā vārthanāśikā
vyabhicāraratā yā ca strī dhanaṃ sā na cārhati
nārī khalv ananujñātā pitrā bhartrā sutena vā
viphalaṃ tad bhavet tasyā yat karoty aurdhvadehikam
adāyikaṃ rājagāmi yoṣidbhṛtyordhvadehikam
apāsya śrotriyadravyaṃ śrotriyebhyas tad arpayet
saṃsṛṣṭānāṃ tu saṃsṛṣṭāḥ pṛthaksthānāṃ pṛthaksthitāḥ
abhāve 'rthaharā jñeyā nirbījānyonyabhāginaḥ
dyūtaṃ naiva tu seveta krodhalobhavivardhakam
asādhujananaṃ krūraṃ narāṇāṃ dravyanāśanam
dhruvaṃ dyūtāt kalir yasmād viṣaṃ sarpamukhād iva
tasmād rājā nivarteta viṣaye vyasanaṃ hi tat
varteta cet prakāśaṃ tu dvārāvasthitatoraṇam
asaṃmohārtham āryāṇāṃ kārayet tat karapadam
sabhikaḥ kārayed dyūtaṃ deyaṃ dadyāt svayaṃ nṛpe
daśakaṃ tu śate vṛddhiṃ gṛhṇīyāc ca parājayāt
jetur dadyāt svakaṃ dravyaṃ jitād grāhyaṃ tripakṣakam
sadyo vā sabhikenaiva kitāvāt tu na saṃśayaḥ
ekarūpā dvirūpā vā dyūte yasyākṣadevinaḥ
dṛśyate ca jayas tasya yasmin rakṣā vyavasthitā
athavā kitavo rājñe dattvā bhāgaṃ yathoditam
prakāśaṃ devanaṃ kuryād evaṃ doṣo na vidyate
prasahya dāpayed deyaṃ tasmin sthāne na cānyathā
jitaṃ vai sabhikas tatra sabhikapratyayā kriyā
anabhijño jito mocyo 'mocyo 'bhijño jito rahaḥ
sarvasve vijite 'bhijñe na sarvasvaṃ pradāpayet
vigrahe 'tha jaye lābhe karaṇe kūṭadevinām
pramāṇaṃ sabhikas tatra śuciś ca sabhiko yadi
mlecchaśvapākadhūrtānāṃ kitavānāṃ tapasvinām
tatkṛtācāram etṝṇāṃ niścayo na tu rājani
pūrvoktād uktaśeṣaṃ syād adhikāracyutaṃ ca yat
āhṛtya paratantrārhtanibaddham asamañjasam
dṛṣṭāntatvena śāstrānte punar uktakriyāsthitam
anena vidhinā yac ca vākyaṃ tat syāt prakīrṇakam
rājadharmān svadharmāṃś ca saṃdigdhānāṃ ca bhāṣaṇam
pūrvoktād uktaśeṣaṃ ca sarvaṃ tat syāt prakīrṇakam
sadbhāgakaraśulkaṃ ca garte deyaṃ tathaiva ca
saṃgrāmacaurabhedī ca paradārābhimardanam
gobrāhmaṇajighāṃsā ca śasyavyāghātakṛt tathā
etān daśāparādhāṃs tu nṛpatiḥ svayam anviṣet
niṣkṛtīnām akaraṇam ājñāsedhavyatikramaḥ
varṇāśramavilopaś ca prarṇasaṅkaralopanam
nidhir niṣphalavittaṃ ca daridrasya dhanāgamaḥ
etāṃś cāraiḥ suviditān svayaṃ rājā nivārayet
anāmnā tāni kāryāṇi kriyāvādāṃś ca vādinām
prakṛtīnāṃ prakopaś ca saṅketaś ca parasparam
aśāstravihitaṃ yac ca prajāyāṃ sampravartate
upāyaiḥ sāmabhedād yair etāni śamaye nṛpaḥ
mitrādiṣu prayuñjīta vāgdaṇḍaṃ dhik tapasvini
yathoktaṃ tasya tat kuryād anuktaṃ sādhu kalpitam
pramāṇena tu kūṭena mudrayā vāpi kūṭayā
kāryaṃ tu sādhayed yo vai sa dāpyo damam uttamam
rājakrīḍāsu ye saktā rājavṛttyupajīvinaḥ
apriyasya ca yo vaktā vadhaṃ teṣāṃ pravartayet
pratirūpasya kartāraḥ prekṣakāḥ prakarāś ca ye
rājārthamoṣakāś caiva prāpnuyur vividhaṃ vadham
pravrajyāvasitaṃ śūdraṃ japahomaparaṃ tathā
vadhena śāsayet pāpaṃ daṇḍyo vā dviguṇaṃ damam
sacihnam api pāpaṃ tu pṛcchet pāpasya kāraṇam
tadā daṇḍaṃ prakalpeta doṣam āropya yatnataḥ
sadvṛttānām tu sarveṣām aparādho yadā bhavet
avaśenaiva daivāt tu tatra daṇḍaṃ na kalpayet
samyagdaṇḍapraṇetāro nṛpāḥ pūjyāḥ surair api
ārambhe pradhamaṃ dadyāt pravṛttau madhyamaḥ smṛtaḥ
yasya yo vihito daṇḍaḥ paryāptasya sa vai bhavet
rājāno mantriṇaś caiva viśeṣād evam āpnuyuḥ
aśāsanāt tu pāpānāṃ natānāṃ daṇḍadhāraṇāt
paratantrāś ca ye kecid dāsatvaṃ ye ca saṃsthitāḥ
anāthās te tu nirdiṣṭās teṣāṃ daṇḍas tu tāḍanam
tāḍanaṃ bandhanaṃ caiva tathaiva ca viḍambanam
eṣa daṇḍo hi dāsasya nārthadaṇḍo vidhīyate
suvarṇaśatam ekaṃ tu vadhārho daṇḍam arhati
aṅgacchede tadardhaṃ tu vivāse pañcaviṃśatim
kulīnāryaviśiṣṭeṣu nikṛṣṭeṣv anusārataḥ
sarvasvaṃ vā nigṛhyaitān purāt śīghraṃ pravāsayet
nirdhanā bandhane sthāpyā vadhaṃ naiva pravartayet
sarveṣāṃ pāpayuktānāṃ viśeṣārthaś ca śāstrataḥ
vadhāṅgacchedārhavipro niḥsaṅge bandhane viśet
tadakarmaviyuto 'sau vṛttas tasya damo hi saḥ
kūṭasākṣy api nirvāsyo vikhyāpyo 'satpratigrahī
aṅgacchedī viyojyaḥ syāt svadharme bandhanena tu
etaiḥ samāparādhānāṃ tatrāpy evaṃ prakalpayet
bālavṛddhāturastrīṇāṃ na daṇḍas tāḍanaṃ damaḥ
strīdhanaṃ dāpayed daṇḍaṃ dhārmikaḥ pṛthivīpatiḥ
nirdhanā prāptadoṣā strī tāḍanaṃ daṇḍam arhati
anyāyopārjitaṃ nyastaṃ kośe kośaṃ niveśayet
kāryārthe kāryanāśaḥ syād buddhimān nopapātayet
dattvā dhanaṃ tad viprebhyaḥ sarvaṃ daṇḍasamutthitam
putre rājyaṃ samāsajya kurvīta prāyaṇaṃ vane
evaṃ caret sadā yukto rājā dharmeṣu pārthivaḥ
hiteṣu caiva lokasya sarvān bhṛtyān niyojayet
