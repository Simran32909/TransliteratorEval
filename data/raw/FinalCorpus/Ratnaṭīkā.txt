pañcapañcasaṃkhyāvacchinnāḥ samudāyāḥ pañcakā lābhādayas teṣāṃ nyūnādhikavyavacchedena aṣṭa iti saṃkhyām āha
tuśabdaḥ saṃkṣepavistāraparijñānayoḥ tulyaphalatvam avadhārayati śiṣyajijñāsānurodhena bhāṣyārambho 'py arthavān iti
vijñeyā viśeṣeṇa jñātavyāḥ punaḥ punar abhyāsena dṛḍhīkartavyā yena sarvadā śāstrārthe cittasthe kṛte sati granthavismaraṇe 'pi brahmodyadoṣo na bhavet
anuṣṭhānāśaktasyānyathā hi surāpānasamaṃ pātakaṃ syād iti
gaṇaśabdaḥ samuccayavācī
caśabdaḥ samuccayena kevalam aṣṭa pañcakā vijñeyā gaṇaś caikas trikātmako vijñeya iti
eka ity anantaroktāṣṭasaṃkhyāśaṅkānirākaraṇārtham
trisaṃkhyāvacchinnaḥ samudāyaḥ trikaḥ
sa eva ātmā svabhāvo yasya bhaikṣādivṛttigaṇasya sa tathoktaḥ vṛttyantaraniṣedhārtham
evam ete nava gaṇā jñeyatvonoddiṣṭāḥ
yas tān samyag avadhārayati so 'vaśyaṃ duḥkhāntaṃ yāsyaty anyeṣāṃ cānugrahakaraṇasamartho bhavatīti
kutaḥ punar etan niścīyata iti
niścīyate yasmāt sarvair eva paramayogibhiḥ vettā navagaṇasyāsya saṃskartā gurur ucyate
vida jñāne
tasya vediteti prāpte chandobhaṅgaparihārārthaṃ chāndasaḥ prayogo vettā iti kṛtaḥ
athavā vicāraṇe tasya vetteti bhavati
vettā vicārayitā
navagaṇānām iti bahuvacane prāpte chandobhaṅgaparihārārthaṃ tatparijñānasya bhinnaphalatvajñāpanārthaṃ vā navagaṇasya ity uktam
nandimahākālādiṣv api gaṇaśabdo dṛṣṭaḥ tadāśaṅkānirākaraṇārtham asyety uktam
asya anantaroddiṣṭasya lābhādikasyety arthaḥ
suparīkṣitaṃ brāhmaṇaṃ dīkṣāviśeṣeṇa pañcārthajñānaviśeṣeṇa ca śiṣyaṃ saṃskurvan saṃskartā ity ucyate
sa ca tajjñair mukhyata eva gurur ucyate
gurur ācāryaḥ śraddhāvatām āśramiṇāṃ darśanasambhāṣaṇādibhir api pāpaghnaḥ puṇyātiśayakārī cety arthaḥ
athavā anyathā kārikāsambandhaḥ pradarśyate
dvividhaḥ khalv atra brāhmaṇo 'pavargagantā śrūyate sādhaka ācāryaś ceti
tatreha darśane yaḥ sādhakaḥ sann apavargaṃ gantum icchati
śāstraṃ śrutvācāryopadeśamātrād vā vidhyādisvarūpaṃ jñātvā vidhiyogānuṣṭhānam atyantābhiyogena kartavyam
yas tv ācāryaḥ sann apavargam gantum icchati tena kiṃ kartavyam iti āha
pañcakās tv aṣṭa vijñeyā gaṇaś caikas trikātmakaḥ iti
tuśabdaḥ samastasūtrasūtrāvayavānām upodghātādiniścayadvāreṇa navagaṇā vijñeyās tān vijñāya śiṣyāṇāṃ saṃśayād yajñānaṃ nirvartayatā saṃskāraḥ kartavya ity evaṃbhūtaṃ viśeṣaṃ sūcayati
śeṣas tv avayavārthaḥ pūrvavat
kathaṃ punar etat gamyate
duḥkhanimittam ācāryatvam ātmana icchatā navagaṇā viśeṣato jñātavyā iti gamyate
yasmāt
evaṃ cānuṣṭhānābhiniveśāsamartho 'pi yadi śraddhānvito bhūtveṣad api samayamātraṃ pālayan jñānābhyāsaṃ na muñcati tadāpavargagantā bhavaty ācārya iti cocyate
yas tv āgamārthajñānamātreṇa tuṣṭaḥ san śraddhādivirahitaḥ śraddhādimātrayukto vā lābhādijñānavikalaḥ sa khalv ācāryābhāsa eva nāpavargaganteti
gaṇasvarūpaṃ tarhi vācyam
ke 'ṣṭa pañcakāḥ kaś ca trikātmako gaṇaḥ ity ata āha
prātipadāvasthā khalu vyaktāvasthety uktā
kasmāt
pāśupatye 'yam iti vyaktinimittatvāt bhasmasnānaśayanānusnānādibhir liṅgadhārīty upadeśād iti
dvitīyāvasthā tu jātyādivyakter ahetutvād avyaktāvasthety uktā
kasmāt
avyaktaliṅgopadeśād vidyādigopanopadeśāc ceti
tṛtīyāvasthā punar indriyajayārthatvena jayāvasthety ucyate
devanityasvārthatve 'py asyā indriyajayārthataiva prādhānyenoktā sūtrāṇāṃ sambandhakathanadvāreṇācāryabhāṣyakṛteti
chedāvasānārthāvasthā chedāvasthety uktā
sarvasya sādhakavyāpārasyātyantoparamo niṣṭhā
tadupalakṣitāvasthā niṣṭhāvasthety ucyate
vyaktādiviśeṣaṇābhidhānādyūhādiśaktimatāṃ viśeṣapratipattir bhaviṣyatīty abhiprāyavatātrāvasthāgrahaṇaṃ na kṛtam iti
caśabdo nyūnādhikavyavacchedasūcakaḥ
pretonmattamūḍhāvasthāntarasadbhāvād adhikavyavacchedānupapattir iti cen na gopananiyamenāvyaktāvasthāyām evāntarbhāvāt
jayacchedāvasthayor apy avyaktāvasthātvaprasaṅga iti cen nānayor gopananiyamānabhyupagamān niṣṭhāvasthām anabhyupagamya siddhāvasthāṃ pañcamīm āhuḥ
kecit tanmatam avadhāraṇenaiva nirācaṣṭe
niṣṭhā caiveha pañcamī iti
ihety asmin pañcārthadarśane niṣṭhāvasthaiva pañcamī sūtraprāmāṇyāt pratīyate na siddhāvasthā
tatra kṣapaṇīyaprāpaṇīyābhāvāt sādhakāvasthāś ceha nirūpyante na tato 'nyasyeti
atrāha
anadhikāriṇo 'vasthāprāptir ayuktā
tatra tathā dvitīyādyavasthāprāptau jñānākaluṣatvādayo 'dhikāritvāpādakāḥ tathā prathamāvasthāprāptau ko hetur ity ucyate
atrāpi kāraṇaviśeṣotpāditā dīkṣā hetuḥ
yatas tatkāraṇapratipādanārtham idam āha
atra vidyākalāpaśusaṃjñitaṃ vividhaṃ kāryaṃ dravyam ity ucyate
tatra vidyā tāvac chiṣyagatā dīkṣāṅgaṃ yayā śiṣyo dīkṣādhikṛto bhavati
yayā tv ācāryaḥ sampūrṇāṃ dīkṣāṃ nirvartayati sācāryagatā vidyā
kalā darbhādyā dīkṣāṅgam
uktaṃ hi darbhāḥ punar bhasma candanaṃ sūtram eva ca
puṣpāṇi ca punar dhūpam eṣa kramaḥ smṛtaḥ
paśuḥ saṃskartavyo brāhmaṇaḥ
itthaṃ vyākhyānakaraṇād upakaraṇāder api saṃgraha ity ato na saṃskārakārikāvirodhaḥ
kālaḥ pūrvāhṇaḥ
kāraṇamūrtiśiṣyayoḥ saṃskārakarma kriyety ucyate
tatkramaś ca saṃskārakārikāyāṃ draṣṭavyaḥ
mūrtiśabdena yad upahārasūtre mahādevejyāsthānam ūrdhvaliṅgādilakṣaṇaṃ vyākhyātaṃ tatsamīpadakṣiṇabhūpradeśaḥ kuṭyādyavyavahito 'trābhipretaḥ
gurur ācāryaḥ sa dvividhaḥ parāparabhedāt
tatrāparaḥ pañcārthajñānamaryādānvitaḥ
tathā coktam
śāstrānuge pracāre yo 'bhiniviṣṭaḥ prakṛṣṭadhīḥ kuśalaḥ
sa bhavati mataḥ kila satām ācāryo jñānahetuś ca
tathā
ācāre sthāpayan śiṣyān yasmād ācarati svayam
ācinoti ca śāstrārthān ācāryas tena kīrtyate
tasyādhiṣṭhātā bhagavān maheśvaraḥ paro gurus tathā caivaṃ varṇite nimittam apy atra nānuktaṃ bhavati
caśabdo nyūnādhikavyavacchedasūcakaḥ
evaśabdo guroḥ prādhānyam avadhārayati
iha iti svasiddhāntanirdeśaḥ
pañcama ity upasaṃhāraḥ
athavā eva iha padayoḥ pāṭhaviparyayaṃ kṛtvānyathārthaḥ pradarśyate
ihaiva pāśupatadarśane evaṃviśiṣṭāni dīkṣānimittāni nānyatra
tataś ca niṣpādyā dīkṣāpy atraiva viśiṣṭāsti nānyatrety uktaṃ bhavati
atha kiṃ kāraṇaviśeṣair eveyaṃ dīkṣā viśiṣyate na kiṃ tarhi phalaviśeṣair api
yasmāt tadartham idam āha
tatra pañcapadārthaviṣayaṃ samāsavistaravibhāgaviśeṣopasaṃhāranigamanatas tattvajñānaṃ prathamo vidyālābho jñānam iti cocyate
teṣāṃ samāsādīnāṃ svarūpaṃ yady api śrīmatācāryeṇa bhāṣyāvasāne prakaṭitaṃ tathāpi leśatas tadbhāṣyavivaraṇārtham asmābhir apy ucyate
tatra padārthānām uddeśaḥ samāsaḥ
so 'tha śabdādibhir duḥkhāntādīnām abhihitaḥ
uddiṣṭānāṃ pramāṇataḥ prapañcābhidhānaṃ vistaraḥ
patiḥ saṃnādya ity evamādi
tatsādhanatvena pramāṇāny api vistaraśabdenoktāni
dharmadharmiṇāṃ yathāsambhavaṃ lakṣaṇato 'nyatvābhidhānaṃ vibhāgaḥ
sarvatrāpy abhidhīyata ity abhidhānam
karmavyutpattir draṣṭavyā
tatra duḥkhāntasya vibhāgas tāvad ucyate
sarvaduḥkhāpoho duḥkhāntaḥ
sa dvividho 'nātmakaḥ sātmakaś ceti
tatrānātmakaḥ sarvaduḥkhānām atyantocchedaḥ sātmakas tu maheśvaraiśvaryalakṣaṇā siddhiḥ
sā dvirūpā jñānaśaktiḥ kriyāśaktiś ceti
tatra jñānam eva śaktir jñānaśaktiḥ
sā khalv ekāpi satī samastavyastaviṣayabhedāt pañcadhoktā darśanaśravaṇetyādinā brahmāder ivopacaritasarvajñatvapratiṣedhārtham
kriyāhetuḥ śaktiḥ kriyāśaktiḥ sā trividhā manojavitvādibhedā
tatra niratiśayaṃ śīghrakāritvaṃ manojavitvaṃ karmādinirapekṣasyecchayaivānantararūpakartṛtvādhiṣṭhātṛtvaṃ kāmarūpitvaṃ saṃbhṛtakāyendriyasyāpi niratiśayaiśvaryasambandhitvaṃ vikaraṇadharmitvaṃ ceti
yadā ceyaṃ dvirūpā siddhiḥ prāpyate tadā daśa siddhilakṣaṇāny avaśyatvādīni patitvāntāni bhavanti
tatra niratiśayamaparādhīnatvam avaśyatvam
atha kim idam avaśyatvaṃ nāmeti
vaśyatvamalanivṛttāvaśyatvākhyaḥ puruṣe 'vasthito dharmo 'bhivyajyate paṭe śuklatāvad ity eke
tac cāyuktam aiśvaryābhivyakteḥ pratiṣiddhatvād anātmakasya ca dharmasyābhivyaktyanupapatter anyathānātmakatvavirodhaḥ syād yadā guṇair yukta ityādi bhāṣyavirodhāc ca nāvasthitābhivyaktiḥ kiṃ tv aiśvaryasambandha eva parādhīnatvanivartakatvād avaśyatvam ucyate
athavā yadā guṇair yuktas tadā sa evātathābhūtapūrvas tathā bhavati sarpaśikyādivat tasya bhāvas tatsvarūpam avaśyatvaṃ bhedanocyate vyavahārārtham ity evam anāveśyatvādiṣv api vicāro draṣṭavyaḥ
satkāryavicāre cāyaṃ vistārito mayā teneha na pratanyate
sattvāntarānabhibhāvyajñānasambandhitvam anāveśyatvaṃ sattvāntarādhīnajīvitarahitatvam avadhyatvam samastabhayātikrāntatvam abhayatvam aiśvaryeṇa nityasambandhitvam akṣayatvaṃ kāyendriyavaikalyaphalenātyantāsambandhitvam ajaratvaṃ prāṇādiviyogajaduḥkhāsaṃsparśitvam amaratvaṃ sarvatrābhipretārtheṣu pravartamānasya maheśvareṇāpy apratibandhadharmitvam apratīghātaḥ sarvapaśubhyo 'bhyadhikatvam aiśvaryātiśayān mahattvaṃ sarvapaśvādikāryasvāmitvaṃ patitvam iti
yad asvatantraṃ tat sarvakāryaṃ tasya vibhāga ucyate vidyā kalā paśuś ceti
tatra paśuguṇo vidyā svaśāstradṛṣṭyoktā
vaiśeṣikadṛṣṭyā dravyavat
sā dvidhā bodhābodhasvabhāvabhedāt
tatrābodhasvabhāvā dharmādilakṣaṇā vidyāntarbhāvakaraṇād avidyātmakasya vidyāntarbhāve kalāder apy antarbhāvaḥ syād iti
bodhasvabhāvā tu viṣayabhedāc caturdhā pañcadhā coktā
svarūpatas tu dvidhā vivekavṛttiḥ sāmānyavṛttiś ceti
tatra vivekavṛttiḥ prāyeṇopadeśavyaṅgyā na ca tatra samākhyāntaram asti
vidyaiva hi viśeṣasamākhyā sāmānyavṛttis tu pramāṇamātravyaṅgyā cittam ity uktā
anayor bhedaṣ ṭīkāntare mayā darśita neha pradarśyate
cetanānāśritatve sati niścetanā kalā
sāpi dvividhā kāryākhyā karaṇākhyā ceti
tatra kāryākhyā daśavidhā pṛthivyaptejovāvyākāśagandharasarūpasparśaśabdalakṣaṇā karaṇākhyā tu trayodaśavidhā pañca karmendriyāṇi pañca buddhīndriyāṇy antaḥkaraṇatrayaṃ ceti
paśutvasambandhī paśuḥ
so 'pi dvividhaḥ sāñjano nirañjanaś ceti
tatra sāñjanaḥ śarīrendriyasambandhī caturdaśavidhaḥ
uktaṃ hi daivam aṣṭavidhaṃ jñeyaṃ tairyagyonaṃ ca pañcadhā
parvam ekaṃ tu mānuṣyam etat saṃsāramaṇḍalam
iti nirañjanas tu trividhaḥ saṃhṛtaḥ kaivalyagato niṣṭhāyogayuktaś ceti
samastasṛṣṭisaṃhārānugrahakāri kāraṇaṃ tasyaikasyāpi guṇadharmabhedād vibhāga ukto 'nyatpatitvam ityādinā
niratiśayadṛkkriyāśaktiḥ patitvaṃ tenaiśvaryeṇa nityasambandhitvaṃ sattvam anāgantukaiśvaryatvam ādyatvaṃ samastajanmarahitatvam ajātatvaṃ mahāsṛṣṭisaṃhārakartṛtvaṃ bhavodbhavatvaṃ paramotkṛṣṭaṃ guṇadharmanimittanāmābhidheyatvaṃ vāmatvaṃ duḥkhāntanimittadharmotpādakanāmābhidheyatvaṃ vā svecchayaivāśeṣakāryotpattyādikāraṇasvabhāvaḥ krīḍā taddharmitvaṃ devatvaṃ siddhasādhakapaśubhyaḥ paratvaṃ jyeṣṭhatvaṃ sargādāv api rutabhayasaṃyojakatvaṃ rudratvam karmādinirapekṣasya svecchayaivāśeṣakāryakartṛtvaṃ kāmitvaṃ śamasukhanirvāṇakaratvaṃ śaṃkaratvam antarasṛṣṭyām api saṃhārakartṛtvaṃ kālatvaṃ kāryakāraṇākhyānāṃ kalānāṃ sthānaśarīrādibhāvena saṃyojakatvaṃ kalavikaraṇatvaṃ dharmādibalānāṃ yatheṣṭaṃ vṛttilābhalopākṣepakartṛtvaṃ balapramathanatvaṃ sarvadevamānuṣatiraścāṃ ratirañjanādhivāsanākartṛtvaṃ sarvabhūtadamanatvaṃ sakalaniṣkalāvasthāyās tulyaśaktitvaṃ manomanastvaṃ sukhakarānantaśarīrādhiṣṭātṛtvam aghoratvaṃ duḥkhakarānantaśarīrādhiṣṭātṛtvaṃ ghorataratvaṃ sarvavidyādikāryāṇāṃ vyāptādhiṣṭhātṛtvaṃ pūraṇaṃ yathepsitānantaśarīrādikaraṇaśaktiḥ pauruṣyam
tad ubhayaṃ bhagavataḥ puruṣatvam ucyate
sarvapaśvādibhyo 'bhyadhikotkṛṣṭavyatiriktatvaṃ mahattvaṃ devatvaṃ pūrvoktam
duḥkhāntanimittaṃ dhyānaikaviṣayatvam oṃkāratvam
ṛṣitvaṃ kriyāśaktir jñānaśaktis tu vipratvam
anayor āśrayavyāpitvānantaviṣayatvaniratiśayatvajñāpanārthaṃ tadāśrayo bhagavān mahān ity uktaḥ
sarvadā sarvatrāvicalitasvabhāvena vartamāno bhagavān eṣa ity ucyate
guṇadharmadvāreṇa vācaḥ pravartante yasmād atas tadvyatiriktas tadaviśeṣitaś ca bhagavān viśuddha ity ucyate
nityānāgantukaiśvaryayukte paramakāraṇe
yatra vāco nivartante vāgviśuddhaḥ sa kīrtitaḥ
kṣaṇaikam api yas tatra prāpnoty ekāgratāṃ yatiḥ
sa dagdhvā sarvakarmāṇi śivasāyujyam āpnuyāt
sarvaiśvaryapradātṛtvaṃ maheśvaratvaṃ samastakāryaviṣayaṃ prabhutvam īśatvaṃ sarvavidyāviṣayaṃ prabhutvam īśānatvaṃ sarvabhūtaviṣayaṃ prabhutvam īśvaratvam
prakramāpekṣaḥ khalv evam īśādiśabdānām arthaḥ pradarśito 'nyathā punar ekārthatvam eveti
brahmagrahaṇasyodāharaṇārthatvād aśeṣapativiṣayaprabhutvam adhipatitvaṃ bṛṃhaṇabṛhattvaṃ brahmatvaṃ paripūrṇaparitṛptatvaṃ śivatvam iti
evaṃ suniścitāḥ khalv ime guṇadharmāḥ parameśvarasyopahārakāle gāyatā bhāvayitavyāḥ satataṃ vā japaṃ ca kurvatā vibhaktyupasarganipātakriyāpadānām arthaiḥ saha cintanīyās tato 'cireṇaiva kālena śuddhivṛddhī bhavataḥ
te ca svātmasaṃvedye iti
dharmārthaḥ sādhakavyāpāro vidhiḥ
sa dvividhaḥ pradhānabhūto guṇabhūtaś ceti
tatrāvyavadhānena dharmahetur yo vidhiḥ sa pradhānabhūtaś caryeti vakṣyate
yas tu caryānugrāhakaḥ sa guṇabhūto 'nusnānādiḥ
tatra bhuktocchiṣṭādinimittāyogyatāpratyayanivṛttyarthaṃ liṅgābhivyaktyarthaṃ ca yat snānaṃ yat kaluṣanivṛttyarthaṃ tad upasparśanam
etad ubhayam apy ajapataiveśvaraniyogam anusaṃdhāya saṃsāradoṣaṃ bhāvayatā gurulaghubhāvaṃ ca paryālocya bhasmanaiva kartavyam
nirmālyadhāraṇam api liṅgābhivyaktibhaktivṛddhidvāreṇa caryānugrāhakam
vicārya kāraṇanirmālyaṃ niṣparigrahaṃ paraṃ kṛtaṃ gṛhītvā saṃyatātmanā kāraṇaṃ praṇamyānujñāṃ prārthayet tataḥ prasannamukhaṃ bhagavantaṃ svanirmālyaṃ nirmalīkaraṇāya prayacchantaṃ dhyātvā mahāprasāda ity abhisaṃdhāya bhaktyaiva śirasi dhārayet
tathāyatanavāsitvam api caryānugrāhakam
tathā coktam
dharmakṣetraṃ paraṃ hy etac chivāyatanaṃ bhuvi
vidhibījasya sā bhūmis tatra vaptam mahāphalam
liṅgāddhastaśataṃ sāgraṃ śivakṣetraṃ samantataḥ
jantūnāṃ tatra pañcatvaṃ śivasāyujyakāraṇam
grāme vā yadi vetyādi
upasparśanenākṣapitakaluṣakṣāpaṇārthaṃ prāṇāyāmaḥ
koṣṭhasya vāyor gatinirodhaḥ prāṇāyāmaḥ
tatropaspṛśya kāraṇatīrthakaragurūn anupraṇamya prāṅmukha udaṅmukho vā padmakasvastikādīnām anyatamaṃ yathāsukham āsanaṃ baddhvā kṛtam unnataṃ ca kṛtvā śanaiḥ saṃyatāntaḥkaraṇena recakādīn kuryāt
kaluṣābhāve 'pi cittasyātinirmalatvāpādanārtham abhyāsārthaṃ nityaṃ kuryāt
uktaṃ hi
prāṇāyāmair dahed doṣān dhāraṇābhiś ca kilbiṣam
pratyāhāreṇa viṣayān dhyānenānīśvarān guṇān
prāṇāyāmena yuktasya viprasya niyatātmanaḥ
sarve doṣāḥ praṇaśyanti sattvasthaś caiva jāyate
jalabindukuśāgreṇa māse māse ca yaḥ pibet
saṃvatsaraśataṃ sāgraṃ prāṇāyāmaikatatsamam
prāṇāyāmaviśuddhātmā yasmāt paśyati tatparam
tasmāt kiṃcit paraṃ nāsti prāṇāyāmād iti śrutiḥ
tadakṣapitakaluṣakṣapaṇārthaṃ japaḥ kartavyaḥ
tṛtīyacaturthayor anyatarasmin brahmaṇi prayatnaniruddhaṃ cittaṃ sampūrṇākṣarānubodhena tadarthānubodhena vā punaḥ punaḥ saṃcārayed iti
evaṃ ca prāyaścittāntaram utsūtratvān na kartavyam iti
nanu ca trikasya kaluṣanivṛttyartham evābhidhānaṃ vyabhicārāntareṣu punaḥ kiṃ prāyaścittam
na caitad vācyaṃ yater apramattasya sarvadaiva saṃyatatvād asambhavī vyabhicāra iti kāmādivyabhicāreṇa samānatvāt trikasyāpy anārambhaprasaṅgo vā
kiṃ cādharmasāmarthyād viduṣo 'pi vyabhicārasambhavāt
uktaṃ ca hriyate budhyamāno 'pi ityādi
hiṃsāyāś cāvaśyaṃbhāvitvāt
uktaṃ hi
ahṇā rātryā ca yāñ jantūn nihanty ajñānato yatiḥ
teṣāṃ snātvā viśuddhyarthaṃ prāṇāyāmān ṣaḍ ācaret
pratidinam ity arthaḥ
atraike sarvavyabhicāreṣu trikam eva kartavyam iti manyante
vayaṃ tu paśyāmaḥ kaluṣanivṛttyartham eva trikaṃ kartavyam
bhāṣyasyāpi tathaiva śrutatvān nādṛṣṭārtham adṛṣṭaśuddheś cāniścayāt trikānuparamaprasaṅgaḥ syāt tasmāt kaluṣanivṛttau pūrvakṛtādharmakṣapaṇavad vyabhicārakṛtādharmakṣapaṇārtham api vidhyācaraṇam eva kartavyam
tathā ca sūtraṃ bhūyas tapaś caret iti
manur apy āha
yat kiṃcid enaḥ kurvanti vāṅmanomūrtibhir janāḥ
tat sarvaṃ nirṇudanty āśu tapasaiva tapodhanāḥ
mahāpātakinaś caiva śeṣāś cākāryakāriṇaḥ
tapasaiva sutaptena mucyante kilbiṣāt tataḥ
tathā śrīmadbhāṣyakṛtāpi jñāpakam uktam
tapobhir āryā nirṇudanti pāpaṃ dhyānopayogāt kṣapayanti puṇyam
te nirmalās tattvavido viśuddhā gacchanti mokṣaṃ hy ubhayor abhāvāt
na cāyaṃ niyamaḥ puṇyakṣaya eva dhyānāt kiṃtu pāpakṣayo 'pi
yataḥ tatraiva jñāpakāntaram uktam
sarvaṃ dahati dhyānena puṇyapāpakriyāśrayam
puṇyapāpaphale dagdhe svāmī tasya na vidyate
iti
evaṃ tarhy anarthakaṃ vidhyanuṣṭhānam iti cen nānena vidhinā rudrasamīpaṃ gatveti pravacanād vidhyanuṣṭhānavikalasya yogānuṣṭhānasāmarthyābhāvāt
tathā cānyatrāpy uktam
dharmaḥ prayatnataḥ kāryo yoginā tu viśeṣataḥ
nāsti dharmād ṛte yoga iti yogavido viduḥ iti
tasmād upasparśanādibhiḥ prasannaṃ cittaṃ kṛtvā sarvasyādharmasya kṣapaṇārthaṃ vidhiyogānuṣṭhānam evātyantādyabhiyogena kartavyaṃ na prāyaścittāntaram iti
tathā daśāhiṃsādayo yamāś caryānugrāhakā yadā tadā vidhyantarbhūtā yadā tu yogakriyānugrāhakās tadā yogāntarbhūtā iti
tatra vākkāyamanobhiḥ paraduḥkhānutpādanam ahiṃsā indriyasaṃyamo brahmacaryaṃ dharmasādhanānaṅgavacanapratiṣedhaḥ satyaṃ varṇāśramibhiḥ saha dṛṣṭārthasaṃgatipratiṣedho 'saṃvyavahāraḥ dharmasādhanāṅgād abhyadhikasya nyāyato 'py asvīkaraṇam anyāyatas tu dharmasādhanāṅgasyāpy asvīkaraṇaṃ cāsteyaṃ parair apakṛtasyāpy amlānacittatvam akrodhaḥ vākkāyamanobhir gurau hitabhāvenaiva vartanaṃ guruśuśrūṣā kāyāntaḥkaraṇātmaśuddhiḥ śaucaṃ svavṛttyaivopārjitānnasya vidhiyogānuṣṭhānāvirodhenābhyavaharaṇam āhāralāghavam
aṣṭau grāsā muner iti kecit tan neṣṭaṃ vidhiyogānuṣṭhānavirodhaprasaṅgāt
savyañjanāśanodakābhyāṃ koṣṭhasya bhāgatrayaṃ pūrayitvā caturthaṃ bhāgaṃ vāyoḥ saṃcaraṇārtham avaśeṣayed ity anye
tad iṣṭam evāvirodhāt
atra ca pañcavidhabhaikṣābhidhāyakaṃ vākyaṃ caren mādhukarīm ityādy avirodhena vyākhyeyam
yathāvihitavidhiyogānuṣṭhāne satatam evodyamo 'pramādaḥ
ayaṃ ca pradhānabhūto yamaḥ
tathā coktam
yatidharmasya sadbhāvaḥ śrūyatāṃ guṇadoṣataḥ
apramādāt parā siddhiḥ pramādān narakaṃ dhruvam
iti
vāso 'pi jñānotpādanadvāreṇa caryānugrāhakatvād guṇavidhir eveti
cittadvāreṇeśvarasambandhaḥ puruṣasya yogaḥ
sa dvividhaḥ kriyālakṣaṇaḥ kriyoparamalakṣaṇaś ceti
tatra kriyālakṣaṇo japayantraṇadhāraṇadhyānasmaraṇātmaka iti
vakṣyāmaḥ
kriyoparamalakṣaṇo 'py atigatyādiśabdavācya iti
śāstrāntaroktapadārthebhyo 'mīṣām atiśayābhidhānaṃ viśeṣaḥ
tathāhi śāstrāntare duḥkhanivṛttir eva duḥkhāntaḥ iha tu paramaiśvaryaprāptiś ca
tathānyatrābhūtvā bhāvi kāryam iha tu nityaṃ paśvādi
tathānyatrāsvatantraṃ pradhānādi kāraṇam iha tu svatantro bhagavān eva
tathānyatra kaivalyābhyudayaphalo yogaḥ iha tu paramaduḥkhāntaphalaḥ
tathānyatrāvartakaḥ svargādiphalo vidhir iha tv anāvartako rudrasamīpādiphala iti
padārthānāṃ samāptisaṃhāras tatra duḥkhakāryakāraṇavidhīnām iti śabdena samāptir uktā
yogasya tu tvāśabdeneti
samāptānāṃ niḥśeṣīkaraṇārthaṃ prāsaṅgikasaṃśayanivṛttyarthaṃ ca dharmāntarābhidhānaṃ nigamanam
pratijñātārthena sahaikavākyatvakhyāpanārtham ity anye
tad evaṃ vidhiyogayoḥ kāryāntarbhāve 'pi atiprayojanavaśāt pṛthagabhidhānaṃ kṛtvā pañcānām eva samāsādaya uktā ity ataḥ pañcaiva padārthā ucyante
anye tu padārthabhedam anyathā varṇayanti
tattvaṃ guṇo bhāva iti
tatra yad anāśritaṃ tat tattvam
tac ca viṃśatibhedam
pañca pṛthivyādīni trayodaśendriyāṇi paśuḥ kāraṇaṃ ceti
tattvavṛttayaḥ bhāvāśrayā guṇās tatra pṛthivyādiṣu yathāsambhavaṃ rūparasagandhasparśaśabdāḥ pañcaiva vartante
indriyatattvāni tu nirguṇāni
paśuṣu sapta guṇā vartante paśutvadharmādharmacittavidyāprayatnecchālakṣaṇāḥ
sukhādīnāṃ tu tadvikāratvāt tadantarbhāva eva mṛdvikāravat
kāraṇe trayo guṇāḥ kāmārthitvavipratvākhyā iti dharmibhyo 'nyānanyatvenānirvacanīyāḥ
sattvaguṇānāṃ dharmā bhāvā ity ucyante
tadvicāraś ca satkāryavicāre kṛte iti neha kriyate
tad evaṃ kāraṇādiniścayajñānaṃ prathamo lābha iti
dvitīyaṃ lābham āha tapaḥ iti
bhasmasnānādividhijanito dharmas tapa ity ucyate
tasyotpādo rakṣaṇādiliṅgād api niścīyate
adharmataskareṇa sanmārgād apahriyamāṇaḥ sādhakaḥ purapālasthānīyena dharmeṇa rakṣyate
avasthānād avasthāntaragamanaṃ gatiḥ
vihitānuṣṭhāna eva saṃtoṣaḥ prītiḥ
lābhasambandhaḥ prāptiḥ
yadbalena vidhiyogābhiniviṣṭasya cittaṃ rambhādīnāṃ gītavādyādibhir api kṣobhayituṃ na śakyate tanmāhātmyaṃ dharmaśaktir ity arthaḥ
atigatisāyujyasthitiśabdā niṣṭhāyogaparyāyāḥ
yasmin sati padārthāḥ sādhakasyādhyakṣopalabdhiyogyā bhavanti sa prakāśaḥ dvividhaḥ parāparabhedāt
tatra yena vidhiyogasādhanāni samyag vivecayati dhyeyatattve brahmaṇi ca svaṃ cittaṃ samāhitaṃ cyutaṃ ca cyavamānaṃ ca lakṣayati so 'paraḥ prakāśaḥ
yena tu sthāpanāvasare sarvatattvāni saguṇadharmāṇy ānantyena dṛṣṭvā yojyāyojyabhāvena vivecayati sa para iti
viṣayiṇām iṣṭaviṣayeṣv ivānicchato 'pi rudre cittavṛttipravāhaḥ samīpaṃ tad evātyantotkarṣāpannaṃ devanityatvam ity etat sarvaṃ dharmajñāpakatvenoktam iti
tṛtīyaṃ lābham āha
atha nityatvam iti
athetyānantarye tapo'nantaraṃ yad deve bhāvābhyāsalakṣaṇaṃ nityatvaṃ tṛtīyo lābhaḥ sa ucyate
na tu nityayuktatety arthaḥ
avyucchinnapravāho nityatvam atrābhipretaṃ yathā nityapravāhā gaṅgetī
caturthaṃ lābham āha sthitir iti
doṣahetujālebhyaś chinnasya mūlākhyānivṛttau cittasya rudre 'vasthānam atyantaniścalatvaṃ sthitir ucyate
tatsamakālaṃ yogino 'saṅgitvādīni nava lakṣaṇāni bhavanti
tatra lakṣyamāṇasya saṅgasyātyantavyāvṛttir asaṅgitvam
kevalarudratattvāvasthiticittattvaṃ yogitvam
anurudhyamānacittavṛttitvaṃ nityātmatvam
aprādurbhāvicittatvam ajatvam
sarvāśaṅkāsthānātikrāntatvaṃ kṣemitvam
bāhyādhyātmikakriyāśūnyatvaṃ niṣkriyatvam
samastacintārahitatvaṃ vītaśokatvam ity etāni lakṣaṇāny asya yogasyātyantotkṛṣṭatvapratipādanārtham uktāni
pañcamaṃ lābham āha siddhiś ca iti
siddhiḥ pūrvavyākhyātā
sānumānād apy avagamyate
nirupacaritā muktātmānaḥ paramaiśvaryopetāḥ puruṣatve sati samastaduḥkhabījarahitatvān maheśvaravat
parābhipretā muktātmānaḥ paramaiśvaryavikalatvād asmadādivad iti
cakāro nyūnādhikavyavacchedasūcakaḥ
pañcamīti lābhānāṃ pañcatvopasaṃhārārtham iti
athaite lābhāḥ kiṃ deśaniyamena prāptavyā yathā brahmacārigṛhasthavānaprasthabhikṣubhir vidyāprajātayogākhyā lābhāḥ kiṃ vā deśāniyamenāpi pañcaviṃśatitattvajñena kaivalyavad iti
ucyate
deśaniyamena
yatas tadartham idam āha
ārṣatvād vā yathāśrute 'py adoṣaḥ
guruḥ pūrvoktas tadājñayāvatiṣṭhamānas tadāśrito bhavati yathā grāmaṇyam āśrito grāma iti
tatrādidharmāvasthasya tāvadāyatane vāsa ityatrāyatanaśabdo gurāv eva draṣṭavyo liṅgakartetyādijñāpakādupacārād vā pañcaśabdavat
yadyapyāyatanasūtre pratiṣedhaḥ śrūyate tathāpi deśaprastāve gururabhipreta evācāryo loka ityādi jñāpakābhyanujñānāt
ata eva gūḍhavratopadeśādāyatane vāsa ityatrāyatanaśabdo jane vivakṣito maryādayāyatanāditi kṛtvā baddhasya rudrasya hi śivāyatanavāsānupapatteḥ
yadāpi vāsastadāpi janādhīna evetyato dvitīyāvasthasya jana eva deśaḥ
janaśabdenātra dharmādharmajananādhikṛtā varṇāśramino 'bhidhīyanta iti
tṛtīyāvasthasya guhā deśaḥ
guhāgrahaṇaṃ sūtrārthopalakṣaṇārtham ataḥ śūnyāgāraguhayoranyataraṃ vyāsaṅgādidoṣavarjitaṃ yatprāpyate tatra vastavyam
deśagrahaṇaṃ tatrāvasthānamātreṇa guhāyā deśatvajñāpanārthaṃ na tu gurujanavat tadāyattatveneti
caturthāvasthasya śmaśānadeśaḥ
śmaśānaṃ ca prasiddhameva grāhyam
tasya ca na guhāvaddeśatvaṃ kiṃ tv ā dehapātāt tatraivānirgacchatā stheyam ityayaṃ viśeṣaḥ
pañcamāvasthasya deśo rudraḥ
rudro bhagavānmaheśvaraḥ
prāgapi rudrāyattatvāt sādhakasya rudro'styeva deśastathāpi prāganyavyapadeśo 'pyasti sāmprataṃ punaḥ śarīrādirahitasya sarvadeśavikalatvād avadhāraṇaṃ karoti rudra eveti
caśabdo nyūnādhikavyavacchedaka iti
atha kimetaddeśāvasthitimātreṇaivaite lābhāḥ prāpyante kalpavṛkṣadeśāvasthitivat
ucyate
na
kiṃ tarhi deśabhedavadupāyabhedo 'pyasti
yatas tatpratipādanārtham āha
grahaṇadhāraṇohāpohavijñānavacanakriyāyathānyāyābhiniveśānāṃ vāsa iti saṃjñā tāntrikī śiṣṭaiḥ kṛtā
tatra sakṛduccāritavākyasya samyagarthapratipattisāmarthyaṃ grahaṇam
gṛhītasya cirakālavyavadhāne'pi smaraṇasāmarthyaṃ dhāraṇam
ekadeśaśravaṇāt tannyāyenāpūrvārthapratipattisāmarthyamūhaḥ
ācāryadeśīyairuktārthānāṃ yuktāyuktapravibhāgena pratipattityāgasāmarthyam apohaḥ
śrutasyārthasyānekadhāvicāraṇe parapratipādane ca sāmarthyaṃ vijñānam
vyāhatapunaruktādidoṣarahitaṃ vākyaṃ vacanam
nirduṣṭaśabdoccāraṇenācāryaṃ paritoṣayato mithyājñānamalanivṛttau vidyābhivyaktir bhavati
tathotthānapratyutthānādikā gurau paricaryā kriyetyuktā
yuktyāpi pūrvottarāviruddhaśāstrārthaparyālocane tadarthānuṣṭhānārthamatiyatno yathā nyāyābhiniveśaḥ
tathā coktam
pūrvottarāvirodhena vākyārthaṃ hy avicālitam
yastarkeṇānusaṃdhatte sa dharmaṃ veda netaraḥ
dharmasyopāyaḥ caryā
bhasmasnānādir mūḍhāntaḥ kriyāsamūhaścaryetyucyate
sā ca tryaṅgā dānayāgatāpāṅgeti
pañcasu pavitreṣvāvartyamāneṣu daśabhirnamaskāraiḥ parameśvarāyātmasamarpaṇaṃ dānam
tadevātidānam anāvṛttiphalatvāt
anyattu kudānam āvṛttiphalatvād iti
parameśvaraniyogābhisaṃdhinā bhasmasnānādikriyāṇāṃ yathāvihitakaraṇaṃ yāgaḥ
sa evātiyāgo 'nyastu kuyāgaḥ pūrvoktahetudvayāt
svavidhyabhiniviṣṭasyaiva trividhaduḥkhopanipāte sati anupāyataḥ pratīkāramakurvataḥ sahiṣṇutvaṃ tāpaḥ
sa evātitāpo'nyattu kutāpa iti
sā tryaṅgāpi caryā dvividhā vrataṃ dvārāṇi ceti
tatra snānaśayanopahārajapapradakṣiṇāni vratam dharmaniṣpattyadharmocchedārthaṃ prādhānyena kriyamāṇatvāt
dvārāṇi tu krāthanaspandanamandanaśṛṅgāraṇāpitatkaraṇāpi tadbhāṣaṇāni
apamānaparibhavaparivādaniṣpādanadvāreṇa pūrvotpannayor dharmādharmayor āyavyayanimittatvāditi kramaḥ svarūpaṃ caiṣāṃ bhāṣya eva prapañcitam
tadanusāreṇa śiṣyahitārthaṃ mayāpi leśataḥ pradarśyate
prāgādityodayāt ghaṭikādvayaṃ pūrvāhṇasaṃdhyā
sā tridevatā
prathamā brāhmī madhyamā vaiṣṇavī antyā raudrī
tatra pūrvasaṃdhyayoḥ śaucaṃ kṛtvā bhasma saṃskartavyam
kartṛkārakādidoṣarahitaṃ śuklādiguṇayuktaṃ ca bhasmārjitaṃ śivadakṣiṇamūrtau mantraiḥ saṃskṛtya pradakṣiṇaṃ ca dattvā sūryarūpiṇaṃ bhagavantaṃ locanatrayeṇa prasannadṛṣṭyā bhasma paśyantaṃ dhyāyet
tadanu cācāryāya śivatattvānurañjitadṛṣṭaye jyeṣṭhabhrātre vā nivedayet
tadanv ekānte śucau pradeśe jantusthāvarahīne pañca pavitrāṇyāvartayataiva stheyaṃ raudrasavanaṃ yāvattato bhagavantaṃ praṇamya tvadājñāṃ karomītyabhisaṃdhāya japannaivāpādatalamastakaṃ yāvat prabhūtena bhasmanāṅgaṃ pratyaṅgaṃ ca prayatnātiśayena nighṛṣya nighṛṣya snānamācared ityevaṃ madhyāhnāparāhṇasaṃdhyayor apīti
etāvadatra viśiṣyate
madhyāhne prathamā brāhmī madhye mastakoparisthite ravau raudrī tadante vaiṣṇavī arkāstasamayottaratra prathamā raudrī tadanu vaiṣṇavī tadante brāhmī ceti
sarvatra raudrasavanameva snānakālaḥ
evaṃ snānaṃ nirvartya japann evāyatanaṃ gatvā śivaṃ bhaktyatiśayena praṇamya snānaṃ nivedya ca śanairgarbhagṛhaṃ praviśet
tadanu mūrtidakṣiṇe deśe jānunī pātayitvā hṛdi cāñjaliṃ baddhvā mūrtisthaṃ sākṣādiva śivaṃ paśyan yadyanivṛttapratyāhārastadā gatamātra eva hasitaṃ kuryādityeke
vayaṃ tu paśyāmo'bhigamya ca yatpūrvaṃ japatītyādi bhāṣyasyārtho yadi vicāryate tadāvaśyaṃ gatvā saṃyatātmanottarābhimukhena pratyāhāraviśeṣārthaṃ japtavyaṃ japtvā tu śivadhyānāsakta evāṭṭahāsaṃ punaḥ punaḥ kuryāt
tadanu gītam ārabhya gāyann evottiṣṭhet
tato gītasahitameva nṛtyaṃ kuryāt
tatrādau gītaṃ parisamāpya paścānnṛtyaṃ samāpayet
tadanu pūrvoktavidhinopaviśya śivaṃ dhyāyanneva huḍukkāraṃ kṛtvā namaskāraṃ kuryāttadanu japamiti
atra japanamaskārau mānasāv eva nṛtyaṃ kāyikameva hasitagītahuḍukkārā vācikā eveti niyama iṣṭaḥ
tatra dīrghocchvāsatrayaṃ yāvaddhasitaṃ daṇḍakatrirāvartanaṃ yāvadgītanṛtye gambhīrahuḍukkāratrayaṃ ṣaṣṭi namaskārān pañcapavitrāṇāṃ trir āvartanaṃ kuryādityāha bhagavānācāryaḥ svāmī mama yenāhamajñānārṇavāduttāritaḥ
ṭīkākārāstu sarvam ā paritoṣāt kartavyamityevaṃ pratipannāḥ
tadevaṃ nirvartyopahāraṃ dhyāyannīśaṃ hasitagītanṛtyahuḍukkāranamaskārajapyaiḥ ṣaḍaṅgopahāraṃ bhagavanmahādeva yuṣmadanujñayā nirvartitavān aham avabhṛthasnānaṃ ca kariṣyāmītyevaṃ nivedayet
tato niṣkramyeśaṃ praṇamya praṇāmāntaṃ pradakṣiṇatrayaṃ japann eva śanaiḥ kuryāt
tato'vabhṛthasnānaṃ kṛtvā bhagavaṃllakulīśādīn rāśīkarāntāṃśca tīrthakarānanukrameṇa yathāvadbhaktyā namaskuryāt tadanu pradakṣiṇamekamiti
anyadā tu yāvadicchaṃ pradakṣiṇaṃ japann eva kuryāt pañcamantrajapastu kevalo'pi dharmahetur iti
athāyatanasaṃdhinaṃ deśaṃ divā parigṛhītasthāvarādidoṣavarjitatvena suparīkṣitaṃ saṃdhyāvasāne vastrāntādimṛdupavitreṇa vivecya bhasmanaiva śuciṃ kuryāt
tadanu tatropaviśya vidhyabhiniviṣṭas tāvat tiṣṭhed yāvad atinidrābhibhūtaḥ śrāntaśca bhavati
tataḥ punarutthāya vivecayet
tadanu mantraiḥ saṃskṛtya bhasma prabhūtaṃ prastaret
tatastatra pañca mantrānāvartayanneva svapet punarutthāyānenaiva vidhinā svapedyenāśveva śuddhivṛddhī bhavataḥ
suptasyāpi prāṇātyaye cātigatiḥ syādanyathā vidhibhraṣṭasya saṃsārāpattir eveti
evaṃ prathamāvasthāyāṃ vidhim anuṣṭhāya yadā khalu prāptajñānaḥ prakṣīṇakaluṣaḥ kṛtābhyanujñaśca bhavati tadāvasthāntaraṃ gatvā raṅgavadavasthiteṣu janeṣu madhye naṭavadavasthito vivecya vivecya krāthanādīni kuryāt
tatrāsuptasyeva suptaliṅgapradarśanaṃ krāthanaṃ vāyvabhibhūtasyeva śarīrāvayavānāṃ kampanaṃ spandanam upahatapādendriyasyeva gamanaṃ mandanam
yauvanasampannāṃ striyamavalokayan kāmukam ivātmānaṃ yair liṅgaiḥ pradarśayati tac chṛṅgāraṇaṃ kāryākāryavivekaśūnyasyeva lokaninditakaraṇam api tatkaraṇaṃ vyāhatāpārthakādiśabdoccāraṇam api tad bhāṣaṇam iti
na caiṣāṃ kramo niyamyate
kiṃtvapamānādiniṣpādakatvaṃ yena paribhavaṃ gacched ityupadeśād davāgnitulyatvenāpamānāder iṣṭatamatvād iti
evaṃ tarhi hiṃsāsteyādikaraṇaduṣṭaśabdoccāraṇaprasaṅgo'pi syād apamānādiniṣpādakatvād iti
nāpi tatkaraṇāpi tadbhāṣaṇo devāśeṣakriyāvyāptāvahiṃsādyavirodhajñāpanārthatvāt krāthanādyārambhasyeti
devanityatve kastarhi upāya ityāha japadhyānam iti
tatra tṛtīyacaturthakasya mantrasyāvartanaṃ japaḥ
sa dvividhaḥ pratyāhāraphalaḥ samādhiphalaśceti
tatrādyaḥ pratyāhāraphalastanniṣpattau ca kriyamāṇo japaḥ samādhiphala iti
nanu cānyāsaktatve kriyamāṇo japaḥ saṃvatsaraśatenāpi na pratyāhāraṃ karotyapi tu doṣameva tasya janayatīti
satyam evametat
kiṃtu pratyāhāradvaividhyamiheṣṭaṃ parāparabhedāt
tatrāntaḥkaraṇapūrvako 'paraḥ
tatsahitena japena nirmalīkṛtaṃ cittaṃ prayatnanirapekṣamapi brahmaṇyevālātacakravad avatiṣṭhate yadā tadāsau paraḥ pratyāhāro japapūrvaka evāyam ityuktaḥ
sa hy anekajanmopārjitaṃ karma lakṣaṇamātreṇa dagdhvā dhyeyatattve cittaṃ stambhanikṣiptāyaḥkīlakavan niścalīkaroti
rudratattve sadṛśaścintāpravāho dhyānam
tad dvividhaṃ japapūrvakaṃ dhāraṇāpūrvakaṃ ca
tatra japapūrvakaṃ prasaṅgenaiva pūrvam uktaṃ dhāraṇāpūrvakaṃ tūcyate
nirālambanaṃ cittamamūḍhasya dhāraṇam
saṃhṛtamūrchādyavasthasyāpi cittaṃ vṛttālābhānnirālambanam astīti tannivṛttyartham amūḍhasyetyuktam
yo vidyānugṛhītayā buddhyā svaṃ cittaṃ nirālambanaṃ karoti so 'mūḍha ityucyate
tayā dhāraṇayā nirmalīkṛtaṃ cittaṃ rudratattve sthāpitaṃ sudīrghakālaṃ na cyavata ityanenaiva viśeṣeṇa pūrvadhyānāpekṣayedaṃ dhāraṇāsahitaṃ dhyānaṃ paramityuktaṃ śrīmadbhāṣyakṛtā paramayoginā
yadyapyeva dīkṣāprabhṛti cittaṃ nirmalīkartuṃ na śakyate tathāpi dhānuṣkacitrakarādivad abhyāsārthaṃ sarvāvasthāsu yathāśaktyā dhyānaṃ kartavyaṃ mṛtyukālasyāniścitatvāt
anyathā hi yuddhakāla eva aśvadamananyāyaḥ syāditi
itthaṃ samyagvidhiṃ jñātvā yastu dhyāyati śaṃkaram
niśādāv ardharātre ca niśānte cācyutavrataḥ
yāmaṃ yāmaṃ tadarghaṃ yāvacchaktyā divāpi ca
saṃtyajyāsaktim anyatra paśyanduḥkhamayaṃ bhavam
paraṃ vairāgyamāsthāya laghvāhāro jitendriyaḥ
utsāhātiśayaṃ kurvan śuddhotkarṣaṃ vivardhayan
nairantaryeṇa ṣaṇmāsaṃ brahmahatyādimānapi
ekaṃ saṃvatsaraṃ vāpi taccittastanmayo bhavet
sa hatvā duṣkṛtaṃ ghoraṃ rāgādīnāṃ ca pañjaram
paśyatyevākhilaṃ tattvaṃ sarvopādhisamanvitam
sarvasattvādhipaṃ paśyann anantaṃ śivamavyayam
yo na pāśupatādanyair yogīśairapi dṛśyate
taṃ dṛṣṭvā paramaiśvaryaṃ labdhvā syānnirbhayaḥ sadā
ajñātvāpi vidhānaṃ yasteṣu kāleṣu suvrataḥ
sadbhaktyutsāhavairāgyair nityaṃ dhyāyati śaṃkaram
tasyāpīśaḥ prasannastāṃ siddhiṃ dadyādanuttamām
yāṃ prāpya tyaktasaṃsāraḥ svatantraḥ śivavadbhavet
dhyāyanneva tamīśānaṃ yadi prāṇān vimuñcati
tasya dehāntakāle vai dadyādīśaḥ parāṃ gatim
abbhakṣā vāyubhakṣāśca ye cātyugratapaścarāḥ
kṣityādīnāṃ ca dātāro yajñānuṣṭhāyinaśca ye
saṃvatsarasahasreṇa yāṃ siddhiṃ prāpnuvanti te
tāṃ prāpnotyardhayāmena japadhyāne rato yatiḥ
jñātvaivaṃ yogamāhātmyaṃ dehādeḥ sthityaniścayam
duḥkhārṇavaṃ ca saṃsāraṃ na kuryādanyathā matim
śarīraṃ dhriyate yāvadyāvadbuddhirna hīyate
tāvaddhyānaṃ japaṃ caiva yāvacchaktyā samabhyaset
iṣṭaṃ dravyaṃ yathā naṣṭaṃ kaściddhyāyatyaharniśam
tadvadvāgādyasaṃsṛṣṭaṃ śivaṃ dhyāyed anālasaḥ
vivakṣor vāgviśuddhaḥ prāg yadvaccetasi bhāsate
tadvattaṃ praṇidhānena divā rātrau ca cintayet
guṇairdharmairviśiṣṭaṃ vā bhāvayitvāśu niścitaḥ
paścāttaṃ kevalaṃ dhyāyedbuddhyā kṛtvā pṛthaktataḥ
ityetat pāśupatayogavidhānaṃ paramottamaṃ surairapi alabhyaṃ paramaguhyam ā parameśvarād gurupāramparyopadeśaikasamadhigamyaṃ svalpaprajñānām anugrahārthaṃ vyaktam evopanyastam
yastvevaṃ na śraddadhātyaparīkṣitebhyo vā dadāti tasya brahmahatyādibhyo 'pi garīyaḥ pātakaṃ syād ityataḥ śiṣyaparīkṣāyāṃ śraddhāyāṃ ca yatnaḥ kartavya iti
sthiter upāyamāha
sadārudrasmṛtis tathā iti
devanityatvameva sadāsmṛtir ity ucyate
sthitiṃ pratyupāyatvapratipādanārthaṃ saṃjñāntarābhidhānam iti
tathāśabdaḥ samānārthaḥ
yathā devanityatvaṃ pratyadhyayanadhyānayorevopāyatvaṃ dharmaṃ ca prati caryāyā eva tadanugrāhakatvenānusnānādiyamayantraṇādir apyupāyatvam upacaryate tathā sthitiṃ prati smṛtireva prādhānyenopāyas tadanugrāhakatvenendriyajayo 'pyupāyatvenokta ityato nendriyajayād ityanena virodhaḥ
saṅgādinivṛtterupāyāntaramindriyajaya ityeke
tanna pañcopāyatvavirodhāt tyāgādānasūtrabhāṣyavirodhāc ca
devanityatvendriyajayayor abheda ityanye 'pi
tadapi na
lakṣaṇabhedādīndriyotsargagrahayoḥ prabhutvam indriyajayaḥ
deve bhāvābhyāsataratvaṃ devanityatvamiti
siddhestarhyupāyo vācya ityata āha
prasādaś caiva iti
kāraṇasya svaguṇaditsā prasāda ityucyate
caśabdo nyūnādhikavyavacchedasūcakaḥ
evaśabdaḥ prasādasyānyānapekṣatvam avadhārayati
lābhānāmupāyā ityetad gamyamānārthasyāpyabhidhānaṃ śāstrāntaroktānāṃ mokṣopāyānām anupāyatvajñāpanārtham
pañca ityupasaṃhārārtham
niścitā ityāptairdṛṣṭā ityarthaḥ
atha kimetairupāyaiḥ pañcalābhā eva prāptavyā iti na kiṃ tarhi malāśca pañca kṣapaṇīyāḥ
ke punaste ityāha
tatra pramāṇābhāsajaṃ jñānaṃ mithyājñānam uktaṃ saṃśayaviparyayādilakṣaṇam
śāstrāntarebhyo'pi tarhi saṃśayādinivṛtter aviśeṣaprasaṅga iti cen na śāstrāntarapraṇetṝṇām api viparyayānivṛttipratipādanād ācāryavaiśeṣyaprakaraṇe
tanna śāstrāntarebhyo'pi saṃśayādinivṛttiriti
kāmakrodhadveṣāḥ kaluṣaṃ tasyāpyajñāne 'ntarbhāvaḥ
kasmāt
avyaktāvasthāgamane pratyanīkatvāt
tadidaṃ saṃśayādi kaluṣaṃ ca saha bījena mithyājñānam ityucyate
dvitīyaṃ malaṃ darśayati adharmaśca iti
pāpmabījaṃ pāpam evātrādharma ityabhipretam
tasya savikārasyaikamalatvaṃ vikāravikāriṇorananyatvād iti
saty apy ajñānakaluṣasaṅgacyutihetor adharmatve pāpākhya evātrādharmo 'bhipreta iti caḥ sūcayati
tṛtīyaṃ malam āha
saktihetuḥ iti
saktiḥ saṅgaḥ viṣayāsaktilakṣaṇasukhaṃ bhāṣye sukhābhimāna ityanenoktam
tasyaiva lakṣaṇārthaṃ bhāṣyam avivecanamiśraṇapreraṇalakṣaṇo vanagajavat iti
tasya saṅgasya hetus tanmayakaraṇaṃ vidhyantaropārjito dharmaḥ saṅgakara iti ya uktaḥ saha vikāreṇāsau tṛtīyo mala iti
caturthaṃ malam āha
cyutis tathā iti
rudratattvādīṣaccittaṃ cyavate viṣayaṃ na prāpnoti taccittacyavanaṃ cyutir ityucyate
tathāśabdaḥ samānārthe
yathā mithyājñānasya svabījena saha malatvam adharmasaṅgakarayoś ca savikāreṇa tathā cyuterapi ūṣmavad avasthitādharmākhyena svabījena saha malatvam iti
atra bhāṣyavirodhānna mithyājñānakaluṣapāpmasaṅgacyutayaḥ puruṣasya bhāvāś cittavidyayor vā
nāpi kaluṣamicchāyā bhāvaḥ kiṃtvadharmavikārā evaite jñānecchābhyāṃ saha kṣīrodakavad abhinnā iva gṛhyante
tathā ca satkāryavicāre prapañcitametad iti
pañcamaṃ malamāha paśutvam iti
dharmādharmavyatiriktaḥ pratighātānumeyaḥ puruṣaguṇaḥ paśutvam
tasya caturdaśalakṣaṇopetasya malatvam
tāni ca lakṣaṇāny asarvajñatvādīny apatitvāntāni sarvajñatvādiviparyayeṇaiva vyākhyātānīti
taccetthaṃbhūtaṃ paśutvaṃ saṃsārasyānādikāraṇaṃ pradhānabhūtam ityevaṃ matvāha mūlamiti
tathāhi kaivalyagatānāmanyamalābhāve 'pi paśutvādeva punaḥ saṃsārāpattiriti
pañca iti nyūnādhikavyavacchedenopasaṃhārārtham
ete ityavadhāraṇārtham
ete eva saṃsārabandhātmakā malā na tu śāstrāntaroktā bhoktṛbhogyasambandhādaya ityarthaḥ
kva punaritthaṃbhūtā malāḥ prasiddhā ityāha
tantre sākṣān maheśvarapraṇītam athaśabdādi śivāntaṃ śāstraṃ tantraṃ tasminnete pratipāditā ityarthaḥ
dharmajñānāderapi tyajyamānatvād adharmāderiva malatvaṃ prāptamityāśaṅkyāha heyādhikārataḥ iti
yeṣāṃ kardamādivadduḥkhahetutvaṃ matvā sādhakaḥ kṣapaṇārtham adhikriyate ta eva malā na tu yeṣāṃ puṣpādivad anicchato'pi vināśa ityato heyādhikārād ajñānādaya eva malā iti
heyādhikārikā iti vā pāṭhastatrāpyayam arthaḥ
heyatvena kṣapaṇīyatvenādhikāro yogyatāsti yeṣāṃ te heyādhikāriṇasta eva heyādhikārikāḥ
svārthe kapratyayaḥ
adhikāraśabdād vā ikaṅpratyaye kṛte heyapadena karmadhārayas tadayamartho yato heyādhikārikā evātra malā vivakṣitāḥ
tasmānna dharmajñānavairāgyādayo'pi malā iti
ityetatsarvamākhyātaṃ saṃkṣipyābdhisamaṃ mayā
ācāryāṇāṃ prasādena jñānaṃ pañcārthalakṣaṇam
kiṃ jñātairbahubhiḥ śāstraiḥ svānuṣṭhānāpahāribhiḥ
idamevottamaṃ jñātvā yogābhyāsaratirbhavet
kṛtakṛtyaṃ svamātmānaṃ śrutvaitanmanyate tu yaḥ
tasmai deyamidaṃ jñānaṃ nānyasmin siddhimicchatā
yastu maryādāhīnebhyo dadyātkenāpi hetunā
sa guhyabhedato gacchetsaha śiṣyairadhogatim
namaḥ sadgurave tasmai sarvavidyāntagāmine
sacchlokair aṣṭabhir yena pañcārthābdhiḥ pradarśitaḥ
