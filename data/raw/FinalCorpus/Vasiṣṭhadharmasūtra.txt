athātaḥ puruṣaniḥśreyasārthaṃ dharmajijñāsā
jñātvā cānutiṣṭhan dhārmikaḥ
praśasyatamo bhavati loke pretya ca svargalokaṃ samaśnute
śrutismṛtivihito dharmaḥ
tadalābhe śiṣṭācāraḥ pramāṇam
śiṣṭaḥ punar akāmātmā
agṛhyamāṇakāraṇo dharmaḥ
āryāvartaḥ prāg ādarśāt pratyak kālakavanād udak pāriyātrād dakṣiṇena himavataḥ
uttareṇa ca vindhyasya
tasmin deśe ye dharmā ye cācārās te sarvatra pratyetavyāḥ
na tv anye pratilomakadharmāṇām
gaṅgāyamunayor antare 'py eke
yāvad vā kṛṣṇamṛgo vicarati tāvad brahmavarcasam ity anye
athāpi bhāllavino nidāne gāthām udāharanti
paścāt sindhur vidhāraṇī sūryasyodayanaṃ puraḥ
yāvat kṛṣṇo 'bhidhāvati tāvad vai brahmavarcasam iti
traividyavṛddhā yaṃ brūyur dharmaṃ dharmavido janāḥ
pavane pāvane caiva sa dharmo nātra saṃśaya iti
deśadharmajātidharmakuladharmāñ śrutyabhāvād abravīn manuḥ
sūryābhyuditaḥ sūryābhinimruktaḥ kunakhī śyāvadantaḥ parivittiḥ parivettāgredidhiṣūr didhiṣūpatir vīrahā brahmojjha ity enasvinaḥ
pañca mahāpātakāny ācakṣate
gurutalpaṃ surāpānaṃ bhrūṇahatyā brāhmaṇasuvarṇāpaharaṇaṃ patitasaṃyogaś ca
brāhmeṇa vā yaunena vā
athāpy udāharanti
saṃvatsareṇa patati patitena sahācaran
yājanādhyāpanād yaunān na tu yānāsanād dānād iti
yo 'gnīn apavidhyed guruṃ ca yaḥ pratidaghnuyān nāstiko nāstikavṛttiḥ somaṃ ca vikrīṇīyād ity upapātakāni
tisro brāhmaṇasya bhāryā varṇānupūrveṇa dve rājanyasya ekaikā vaiśyaśūdrayoḥ
śūdrām apy eke mantravarjaṃ tadvat
tathā na kuryāt
ato hi dhruvaḥ kulāpakarṣaḥ pretya cāsvargaḥ
ṣaḍ vivāhāḥ
brāhmo daiva ārṣo gāndharvaḥ kṣātro mānuṣaś ceti
icchata udakapūrvaṃ yāṃ dadyāt sa brāhmaḥ
yajñatantre vitata ṛtvije karma kurvate kanyāṃ dadyād alaṃkṛtya taṃ daivam ity ācakṣate
gomithunena cārṣaḥ
sakāmāṃ kāmayamānaḥ sadṛśīṃ yonim uhyāt sa gāndharvaḥ
yāṃ balena sahasā pramathya haranti sa kṣātraḥ
paṇitvā dhanakrītāṃ sa mānuṣaḥ
tasmād duhitṛmate 'dhirathaṃ śataṃ deyam itīha krayo vijñāyate
yā patyuḥ krītā saty athānyaiś caratīti ha cāturmāsyeṣu
athāpy udāharanti
vidyā pranaṣṭā punar abhyupaiti kulapraṇāśe tv iha sarvanāśaḥ
kulāpadeśena hayo 'pi pūjyas tasmāt kulīnāṃ striyam udvahantīti
trayo varṇā brāhmaṇasya nirdeśena varteran
brāhmaṇo dharmān prabrūyāt
rājā cānuśiṣyāt
rājā tu dharmeṇānuśāsan ṣaṣṭhaṃ dhanasya haret
anyatra brāhmaṇāt
iṣṭāpūrtasya tu ṣaṣṭham aṃśaṃ bhajatīti ha
brāhmaṇo vedam āḍhyaṃ karoti brāhmaṇa āpada uddharati tasmād brāhmaṇo 'nādyaḥ
somo 'sya rājā bhavatīti ha
pretya cābhyudayikam iti ha vijñāyate ha vijñāyata iti
catvāro varṇā brāhmaṇakṣatriyavaiśyaśūdrāḥ
trayo varṇā dvijātayo brāhmaṇakṣatriyavaiśyāḥ
teṣām
mātur agre vijananaṃ dvitīyaṃ mauñjibandhane
atrāsya mātā sāvitrī pitā tv ācārya ucyate
vedapradānāt pitety ācāryam ācakṣate
tathāpy udāharanti
dvayam u ha vai puruṣasya reto brāhmaṇasyordhvaṃ nābher adhastād avācīnam anyat tad yad ūrdhvaṃ nābhes tena haitat prajā jāyate yad brāhmaṇān upanayati yad adhyāpayati yad yājayati yat sādhu karoti
atha yad avācīnaṃ nābhes tenehāsyaurasī prajā jāyate
tasmācchrotriyam anūcānam aprajo 'sīti na vadantīti
hārīto 'py udāharati
na hy asmin vidyate karma kiṃcid ā mauñjibandhanāt
vṛttyā śūdrasamo hy eṣa yāvad vede na jāyata iti
anyatrodakakarmasvadhāpitṛsaṃyuktebhyaḥ
vidyā ha vai brāhmaṇam ājagāma gopāya māṃ śevadhis te 'ham asmi
asūyakāyānṛjave 'yatāya na māṃ brūyā vīryavatī tathā syām
yam eva vidyāḥ śucim apramattaṃ medhāvinaṃ brahmacaryopapannam
yas te na druhyet katamaccanāha tasmai māṃ brūyā nidhipāya brahman
ya ātṛṇatty avitathena karṇāv aduḥkhaṃ kurvann amṛtaṃ samprayacchan
taṃ manyeta pitaraṃ mātaraṃ ca tasmai na druhyet katamaccanāha
adhyāpitā ye guruṃ nādriyante viprā vācā manasā karmaṇā vā
yathaiva te na guror bhojanīyās tathaiva tān na bhunakti śrutaṃ tat
dahaty agnir yathā kakṣaṃ brahma pṛṣṭam anādṛtam
na brahma tasmai prabrūyācchakyaṃ mānam akurvata iti
ṣaṭ karmāṇi brāhmaṇasya
svādhyāyādhyayanam adhyāpanaṃ yajño yajanaṃ dānaṃ pratigrahaś ceti
trīṇi rājanyasya
adhyayanaṃ yajño dānaṃ ca
śastreṇa ca prajāpālanaṃ svadharmas tena jīvet
etāny eva vaiśyasya
kṛṣir vāṇijyaṃ pāśupālyaṃ kusīdaṃ ca
teṣāṃ paricaryā śūdrasya niyatā ca vṛttiḥ
niyatakeśaveṣāḥ sarve vā muktakeśāḥ śikhāvarjam
ajīvantaḥ svadharmeṇānantarāṃ yavīyasīṃ vṛttim ātiṣṭheran
na tu kadācij jyāyasīm
vaiśyajīvikām āsthāya paṇyena jīvato 'śmalavaṇamaṇiśāṇakauśeyakṣaumājināni ca
tāntavaṃ raktaṃ sarvaṃ ca
kṛtānnaṃ puṣpaphalamūlāni gandharasā udakaṃ cauṣadhīnāṃ rasaḥ somaś ca śastraṃ viṣaṃ māṃsaṃ ca kṣīraṃ ca savikāram ayas trapu jatu sīsaṃ ca
athāpy udāharanti
sadyaḥ patati māṃsena lākṣayā lavaṇena ca
tryaheṇa śūdro bhavati brāhmaṇaḥ kṣīravikrayād iti
grāmapaśūnām ekaśaphāḥ keśinaś ca sarve cāraṇyāḥ paśavo vayāṃsi daṃṣṭriṇaś ca
dhānyānāṃ tilān āhuḥ
athāpy udāharanti
bhojanābhyañjanād dānād yad anyat kurute tilaiḥ
kṛmibhūtaḥ śvaviṣṭhāyāṃ pitṛbhiḥ saha majjatīti
kāmaṃ vā svayaṃ kṛṣyotpādya tilān vikrīṇīran
tasmāt sāṇḍābhyām anasyotābhyāṃ prāk prātarāśāt karṣī syāt
nidāghe 'paḥ prayacchet
lāṅgalaṃ pavīravatsuśevaṃ somapitsaru
tad udvapati gām aviṃ prapharvyaṃ ca pīvarīṃ prasthāvad rathavāhanam iti
lāṅgalaṃ pavīravad vīravat sumanuṣyavad anaḍudvat suśevaṃ kalyāṇanāsikaṃ kalyāṇī hy asya nāsikā nāsikayodvapati dūre 'pavidhyati somapitsaru somo hy asya prāpnoti tatsaru tad udvapati gāṃ cāviṃ cājān aśvān aśvatarakharoṣṭrāṃśca prapharvyaṃ ca pīvarīṃ darśanīyāṃ kalyāṇīṃ ca prathamayuvatīm
kathaṃ hi lāṅgalam udvaped anyatra dhānyavikrayāt
rasā rasair mahato hīnato vā vimātavyāḥ
na tv eva lavaṇaṃ rasaiḥ
tilataṇḍulapakvānnaṃ vidyā mānuṣyāś ca vihitāḥ parivarttakena
brāhmaṇarājanyau vārdhuṣī na dadyātām
athāpy udāharanti
samarghaṃ dhānyam uddhṛtya mahārghaṃ yaḥ prayacchati
sa vai vārdhuṣiko nāma brahmavādiṣu garhitaḥ
brahmahatyāṃ ca vṛddhiṃ ca tulayā samatolayat
atiṣṭhad bhrūṇahā koṭyāṃ vārdhuṣiḥ samakampateti
kāmaṃ vā pariluptakṛtyāya pāpīyase dadyātām
dviguṇaṃ hiraṇyaṃ triguṇaṃ dhānyam
dhānyenaiva rasā vyākhyātāḥ
puṣpamūlaphalāni ca
tulādhṛtam aṣṭaguṇam
athāpy udāharanti
dvikaṃ trikaṃ catuṣkaṃ ca pañcakaṃ ca śataṃ smṛtam
māsasya vṛddhiṃ gṛhṇīyād varṇānām anupūrvaśaḥ
rājā tu mṛtabhāvena dravyavṛddhiṃ vināśayet
punā rājābhiṣekeṇa dravyamūlaṃ ca vardhate
vasiṣṭhavacanaproktāṃ vṛddhiṃ vārdhuṣike śṛṇu
pañca māṣās tu viṃśatyā evaṃ dharmo na hīyata iti
na hīyate iti
aśrotriyā ananuvākyā anagnayo vā śūdrasadharmāṇo bhavanti
mānavaṃ cātra ślokam udāharanti
yo 'nadhītya dvijo vedam anyatra kurute śramam
sa jīvann eva śūdratvam āśu gacchati sānvayaḥ
nānṛg brāhmaṇo bhavati na vaṇiṅ na kuśīlavaḥ
na śūdrapreṣaṇaṃ kurvan na steno na cikitsakaḥ
avratā hy anadhīyānā yatra bhaikṣacarā dvijāḥ
taṃ grāmaṃ daṇḍayed rājā corabhaktaprado hi saḥ
avratānām amantrāṇāṃ jātimātropajīvinām
sahasraśaḥ sametānāṃ pariṣattvaṃ na vidyate
yad vadanti tamomūḍhā mūrkhā dharmam ajānataḥ
tat pāpaṃ śatadhā bhūtvā tadvaktṝn adhigacchati
catvāro vā trayo vāpi yaṃ brūyur vedapāragāḥ
sa dharma iti vijñeyo netareṣāṃ sahasraśaḥ
śrotriyāya ca deyāni havyakavyāni nityaśaḥ
aśrotriyāya dattaṃ hi pitṝn naiti na devatāḥ
yasya caikagṛhe mūrkho dūre vāpi bahuśrutaḥ
bahuśrutāya dātavyaṃ nāsti mūrkhe vyatikramaḥ
brāhmaṇātikramo nāsti vipre vedavivarjite
jvalantam agnim utsṛjya na hi bhasmani hūyate
yaś ca kāṣṭhamayo hastī yaś ca carmamayo mṛgaḥ
yaś ca vipro 'nadhīyānas trayas te nāmadhārakāḥ
vidvatbhojyāny avidvāṃso yeṣu rāṣṭreṣu bhuñjate
tāny anāvṛṣṭim ṛcchanti mahad vā jāyate bhayam iti
aprajñāyamānaṃ vittaṃ yo 'dhigacched rājā taddhared adhigantre ṣaṣṭham aṃśaṃ pradāya
brāhmaṇaś ced adhigacchet ṣaṭsu karmasu vartamāno na rājā haret
ātatāyinaṃ hatvā nātra prāṇachettuḥ kiṃcit kilbiṣam āhuḥ
athāpy udāharanti
agnido garadaś caiva śastrapāṇir dhanāpahaḥ
kṣetradāraharaś caiva ṣaḍ ete ātatāyinaḥ
ātatāyinam āyāntam api vedāntapāragam
jighāṃsantaṃ jighāṃsīyān na tena brahmahā bhavet
svādhyāyinaṃ kule jātaṃ yo hanyād ātatāyinam
na tena bhrūṇahā sa syān manyus tanmanyum ṛcchatīti
triṇāciketaḥ pañcāgnis trisuparṇaś caturmedhā vājasaneyī ṣaḍaṅgavid brahmadeyānusantānaś chandogo jyeṣṭhasāmago mantrabrāhmaṇavidyaś ca dharmān adhīte yasya ca daśapuruṣaṃ mātṛpitṛvaṃśaḥ śrotriyo vijñāyate vidvāṃsaḥ snātakāś caite paṅktipāvanā bhavanti
cāturvidyaṃ vikalpī ca aṅgavid dharmapāṭhakaḥ
āśramasthās trayo mukhyāḥ parṣad eṣāṃ daśāvarā
upanīya kṛtsnaṃ vedam adhyāpayet sa ācāryaḥ
yas tv ekadeśaṃ sa upādhyāyaḥ
yaś ca vedāṅgāni
ātmatrāṇe varṇasaṃvarge brāhmaṇavaiśyau śastram ādadīyātām
kṣatriyasya tu tan nityam eva rakṣaṇādhikārāt
prakṣālya pādau pāṇī cā maṇibandhāt prāg vodag vāsīno 'ṅguṣṭhamūlasyottararekhā brāhmaṃ tīrthaṃ tena trir ācāmed aśabdavat
dviḥ parimṛjīta
khāny adbhiḥ saṃspṛśet
mūrdhany apo ninayet savye ca pāṇau
vrajaṃstiṣṭhañ śayānaḥ praṇato vā nācāmet
hṛdayaṅgamābhir adbhir abudbudābhir aphenābhir brāhmaṇaḥ
kaṇṭhagābhis tu kṣatriyaḥ
vaiśyo 'dbhiḥ prāśitābhiḥ
strīśūdraṃ spṛṣṭābhir eva ca
pradarād api yā gos tarpaṇasamarthāḥ syuḥ
na varṇagandharasaduṣṭābhir yāś ca syur aśubhāgamāḥ
na mukhyā vipruṣa ucchiṣṭaṃ kurvanty anaṅgaspṛṣṭāḥ
suptvā bhuktvā kṣutvā pītvā ruditvā snātvā cāntaḥ punar ācāmed vāsaś ca paridhāya
oṣṭhau saṃspṛśya yatrālomakau
na śmaśrugato lepaḥ
dantavad dantasakteṣu yaccāntarmukhe bhaven nigirann eva tacchucir iti
parān apy ācāmayataḥ pādau yā vipruṣo gatāḥ
tābhir nocchiṣṭatāṃ yānti bhūmyās tās tu samāḥ smṛtāḥ
carann abhyavahāreṣu ucchiṣṭaṃ yadi saṃspṛśet
bhūmau nidhāya tad dravyam ācamya pracaret punaḥ
yad yan mīmāṃsyaṃ syād adbhiḥ saṃspṛśet
śvahatāś ca mṛgā vanyāḥ pātitaṃ ca khagaiḥ phalam
bālair anuparikrāntaṃ strībhir ācaritaṃ ca yat
prasāritaṃ ca yat paṇyaṃ ye doṣāḥ strīmukheṣu ca
maśakair makṣikābhiś ca nilīnair nopahanyate
kṣitisthāś caiva yā āpo gavāṃ tṛptikarāś ca yāḥ
parisaṃkhyāya tān sarvāñ śucīn āha prajāpatir iti
lepagandhāpakarṣaṇe śaucam amedhyaliptasyādbhir mṛdā ca
taijasamṛnmayadāravatāntavānāṃ bhasmaparimārjanapradāhanatakṣaṇadhāvanāni
taijasavad upalamaṇīnām
maṇivacchaṅkhaśuktīnām
dāruvad asthnām
rajjuvidalacarmaṇāñ cailavacchaucam
govālaiḥ phalamayānām
gaurasarṣapakalkena kṣaumajānām
bhūmes tu saṃmārjanopalenollekhanaprokṣaṇopakaraṇair yathāsthānaṃ doṣaviśeṣāt prāyatyam upaiti
athāpy udāharanti
khananād dahanāddharṣād gobhir ākramaṇād api
caturbhiḥ śudhyate bhūmiḥ pañcamāccopalepanāt
rajasā śudhyate nārī nadī vegena śudhyate
bhasmanā śudhyate kāṃsyaṃ punaḥpākena mṛnmayam
madyair mūtraiḥ purīṣair vā śleṣmapūyāśruśoṇitaiḥ
saṃspṛṣṭaṃ naiva śudhyeta punaḥpākena mṛnmayam
adbhir gātrāṇi śudhyanti manaḥ satyena śudhyati
vidyātapobhyāṃ bhūtātmā buddhir jñānena śudhyatīti
adbhir eva kāñcanaṃ pūyate
tathā rajatam
tāmram amlena śudhyati
aṅgulikaniṣṭhikāmūle daivaṃ tīrtham
aṅgulyam ṛṣīṇām
aṅgulyagreṣu mānuṣam
pāṇimadhya āgneyam
pradeśinyaṅguṣṭhayor antarā pitryam
rocata iti sāyamprātaraśanāny abhipūjayet
svaditam iti pitrye
sampannam ity ābhyudayikeṣv ābhyudayikeṣv eti
prakṛtiviśiṣṭaṃ cāturvarṇyaṃ saṃskāraviśeṣācca
brāhmaṇo 'sya mukham āsīd bāhū rājanyaḥ kṛtaḥ
ūrū tad asya yad vaiśyaḥ padbhyāṃ śūdro ajāyata
ity api nigamo bhavati
gāyatryā brāhmaṇam asṛjata triṣṭubhā rājanyaṃ jagatyā vaiśyaṃ na kenacicchandasā śūdram ity asaṃskāryo vijñāyate
sarveṣāṃ satyam akrodho dānam ahiṃsā prajananaṃ ca
pitṛdevatātithipūjāyām apy eva paśuṃ hiṃsyād iti mānavam
madhuparke ca yajñe ca pitṛdaivatakarmaṇi
atraiva ca paśuṃ hiṃsyān nānyathety abravīn manuḥ
nākṛtvā prāṇināṃ hiṃsāṃ māṃsam utpadyate kvacit
na ca prāṇivadhaḥ svargyas tasmād yāge vadho 'vadhaḥ
athāpi brāhmaṇāya vā rājanyāya vābhyāgatāya mahokṣāṇaṃ vā mahājaṃ vā paced evam asmā ātithyaṃ kurvantīti
udakakriyāśaucaṃ ca dvivarṣaṃ prabhṛti
ā dantajananād ity eke
śarīram agninā saṃyojyānavekṣamāṇā apo 'bhyavayanti
savyetarābhyāṃ pāṇibhyām udakakriyāṃ kurvīrann ayugmāsu dakṣiṇāmukhāḥ
pitṝṇāṃ vā eṣā dig yā dakṣiṇā
gṛhān vrajitvā prastare tryaham anaśnanta āsīran
aśaktau krītotpannena varteran
daśāhaṃ śāvam āśaucaṃ sapiṇḍeṣu vidhīyate
sapiṇḍatvaṃ sāptapuruṣaṃ vijñāyate
prattānāṃ ca strīṇāṃ tripuruṣaṃ vijñāyate
prattānām itare kurvīraṃstāś ca teṣām
janane 'py evam eva syān nipuṇāṃ śuddhim icchatām
mātāpitror vā
tannimittatvān mātur ity eke
athāpy udāharanti
nāśaucaṃ sūtake puṃsaḥ saṃsargaṃ cen na gacchati
rajas tatrāśuci jñeyaṃ tacca puṃsi na vidyata iti
tacced antaḥ punar āpateccheṣeṇa śudhyeran
rātriśeṣe dvābhyām
prabhāte tisṛbhiḥ
brāhmaṇo daśarātreṇa
pañcadaśarātreṇa rājanyaḥ
viṃśatirātreṇa vaiśyaḥ
śūdro māsena śudhyati
athāpy udāharanti
aśauce yas tu śūdrasya sūtake vāpi bhuktavān
sa gacchen narakaṃ ghoraṃ tiryagyonyāṃ ca jāyate
anirdaśāhe paraśave niyogād bhuktavān dvijaḥ
kṛmir bhūtvā sa dehānte tāṃ viṣṭhāṃ samupāśnuta iti
dvādaśa māsān dvādaśārdhamāsān vānaśnan saṃhitādhyayanam adhīyānaḥ pūto bhavatīti vijñāyate
ūnadvivarṣe prete garbhapatane vā sapiṇḍānāṃ trirātram āśaucam
sadyaḥ śaucam iti gautamaḥ
deśāntarasthe preta ūrdhvaṃ daśāhācchrutvaikarātram āśaucam
āhitāgniś cet pravasan mriyeta punaḥ saṃskāraṃ kṛtvā śavavacchaucam iti gautamaḥ
yūpacitiśmaśānarajasvalāsūtikāśucīṃśca spṛṣṭvā saśirasko 'bhyupeyād apa ity apa iti
asvatantrā strī puruṣapradhānā
anagnikānudakyā vāmṛtam iti vijñāyate
athāpy udāharanti
pitā rakṣati kaumāre bhartā rakṣati yauvane
putraś ca sthavire bhāve na strī svātantryam arhatīti
tasyā bhartur abhicāra uktaṃ prāyaścittaṃ rahasyeṣu
māsi māsi rajo hy āsāṃ duṣkṛtāny apakarṣati
trirātraṃ rajasvalāśucir bhavati
sā nāñjyān nābhyañjyān nāpsu snāyād adhaḥ śayīta na divā svapyān nāgniṃ spṛśen na rajjuṃ sṛjen na dantān dhāvayen na māṃsam aśnīyān na grahān nirīkṣeta na hasen na kiṃcid ācaren na dhāved akharveṇa pātreṇa pibed añjalinā vā pibellohitāyasena vā
vijñāyate hi
indras triśīrṣāṇaṃ tvāṣṭraṃ hatvā pāpmagṛhīto mahattamādharmasambaddho 'ham ity evam ātmānam amanyata
taṃ sarvāṇi bhūtāny abhyakrośan bhrūṇahan bhrūṇahann iti
sa striya upādhāvad asyai me bhrūṇahatyāyai tṛtīyaṃ bhāgaṃ pratigṛhṇīteti
tā abravan kiṃ no bhūyād iti
so 'bravīd varaṃ vṛṇīdhvam iti
tā abruvann ṛtau prajāṃ vindāmaha iti kāmam ā vijanitoḥ saṃbhavāmeti
tatheti tāḥ pratijagṛhuḥ saiṣā bhrūṇahatyā māsi māsy āvirbhavati tasmād rajasvalāyā annaṃ nāśnīyād bhrūṇahatyāyā evaiṣā rūpaṃ pratimucyāste
tad āhuḥ
añjanābhyañjanam evāsyā na pratigrāhyaṃ taddhi striyā annam iti
tasmāt tasyai ca tatra ca bībhatsante meyam upāgād iti
udakyās tv āsate yeṣāṃ ye ca kecid anagnayaḥ
kulaṃ cāśrotriyam yeṣāṃ sarve te śūdradharmiṇa iti
sarve te śūdradharmiṇa iti
ācāraḥ paramo dharmaḥ sarveṣām iti niścayaḥ
hīnācāraparītātmā pretya ceha ca naśyati
nainaṃ tapāṃsi na brahma nāgnihotraṃ na dakṣiṇāḥ
hīnācāram ito bhraṣṭaṃ tārayanti kathaṃcana
ācārahīnaṃ na punanti vedā yady apy adhītāḥ saha ṣaḍbhir aṅgaiḥ
chandāṃsy enaṃ mṛtyukāle tyajanti nīḍaṃ śakuntā iva jātapakṣāḥ
ācārahīnasya tu brāhmaṇasya vedāḥ ṣaḍaṅgās tv akhilāḥ sayajñāḥ
kāṃ prītim utpādayituṃ samarthā andhasya dārā iva darśanīyāḥ
nainaṃ chandāṃsi vṛjināt tārayanti māyāvinaṃ māyayā vartamānam
dve 'py akṣare samyag adhīyamāne punāti tad brahma yathā iṣe 'bdāḥ
durācāro hi puruṣo loke bhavati ninditaḥ
duḥkhabhāgī ca satataṃ vyādhito 'lpāyur eva ca
ācārāt phalate dharma ācārāt phalate dhanam
ācārācchriyam āpnoti ācāro hanty alakṣaṇam
sarvalakṣaṇahīno 'pi yaḥ sadācāravān naraḥ
śraddadhāno 'nasūyaś ca śataṃ varṣāṇi jīvati
āhāranirhāravihārayogāḥ susaṃvṛtā dharmavidā tu kāryāḥ
vāgbuddhikāryāṇi tapas tathaiva dhanāyuṣī guptatame tu kārye
ubhe mūtrapurīṣe divā kuryād udaṅmukhaḥ
rātrau tu dakṣiṇā kuryād evaṃ hy āyur na riṣyati
praty agniṃ prati sūryaṃ ca prati gāṃ prati brāhmaṇam
prati somodakaṃ sandhyāṃ prajñā naśyati mehataḥ
na nadyāṃ mehanaṃ kuryān na pathi na ca bhasmani
na gomaye na kṛṣṭe nopte na śādvalopajīvyachāyāsu
chāyāyām andhakāre vā rātrāv ahani vā dvijaḥ
yathāsukhamukhaḥ kuryāt prāṇabādhābhayeṣu ca
uddhṛtābhir adbhiḥ kāryaṃ kuryāt
snānam anuddhṛtābhir api
āharen mṛttikāṃ vipraḥ kūlāt sasikatā tu yā
antarjale devagṛhe valmīke mūṣakasthale
kṛtaśaucāvaśiṣṭā vā na grāhyāḥ pañca mṛttikāḥ
ekā liṅge kare tisra ubhayor mṛddvayaṃ smṛtam
pañcāpāne daśaikasminn ubhayoḥ sapta mṛttikāḥ
etacchaucaṃ gṛhasthānāṃ dviguṇaṃ brahmacāriṇām
triguṇaṃ vānaprasthānāṃ yatīnāṃ taccaturguṇam iti
aṣṭau grāsā muner bhaktaṃ vānaprasthasya ṣoḍaśa
dvātriṃśat tu gṛhasthasyāparimitaṃ brahmacāriṇaḥ
āhitāgnir anaḍvāṃśca brahmacārī ca te trayaḥ
aśnanta eva sidhyanti naiṣāṃ siddhir anaśnatām
vrateṣu niyameṣu cejyādhyayanadharmeṣu
yogas tapo damo dānaṃ satyaṃ śaucaṃ śrutaṃ ghṛṇā
vidyā vijñānam āstikyam etad brāhmaṇalakṣaṇam
dīrghavairam asūyā cāsatyaṃ brāhmaṇadūṣaṇam
paiśunyaṃ nirdayatvaṃ ca jānīyācchūdralakṣaṇam
ye śāntadāntāḥ śrutipūrṇakarṇā jitendriyāḥ prāṇivadhān nivṛttāḥ
pratigrahe saṃkucitāgrahastās te brāhmaṇās tārayituṃ samarthāḥ
kiṃcid vedamayaṃ pātraṃ kiṃcit pātraṃ tapomayam
pātrāṇām api tat pātraṃ śūdrānnaṃ yasya nodare
śūdrānnenodarasthena yadi kaścin mṛto dvijaḥ
sa bhavecchūkaro grāmyas tasya vā jāyate kule
śūdrānnarasapuṣṭāṅgo hy adhīyāno 'pi nityaśaḥ
juhvan vāpi japan vāpi gatim ūrdhvāṃ na vindati
śūdrānnena tu bhuktena maithunaṃ yo 'dhigacchati
yasyānnaṃ tasya te putrā na ca svargāruho bhavet
svādhyāyotthaṃ yonimantaṃ praśāntaṃ vaitānasthaṃ pāpabhīruṃ bahujñam
strīṣu kṣāntaṃ dhārmikaṃ gośaraṇyaṃ vrataiḥ klāntaṃ tādṛśaṃ pātram āhuḥ
āmapātre yathā nyastaṃ kṣīraṃ dadhi ghṛtaṃ madhu
vinaśyet pātradaurbalyān na ca pātraṃ rasāś ca te
evaṃ gā vā hiraṇyaṃ vā vastram aśvaṃ mahīṃ tilān
avidvān pratigṛhṇāno bhasmībhavati kāṣṭhavat
nāṅganakhavādanaṃ kuryāt
nakhaiś ca bhojanādau
na cāpo 'ñjalinā pibet
na pādena pāṇinā vā jalam abhihanyāt
na jalena jalam
neṣṭakābhiḥ phalaṃ śātayīta
na phalena phalam
na kalko na kuhako bhavet
na mlecchabhāṣāṃ śikṣeta
athāpy udāharanti
na pāṇipādacapalo na netracapalo bhavet
na ca vāgaṅgacapala iti śiṣṭasya gocaraḥ
pāraṃparyagato yeṣāṃ vedaḥ saparibṛṃhaṇaḥ
te śiṣṭā brāhmaṇā jñeyāḥ śrutipratyakṣahetavaḥ
yaṃ na santaṃ na vāsantaṃ nāśrutaṃ na bahuśrutam
na suvṛttaṃ na durvṛttaṃ veda kaścit sa brāhmaṇaḥ
sa brāhmaṇa iti
catvāra āśramāḥ
brahmacārigṛhasthavānaprasthaparivrājakāḥ
teṣāṃ vedam adhītya vedau vedān vāviśīrṇabrahmacaryo yam icchet tam āvaset
brahmacāry ācāryaṃ paricared ā śarīravimokṣaṇāt
ācārye ca prete 'gniṃ paricaret
vijñāyate hy agnir ācāryas taveti
saṃyatavāk
caturthaṣaṣṭhāṣṭamakālabhojī
bhaikṣam ācaret
gurvadhīnaḥ
jaṭilaḥ śikhājaṭo vā
guruṃ gacchantam anugacched āsīnaś cet tiṣṭhecchayānaś ced āsīna upāsīta
āhūtādhyāyī
sarvaṃ labdhaṃ nivedya tadanujñayā bhuñjīta
khaṭvāśayanadantadhāvanaprakṣālanāñjanābhyañjanopānacchatravarjī
tiṣṭhed ahani rātrāv āsīta
trir ahno 'bhyupeyād apa ity apa iti
gṛhastho vinītakrodhaharṣo guruṇānujñātaḥ snātvāsamānārṣeyām aspṛṣṭamaithunām avaravayasīṃ sadṛśīṃ bhāryāṃ vindeta
pañcamīṃ mātṛbandhubhyaḥ saptamīṃ pitṛbandhubhyaḥ
vaivāhyam agnim indhīta
sāyam āgatam atithiṃ nāparundhyāt
nāsyānaśnan gṛhe vaset
yasya nāśnāti vāsārthī brāhmaṇo gṛham āgataḥ
sukṛtaṃ tasya yat kiṃcit sarvam ādāya gacchati
ekarātraṃ tu nivasann atithir brāhmaṇaḥ smṛtaḥ
anityaṃ hi sthito yasmāt tasmād atithir ucyate
naikagrāmīṇa atithir vipraḥ sāṅgatikas tathā
kāle prāpte akāle vā nāsyānaśnan gṛhe vaset
śraddhāśīlo 'spṛhayālur alam agnyādheyāya nānāhitāgniḥ syāt
alaṃ ca somāya nāsomayājī
yuktaḥ svādhyāye yajñe prajanane ca
gṛheṣv abhyāgataṃ pratyutthānāsanavāksūnṛtānasūyābhir mahayet
yathāśakti cānnena sarvāṇi bhūtāni
gṛhastha eva yajate gṛhasthas tapyate tapaḥ
caturṇām āśramāṇāṃ tu gṛhasthaś ca viśiṣyate
yathā nadīnadāḥ sarve samudre yānti saṃsthitim
evam āśramiṇaḥ sarve gṛhasthe yānti saṃsthitim
yathā mātaram āśritya sarve jīvanti jantavaḥ
evaṃ gṛhastham āśritya sarve jīvanti bhikṣukāḥ
nityodakī nityayajñopavītī nityasvādhyāyī patitānnavarjī
ṛtau ca gacchan vidhivacca juhvan na brāhmaṇaś cyavate brahmalokāt
brahmalokād iti
vānaprastho jaṭilaś cīrājinavāsī
grāmaṃ ca na praviśet
na phālakṛṣṭam adhitiṣṭhet
akṛṣṭaṃ mūlaphalaṃ saṃcinvīta
ūrdhvaretāḥ
kṣamāśayaḥ
mūlaphalabhaikṣeṇāśramāgatam atithim abhyarcayet
dadyād eva na pratigṛhṇīyāt
triṣavaṇam udakopasparśī
śrāmaṇakenāgnim ādhāyāhitāgniḥ syāt
vṛkṣamūlaniketana ūrdhvaṃ ṣaḍbhyo māsebhyo 'nagnir aniketaḥ
dadyād devapitṛmanuṣyebhyaḥ sa gacchet svargam ānantyam ity ānantyam
parivrājakaḥ sarvabhūtābhayadakṣiṇāṃ dattvā pratiṣṭheta
athāpy udāharanti
abhayaṃ sarvabhūtebhyo dattvā carati yo muniḥ
tasyāpi sarvabhūtebhyo na bhayaṃ jātu vidyate
abhayaṃ sarvabhūtebhyo 'dattvā yas tu nivartate
hanti jātān ajātāṃśca dravyāṇi pratigṛhya ca
saṃnyaset sarvakarmāṇi vedam ekaṃ na saṃnyaset
vedasaṃnyasanācchūdras tasmād vedaṃ na saṃnyaset
ekākṣaraṃ paraṃ brahma prāṇāyāmāḥ paraṃ tapaḥ
upavāsāt paraṃ bhaikṣaṃ dayā dānād viśiṣyata iti
muṇḍo 'mamo 'parigrahaḥ
saptāgārāṇy asaṃkalpitāni cared bhikṣām
vidhūme sannamusale
ekaśāṭīparihitaḥ
ajinena vā gopralūnais tṛṇair avastṛtaśarīraḥ
sthaṇḍilaśāyī
anityāṃ vasatiṃ vaset
grāmānte devagṛhe śūnyāgāre vā vṛkṣamūle vā
manasā jñānam adhīyānaḥ
araṇyanityaḥ
na grāmyapaśūnāṃ saṃdarśane vicaret
araṇyanityasya jitendriyasya sarvendriyaprītinivartakasya
adhyātmacintāgatamānasasya dhruvā hy anāvṛttir upekṣakasyeti
avyaktaliṅgo 'vyaktācāraḥ
anunmatta unmattaveṣaḥ
athāpy udāharanti
na śabdaśāstrābhiratasya mokṣo na cāpi lokagrahaṇe ratasya
na cotpātanimittābhyām na nakṣatrāṅgavidyayā
nānuśāsanavādābhyāṃ bhikṣāṃ lipseta karhicit
alābhe na viṣādī syāllābhe naiva ca harṣayet
prāṇayātrikamātraḥ syān mātrāsaṅgād vivarjitaḥ
na kuṭyāṃ nodake saṅgo na caile na tripuṣkare
nāgāre nāsane nānne yasya vai mokṣavid tu sa iti
brāhmaṇakule yāvallabheta tad bhuñjīta sāyaṃ prātar madhumāṃsavarjam
na ca tṛpyet
grāme vā vaset
ajihmo 'śavo 'śaraṇo 'vasaṃkutukaḥ
na cendriyasaṃsargaṃ kurvīta kenacit
upekṣakaḥ sarvabhūtānāṃ hiṃsānugrahaparihāreṇa
paiśunyamatsarābhimānāhaṅkārāśraddhānārjavātmastavaparagarhādambhalobhamohakrodhāsūyāvivarjanaṃ sarvāśramāṇāṃ dharma iṣṭaḥ
yajñopavīty udakamaṇḍaluhastaḥ śucir brāhmaṇo vṛṣalānnavarjī na hīyate brahmalokād brahmalokād iti
ṣaḍ arghārhā bhavanti
ṛtvig vivāhyo rājā pitṛvyasnātakamātulāś ca
vaiśvadevasya siddhasya sāyaṃ prātar gṛhyāgnau juhuyāt
gṛhadevatābhyo baliṃ haret
śrotriyāyāgrabhāgaṃ dattvā brahmacāriṇe vānantaraṃ pitṛbhyo dadyāt
tato 'tithiṃ bhojayecchreyāṃsaṃ śreyāṃsam ānupūrvyeṇa
svagṛhyāṇāṃ kumārībālavṛddhataruṇaprajātāḥ
tato 'parān gṛhyān
śvacāṇḍālapatitavāyasebhyo bhūmau nirvapet
śūdrāyocchiṣṭam anucchiṣṭaṃ vā dadyāt
śeṣaṃ dampatī bhuñjīyātām
sarvopayogena punarpāko yadi nirupte vaiśvadeve 'tithir āgacched viśeṣeṇāsmā annaṃ kārayet
vijñāyate hi
vaiśvānaraḥ praviśaty atithir brāhmaṇo gṛhaṃ tasmād apa ānayanty annaṃ varṣābhyas tāṃ hi śāntiṃ janā vidur iti
taṃ bhojayitvopāsīta
ā sīmāntam anuvrajed anujñānād vā
aparapakṣa ūrdhvaṃ caturthyāḥ pitṛbhyo dadyāt
pūrvedyur brāhmaṇān saṃnipātya yatīn gṛhasthān sādhūn vāpariṇatavayaso 'vikarmasthāñ śrotriyān aśiṣyān anantevāsinaḥ
śiṣyān api guṇavato bhojayet
nagnaśuklaklībāndhaśyāvadantakuṣṭhikunakhivarjam
athāpy udāharanti
atha cen mantravid yuktaḥ śārīraiḥ paṅktidūṣaṇaiḥ
aduṣyaṃ taṃ yamaḥ prāha paṅktipāvana eva saḥ
śrāddhe nodvāsanīyāni ucchiṣṭāny ā dinakṣayāt
ścyotante hi sudhādhārās tāḥ pibanty akṛtodakāḥ
ucchiṣṭaṃ na pramṛjyāt tu yāvan nāstamito raviḥ
kṣīradhārās tato yānty akṣayyāḥ saṃcarabhāginaḥ
prāk saṃskārāt pramītānāṃ svavaṃśyānām iti sthitiḥ
bhāgadheyaṃ manuḥ prāha ucchiṣṭoccheṣaṇe ubhe
uccheṣaṇaṃ bhūmigataṃ vikiraṃ lepanodakam
annaṃ preteṣu visṛjed aprajānām anāyuṣām
ubhayor hastayor muktaṃ pitṛbhyo 'nnaṃ niveditam
tadantaraṃ pratīkṣante hy asurā duṣṭacetasaḥ
tasmād aśūnyahastena kuryād annam upāgatam
bhojanaṃ vā samālabhya tiṣṭhetoccheṣaṇe ubhe
dvau daive pitṛkṛtye trīn ekaikam ubhayatra vā
bhojayet susamṛddho 'pi na prasajjeta vistare
satkriyāṃ deśakālau ca śaucaṃ brāhmaṇasaṃpadam
pañcaitān vistaro hanti tasmāt taṃ parivarjayet
api vā bhojayed ekaṃ brāhmaṇaṃ vedapāragam
śrutaśīlopasaṃpannaṃ sarvālakṣaṇavarjitam
yady ekaṃ bhojayecchrāddhe daivaṃ tatra kathaṃ bhavet
annaṃ pātre samuddhṛtya sarvasya prakṛtasya tu
devatāyatane kṛtvā tataḥ śrāddhaṃ pravartayet
prāsyed agnau tad annaṃ vā dadyād vā brahmacāriṇe
yāvad uṣṇaṃ bhavaty annaṃ yāvad aśnanti vāgyatāḥ
tāvaddhi pitaro 'śnanti yāvan noktā havirguṇāḥ
havirguṇā na vaktavyāḥ pitaro yāvad atarpitāḥ
pitṛbhis tarpitaiḥ paścād vaktavyaṃ śobhanaṃ haviḥ
niyuktas tu yatiḥ śrāddhe daive vā māṃsam utsṛjet
yāvanti paśuromāṇi tāvan narakam ṛcchati
trīṇi śrāddhe pavitrāṇi dauhitraḥ kutapas tilāḥ
trīṇi cātra praśaṃsanti śaucam akrodham atvarām
divasasyāṣṭame bhāge mandībhavati bhāskaraḥ
sa kālaḥ kutapo jñeyaḥ pitṝṇāṃ dattam akṣayam
śrāddhaṃ dattvā bhuktvā ca maithunaṃ yo 'dhigacchati
bhavanti pitaras tasya tanmāsaṃ retaso bhujaḥ
yas tato jāyate garbho dattvā bhuktvā ca paitṛkam
na sa vidyāṃ samāpnoti kṣīṇāyuś caiva jāyate
pitā pitāmahaś caiva tathaiva prapitāmahaḥ
upāsate sutaṃ jātaṃ śakuntā iva pippalam
madhumāṃsaiś ca śākaiś ca payasā pāyasena ca
eṣa no dāsyati śrāddhaṃ varṣāsu ca maghāsu ca
santānavarddhanaṃ putram udyataṃ pitṛkarmaṇi
devabrāhmaṇasampannam abhinandanti pūrvajāḥ
nandanti pitaras tasya sukṛṣṭair iva karṣakāḥ
yad gayāstho dadāty annaṃ pitaras tena putriṇa iti
śrāvaṇyāgrahāyiṇyoś cānvaṣṭakyāṃ ca pitṛbhyo dadyāt
dravyadeśabrāhmaṇasaṃnidhāne vākālaniyamaḥ
avaśyaṃ brāhmaṇo 'gnīn ādadhīta
darśapūrṇamāsāgrayaṇeṣṭicāturmāsyapaśusomaiś ca yajeta
naiyamikaṃ hy etad ṛṇasaṃstutaṃ ca
vijñāyate hi
tribhir ṛṇair ṛṇavān brāhmaṇo jāyata iti
yajñena devebhyaḥ prajayā pitṛbhyo brahmacaryeṇa ṛṣibhya ity eṣa vānṛṇo yajvā yaḥ putrī brahmacaryavān iti
garbhāṣṭameṣu brāhmaṇam upanayīta
garbhād ekādaśeṣu rājanyam
garbhād dvādaśeṣu vaiśyam
pālāśo vā daṇḍo brāhmaṇasya
naiyyagrodhaḥ kṣatriyasya vā
audumbaro vā vaiśyasya
keśasaṃmito brāhmaṇasya
lalāṭasaṃmitaḥ kṣatriyasya
ghrāṇasaṃmito vaiśyasya
mauñjī raśanā brāhmaṇasya
dhanurjyā kṣatriyasya
śaṇatāntavī vaiśyasya
kṛṣṇājinam uttarīyaṃ brāhmaṇasya
rauravaṃ kṣatriyasya
gavyaṃ bastājinaṃ vā vaiśyasya
śuklam ahataṃ vāso brāhmaṇasya
māñjiṣṭhaṃ kṣatriyasya
hāridraṃ kauśeyaṃ vā vaiśyasya
sarveṣāṃ vā tāntavam araktam
bhavatpūrvāṃ brāhmaṇo bhikṣāṃ yācet
bhavanmadhyāṃ rājanyaḥ
bhavadantyāṃ vaiśyaḥ
ā ṣoḍaśād brāhmaṇasya nātītaḥ kālaḥ
ā dvāviṃśāt kṣatriyasya
ā caturviṃśād vaiśyasya
ata ūrdhvaṃ patitasāvitrīkā bhavanti
naitān upanayen nādhyāpayen na yājayen naibhir vivāhayeyuḥ
patitasāvitrīka uddālakavrataṃ caret
dvau māsau yāvakena vartayen māsaṃ payasārdhamāsam āmikṣayāṣṭarātraṃ ghṛtena ṣaḍrātram ayācitena trirātram abbhakṣo 'horātram upavaset
aśvamedhāvabhṛthaṃ gacchet
vrātyastomena vā yajed vā yajed iti
athātaḥ snātakavratāni
sa na kaṃcid yācetānyatra rājāntevāsibhyaḥ
kṣudhāparītas tu kiṃcid eva yāceta kṛtam akṛtaṃ vā kṣetraṃ gām ajāvikam antato hiraṇyaṃ dhānyam annaṃ vā
na tu snātakaḥ kṣudhāvasīded ity upadeśaḥ
na malinavāsasā saha saṃvaseta
na rajasvalayā
nāyogyayā
na kulaṃkulaḥ syāt
vatsatantrīṃ vitatāṃ nātikrāmet
nodyantam ādityaṃ paśyen nāstaṃ yantam
nāpsu mūtrapurīṣe kuryāt
na niṣṭhīvet
pariveṣṭitaśirā bhūmim ayajñiyais tṛṇair antardhāya mūtrapurīṣe kuryād udaṅmukhaś cāhani naktaṃ dakṣiṇāmukhaḥ sandhyām āsītottaram
athāpy udāharanti
snātakānāṃ tu nityaṃ syād antarvāsas tathottaram
yajñopavīte dve yaṣṭiḥ sodakaś ca kamaṇḍaluḥ
apsu pāṇau ca kāṣṭhe ca kathitaṃ pāvake śuciḥ
tasmād udakapāṇibhyāṃ parimṛjyāt kamaṇḍalum
paryagnikaraṇaṃ hy etan manur āha prajāpatiḥ
kṛtvā cāvaśyakarmāṇi ācāmecchaucavittama iti
prāṅmukho 'nnāni bhuñjīta
tūṣṇīṃ sāṅguṣṭhaṃ kṛtsnagrāsaṃ graseta
na ca śabdaṃ kuryāt
ṛtukālagāmī syāt parvavarjaṃ svadāreṣu
atiryag upeyāt
yas tu pāṇigṛhītāyā āsye kurvīta maithunam
bhavanti pitaras tasya tanmāsaṃ retaso bhujaḥ
yā syād anityacāreṇa ratiḥ sādharmasaṃśritā
api ca kāṭhake vijñāyate
api naḥ śvo vijaniṣyamāṇāḥ patibhiḥ saha śayīrann iti strīṇām indradatto vara iti
na vṛkṣam ārohet
na kūpam avarohet
nāgniṃ mukhenopadhamet
nāgniṃ brāhmaṇaṃ cāntareṇa vyapeyāt
nāgnyoḥ
na brāhmaṇayor anujñāpya vā
bhāryayā saha nāśnīyād avīryavad apatyaṃ bhavatīti vājasaneyake vijñāyate
nendradhanur nāmnā nirdiśet
maṇidhanur iti brūyāt
pālāśam āsanaṃ pāduke dantadhāvanam iti varjayet
notsaṅge bhakṣayet
nāsandyāṃ bhuñjīta
vaiṇavaṃ daṇḍaṃ dhārayet
rukmakuṇḍale ca
na bahir mālāṃ dhārayed anyatra rukmamayyā
sabhāḥ samavāyāṃśca varjayet
athāpy udāharanti
aprāmāṇyaṃ ca vedānām ārṣāṇāṃ caiva kutsanam
avyavasthā ca sarvatra etan nāśanam ātmana iti
nāvṛto yajñaṃ gacched yadi vrajet pradakṣiṇaṃ punar āvrajet
adhivṛkṣasūryam adhvānaṃ na pratipadyeta
nāvaṃ ca sāṃśayikīṃ nādhirohet
bāhubhyāṃ na nadīṃ taret
utthāyāpararātram adhītya na punaḥ pratisaṃviśet
prājāpatye muhūrte brāhmaṇaḥ kāṃścin niyamān anutiṣṭhed anutiṣṭhed iti
athātaḥ svādhyāyopākarma śrāvaṇyām paurṇamāsyāṃ prauṣṭhapadyāṃ vā
agnim upasamādhāyākṣatadhānā juhoti
devebhya ṛṣibhyaś chandobhyaś ceti
brāhmaṇān svastivācya dadhi prāśya tato 'dhyāyān upākurvīran
ardhapañcamān māsān ardhaṣaṣṭhān vā
ata ūrdhvaṃ śuklapakṣeṣv adhīyīta
kāmaṃ tu vedāṅgāni
tasyānadhyāyāḥ
sandhyāstanite
sandhyāsu
antarśavadivākīrtyeṣu nagareṣu
kāmaṃ gomayaparyuṣite parilikhite vā
śmaśānānte
śayānasya
śrāddhikasya
mānavaṃ cātra ślokam udāharanti
phalāny apas tilān bhakṣān yaccānyacchrāddhikaṃ bhavet
pratigṛhyāpy anadhyāyaḥ pāṇyāsyā brāhmaṇāḥ smṛtā iti
dhāvataḥ pūtigandhaprabhṛtāv īriṇe
vṛkṣārūḍhasya
nāvi senāyāṃ ca
bhuktvā cārdrapāṇeḥ
vāṇaśabde
caturdaśyām āmāvāsyāyām aṣṭamyām aṣṭakāsu
prasāritapādopasthakṛtopāśritasya ca
gurusamīpe
maithunavyapetāyām
vāsasā maithunavyapetenānirṇiktena
grāmānte
charditasya
mūtritasyoccāritasya
ṛgyajuṣāṃ ca sāmaśabde vā
ajīrṇe
nirghāte
bhūmicalane
candrasūryoparāge
diṅnādaparvataprapāteṣūpalarudhirapāṃsuvarṣeṣv ākālikam
ulkāvidyutsamāse trirātram
ulkāvidyutsajyotiṣam
apartāv ākālikam
ācārye prete trirātram
ācāryaputraśiṣyabhāryāsv ahorātram
ṛtvikśvaśurapitṛvyamātulān anavaravayasaḥ pratyutthāyābhivadet
ye caiva pādagrāhyās teṣāṃ bhāryā guroś ca
mātāpitarau ca
yo vidyād abhivaditum aham ayaṃ bho iti brūyāt
yaś ca na vidyāt
pratyabhivādam āmantrite svaro 'ntyaḥ plavate sandhyakṣaram apragṛhyam āyāvabhāvaṃ cāpadyate yathā bho bhāv iti
patitaḥ pitā parityājyo mātā tu putre na patati
athāpy udāharanti
upādhyāyād daśācāryā ācāryāṇāṃ śataṃ pitā
pitur daśaśataṃ mātā gauraveṇātiricyate
bhāryā putrāś ca śiṣyāś ca saṃsṛṣṭāḥ pāpakarmabhiḥ
paribhāṣya parityājyāḥ patito yo 'nyathā tyajet
ṛtvijācāryāv ayājakānadhyāpakau heyāv anyatra hānāt patati
patitenotpannaḥ patito bhavatīty āhur anyatra striyāḥ
sā hi paragāminī
tām arikthām upeyāt
guror gurau saṃnihite guruvadvṛttir iṣyate
guruvad guruputrasya vartitavyam iti śrutiḥ
śastraṃ viṣaṃ surā cāpratigṛhyāṇi brāhmaṇasya
vidyāvittavayaḥsaṃbandhāḥ karma ca mānyam
pūrvaḥ pūrvo garīyān
sthavirabālāturabhārikastrīcakrīvatāṃ panthāḥ samāgame parasmai parasmai deyaḥ
rājasnātakayoḥ samāgame rājñā snātakāya deyaḥ
sarvair eva vadhvā ūhyamānāyai
tṛṇabhūmyagnyudakavāksūnṛtānasūyāḥ satāṃ gṛhe nocchidyante kadācana kadācaneti
athāto bhojyābhojyaṃ ca varṇayiṣyāmaḥ
cikitsakamṛgayupuṃścalīdaṇḍikastenābhiśastaṣaṇḍhapatitānām annam abhojyam
kadaryadīkṣitabaddhāturasomavikrayitakṣarajakaśauṇḍikasūcakavārdhuṣikacarmāvakṛntānām
śūdrasya ca
astrabhṛtaś ca
upapater yaś copapatiṃ manyate
yaś ca gṛhān dahet
yaś ca vadhārhān nopahanyāt
ko bhokṣyata iti vācābhighuṣṭam
gaṇānnaṃ gaṇikānnaṃ ceti
athāpy udāharanti
nāśnanti śvavato devā nāśnanti vṛṣalīpateḥ
bhāryājitasya nāśnanti yasya copapatir gṛha iti
edhodakayavasakuśalājābhyudyatayānāvasathaśapharīpriyaṅgusraggandhamadhumāṃsānīty eteṣāṃ pratigṛhṇīyāt
athāpy udāharanti
gurvarthaṃ dāram ujjihīrṣann arciṣyan devatātithīn
sarvataḥ pratigṛhṇīyān na tu tṛpyet svayaṃ tata iti
na mṛgayor iṣucāriṇaḥ parivarjyam annam
vijñāyate hi
agastyo varṣasāhasrike satre mṛgayāṃ cacāra
tasyāsaṃstarasamayāḥ puroḍāśā mṛgapakṣiṇāṃ praśastānām
api hy atra prājāpatyāñ ślokān udāharanti
udyatām āhṛtāṃ bhikṣāṃ purastād apracoditām
bhojyāṃ prajāpatir mene api duṣkṛtakāriṇaḥ
śraddadhānasya bhoktavyaṃ corasyāpi viśeṣataḥ
na tv eva bahuyājyasya yaś copanayate bahūn
na tasya pitaro 'śnanti daśa varṣāṇi pañca ca
na ca havyaṃ vahaty agnir yas tām abhyavamanyate
cikitsakasya mṛgayoḥ śalyahartus tu pāpinaḥ
ṣaṇḍhasya kulaṭāyāś ca udyatāpi na gṛhyata iti
ucchiṣṭam aguror abhojyam
svam ucchiṣṭam ucchiṣṭopahataṃ ca
yad vasanakeśakīṭopahataṃ ca
kāmaṃ tu keśakīṭān uddhṛtyādbhiḥ prokṣya bhasmanāvakīrya vācā praśastam upayuñjīta
api hy atra prājāpatyāñ ślokān udāharanti
trīṇi devāḥ pavitrāṇi brāhmaṇānām akalpayan
adṛṣṭam adbhir nirṇiktaṃ yacca vācā praśasyate
devadroṇyāṃ vivāheṣu yajñeṣu prakṛteṣu ca
kākaiḥ śvabhiś ca saṃspṛṣṭam annam tan na visarjayet
tasmād annam apoddhṛtya śeṣaṃ saṃskāram arhati
dravāṇāṃ plāvanenaiva ghanānāṃ prokṣaṇena tu
mārjāramukhasaṃspṛṣṭaṃ śuci eva hi tad bhavet
annaṃ paryuṣitaṃ bhāvaduṣṭaṃ sahṛllekhaṃ punaḥsiddham āmamāṃsaṃ pakvaṃ ca
kāmaṃ tu dadhnā ghṛtena vābhighāritam upayuñjīta
api hy atra prājāpatyāñ ślokān udāharanti
ghṛtaṃ vā yadi vā tailaṃ vipro nādyān nakhaścyutam
yamas tad aśuci prāha tulyaṃ gomāṃsabhakṣaṇaiḥ
hastadattās tu ye snehā lavaṇavyañjanāni ca
dātāraṃ nopatiṣṭhanti bhoktā bhuñjīta kilbiṣam
pradadyān na tu hastena nāyasena kadācaneti
laśunapalāṇḍukyākugṛñjanaśleṣmāntakavṛkṣaniryāsalohitavraścanaśvakākāvalīḍhaśūdroccheṣaṇabhojaneṣv atikṛcchraḥ
sandhinīkṣīram avatsākṣīram
gomahiṣyajānām anirdaśāhānām
antarnāvy udakam
apūpadhānākarambhasaktuvaṭakatailapāyasaśākāni śuktāni varjayet
anyāṃśca kṣīrayavapiṣṭavikārān
śvāvicchalyakaśaśakacchapagodhāḥ pañcanakhānāṃ bhakṣyāḥ
anuṣṭrāḥ paśūnām anyatasdantāś ca
matsyānāṃ vā ceṭagavayaśiśumāranakrakulīrāḥ
vikṛtarūpāḥ sarpaśīrṣāś ca
gauragavayaśarabhāś ca
anuddiṣṭās tathā
dhenvanaḍuhāv apannadantāṃśca
bhakṣyau tu dhenvanaḍuhau medhyau vājasaneyake vijñāyate
khaḍge tu vivadanty agrāmyaśūkare ca
śakunānāṃ ca viṣuviṣkarajālapādakalaviṅkaplavahaṃsacakravākabhāsavāyasapārāvatakurarasāraṅgapāṇḍukapotakrauñcakrakarakaṅkagṛdhraśyenabakabalākamadguṭiṭṭibhamāndhālanaktañcaradārvāghāṭacaṭakarailātakāhārītakhañjarīṭagrāmyakukkuṭaśukaśārikakokilakravyādo grāmacāriṇaś ca grāmacāriṇaś ceti
śoṇitaśukrasaṃbhavaḥ puruṣo bhavati mātāpitṛnimittakaḥ
tasya pradānavikrayatyāgeṣu mātāpitarau prabhavataḥ
na tv ekaṃ putraṃ dadyāt pratigṛhṇīyād vā
sa hi santānāya pūrveṣām
na strī putraṃ dadyāt pratigṛhṇīyād vānyatrānujñānād bhartuḥ
putraṃ pratigṛhīṣyan bandhūn āhūya rājani ca nivedya niveśanasya madhye vyāhṛtibhir hutvādūrabāndhavaṃ bandhusaṃnikṛṣṭam eva pratigṛhṇīyāt
sandehe cotpanne dūrebāndhavaṃ śūdram iva sthāpayet
vijñāyate hy ekena bahūṃstrāyata iti
tasmiṃścet pratigṛhīta aurasaḥ putra utpadyeta caturthabhāgabhāgī syād dattakaḥ
yadi nābhyudayikeṣu yuktaḥ syāt
vedaviplāvakaḥ śūdrayājaka uttamavarṇavargapatitās teṣāṃ pātraninayanam
apātrasaṅkarād akṛtsnaṃ pātram ādāya dāso 'savarṇāputro vā bandhur asadṛśo vā guṇahīnaḥ savyena pādena pravṛttāgrān darbhāṃllohitān vopastīrya pūrṇapātram asmai ninayet
ninetāraṃ cāsya prakīrṇakeśā jñātayo 'nvālabheran
apasavyaṃ kṛtvā gṛheṣu svairam āpadyeran
ata ūrdhvaṃ na taṃ dharmayeyuḥ
taddharmāṇas taṃ dharmayantaḥ
patitānāṃ tu caritavratānāṃ pratyuddhāraḥ
athāpy udāharanti
agre 'bhyuddharatāṃ gacchet krīḍann iva hasann iva
paścāt pātayatāṃ gacchecchocann iva rudann iveti
ācāryamātṛpitṛhantāras tatprasādād apayāpyād vā eṣā teṣāṃ pratyāpattiḥ
puṇyahradāt prasṛtād vā kāñcanaṃ pātraṃ māheyaṃ vā pūrayitvāpohiṣṭhābhir enam adbhir abhiṣiñcanti
sarva evābhiṣiktasya pratyuddhāraḥ putrajanmanā vyākhyāto vyākhyāta iti
atha vyavahārāḥ
rājā mantrī vā sadaḥkāryāṇi kuryāt
dvayor vivadamānayoḥ pakṣāntaraṃ na gacchet
yathāsanam aparādho hy antenāparādhaḥ
samaḥ sarveṣu bhūteṣu yathāsanam aparādho hy ādyavarṇayor vidyāntataḥ
sampannaṃ ca rakṣayet
rājabāladhanāni
aprāptavyavahārāṇām
prāptakāle tu tad yat
likhitaṃ sākṣiṇo bhuktiḥ pramāṇaṃ trividhaṃ smṛtam
dhanasvīkaraṇaṃ pūrvaṃ dhanī dhanam avāpnuyād iti
mārgakṣetrebhyo visargas tathā parivarttanam
taruṇagṛheṣv arthāntareṣu tripādamātram
gṛhakṣetravirodhe sāmantapratyayaḥ
sāmantavirodhe lekhyapratyayaḥ
pratyabhilekhyavirodhe grāmanagaravṛddhaśreṇīpratyayaḥ
athāpy udāharanti
paitṛkaṃ krītam ādheyam anvādheyaṃ pratigraham iti
tatra bhuktānubhuktadaśavarṣam
anyathāpy udāharanti
ādhiḥ sīmā bāladhano nikṣepopanidhistriyaḥ
rājasvaṃ śrotriyadravyaṃ na saṃbhogena hīyate
prahīṇadravyāṇi rājagāmīni bhavanti
tato 'nyathā rājā mantribhiḥ saha nāgaraiś ca kāryāṇi kuryāt
vedhaso vā rājā śreyān gṛdhraparivāraṃ syāt
gṛdhraparivāraṃ vā rājā śreyān
gṛdhraparivāraṃ syān na gṛdhro gṛdhraparivāraṃ syāt
parivārāddhi doṣāḥ prādurbhavanti
steyahāravināśanaṃ ca
tasmāt pūrvam eva parivāraṃ pṛcchet
atha sākṣiṇaḥ
śrotriyo rūpavāñ śīlavān puṇyavān satyavān sākṣiṇaḥ
sarveṣu sarva eva vā
strīṇāṃ sākṣiṇaḥ striyaḥ kuryād dvijānāṃ sadṛśā dvijāḥ śūdrāṇāṃ santaḥ śūdrāś cāntyānām antyayonayaḥ
athāpy udāharanti
pratibhāvyaṃ vṛthādānam ākṣikaṃ saurikaṃ ca yat
daṇḍaśulkāvaśiṣṭaṃ ca na putro dātum arhati
brūhi sākṣin yathātattvaṃ lambante pitaras tava
tava vākyam udīkṣāṇā utpatanti patanti ca
nagno muṇḍaḥ kapālī ca bhikṣārthī kṣutpipāsitaḥ
andhaḥ śatrukule gacched yaḥ sākṣyam anṛtaṃ vadet
pañca kanyānṛte hanti daśa hanti gavānṛte
śatam aśvānṛte hanti sahasraṃ puruṣānṛte
vyavahāre mṛte dāre prāyaścittaṃ kulastriyāḥ
teṣāṃ pūrvaparicchedācchidyante 'trāpavādibhiḥ
udvāhakāle ratisaṃprayoge prāṇātyaye sarvadhanāpahāre
viprasya cārthe hy anṛtaṃ vadeyuḥ pañcānṛtāny āhur apātakāni
svajanasvārthe yadi vārthahetoḥ pakṣāśrayeṇaiva vadanti kāryam
te śabdavaṃśasya kulasya pūrvān svargasthitāṃstān api pātayanti
api pātayantīti
ṛṇam asmin saṃnayaty amṛtatvaṃ ca gacchati
pitā putrasya jātasya paśyeccej jīvato mukham
anantāḥ putriṇāṃ lokā nāputrasya loko 'sti
aprajāḥ santv atriṇa ity abhiśāpaḥ
prajābhir agne amṛtatvam aśyām ity api nigamo bhavati
putreṇa lokāñjayati pautreṇānantyam aśnute
atha putrasya pautreṇa bradhnasyāpnoti viṣṭapam iti
kṣetriṇaḥ putro janayituḥ putra iti vivadante
tatrobhayathāpy udāharanti
yady anyagoṣu vṛṣabho vatsānāṃ janayecchatam
gominām eva te vatsā moghaṃ syanditam ārṣabham iti
apramattā rakṣata tantum etaṃ mā vaḥ kṣetre parabījāni vāpsuḥ
janayituḥ putro bhavati saṃparāye moghaṃ vettā kurute tantum etam iti
bahūnām ekajātānām ekaś cet putravān naraḥ
sarve te tena putreṇa putravanta iti śrutiḥ
bahvīnām ekapatnīnām ekā putravatī yadi
sarvās tās tena putreṇa putravantya iti śrutiḥ
dvādaśa ity eva putrāḥ purāṇadṛṣṭāḥ
svayam utpāditaḥ svakṣetre saṃskṛtāyāṃ prathamaḥ
tadalābhe niyuktāyāṃ kṣetrajo dvitīyaḥ
tṛtīyaḥ putrikā
vijñāyate 'bhrātṛkā puṃsaḥ pitṝn abhyeti pratīcīnaṃ gacchati putratvam
tatra ślokaḥ
abhrātṛkāṃ pradāsyāmi tubhyaṃ kanyām alaṃkṛtām
asyāṃ yo jāyate putraḥ sa me putro bhaved iti
paunarbhavaś caturthaḥ
yā kaumāraṃ bharttāram utsṛjyānyaiḥ saha caritvā tasyaiva kuṭumbam āśrayati sā punarbhūr bhavati
yā ca klībaṃ patitam unmattaṃ vā bharttāram utsṛjyānyaṃ patiṃ vindate mṛte vā sā punarbhūr bhavati
kānīnaḥ pañcamaḥ
yaṃ pitṛgṛhe 'saṃskṛtā kāmād utpādayen mātāmahasya putro bhavatīty āhuḥ
athāpy udāharanti
aprattā duhitā yasya putraṃ vindeta tulyataḥ
putrī mātāmahas tena dadyāt piṇḍaṃ hared dhanam iti
gṛhe ca gūḍhotpannaḥ ṣaṣṭhaḥ
ity ete dāyādā bāndhavās trātāro mahato bhayād ity āhuḥ
athādāyādabandhūnāṃ sahoḍha eva prathamaḥ
yā garbhiṇī saṃskriyate sahoḍhaḥ putro bhavati
dattako dvitīyaḥ
yaṃ mātāpitarau dadyātām
krītas tṛtīyaḥ
tacchunaḥśepena vyākhyātam
hariścandro vai rājā so 'jīgartasya sauyavaseḥ putraṃ cikrāya
svayam upāgataś caturthaḥ
tacchunaḥśepena vyākhyātam
śunaḥśepo vai yūpe niyukto devatās tuṣṭāva
tasyeha devatāḥ pāśaṃ vimumucus tam ṛtvija ūcuḥ
mamaivāyaṃ putro 'stv iti tān ha na saṃpede
te saṃpādayāmāsuḥ
eṣa eva yaṃ kāmayet tasya putro 'stv iti
tasya ha viśvāmitro hotāsīt tasya putratvam iyāya
apaviddhaḥ pañcamaḥ
yaṃ mātāpitṛbhyām apāstaṃ pratigṛhṇīyāt
śūdrāputra eva ṣaṣṭho bhavatīty āhur ity ete 'dāyādabāndhavāḥ
athāpy udāharanti
yasya pūrveṣāṃ ṣaṇṇāṃ na kaścid dāyādaḥ syād ete tasya dāyaṃ harerann iti
atha bhrātṝṇāṃ dāyavibhāgaḥ
yāś cānapatyās tāsām ā putralābhāt
dvyaṃśaṃ jyeṣṭho haret
gavāśvasya cānudaśamam
ajāvayo gṛhaṃ ca kaniṣṭhasya
kārṣṇāyasaṃ gṛhopakaraṇāni ca madhyamasya
mātuḥ pāriṇeyaṃ striyo vibhajeran
yadi brāhmaṇasya brāhmaṇīkṣatriyāvaiśyāsu putrāḥ syuḥ
tryaṃśaṃ brāhmaṇyāḥ putro haret
dvyaṃśaṃ rājanyāyāḥ putraḥ
samam itare vibhajeran
yena caiṣāṃ svayam utpāditaṃ syād dvyaṃśam eva haret
anaṃśās tv āśramāntaragatāḥ
klībonmattapatitāś ca
bharaṇaṃ klībonmattānām
pretapatnī ṣaṇmāsān vratacāriṇy akṣāralavaṇaṃ bhuñjānādhaḥ śayīta
ūrdhvaṃ ṣaḍbhyo māsebhyaḥ snātvā śrāddhaṃ ca patye dattvā vidyākarmaguruyonisaṃbandhān saṃnipātya pitā bhrātā vā niyogaṃ kārayet
na sonmādām avaśāṃ vyādhitāṃ vā niyuñjyāt
jyāyasīm api
ṣoḍaśa varṣāṇi
na ced āmayāvī syāt
prājāpatye muhūrte pāṇigrāhavad upacared anyatra saṃprahāsya vākpāruṣyadaṇḍapāruṣyācca
grāsācchādanasnānānulepaneṣu prāggāminī syāt
aniyuktāyām utpanna utpādayituḥ putro bhavatīty āhuḥ
syāccen niyoginoḥ
rikthalobhān nāsti niyogaḥ
prāyaścittaṃ vāpy upadiśya niyuñjyād ity eke
kumāry ṛtumatī trīṇi varṣāṇy upāsīta
tribhyo varṣebhyaḥ patiṃ vindet tulyam
athāpy udāharanti
pituḥ pramādāt tu yadīha kanyā vayaḥpramāṇaṃ samatītya dīyate
sā hanti dātāram udīkṣamāṇā kālātiriktā gurudakṣiṇeva
prayacchen nagnikāṃ kanyām ṛtukālabhayāt pitā
ṛtumatyāṃ hi tiṣṭhantyāṃ doṣaḥ pitaram ṛcchati
yāvantaḥ kanyām ṛtavaḥ spṛśanti tulyaiḥ sakāmām abhiyācyamānām
bhrūṇāni tāvanti hatāni tābhyāṃ mātāpitṛbhyām iti dharmavādaḥ
adbhir vācā ca dattāyāṃ mriyetādau varo yadi
na ca mantropanītā syāt kumārī pitur eva sā
balāccet prahṛtā kanyā mantrair yadi na saṃskṛtā
anyasmai vidhivad deyā yathā kanyā tathaiva sā
pāṇigrāhe mṛte bālā kevalaṃ mantrasaṃskṛtā
sā ced akṣatayoniḥ syāt punaḥ saṃskāram arhatīti
proṣitapatnī pañca varṣāṇy upāsīta
ūrdhvaṃ pañcabhyo varṣebhyo bhartṛsakāśaṃ gacchet
yadi dharmārthābhyāṃ pravāsaṃ pratyanukāmā na syād yathā preta evaṃ vartitavyaṃ syāt
evaṃ brāhmaṇī pañca prajātāprajātā catvāri rājanyā prajātā pañcāprajātā trīṇi vaiśyā prajātā catvāry aprajātā dve śūdrā prajātā trīṇy aprajātaikam
ata ūrdhvaṃ samānārthajanmapiṇḍodakagotrāṇāṃ pūrvaḥ pūrvo garīyān
na tu khalu kulīne vidyamāne paragāminī syāt
yasya pūrveṣāṃ ṣaṇṇāṃ na kaścid dāyādaḥ syāt sapiṇḍāḥ putrasthānīyā vā tasya dhanaṃ vibhajeran
teṣām alābha ācāryāntevāsinau hareyātām
tayor alābhe rājā haret
na tu brāhmaṇasya rājā haret
brahmasvaṃ tu viṣaṃ ghoram
na viṣaṃ viṣam ity āhur brahmasvaṃ viṣam ucyate
viṣam ekākinaṃ hanti brahmasvaṃ putrapautrakam iti
traividyasādhubhyaḥ samprayacchet samprayacched iti
śūdreṇa brāhmaṇyām utpannaś cāṇḍālo bhavatīty āhuḥ
rājanyāyāṃ vaiṇaḥ
vaiśyāyām antyāvasāyī
vaiśyena brāhmaṇyām utpanno rāmako bhavatīty āhuḥ
rājanyāyāṃ pulkasaḥ
rājanyena brāhmaṇyām utpannaḥ sūto bhavatīty āhuḥ
athāpy udāharanti
channotpannāś ca ye kecit prātilomyaguṇāśritāḥ
guṇācāraparibhraṃśāt karmabhis tān vijānīyur iti
ekāntarādvyantarātryantarāsu jātā brāhmaṇakṣatriyavaiśyair ambaṣṭhograniṣādā bhavanti
śūdrāṇāṃ pāraśavaḥ
pāraśavo neva jīvann eva śavo bhavatīty āhuḥ
eke vā etacchmaśānaṃ ye śūdrāḥ
tasmācchūdrasamīpe nādhyetavyam
athāpi yamagītāñ ślokān udāharanti
śmaśānam etat pratyakṣaṃ ye śūdrāḥ pāpacāriṇaḥ
tasmācchūdrasamīpe tu nādhyetavyaṃ kadācana
na śūdrāya matiṃ dadyān nocchiṣṭaṃ na haviṣkṛtam
na cāsyopadiśed dharmaṃ na cāsya vratam ādiśet
yaś cāsyopadiśed dharmaṃ yaś cāsya vratam ādiśet
so 'saṃvṛttaṃ tamo ghoraṃ saha tena prapadyata iti
vraṇadvāre kṛmir yasya saṃbhaveta kadācana
prājāpatyena śudhyeta hiraṇyaṃ gaur vāso dakṣiṇā iti
nāgniṃ citvā rāmām upeyāt
kṛṣṇavarṇā yā rāmā ramaṇāyaiva na dharmāya na dharmāyeti
svadharmo rājñaḥ pālanaṃ bhūtānāṃ tasyānuṣṭhānāt siddhiḥ
bhayakāruṇyahānaṃ jarāmaryaṃ vā etat sattram āhur vidvāṃsaḥ
tasmād gārhasthyanaiyamikeṣu purohitaṃ dadhyāt
vijñāyate
brahmapurohitaṃ rāṣṭram ṛdhnotīti
ubhayasya pālanāt
asāmarthyācca
deśadharmajātikuladharmān sarvān evaitān anupraviśya rājā caturo varṇān svadharme sthāpayet
teṣv apacaratsu daṇḍaṃ dhārayet
daṇḍas tu deśakāladharmavayovidyāsthānaviśeṣair hiṃsākrośayoḥ kalpyaḥ
āgamād dṛṣṭāntācca
puṣpaphalopagān pādapān na hiṃsyāt
karṣaṇakāraṇārthaṃ copahanyāt
gārhasthyāṅgānāṃ ca mānonmāne rakṣite syātām
adhiṣṭhānān na nīhāraḥ svārthānām
mānamūlyamātraṃ naihārikaṃ syāt
mahāmahayoḥ sthānāt pathaḥ syāt
saṃyāne daśavāhavāhinī dviguṇakāriṇī syāt
pratyekaṃ prapāḥ syuḥ
puṃsāṃ śatāvarārdhyaṃ cāhavayet
avyarthāḥ striyaḥ syuḥ
karāṣṭhīlā māṣaḥ śaramadhyāpaḥ pādaḥ kārṣāpaṇāḥ syuḥ
nirudakas taro moṣyaḥ
akaraḥ śrotriyo rājapumān anāthapravrajitabālavṛddhataruṇaprajātāḥ
prāggāmikāḥ kumāryo bhṛtapatnyaś ca
bāhubhyām uttarañ śataguṇaṃ dadyāt
nadīkakṣavanadāhaśailopabhogā niṣkarāḥ syuḥ
tadupajīvino vā dadyuḥ
pratimāsam udvāhakaraṃ tv āgamayet
rājani ca prete dadyāt prāsaṅgikam
etena mātṛvṛttir vyākhyātā
rājamahiṣyāḥ pitṛvyamātulān rājā bibhṛyāt
tadbandhūṃścānyāṃśca
rājapatnyo grāsācchādanaṃ labheran
anicchantyo vā pravrajeran
klībonmattān rājā bibhṛyāt
tadgāmitvād rikthasya
śulke cāpi mānavaṃ ślokam udāharanti
na bhinnakārṣāpaṇam asti śulke na śilpavṛtto na śiśau na dūte
na bhaikṣalabdhe na hṛtāvaśeṣe na śrotriye pravrajite na yajña iti
steno 'nupraveśān na duṣyate
śastradhārī sahoḍho vraṇasampanno vyapadiṣṭas tv ekeṣām
daṇḍyotsarge rājaikarātram upavaset
trirātraṃ purohitaḥ
kṛcchram adaṇḍyadaṇḍane purohitaḥ
trirātraṃ rājā
athāpy udāharanti
annāde bhrūṇahā mārṣṭi patyau bhāryāpacāriṇī
gurau śiṣyaś ca yājyaś ca steno rājani kilbiṣam
rājabhir dhṛtadaṇḍās tu kṛtvā pāpāni mānavāḥ
nirmalāḥ svargam āyānti santaḥ sukṛtino yathā
eno rājānam ṛcchati utsṛjantaṃ sakilbiṣam
taṃ ced vā ghātayed rājā hanti dharmeṇa duṣkṛtam iti
rājñām ātyayike kārye sadyaḥ śaucaṃ vidhīyate
tathā nātyayike nityaṃ kāla evātra kāraṇam iti
yamagītaṃ cātra ślokam udāharanti
nādya doṣo 'sti rājñāṃ vai vratināṃ na ca satriṇām
aindrasthānam upāsīnā brahmabhūtā hi te sadeti
hi te sadeti
anabhisaṃdhikṛte prāyaścittam aparādhe
abhisaṃdhikṛte 'py eke
gurur ātmavatāṃ śāstā śāstā rājā durātmanām
atha pracchannapāpānāṃ śāstā vaivasvato yama iti
tatra ca sūryābhyuditaḥ sann ahas tiṣṭhet sāvitrīṃ ca japet
evaṃ sūryābhinirmukto rātrāvāsīta
kunakhī śyāvadantas tu kṛcchraṃ dvādaśarātraṃ caret
parivittiḥ kṛcchraṃ dvādaśarātraṃ caritvā niviśeta tāṃ caivopayacchet
atha parivividānaḥ kṛcchrātikṛcchrau caritvā tasmai dattvā punar niviśeta tāṃ caivopayacchet
agredidhiṣūpatiḥ kṛcchraṃ dvādaśarātraṃ caritvā niviśeta tāṃ copayacchet
didhiṣūpatiḥ kṛcchrātikṛcchrau caritvā tasmai dattvā punar niviśet
vīrahaṇaṃ parastād vakṣyāmaḥ
brahmojjhaḥ kṛcchraṃ dvādaśarātraṃ caritvā punar upayuñjīta vedam ācāryāt
gurutalpagaḥ savṛṣaṇaṃ śiśnam uddhṛtyāñjalāv ādhāya dakṣiṇāmukho gacched yatraiva pratihanyāt tatra tiṣṭhed ā pralayam
niṣkālako vā ghṛtābhyaktas taptāṃ sūrmīṃ pariṣvajen maraṇāt pūto bhavatīti vijñāyate
ācāryaputraśiṣyabhāryāsu caivam
yoniṣu gurvīṃ sakhīṃ gurusakhīm apapātrāṃ patitāṃ ca gatvā kṛcchrābdapādaṃ caret
etad eva cāṇḍālapatitānnabhojaneṣu tataḥ punarupanayanaṃ vapanādīnāṃ tu nivṛttiḥ
mānavaṃ cātra ślokam udāharanti
vapanaṃ mekhalā daṇḍo bhaikṣacaryā vratāni ca
etāni tu nivartante punaḥsaṃskārakarmaṇīti
matyā madyapāne tv asurāyāḥ surāyāś cājñāne kṛcchrātikṛcchrau ghṛtaṃ prāśya punaḥsaṃskāraś ca
mūtraśakṛcchukrābhyavahāreṣu caivam
madyabhāṇḍe sthitā āpo yadi kaścid dvijaḥ pibet padmodumbarabilvapalāśānām udakaṃ pītvā trirātreṇaiva śudhyati
abhyāse tu surāyā agnivarṇāṃ tāṃ dvijaḥ piben maraṇāt pūto bhavatīti
bhrūṇahanaṃ vakṣyāmo brāhmaṇaṃ hatvā bhrūṇahā bhavaty avijñātaṃ ca garbham
avijñātā hi garbhāḥ pumāṃso bhavanti tasmāt puṃskṛtyā juhvatīti
bhrūṇahāgnim upasamādhāya juhuyād etāḥ
lomāni mṛtyor juhomi lomabhir mṛtyuṃ vāsaya iti prathamām
tvacaṃ mṛtyor juhomi tvacā mṛtyuṃ vāsaya iti dvitīyām
lohitaṃ mṛtyor juhomi lohitena mṛtyuṃ vāsaya iti tṛtīyām
māṃsaṃ mṛtyor juhomi māṃsena mṛtyuṃ vāsaya iti caturthīm
snāvāni mṛtyor juhomi snāvabhir mṛtyuṃ vāsaya iti pañcamīm
medo mṛtyor juhomi medasā mṛtyuṃ vāsaya iti ṣaṣṭhīm
asthīni mṛtyor juhomy asthibhir mṛtyuṃ vāsaya iti saptamīm
majjānaṃ mṛtyor juhomi majjābhir mṛtyuṃ vāsaya ity aṣṭamīm iti
rājārthe brāhmaṇārthe vā saṃgrāme 'bhimukham ātmānaṃ ghātayet
trir ajito vāparāddhaḥ pūto bhavatīti vijñāyate hi
niruktaṃ hy enaḥ kanīyo bhavatīti
tathāpy udāharanti
patitaṃ patitety uktvā coraṃ coreti vā punaḥ
vacanāt tulyadoṣaḥ syān mithyā dvir doṣatāṃ vrajed iti
evaṃ rājanyaṃ hatvāṣṭau varṣāṇi caret
ṣaḍ vaiśyam
trīṇi śūdram
brāhmaṇīṃ cātreyīṃ hatvā savanagatau ca rājanyavaiśyau
ātreyīṃ vakṣyāmo rajasvalām ṛtusnātām ātreyīm āhuḥ
atra hy eṣyadampatyaṃ bhavatīti
anātreyīṃ rājanyahiṃsāyām
rājanyāṃ vaiśyahiṃsāyām
vaiśyāṃ śūdrahiṃsāyām
śūdrāṃ hatvā saṃvatsaram
brāhmaṇasuvarṇaharaṇe prakīrya keśān rājānam abhidhāvet steno 'smi bho śāstu māṃ bhavān iti tasmai rājaudumbaraṃ śastraṃ dadyāt tenātmānaṃ pramāpayen maraṇāt pūto bhavatīti vijñāyate
niṣkālako vā ghṛtākto gomayāgninā pādaprabhṛty ātmānam abhidāhayen maraṇāt pūto bhavatīti vijñāyate
athāpy udāharanti
purā kālāt pramītānāṃ pāpād vividhakarmaṇām
punar āpannadehānām aṅgaṃ bhavati tacchṛṇu
stenaḥ kunakhī bhavati śvitrī bhavati brahmahā
surāpaḥ śyāvadantas tu duścarmā gurutalpaga iti
patitasaṃprayoge ca brāhmeṇa vā yaunena vā yās tebhyaḥ sakāśān mātrā upalabdhās tāsāṃ parityāgas taiś ca na saṃvaset
udīcīṃ diśaṃ gatvānaśnan saṃhitādhyayanam adhīyānaḥ pūto bhavatīti vijñāyate
tathāpy udāharanti
śarīraparitāpena tapasādhyayanena ca
mucyate pāpakṛt pāpād dānāccāpi pramucyate
iti vijñāyate vijñāyata iti
śūdraś ced brāhmaṇīm abhigacched vīraṇair veṣṭayitvā śūdram agnau prāsyed brāhmaṇyāḥ śirasi vapanaṃ kārayitvā sarpiṣā samabhyajya nagnāṃ kṛṣṇakharam āropya mahāpatham anusaṃvrājayet pūtā bhavatīti vijñāyate
vaiśyaś ced brāhmaṇīm abhigacchellohitadarbhair veṣṭayitvā vaiśyam agnau prāsyed brāhmaṇyāḥ śirasi vapanaṃ kārayitvā sarpiṣā samabhyajya nagnāṃ gaurakharam āropya mahāpatham anusaṃvrājayet pūtā bhavatīti vijñāyate
rājanyaś ced brāhmaṇīm abhigaccheccharapatrair veṣṭayitvā rājanyam agnau prāsyed brāhmaṇyāḥ śirasi vapanaṃ kārayitvā sarpiṣā samabhyajya nagnāṃ śvetakharam āropya mahāpatham anusaṃvrājayet pūtā bhavatīti vijñāyate
evaṃ vaiśyo rājanyāyām
śūdraś ca rājanyāvaiśyayoḥ
manasā bhartur aticāre trirātraṃ yāvakaṃ kṣīrodanaṃ vā bhuñjānādhaḥ śayītordhvaṃ trirātrād apsu nimagnāyāḥ sāvitryāṣṭaśatena śirobhir juhuyāt pūtā bhavatīti vijñāyate
vāksaṃbandha etad eva māsaṃ caritvordhvaṃ māsād apsu nimagnāyāḥ sāvitryāś caturbhir aṣṭaśataiḥ śirobhir juhuyāt pūtā bhavatīti vijñāyate
vyavāye tu saṃvatsaraṃ ghṛtapaṭaṃ dhārayed gomayagarte kuśaprastare vā śayītordhvaṃ saṃvatsarād apsu nimagnāyāḥ sāvitryaṣṭaśatena śirobhir juhuyāt pūtā bhavatīti vijñāyate
vyavāye tīrthagamane dharmebhyas tu nivartate
catasras tu parityājyāḥ śiṣyagā gurugā ca yā
patighnī ca viśeṣeṇa juṅgitopagatā ca yā
yā brāhmaṇī ca surāpī na tāṃ devāḥ patilokaṃ nayantīhaiva sā carati kṣīṇapuṇyāpsu lug bhavati śuktikā vā
brāhmaṇakṣatriyaviśāṃ striyaḥ śūdreṇa saṃgatāḥ
aprajātā viśudhyanti prāyaścittena netarāḥ
pratilomaṃ careyus tāḥ kṛcchraṃ cāndrāyaṇottaram
pativratānāṃ gṛhamedhinīnāṃ satyavratānāṃ ca śucivratānām
tāsāṃ tu lokāḥ patibhiḥ samānā gomāyulokā vyabhicāriṇīnām
pataty ardhaṃ śarīrasya yasya bhāryā surāṃ pibet
patitārdhaśarīrasya niṣkṛtir na vidhīyate
brāhmaṇaś ced aprekṣāpūrvaṃ brāhmaṇadārān abhigacched anivṛttadharmakarmaṇaḥ kṛcchro nivṛttadharmakarmaṇo 'tikṛcchraḥ
evaṃ rājanyavaiśyayoḥ
gāṃ ceddhanyāt tasyāś carmaṇārdreṇa pariveṣṭitaḥ ṣaṇmāsān kṛcchraṃ taptakṛcchraṃ vātiṣṭhet
tayor vidhiḥ
tryahaṃ divā bhuṅkte naktam aśnāti vai tryaham api
tryaham ayācitavratas tryahaṃ na bhug iti kṛcchraḥ
tryaham uṣṇāḥ pibed āpas tryaham uṣṇaṃ payaḥ pibet
tryaham uṣṇaṃ ghṛtaṃ pītvā vāyubhakṣaḥ paraṃ tryaham
iti taptakṛcchraḥ
ṛṣabhavehatau ca dadyāt
athāpy udāharanti
traya eva purā rogā īrṣyā anaśanaṃ jarā
pṛṣaddhastanayaṃ hatvā aṣṭānavatim āhared iti
śvamārjāranakulasarpadarduramūṣakān hatvā kṛcchraṃ dvādaśarātraṃ caret kiṃcid dadyāt
anasthimatāṃ tu sattvānāṃ gomātraṃ rāśiṃ hatvā kṛcchraṃ dvādaśarātraṃ caret kiṃcid dadyāt
asthimatāṃ tv ekaikam
yo 'gnīn apavidhyet kṛcchraṃ dvādaśarātraṃ caritvā punarādhānaṃ kārayet
guroś cālīkanirbandhe sacailaṃ snāto guruṃ prasādayet prasādāt pūto bhavatīti vijñāyate
nāstikaḥ kṛcchraṃ dvādaśarātraṃ caritvā viramen nāstikyāt
nāstikavṛttis tv atikṛcchram
etena somavikrayī vyākhyātaḥ
vānaprastho dīkṣābhede kṛcchraṃ dvādaśarātraṃ caritvā mahākakṣe vardhayet
bhikṣukair vānaprasthavat somavṛddhivardhanaṃ svaśāstrasaṃskāraś ca svaśāstrasaṃskāraś ceti
atha khalv ayaṃ puruṣo mithyā vyākaroty ayājyaṃ vā yājayaty apratigrāhyaṃ vā pratigṛhṇāty anannaṃ vāśnāty anācaraṇīyam evācarati
tatra prāyaścittaṃ kuryān na kuryād iti mīmāṃsante
na kuryād ity āhuḥ
na hi karma kṣīyata iti
kuryād ity eva tasmācchrutinidarśanāt
tarati sarvaṃ pāpmānaṃ tarati brahmahatyāṃ yo 'śvamedhena yajata iti
iti cābhiśasto gosavenāgniṣṭutā yajeta
tasya niṣkrayaṇāni japas tapo homa upavāso dānam
upaniṣado vedādayo vedāntāḥ sarvachandaḥ saṃhitā madhūny aghamarṣaṇam atharvaśiro rudrāḥ puruṣasūktaṃ rājanarauhiṇe sāmanī kūṣmāṇḍāni pāvamānyaḥ sāvitrī ceti pāvanāni
athāpy udāharanti
vaiśvānarīṃ vrātapatīṃ pavitreṣṭiṃ tathaiva ca
sakṛd ṛtau prayuñjānaḥ punāti daśapūruṣam iti
upavāsanyāyena payovratatā phalabhakṣatā prasṛtayāvako hiraṇyaprāśanaṃ somapānam iti medhyāni
sarve śiloccayāḥ sarvāḥ sravantyaḥ puṇyā hradās tīrthāny ṛṣinivāsagoṣṭhapariṣkandhā iti deśāḥ
saṃvatsaro māsaś caturviṃśatyahar dvādaśāhaḥ ṣaḍahas tryahar ahorātrā iti kālāḥ
etāny evānādeśe vikalpena kriyeran
enaḥsu guruṣu gurūṇi laghuṣu laghūni
kṛcchrātikṛcchrau cāndrāyaṇam iti sarvaprāyaścittiḥ sarvaprāyaścittir iti
brahmacārī cet striyam upeyād araṇye catuṣpathe laukike 'gnau rakṣodaivataṃ gardabhaṃ paśum ālabhet
nairṛtaṃ vā caruṃ nirvapet
tasya juhuyāt kāmāya svāhā kāmakāmāya svāhā nairṛtyai svāhā rakṣodevatābhyaḥ svāheti
etad eva retasaḥ prayatnotsarge divāsvapne vratāntareṣu vā samāvartanāt
tiryagyonivyavāye śuklam ṛṣabhaṃ dadyāt
gāṃ gatvā śūdrāvadhena doṣo vyākhyātaḥ
brahmacāriṇaḥ śavakarmaṇo vratān nivṛttiḥ
anyatra mātāpitroḥ
sa ced vyādhīyīta kāmaṃ guror ucchiṣṭaṃ bheṣajārthaṃ sarvaṃ prāśnīyāt
guruprayuktaś cen mriyeta trīn kṛcchrāṃścared guruḥ
brahmacārī cen māṃsam aśnīyād ucchiṣṭabhojanīyaṃ kṛcchraṃ dvādaśarātraṃ caritvā vrataśeṣaṃ samāpayet
śrāddhasūtakabhojaneṣu caivam
akāmatopanataṃ madhu vājasaneyake na duṣyatīti vijñāyate
ya ātmatyāgy abhiśasto bhavati sapiṇḍānāṃ pretakarmachedaḥ
kāṣṭhajalaloṣṭapāṣāṇaśastraviṣarajjubhir ya ātmānam avasādayati sa ātmahā bhavati
athāpy udāharanti
ya ātmatyāginaḥ kuryāt snehāt pretakriyāṃ dvijaḥ
sa taptakṛcchrasahitaṃ careccāndrāyaṇavratam iti
cāndrāyaṇaṃ parastād vakṣyāmaḥ
ātmahananādhyavasāye trirātram
jīvann ātmatyāgī kṛcchraṃ dvādaśarātraṃ caret trirātraṃ hy upavasen nityaṃ snigdhena vāsasā prāṇān ātmani cāyamya triḥ paṭhed aghamarṣaṇam iti
api vaitena kalpena gāyatrīṃ parivartayet
api vāgnim upasamādhāya kūṣmāṇḍair juhuyād ghṛtam
yaccānyan mahāpātakebhyaḥ sarvam etena pūyata iti
athāpy ācamed agniś ca mā manyuś ceti prātarmanasā pāpaṃ dhyātvoṃpūrvāḥ satyāntā vyāhṛtīr japed aghamarṣaṇaṃ vā paṭhet
mānuṣāsthi snigdhaṃ spṛṣṭvā trirātram āśaucam
asnigdhe tv ahorātram
śavānugamane caivam
adhīyānānām antarāgamane 'horātram abhojanam
trirātram abhiṣeko vivāsaś cānyonyena
śvamārjāranakulaśīghragāṇām ahorātram
śvakukkuṭagrāmyaśūkarakaṅkagṛdhrabhāsapārāvatamānuṣakākolūkamāṃsādane saptarātram upavāso niṣpurīṣībhāvo ghṛtaprāśaḥ punaḥsaṃskāraś ca
brāhmaṇas tu śunā daṣṭo nadīṃ gatvā samudragām
prāṇāyāmaśataṃ kṛtvā ghṛtaṃ prāśya tataḥ śucir iti
kālo 'gnir manasaḥ śuddhir udakārkāvalokanam
avijñānaṃ ca bhūtānāṃ ṣaḍvidhā śuddhir iṣyata iti
kālo 'gnir manasaḥ śuddhir udakārkāvalokanam
avijñānaṃ ca bhūtānāṃ ṣaḍvidhā śuddhir iṣyata iti
kālo 'gnir manasaḥ śuddhir udakārkāvalokanam
avijñānaṃ ca bhūtānāṃ ṣaḍvidhā śuddhir iṣyata iti
kālo 'gnir manasaḥ śuddhir udakārkāvalokanam
avijñānaṃ ca bhūtānāṃ ṣaḍvidhā śuddhir iṣyata iti
kālo 'gnir manasaḥ śuddhir udakārkāvalokanam
avijñānaṃ ca bhūtānāṃ ṣaḍvidhā śuddhir iṣyata iti
kālo 'gnir manasaḥ śuddhir udakārkāvalokanam
avijñānaṃ ca bhūtānāṃ ṣaḍvidhā śuddhir iṣyata iti
śvacāṇḍālapatitopasparśane sacailaṃ snātaḥ sadyaḥ pūto bhavatīti vijñāyate
patitacāṇḍālārāvaśravaṇe trirātraṃ vāgyatā anaśnanta āsīran
sahasraparamaṃ vā tadabhyasantaḥ pūtā bhavantīti vijñāyate
etenaiva garhitādhyāpakayājakā vyākhyātā dakṣiṇātyāgācca pūtā bhavantīti vijñāyate
etenaivābhiśasto vyākhyātaḥ
bhrūṇahatyāyāṃ dvādaśarātram abbhakṣo dvādaśarātram upavaset
brāhmaṇam anṛtenābhiśaṃsya patanīyenopapatanīyena vā māsam abbhakṣaḥ śuddhavatīr āvartayet
aśvamedhāvabhṛthaṃ vā gacchet
etenaiva cāṇḍālīvyavāyo vyākhyātaḥ
athāparaḥ kṛcchravidhiḥ sādhāraṇo vyūḍhaḥ
ahaḥ prātar ahar naktam ahar ekam ayācitam
ahaḥ parākaṃ tantraikam evaṃ caturahau parau
anugrahārthaṃ viprāṇāṃ manur dharmabhṛtāṃ varaḥ
bālavṛddhātureṣv evaṃ śiśukṛcchram uvāca ha
atha cāndrāyaṇavidhiḥ
māsasya kṛṣṇapakṣādau grāsān adyāccaturdaśa
grāsopacayabhojī syāt pakṣaśeṣaṃ samāpayet
evaṃ hi śuklapakṣādau grāsam ekaṃ tu bhakṣayet
grāsāpacayabhojī syāt pakṣaśeṣaṃ samāpayet
atraiva gāyet sāmāni api vā vyāhṛtīr japet
eṣa cāndrāyaṇo māsaḥ pavitram ṛṣisaṃstutaḥ
anādiṣṭeṣu sarveṣu prāyaścittaṃ vidhīyate
vidhīyata iti
athātikṛcchraḥ
tryahaṃ prātas tathā sāyam ayācitaṃ parāka iti kṛcchro yāvat sakṛd ādadīta tāvad aśnīyāt pūrvavat so 'tikṛcchraḥ
kṛcchro 'bbhakṣaḥ sa kṛcchrātikṛcchraḥ
kṛcchrāṇāṃ vratarūpāṇi
śmaśrukeśān vāpayed bhruvo'kṣilomaśikhāvarjaṃ nakhān nikṛtyaikavāso 'ninditabhojī sakṛd bhaikṣam aninditaṃ triṣavaṇam udakopasparśī daṇḍī kamaṇḍaluḥ strīśūdrasaṃbhāṣaṇavarjī sthānāsanaśīlo 'has tiṣṭhed rātrāv āsītety āha bhagavān vasiṣṭhaḥ
sa tad yad etad dharmaśāstraṃ nāputrāya nāśiṣyāya nāsaṃvatsaroṣitāya dadyāt
sahasraṃ dakṣiṇā ṛṣabhaikādaśa guruprasādo vā guruprasādo veti
avikhyāpitadoṣāṇāṃ pāpānāṃ mahatāṃ tathā
sarveṣāṃ copapāpānāṃ śuddhiṃ vakṣyāmy aśeṣataḥ
āhitāgner vinītasya vṛddhasya viduṣo 'pi vā
rahasyoktaṃ prāyaścittaṃ pūrvoktam itare janāḥ
prāṇāyāmaiḥ pavitraiś ca dānair homair japais tathā
nityayuktāḥ pramucyante pātakebhyo na saṃśayaḥ
prāṇāyāmān pavitrāṇi vyāhṛtīḥ praṇavaṃ tathā
pavitrapāṇir āsīno brahma naityakam abhyaset
āvartayan sadā yuktaḥ prāṇāyāmān punaḥ punaḥ
ā lomāgrān nakhāgrācca tapas tapyatu uttamam
nirodhāj jāyate vāyur vāyor agnir hi jāyate
tāpenāpo 'tha jāyante tato 'ntaḥ śudhyate tribhiḥ
na tāṃ tīvreṇa tapasā na svādhyāyair na cejyayā
gatiṃ gantuṃ dvijāḥ śaktā yogāt samprāpnuvanti yām
yogāt samprāpyate jñānaṃ yogo dharmasya lakṣaṇam
yogaḥ paraṃ tapo nityaṃ tasmād yuktaḥ sadā bhavet
praṇave nityayuktaḥ syād vyāhṛtīṣu ca saptasu
tripadāyāṃ ca gāyatryāṃ na bhayaṃ vidyate kvacit
praṇavādyās tathā vedāḥ praṇave paryavasthitāḥ
vāṅmayaṃ praṇavaḥ sarvaṃ tasmāt praṇavam abhyaset
ekākṣaraṃ paraṃ brahma pāvanaṃ paramaṃ smṛtam
sarveṣām eva pāpānāṃ saṅkare samupasthite
abhyāso daśasāhasraḥ sāvitryāḥ śodhanaṃ mahat
savyāhṛtiṃ sapraṇavāṃ gāyatrīṃ śirasā saha
triḥ paṭhed āyataprāṇaḥ prāṇāyāmaḥ sa ucyate
sa ucyata iti
prāṇāyāmān dhārayet trīn yo yathāvidhy atandritaḥ
ahorātrakṛtaṃ pāpaṃ tatkṣaṇād eva naśyati
karmaṇā manasā vācā yad ahnā kṛtam ainasam
āsīnaḥ paścimāṃ sandhyāṃ prāṇāyāmair vyapohati
karmaṇā manasā vācā yad rātryā kṛtam ainasam
uttiṣṭhan pūrvasandhyāṃ tu prāṇāyāmair vyapohati
savyāhṛtikāḥ sapraṇavāḥ prāṇāyāmās tu ṣoḍaśa
api bhrūṇahanaṃ māsātpunanty aharahaḥ kṛtāḥ
japtvā kautsam apety etadvāsiṣṭhaṃ ca tricaṃ prati
māhitraṃ śuddhavatyaś ca surāpo 'pi viśudhyati
sakṛj japtvāsyavāmīyaṃ śivasaṃkalpam eva ca
suvarṇam apahṛtyāpi kṣaṇād bhavati nirmalaḥ
haviṣyantīyam abhyasya na tam aṃha iti tricam
sūktaṃ ca pauruṣaṃ japtvā mucyate gurutalpagaḥ
api vāpsu nimajjānas trir japed aghamarṣaṇam
yathāśvamedhāvabhṛthas tādṛśaṃ manur abravīt
ārambhayajñājjapayajño viśiṣṭo daśabhir guṇaiḥ
upāṃśuḥ syācchataguṇaḥ sāhasro mānasaḥ smṛtaḥ
ye pākayajñāś catvāro vidhiyajñasamanvitāḥ
sarve te japayajñasya kalāṃ nārhanti ṣoḍaśīm
jāpyenaiva tu saṃsidhyed brāhmaṇo nātra saṃśayaḥ
kuryād anyaṃ na vā kuryān maitro brāhmaṇa ucyate
jāpināṃ homināṃ caiva dhyāyināṃ tīrthavāsinām
na parivasanti pāpāni ye ca snātāḥ śirovrataiḥ
yathāgnir vāyunā dhūto haviṣā caiva dīpyate
evaṃ jāpyaparo nityaṃ brāhmaṇaḥ saṃpradīpyate
svādhyāyādhyāyināṃ nityaṃ nityaṃ ca prayatātmanāṃ
japatāṃ juhvatāṃ cāpi vinipāto na vidyate
sahasraparamāṃ devīṃ śatamadhyāṃ daśāvarām
śuddhikāmaḥ prayuñjīta sarvapāpeṣv api sthitaḥ
kṣatriyo bāhuvīryeṇa tared āpadam ātmanaḥ
dhanena vaiśyaśūdrau tu japair homair dvijottamaḥ
yathāśvā rathahīnāḥ syuḥ ratho vāśvair vinā yathā
evaṃ tapas tv avidyasya vidyā vāpy atapasvinaḥ
yathānnaṃ madhusaṃyuktaṃ madhu vānnena saṃyutam
evaṃ tapaś ca vidyā ca saṃyuktaṃ bheṣajaṃ mahat
vidyātapobhyāṃ saṃyuktaṃ brāhmaṇaṃ japanaityakam
sadāpi pāpakarmāṇam eno na pratiyujyate
eno na pratiyujyata iti
yady akāryaśataṃ sāgraṃ kṛtaṃ vedaś ca dhāryate
sarvaṃ tat tasya vedāgnir dahaty agnir ivendhanam
yathā jātabalo vahnir dahaty ārdrān api drumān
tathā dahati vedāgniḥ karmajaṃ doṣam ātmanaḥ
hatvāpi sa imāṃllokān bhuñjāno 'pi yatas tataḥ
ṛgvedaṃ dhārayan vipro nainaḥ prāpnoti kiṃcana
na vedabalam āśritya pāpakarmaratir bhavet
ajñānācca pramādācca dahyate karma netarat
tapas tapyati yo 'raṇye munir mūlaphalāśanaḥ
ṛcam ekāṃ ca yo 'dhīte tacca tāni ca tat samam
itihāsapurāṇābhyāṃ vedaṃ samupabṛṃhayet
bibhety alpaśrutād vedo mām ayaṃ prahariṣyati
vedābhyāso 'nvahaṃ śaktyā mahāyajñakriyākramaḥ
nāśayaty āśu pāpāni mahāpātakajāny api
vedoditaṃ svakaṃ karma nityaṃ kuryād atandritaḥ
taddhi kurvan yathāśaktyā prāpnoti paramāṃ gatim
yājanādhyāpanād yaunāt tathaivāsatpratigrahāt
vipreṣu na bhaved doṣo jvalanārkasamo hi saḥ
śaṅkāsthāne samutpanne abhojyabhojyasaṃjñake
āhāraśuddhiṃ vakṣyāmi tan me nigadataḥ śṛṇu
akṣāralavaṇāṃ rūkṣāṃ pibedbrāhmīṃ suvarcalām
trirātraṃ śaṅkhapuṣpīṃ ca brāhmaṇaḥ payasā saha
palāśabilvapatrāṇi kuśān padmān udumbarān
kvāthayitvā pibed āpas trirātreṇaiva śudhyati
gomūtraṃ gomayaṃ kṣīraṃ dadhi sarpiḥ kuśodakam
ekarātropavāsaś ca śvapākam api śodhayet
gomūtraṃ gomayaṃ caiva kṣīraṃ dadhi ghṛtaṃ tathā
pañcarātraṃ tadāhāraḥ pañcagavyena śudhyati
yavān vidhinopayuñjānaḥ pratyakṣeṇaiva śudhyati
viśuddhabhāve śuddhāḥ syur aśuddhe tu sarāgiṇaḥ
haviṣyān prātar āśāṃstrīn sāyam āśāṃstathaiva ca
ayācitaṃ tathaiva syād upavāsatrayaṃ bhavet
atha cet tvarate kartuṃ divasaṃ mārutāśanaḥ
rātrau jalāśaye vyuṣṭaḥ prājāpatyena tat samam
sāvitryaṣṭasahasraṃ tu japaṃ kṛtvotthite ravau
mucyate pātakaiḥ sarvair yadi na brahmahā bhavet
yo vai stenaḥ surāpo vā bhrūṇahā gurutalpagaḥ
dharmaśāstram adhītyaiva mucyate sarvapātakaiḥ
duritānāṃ duriṣṭānāṃ pāpānāṃ mahatāṃ tathā
kṛcchraṃ cāndrāyaṇaṃ caiva sarvapāpapraṇāśanam
ekaikaṃ vardhayet piṇḍaṃ śukle kṛṣṇe ca hrāsayet
amāvāsyāṃ na bhuñjīta evaṃ cāndrāyaṇo vidhiḥ
evaṃ cāndrāyaṇo vidhir iti
na strī duṣyati jāreṇa na vipro vedakarmaṇā
nāpo mūtrapurīṣeṇa nāgnir dahanakarmaṇā
svayaṃ vipratipannā vā yadi vā vipravāsitā
balāt kāropabhuktā vā corahastagatāpi vā
na tyājyā dūṣitā nārī nāsyās tyāgo vidhīyate
puṣpakālam upāsīta ṛtukālena śudhyati
striyaḥ pavitram atulaṃ naitā duṣyanti karhicit
māsi māsi rajo hy āsāṃ duṣkṛtāny apakarṣati
pūrvaṃ striyaḥ surair bhuktāḥ somagandharvavahnibhiḥ
gacchanti mānuṣān paścān naitā duṣyanti dharmataḥ
tāsāṃ somo 'dadacchaucaṃ gandharvaḥ śikṣitāṃ giram
agniś ca sarvamedhyatvaṃ tasmān niṣkalmaṣāḥ striyaḥ
trīṇi striyaḥ pātakāni loke dharmavido viduḥ
bhartṛvadho bhrūṇahatyā svasya garbhasya pātanam
vatsaḥ prasravaṇe medhyaḥ śakuniḥ phalapātane
striyaś ca ratisaṃsarge śvā mṛgagrahaṇe śuciḥ
ajāśvā mukhato medhyā gāvo medhyās tu sarvataḥ
sarvavedapavitrāṇi vakṣyāmy aham ataḥ param
yeṣāṃ japaiś ca homaiś ca pūyante nātra saṃśayaḥ
aghamarṣaṇaṃ devakṛtaṃ śuddhavatyas taratsamāḥ
kūṣmāṇḍāni pāvamānyo durgāsāvitrir eva ca
atīṣaṅgāḥ padastobhāḥ sāmāni vyāhṛtīs tathā
bhāruṇḍāni sāmāni ca gāyatraṃ raivataṃ tathā
puruṣavrataṃ ca bhāsaṃ ca tathā devavratāni ca
abliṅgaṃ bārhaspatyaṃ tu vāksūktaṃ madhvṛcas tathā
śatarudriyam atharvaśiras trisuparṇaṃ mahāvratam
gosūktaṃ cāśvasūktaṃ ca śuddhāśuddhīye sāmanī
trīṇy ājyadohāni rathantaraṃ ca agner vrataṃ vāmadevyaṃ bṛhacca
etāni japtāni punanti jantūñ jātismaratvaṃ labhate yadīcchet
agner apatyaṃ prathamaṃ suvarṇaṃ bhūr vaiṣṇavī sūryasutāś ca gāvaḥ
tāsām anantaṃ phalam aśnuvīta yaḥ kāñcanaṃ gāṃ ca mahīṃ ca dadyāt
uparundhanti dātāraṃ gaur aśvaḥ kanakaṃ kṣitiḥ
aśrotriyasya viprasya hastaṃ dṛṣṭvā nirākṛteḥ
vaiśākhyāṃ paurṇamāsyāṃ tu brāhmaṇān sapta pañca vā
tilān kṣaudreṇa saṃyuktān kṛṣṇān vā yadi vetarān
prīyatāṃ dharmarājeti yad vā manasi vartate
yāvaj jīvakṛtaṃ pāpaṃ tatkṣaṇād eva naśyati
suvarṇanābhaṃ kṛtvā tu sakhuraṃ kṛṣṇamārgajam
tilaiḥ pracchādya yo dadyāt tasya puṇyaphalaṃ śṛṇu
sasuvarṇaguhā tena saśailavanakānanā
caturvaktrā bhaved dattā pṛthivī nātra saṃśayaḥ
kṛṣṇājine tilān kṛtvā hiraṇyaṃ madhusarpiṣī
dadāti yas tu viprāya sarvaṃ tarati duṣkṛtam iti
sarvaṃ tarati duṣkṛtam iti
dānena sarvān kāmān avāpnoti
cirajīvitvaṃ brahmacārī rūpavān
ahiṃsy upapadyate svargam
agnipraveśād brahmalokaḥ
maunāt saubhāgyam
nāgādhipatir udakavāsāt
nirujaḥ kṣīṇakoṣaḥ
toyadaḥ sarvakāmasamṛddhaḥ
annapradātā sucakṣuḥ smṛtimān
medhāvī sarvato 'bhayadātā
goprayukte sarvatīrthopasparśanam
śayyāsanadānād antaḥpurādhipatyam
chatradānād gṛhalābhaḥ
gṛhaprado nagaram āpnoti
upānatpradātāyanam āsādayate
athāpy udāharanti
yat kiṃcit kurute pāpaṃ puruṣo vṛttikarṣitaḥ
api gocarmamātreṇa bhūmidānena śudhyati
viprāyācamanārthaṃ tu dadyāt pūrṇakamaṇḍalum
pretya tṛptiṃ parāṃ prāpya somapo jāyate punaḥ
anaḍuhāṃ sahasrāṇāṃ dattānāṃ dhūryavāhinām
supātre vidhivaddānaṃ kanyādānena tat samam
trīṇy āhur atidānāni gāvaḥ pṛthvī sarasvatī
atidānaṃ hi dānānāṃ vidyādānaṃ tato 'dhikam
ātyantikaphalapradaṃ mokṣasaṃsāramocanam
yo 'nasūyur imaṃ vidvān ācāram anuvartate
śraddadhānaḥ śucir dānto dhārayecchṛṇuyād api
vihāya sarvapāpāni nākapṛṣṭhe mahīyata iti
nākapṛṣṭhe mahīyata iti
dharmaṃ carata mādharmaṃ satyaṃ vadata mānṛtam
dīrghaṃ paśyata mā hrasvaṃ paraṃ paśyata māparam
brāhmaṇo bhavaty agniḥ
agnir vai brāhmaṇa iti śruteḥ
tacca katham
tatra sado brāhmaṇasya śarīraṃ vediḥ saṃkalpo yajñaḥ paśur ātmā raśanā buddhiḥ sado mukham āhavanīyaṃ nābhyām udaro 'gnir gārhapatyaḥ prāṇo 'dhvaryur apāno hotā vyāno brahmā samāna udgātātmendriyāṇi yajñapātrāṇi ya evaṃ vidvān indriyair indriyārthaṃ juhotīty api ca kāṭhake vijñāyate
athāpy udāharanti
pāti trāti ca dātāram ātmānaṃ caiva kilbiṣāt
vedendhanasamṛddheṣu hutaṃ vipramukhāgniṣu
na skandate na vyathate nainam adhyāpatecca yat
variṣṭham agnihotrāt tu brāhmaṇasya mukhe hutam
dhyānāgniḥ satyopacayanaṃ kṣāntyāhutiḥ sruvaṃ hrīḥ puroḍāśam ahiṃsā saṃtoṣaḥ
yūpaḥ kṛcchraṃ bhūtebhyo 'bhayadākṣiṇyam iti kṛtvā kratumānasaṃ yāti kṣayaṃ budhaḥ
jīryanti jīryataḥ keśā dantā jīryanti jīryataḥ
jīvanāśā dhanāśā ca jīryato 'pi na jīryati
yā dustyajā durmatibhir yā na jīryati jīryataḥ
yāsau prāṇāntiko vyādhis tāṃ tṛṣṇāṃ tyajataḥ sukham iti
namo 'stu mitrāvaruṇayor urvaśyātmajāya śatayātave vasiṣṭhāya vasiṣṭhāyeti
