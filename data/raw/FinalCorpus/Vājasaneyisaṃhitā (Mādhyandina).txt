iṣe tvā
ūrje tvā
vāyava stha
devo vaḥ savitā prārpayatu śreṣṭhatamāya karmaṇa āpyāyadhvam aghnyā indrāya bhāgaṃ prajāvatīr anamīvā ayakṣmā mā va stena īśata māghaśaṃso dhruvā asmin gopatau syāta bahvīḥ
yajamānasya paśūn pāhi
vasoḥ pavitram asi
dyaur asi pṛthivy asi
mātariśvano gharmo 'si viśvadhā asi parameṇa dhāmnā dṛṃhasva mā hvār mā te yajñapatir hvārṣīt
vasoḥ pavitram asi śatadhāraṃ vasoḥ pavitram asi sahasradhāram
devas tvā savitā punātu vasoḥ pavitreṇa śatadhāreṇa supvā
kām adhukṣaḥ
sā viśvāyuḥ
sā viśvakarmā
sā viśvadhāyāḥ
indrasya tvā bhāgaṃ somenātanacmi
viṣṇo havyaṃ rakṣa
agne vratapate vrataṃ cariṣyāmi tac chakeyaṃ tan me rādhyatām
idam aham anṛtāt satyam upaimi
kas tvā yunakti sa tvā yunakti kasmai tvā yunakti tasmai tvā yunakti
karmaṇe vāṃ veṣāya vām
pratyuṣṭaṃ rakṣaḥ pratyuṣṭā arātayaḥ
niṣṭaptaṃ rakṣo niṣṭaptā arātayaḥ
urv antarikṣam anvemi
dhūr asi dhūrva dhūrvantaṃ dhūrva taṃ yo 'smān dhūrvati taṃ dhūrva yaṃ vayaṃ dhūrvāmaḥ
devānām asi vahnitamaṃ sasnitamaṃ papritamaṃ juṣṭatamaṃ devahūtamam
ahrutam asi havirdhānaṃ dṛṃhasva mā hvār mā yajñapatir hvārṣīt
viṣṇus tvā kramatām
uru vātāya
apahataṃ rakṣaḥ
yacchantāṃ pañca
devasya tvā savituḥ prasave 'śvinor bāhubhyāṃ pūṣṇo hastābhyām
agnaye juṣṭaṃ gṛhṇāmi
agnīṣomābhyāṃ juṣṭaṃ gṛhṇāmi
bhūtāya tvā nārātaye
svar abhivikhyeṣam
dṛṃhantāṃ duryāḥ pṛthivyām
urv antarikṣam anvemi
pṛthivyās tvā nābhau sādayāmy adityā upasthe 'gne havyaṃ rakṣa
pavitre stho vaiṣṇavyau
savitur vaḥ prasava utpunāmy acchidrena pavitreṇa sūryasya raśmibhiḥ
devīr āpo agreguvo agrepuvo 'gra imam adya yajñaṃ nayatāgre yajñapatiṃ sudhātuṃ yajñapatiṃ devayuvam
yuṣmā indro 'vṛṇīta vṛtratūrye yūyam indram avṛṇīdhvaṃ vṛtratūrye
prokṣitā stha
agnaye tvā juṣṭaṃ prokṣāmi
agnīṣomābhyāṃ tvā juṣṭaṃ prokṣāmi
daivyāya karmaṇe śundhadhvaṃ devayajyāyai yad vo 'śuddhāḥ parājaghnur idaṃ vas tacchundhāmi
śarmāsi
avadhūtaṃ rakṣo 'vadhūtā arātayaḥ
adityās tvag asi prati tvāditir vettu
adrir asi vānaspatyaḥ
grāvāsi pṛthubudhnaḥ prati tvādityās tvag vettu
agnes tanūr asi vāco visarjanaṃ devavītaye tvā gṛhṇāmi
bṛhadgrāvāsi vānaspatyaḥ
sa idaṃ devebhyo haviḥ śamīṣva suśami śamīṣva
haviṣkṛd ehi haviṣkṛd ehi haviṣkṛd ehi
kukkuṭo 'si madhujihva iṣam ūrjam āvada tvayā vayaṃ saṃghātaṃ saṃghātaṃ jeṣma
varṣavṛddham asi
prati tvā varṣavṛddhaṃ vettu
parāpūtaṃ rakṣaḥ parāpūtā arātayaḥ
apahataṃ rakṣaḥ
vāyur vo vivinaktu
devo vaḥ savitā hiraṇyapāṇiḥ pratigṛbhṇātv acchidreṇa pāṇinā
dhṛṣṭir asi
apāgne agnim āmādaṃ jahi niṣ kravyādaṃ sedha
ā devayajaṃ vaha
dhruvam asi pṛthivīṃ dṛṃha brahmavani tvā kṣatravani sajātavany upadadhāmi bhrātṛvyasya vadhāya
agne brahma gṛbhṇīṣva
dharuṇam asy antarikṣaṃ dṛṃha brahmavani tvā kṣatravani sajātavany upadadhāmi bhrātṛvyasya vadhāya
dhartram asi divaṃ dṛṃha brahmavani tvā kṣatravani sajātavany upadadhāmi bhrātṛvyasya vadhāya
viśvābhyas tvāśābhya upadadhāmi
cita sthordhvacitaḥ
bhṛgūṇām aṅgirasāṃ tapasā tapyadhvam
śarmāsi
avadhūtaṃ rakṣo 'vadhūtā arātayaḥ
adityās tvag asi prati tvāditir vettu
dhiṣaṇāsi parvatī prati tvādityās tvag vettu
diva skambhanīr asi
dhiṣaṇāsi pārvateyī prati tvā parvatī vettu
dhānyam asi dhinuhi devān
prāṇāya tvā
udānāya tvā
vyānāya tvā
dīrghām anu prasitim āyuṣe dhāṃ devo vaḥ savitā hiraṇyapāṇiḥ pratigṛbhṇātv acchidreṇa pāṇinā
cakṣuṣe tvā
mahīnāṃ payo 'si
devasya tvā savituḥ prasave 'śvinor bāhubhyāṃ pūṣṇo hastābhyām
saṃvapāmi
sam āpa oṣadhībhiḥ sam oṣadhayo rasena
saṃ revatīr jagatībhiḥ pṛcyantāṃ saṃ madhumatīr madhumatībhiḥ pṛcyantām
janayatyai tvā saṃyaumi
idam agneḥ
idam agnīṣomayoḥ
iṣe tvā
gharmo 'si viśvāyuḥ
uruprathā uru prathasvoru te yajñapatiḥ prathatām
agniṣ ṭe tvacaṃ mā hiṃsīt
devas tvā savitā śrapayatu varṣiṣṭhe 'dhi nāke
mā bher mā saṃvikthāḥ
atamerur yajño 'tamerur yajamānasya prajā bhūyāt
tritāya tvā
dvitāya tvā
ekatāya tvā
devasya tvā savituḥ prasave 'śvinor bāhubhyāṃ pūṣṇo hastābhyām
ādade 'dhvarakṛtaṃ devebhyaḥ
indrasya bāhur asi dakṣiṇaḥ sahasrabhṛṣṭiḥ śatatejā vāyur asi tigmatejā dviṣato vadhaḥ
pṛthivi devayajany oṣadhyās te mūlaṃ mā hiṃsiṣam
vrajaṃ gaccha goṣṭhānam
varṣatu te dyauḥ
badhāna deva savitaḥ paramasyāṃ pṛthivyāṃ śatena pāśair yo 'smān dveṣṭi yaṃ ca vayaṃ dviṣmas tam ato mā mauk
apāraruṃ pṛthivyai devayajanād badhyāsam
vrajaṃ gaccha goṣṭhānam
varṣatu te dyauḥ
badhāna deva savitaḥ paramasyāṃ pṛthivyāṃ śatena pāśair yo 'smān dveṣṭi yaṃ ca vayaṃ dviṣmas tam ato mā mauk
araro divaṃ mā paptaḥ
drapsas te dyāṃ mā skan
vrajaṃ gaccha goṣṭhānam
varṣatu te dyauḥ
badhāna deva savitaḥ paramasyāṃ pṛthivyāṃ śatena pāśair yo 'smān dveṣṭi yaṃ ca vayaṃ dviṣmas tam ato mā mauk
gāyatreṇa tvā chandasā parigṛhṇāmi
traiṣṭubhena tvā chandasā parigṛhṇāmi
jāgatena tvā chandasā parigṛhṇāmi
sukṣmā cāsi śivā cāsi
syonā cāsi suṣadā cāsi
ūrjasvatī cāsi payasvatī ca
purā krūrasya visṛpo virapśinn udādāya pṛthivīṃ jīvadānum
yām airayaṃś candramasi svadhābhis tām u dhīrāso anudiśya yajante
prokṣaṇīr āsādaya
dviṣato vadho 'si
pratyuṣṭaṃ rakṣaḥ pratyuṣṭā arātayaḥ
niṣṭaptaṃ rakṣo niṣṭaptā arātayaḥ
aniśito 'si sapatnakṣid vājinaṃ tvā vājedhyāyai saṃmārjmi
pratyuṣṭaṃ rakṣaḥ pratyuṣṭā arātayaḥ
niṣṭaptaṃ rakṣo niṣṭaptā arātayaḥ
aniśitāsi sapatnakṣid vājinīṃ tvā vājedhyāyai saṃmārjmi
adityai rāsnāsi
viṣṇor veṣyo 'si
ūrje tvā
adabdhena tvā cakṣuṣāvapaśyāmi
agner jihvāsi suhūr devebhyo dhāmne dhāmne me bhava yajuṣe yajuṣe
savitus tvā prasava utpunāmy acchidreṇa pavitreṇa sūryasya raśmibhiḥ
savitur vaḥ prasava utpunāmy acchidreṇa pavitreṇa sūryasya raśmibhiḥ
tejo 'si śukram asy amṛtam asi
dhāma nāmāsi priyaṃ devānām anādhṛṣṭaṃ devayajanam asi
kṛṣṇo 'sy ākhareṣṭho 'gnaye tvā juṣṭaṃ prokṣāmi
vedir asi barhiṣe tvā juṣṭāṃ prokṣāmi
barhir asi srugbhyas tvā juṣṭaṃ prokṣāmi
adityai vyundanam asi
viṣṇo stupo 'si
ūrṇamradasaṃ tvā stṛṇāmi svāsasthāṃ devebhyaḥ
bhuvapataye svāhā
bhuvanapataye svāhā
bhūtānāṃ pataye svāhā
gandharvas tvā viśvāvasuḥ paridadhātu viśvasyāriṣṭyai yajamānasya paridhir asy agnir iḍa īḍitaḥ
indrasya bāhur asi dakṣiṇo viśvāvasuḥ paridadhātu viśvasyāriṣṭyai yajamānasya paridhir asy agnir iḍa īḍitaḥ
mitrāvaruṇau tvottarataḥ paridhattāṃ dhruveṇa dharmaṇā viśvasyāriṣṭyai yajamānasya paridhir asy agnir iḍa īḍitaḥ
vītihotraṃ tvā kave dyumantaṃ samidhīmahi
agne bṛhantam adhvare
samid asi
sūryas tvā purastāt pātu kasyāścid abhiśastyai
savitur bāhū sthaḥ
ūrṇamradasaṃ tvā stṛṇāmi svāsasthaṃ devebhyaḥ
ā tvā vasavo rudrā ādityāḥ sadantu
ghṛtācy asi juhūr nāmnā sedaṃ priyeṇa dhāmnā priyaṃ sada āsīda
ghṛtācy asy upabhṛn nāmnā sedaṃ priyeṇa dhāmnā priyaṃ sada āsīda
ghṛtācy asi dhruvā nāmnā sedaṃ priyeṇa dhāmnā priyaṃ sada āsīda
priyeṇa dhāmnā priyaṃ sada āsīda
dhruvā asadann ṛtasya yonau tā viṣṇo pāhi
pāhi yajñaṃ
pāhi yajñapatim
pāhi māṃ yajñanyam
agne vājajid vājaṃ tvā sariṣyantaṃ vājajitaṃ saṃmārjmi
namo devebhyaḥ
svadhā pitṛbhyaḥ
suyame me bhūyāstam
askannam adya devebhya ājyaṃ saṃbhriyāsam
aṅghriṇā viṣṇo mā tvāvakramiṣam
vasumatīm agne te chāyām upastheṣaṃ viṣṇo sthānam asi
ita indro vīryam akṛṇod ūrdhvo 'dhvara āsthāt
agne ver hotraṃ ver dūtyam
avatāṃ tvāṃ dyāvāpṛthivī
ava tvaṃ dyāvāpṛthivī sviṣṭakṛd devebhya indra ājyena haviṣā bhūt svāhā
saṃ jyotiṣā jyotiḥ
mayīdam indra indriyaṃ dadhātv asmān rāyo maghavānaḥ sacantām
asmākaṃ santv āśiṣaḥ satyā naḥ santv āśiṣaḥ
upahūtā pṛthivī mātopa māṃ pṛthivī mātā hvayatām
agnir āgnīdhrāt svāhā
upahūto dyauṣpitopa māṃ dyauṣpitā hvayatām agnir āgnīdhrāt svāhā
devasya tvā savituḥ prasave 'śvinor bāhubhyāṃ pūṣṇo hastābhyām
pratigṛhṇāmi
agneṣ ṭvāsyena prāśnāmi
etaṃ te deva savitar yajñaṃ prāhur bṛhaspataye brahmaṇe
tena yajñam ava
tena yajñapatim tena mām ava
manaḥ jūtiḥ juṣatām ājyasya
bṛhaspatiḥ yajñam imam tanotu
ariṣṭam yajñam sam imam dadhātu
eṣā te agne samit tayā vardhasva cā ca pyāyasva
vardhiṣīmahi ca vayam ā ca pyāsiṣīmahi
agne vājajid vājaṃ tvā sasṛvāṃsaṃ vājajitaṃ saṃmārjmi
agnīṣomayor ujjitim anūjjeṣaṃ vājasya mā prasavena prohāmi
agnīṣomau tam apanudatāṃ yo 'smān dveṣṭi yaṃ ca vayaṃ dviṣmo vājasyainaṃ prasavenāpohāmi
indrāgnyor ujjitim anūjjeṣaṃ vājasya mā prasavena prohāmi
indrāgnī tam apanudatāṃ yo 'smān dveṣṭi yaṃ ca vayaṃ dviṣmo vājasyainaṃ prasavenāpohāmi
vasubhyas tvā
rudrebhyas tvā
ādityebhyas tvā
saṃjānāthāṃ dyāvāpṛthivī
mitrāvaruṇau tvā vṛṣṭyāvatām
vyantu vayo 'ktaṃ rihāṇāḥ
marutāṃ pṛṣatīr gaccha vaśā pṛśnir bhūtvā divaṃ gaccha tato no vṛṣṭim āvaha
cakṣuṣpā agne 'si cakṣur me pāhi
yaṃ paridhiṃ paryadhatthā agne deva paṇibhir guhyamānaḥ
taṃ ta etam anu joṣaṃ bharāmy eṣa net tvad apacetayātai
agneḥ priyaṃ pātho 'pītam
saṃsravabhāgā stheṣā bṛhantaḥ prastareṣṭhāḥ paridheyāś ca devāḥ
imāṃ vācam abhi viśve gṛṇanta āsadyāsmin barhiṣi mādayadhvam
svāhā vāṭ
ghṛtācī stho dhuryau pātaṃ sumne sthaḥ sumne mā dhattam
yajña namaś ca ta upa ca yajñasya śive saṃtiṣṭhasva sviṣṭe me saṃtiṣṭhasva
agne 'dabdhāyo 'śītama pāhi mā didyoḥ
pāhi prasityai
pāhi duriṣṭyai
pāhi duradmanyā aviṣaṃ naḥ pituṃ kṛṇu
suṣadā yonau svāhā vāṭ
agnaye saṃveśapataye svāhā
sarasvatyai yaśobhaginyai svāhā
vedo 'si yena tvaṃ deva veda devebhyo vedo 'bhavas tena mahyaṃ vedo bhūyāḥ
devā gātuvido gātuṃ vittvā gātum ita
manasaspata imaṃ deva yajñaṃ svāhā vāte dhāḥ
saṃ barhir aṅktāṃ haviṣā ghṛtena sam ādityair vasubhiḥ saṃ marudbhiḥ
sam indro viśvadevebhir aṅktāṃ divyaṃ nabho gacchatu yat svāhā
kas tvā vimuñcati sa tvā vimuñcati kasmai tvā vimuñcati tasmai tvā vimuñcati
poṣāya
rakṣasāṃ bhāgo 'si
saṃ varcasā payasā saṃ tanūbhir aganmahi manasā saṃ śivena
tvaṣṭā sudatro vidadhātu rāyo 'numārṣṭi tanvo yad viliṣṭam
divi viṣṇur vyakraṃsta jāgatena chandasā tato nirbhakto yo 'smān dveṣṭi yaṃ ca vayaṃ dviṣmaḥ
antarikṣe viṣṇur vyakraṃsta jāgatena chandasā tato nirbhakto yo 'smān dveṣṭi yaṃ ca vayaṃ dviṣmaḥ
pṛthivyāṃ viṣṇur vyakraṃsta jāgatena chandasā tato nirbhakto yo 'smān dveṣṭi yaṃ ca vayaṃ dviṣmaḥ
asmād annāt
asyai pratiṣṭhāyai
aganma svaḥ
saṃ jyotiṣābhūma
svayambhūr asi śreṣṭho raśmir varcodā asi varco me dehi
sūryasyāvṛtam anvāvarte
agne gṛhapate sugṛhapatis tvayāgne 'haṃ gṛhapatinā bhūyāsaṃ sugṛhapatis tvaṃ mayāgne gṛhapatinā bhūyāḥ
asthūri ṇau gārhapatyāni santu śataṃ himāḥ
sūryasyāvṛtam anvāvarte
agne vratapate vratam acāriṣaṃ tad aśakaṃ tan me 'rādhi
idam ahaṃ ya evāsmi so 'smi
agnaye kavyavāhanāya svāhā
somāya pitṛmate svāhā
apahatā asurā rakṣāṃsi vediṣadaḥ
ye rūpāṇi pratimuñcamānā asurāḥ santaḥ svadhayā caranti
parāpuro nipuro ye bharanty agniṣ ṭān lokāt praṇudāty asmāt
atra pitaro mādayadhvaṃ yathābhāgam āvṛṣāyadhvam
amīmadanta pitaro yathābhāgam āvṛṣāyiṣata
namo vaḥ pitaro rasāya
namo vaḥ pitaraḥ śoṣāya
namo vaḥ pitaro jīvāya
namo vaḥ pitaraḥ svadhāyai
namo vaḥ pitaro ghorāya
namo vaḥ pitaro manyave namo vaḥ pitaraḥ pitaro namo vaḥ
gṛhān naḥ pitaro datta sato vaḥ pitaro deṣma
etad vaḥ pitaro vāsa ādhatta
ādhatta pitaro garbhaṃ kumāraṃ puṣkarasrajam
yatheha puruṣo 'sat
ūrjaṃ vahantīr amṛtaṃ ghṛtaṃ payaḥ kīlālaṃ parisrutam
svadhā stha tarpayata me pitṝn
samidhā agnim duvasyata
ghṛtaiḥ bodhayata atithim
ā asmin havyā juhotana
su samiddhāya śociṣe ghṛtam tīvram juhotana agnaye jātavedase
tam tvā samidbhiḥ aṅgiraḥ ghṛtena vardhayāmasi bṛhat śoce yaviṣṭhya
upa tvā agne haviṣmatīḥ ghṛtācīḥ yantu haryata
juṣasva samidhaḥ mama
bhūr bhuvaḥ svaḥ
dyauḥ iva bhūmnā
pṛthivī iva varimṇā
tasyāḥ te pṛthivi deva yajani pṛṣṭhe agnim anna adam annādyāya ādadhe
ā ayam gauḥ pṛśniḥ akramīt
asadat mātaram puras pitaram ca prayan svar
antar carati rocanā asya prāṇāt apānatī
vyakhyat mahiṣaḥ divam
triṃśat dhāma virājati
vāc pataṅgāya dhīyate prati vastoḥ aha dyubhiḥ
agniḥ jyotiḥ
jyotiḥ agniḥ svāhā
sūryaḥ jyotiḥ
jyotiḥ sūryaḥ svāhā
agniḥ varcaḥ
jyotiḥ varcaḥ svāhā
sūryaḥ varcaḥ
jyotiḥ varcaḥ svāhā
jyotiḥ sūryaḥ
sūryaḥ jyotiḥ svāhā
sajūs devena savitrā sajūs rātryā indravatyā juṣāṇaḥ agniḥ vetu svāhā
sajūs devena savitrā sajūs uṣasā indravatyā juṣāṇaḥ sūryaḥ vetu svāhā
upaprayantaḥ adhvaram mantram vocema agnaye āre asme ca śṛṇvate
agniḥ mūrdhā divaḥ kakud
patiḥ pṛthivyāḥ ayam
apām retāṃsi jinvati
ubhā vām indrāgnī āhuvadhyā ubhā rādhasaḥ saha mādayadhyai
ubhā dātārau iṣām rayīṇām ubhā vājasya sātaye huve vām
ayam te yoniḥ ṛtviyaḥ yatas jātaḥ arocathāḥ
tam jānan agne āroha
atha naḥ vardhaya rayim
ayam iha prathamaḥ dhāyi dhātṛbhiḥ hotā yajiṣṭhaḥ adhvareṣu īḍyaḥ yam apnavānaḥ bhṛgavaḥ virurucuḥ vaneṣu citram vibhvam viśe viśe
asya pratnām anu dyutam śukram duduhre ahrayaḥ payaḥ sahasra sām ṛṣim
tanū pāḥ agne asi
tanvam me pāhi
āyuḥ dāḥ agne asi
āyuḥ me dehi
varcaḥ dāḥ agne asi
varcaḥ me dehi
agne yat me tanvāḥ ūnam tat me āpṛṇa
indhānāḥ tvā śatam himāḥ dyumantam samidhīmahi vayasvantaḥ vayaskṛtam sahasvantaḥ sahaskṛtam
agne sapatna dambhanam adabdhāsaḥ adābhyam
citrāvaso svasti te pāram aśīya
sam tvam agne sūryasya varcasā agathāḥ sam ṛṣīṇām stutena
sam priyeṇa dhāmnā sam aham āyuṣā sam varcasā sam prajayā sam rāyaspoṣeṇa gmiṣīya
andhaḥ stha
andhaḥ vaḥ bhakṣīya
mahaḥ stha
ūrjaḥ stha
mahaḥ vaḥ bhakṣīya
ūrjam vaḥ bhakṣīya
rāyaspoṣaḥ stha
rāyaspoṣam vaḥ bhakṣīya
revatīḥ ramadhvam asmin yonau asmin goṣṭhe asmin loke asmin kṣaye
iha eva sta
mā apagāta
saṃhitāsi viśvarūpy ūrjā māviśa gaupatyena
upa tvāgne dive dive doṣāvastar dhiyā vayam
namo bharanta emasi
rājantam adhvarāṇāṃ gopām ṛtasya dīdivim
vardhamāṇaṃ sve dame
sa naḥ piteva sūnave 'gne sūpāyano bhava
sacasvā naḥ svastaye
agne tvaṃ no antama uta trātā śivo bhavā varūthyaḥ
vasur agnir vasuśravā acchānakṣi dyumattamaṃ rayiṃ dāḥ
taṃ tvā śociṣṭha dīdivaḥ sumnāya nūnam īmahe sakhibhyaḥ
sa no bodhi śrudhī havam uruṣyā ṇo aghāyataḥ samasmāt
iḍe ehi
adite ehi
kāmyāḥ eta
mayi vaḥ kāma dharaṇam bhūyāt
somānaṃ svaraṇaṃ kṛṇuhi brahmaṇaspate
kakṣīvantaṃ ya auśijaḥ
yo revān yo amīvahā vasuvit puṣṭivardhanaḥ
sa naḥ siṣaktu yas turaḥ
mā naḥ śaṃso araruṣo dhūrtiḥ praṇaṅmartyasya
rakṣā ṇo brahmaṇaspate
mahi trīṇām avo 'stu dyukṣaṃ mitrasyāryamṇaḥ
durādharṣaṃ varuṇasya
nahi teṣām amā cana nādhvasu vāraṇeṣu
īśe ripur aghaśaṃsaḥ
te hi putrāso aditeḥ pra jīvase martyāya
jyotir yacchanty ajasram
kadācana starīr asi nendra saścasi dāśuṣe
upopen nu maghavan bhūya in nu te dānaṃ devasya pṛcyate
tat savitur vareṇyaṃ bhargo devasya dhīmahi
dhiyo yo naḥ pracodayat
pari te dūḍabhaḥ rathaḥ asmāṁ aśnotu viśvatas yena rakṣasi dāśuṣaḥ
bhūḥ bhuvaḥ svar
narya prajām me pāhi
śaṃsya paśūn me pāhi
atharya pitum me pāhi
viśva vedasam asmabhyam vasu vittamam
agne samrāj abhi dyumnam abhi sahaḥ āyacchasva
ayam agniḥ gṛhapatiḥ gārhapatyaḥ prajāyāḥ vasu vittamaḥ
agne gṛhapate abhi dyumnam abhi sahaḥ āyacchasva
ayam agniḥ purīṣyaḥ rayimān puṣṭi vardhanaḥ
agne purīṣya abhi dyumnam abhi sahaḥ āyacchasva
gṛhāḥ mā bibhīta
mā vepadhvam
ūrjam bibhrataḥ emasi
ūrjam bibhrat vaḥ su manāḥ sumedhāḥ gṛhān aimi manasā modamānaḥ
yeṣām adhyeti pravasan yeṣu saumanasaḥ bahuḥ gṛhān upahvayāmahe
te naḥ jānantu jānataḥ
upahūtāḥ iha gāvaḥ
upahūtāḥ aja avayaḥ
atha u annasya kīlālaḥ upahūtaḥ gṛheṣu naḥ
kṣemāya vaḥ śāntyai prapadye
praghāsinaḥ havāmahe marutaḥ ca riśādasaḥ karambheṇa sajoṣasaḥ
yat grāme yat araṇye yat sabhāyām yat indriye yat enaḥ cakṛma vayam idam tat avayajāmahe svāhā
mo ṣū ṇa indrātra pṛtsu devair asti hi ṣmā te śuṣminn avayāḥ
mahaś cid yasya mīḍhuṣo yavyā haviṣmato maruto vandate gīḥ
akran karma karma kṛtaḥ saha vācā mayobhuvā
devebhyaḥ karma kṛtvā astam preta sacābhuvaḥ
avabhṛtha nicumpuṇa niceruḥ asi nicumpuṇaḥ
ava devaiḥ deva kṛtam enaḥ ayāsiṣam ava martyaiḥ martya kṛtam
pururāvṇaḥ deva riṣaḥ pāhi
pūrṇā darvi parāpata
su pūrṇā punar āpata
vasnā iva vikrīṇāvahai iṣam ūrjam śatakrato
dehi me
dadāmi te
ni me dhehi
ni te dadhe
nihāram ca harāsi me
nihāram niharāṇi te svāhā
akṣann amīmadanta hy ava priyā adhūṣata
astoṣata svabhānavo viprā naviṣṭhayā matī yojā nvindra te harī
susaṃdṛśaṃ tvā vayaṃ maghavan vandiṣīmahi
pra nūnaṃ pūrṇabandhura stuto yāsi vaśāṁ anu yojā nvindra te harī
mano nv āhvāmahe nārāśaṃsena stomena
pitṝṇāṃ ca manmabhiḥ
ā na etu manaḥ punaḥ kratve dakṣāya jīvase
jyok ca sūryaṃ dṛśe
punar naḥ pitaro mano dadātu daivyo janaḥ
jīvaṃ vrātaṃ sacemahi
vayaṃ soma vrate tava manastanūṣu bibhrataḥ
prajāvantaḥ sacemahi
eṣa te rudra bhāgaḥ
saha svasrā ambikayā tam juṣasva svāhā
eṣa te rudra bhāgaḥ
ākhuḥ te paśuḥ
ava rudram adīmahi ava devam tryambakam yathā naḥ vasyasaḥ karat yat yathā naḥ śreyasaḥ karat yat yathā naḥ vyavasāyayāt
bheṣajam asi bheṣajam gave aśvāya puruṣāya bheṣajam sukham meṣāya meṣyai
tryambakam yajāmahe sugandhim puṣṭi vardhanam
urvārukam iva bandhanāt mṛtyoḥ mukṣīya mā amṛtāt
tryambakam yajāmahe sugandhim pati vedanam
urvārukam iva bandhanāt itas mukṣīya mā amutas
etat te rudra avasam
tena paras mūjavataḥ atīhi
avatata dhanvā pinākāvasaḥ kṛttivāsāḥ a hiṃsan naḥ śivaḥ atīhi
tri āyuṣam jamadagneḥ kaśyapasya tri āyuṣam yat deveṣu tri āyuṣam tat naḥ astu tri āyuṣam
śivaḥ nāma asi
svadhitiḥ te pitā
namaḥ te astu
mā mā hiṃsīḥ
nivartayāmi āyuṣe annādyāya prajananāya rāyaspoṣāya suprajāstvāya su vīryāya
ā idam aganma devayajanam pṛthivyāḥ yatra devāsaḥ ajuṣanta viśve
ṛc sāmābhyām saṃtarantaḥ yajurbhiḥ rāyaspoṣeṇa sam iṣā madema
imāḥ āpaḥ śam u me santu devīḥ
oṣadhe trāyasva
svadhite mā enam hiṃsīḥ
āpaḥ asmān mātaraḥ śundhayantu
ghṛtena naḥ ghṛta pvaḥ punantu
viśvam hi ripram pravahanti devīḥ
ud idābhyaḥ śucir āpūta emi
dīkṣā tapasoḥ tanūḥ asi
asi
tām tvā śivām śagmām paridadhe bhadram varṇam puṣyan
mahīnām payaḥ asi
varcaḥ dāḥ asi
varcaḥ me dehi
asi
vṛtrasya asi kanīnakaḥ
cakṣuḥ dāḥ asi
cakṣuḥ me dehi
citpatiḥ mā punātu
vākpatiḥ mā punātu
devaḥ mā savitā punātu acchidreṇa pavitreṇa sūryasya raśmibhiḥ
tasya te pavitra pate pavitra pūtasya yad kāmaḥ pune tat śakeyam
ā vaḥ devāsaḥ īmahe vāmam prayati adhvare
ā vaḥ devāsaḥ āśiṣaḥ yajñiyāsaḥ havāmahe
svāhā yajñam manasaḥ
svāhā uroḥ antarikṣāt
svāhā dyāvāpṛthivībhyām
svāhā vātāt ārabhe svāhā
ākūtyai prayuje agnaye svāhā
medhāyai manase agnaye svāhā
dīkṣāyai tapase agnaye svāhā
sarasvatyai pūṣṇe agnaye svāhā
āpaḥ devīḥ bṛhatīḥ viśva śambhuvaḥ dyāvāpṛthivī uro antarikṣa bṛhaspataye haviṣā vidhema svāhā
viśvo devasya netur marto vurīta sakhyam
viśvo rāya iṣudhyati dyumnaṃ vṛṇīta puṣyase svāhā
ṛk sāmayoḥ śilpe sthaḥ
te vām ārabhe
te mā pātam ā asya yajñasya udṛcaḥ
śarma asi
śarma me yaccha
namaḥ te astu
mā mā hiṃsīḥ
ūrj asi āṅgirasī
ūrṇamradā ūrjam mayi dhehi
somasya nīviḥ asi
viṣṇoḥ śarma asi śarma yajamānasya
indrasya yoniḥ asi
su sasyāḥ kṛṣīḥ kṛdhi
ucchrayasva vanaspate ūrdhvaḥ
mā pāhi aṃhasaḥ ā asya yajñasya udṛcaḥ
vratam kṛṇuta
agniḥ brahma
agniḥ yajñaḥ
vanaspatiḥ yajñiyaḥ
daivīm dhiyam manāmahe su mṛḍīkām abhiṣṭaye varcaḥ dhām yajña vāhasam
su tīrthā naḥ asat vaśe
ye devāḥ manaḥ jātāḥ manaḥ yujaḥ dakṣa kratavaḥ te naḥ avantu te naḥ pāntu
tebhyaḥ svāhā
śvātrāḥ pītāḥ bhavata yūyam āpaḥ asmākam antar udare su śevāḥ
tāḥ asmabhyam ayakṣmāḥ anamīvāḥ anāgasaḥ svadantu devīḥ amṛtāḥ ṛtāvṛdhaḥ
iyam te yajñiyā tanūḥ
apaḥ muñcāmi na prajām
aṃhaḥ mucaḥ svāhākṛtāḥ pṛthivīm āviśata
pṛthivyā saṃbhava
agne tvam su jāgṛhi
vayam su mandiṣīmahi
rakṣa naḥ aprayucchan
prabudhe naḥ punar kṛdhi
punar manaḥ punar āyuḥ me āgan
punar prāṇaḥ punar ātmā me āgan
punar cakṣuḥ punar śrotram me āgan
vaiśvānaraḥ adabdhaḥ tanū pāḥ agniḥ naḥ pātu duritāt avadyāt
tvam agne vratapā asi deva ā martyeṣv ā tvaṃ yajñeṣv īḍyaḥ
rāsva iyat soma
ā bhūyaḥ bhara
devaḥ naḥ savitā vasoḥ dātā vasu adāt
eṣā te śukra tanūḥ etat varcaḥ
tayā saṃbhava
bhrājam gaccha
jūḥ asi dhṛtā manasā juṣṭā viṣṇave
tasyāḥ te satya savasaḥ prasave tanvaḥ yantram aśīya svāhā
śukram asi
candram asi
amṛtam asi
vaiśvadevam asi
cit asi
manā asi
dhīḥ asi
dakṣiṇā asi
kṣatriyā asi
yajñiyā asi
aditiḥ asi ubhayatas śīrṣṇī
sā naḥ su prācī su pratīcī edhi
mitraḥ tvā padi badhnītām
pūṣā adhvanaḥ pātu indrāya adhyakṣāya
anu tvā mātā manyatām anu pitā anu bhrātā sagarbhyaḥ anu sakhā sa yūthyaḥ
sā devi devam ihi indrāya somam
rudraḥ tvā vartayatu
svasti soma sakhā punar ehi
vasvī asi
aditiḥ asi
ādityā asi
rudrā asi
candrā asi
bṛhaspatiḥ tvā sumne ramṇātu
rudraḥ vasubhiḥ ācake
adityāḥ tvā mūrdhan ājigharmi devayajane pṛthivyāḥ
iḍāyāḥ padam asi ghṛtavat svāhā
asme ramasva
asme te bandhuḥ
tve rāyaḥ
me rāyaḥ
mā vayam rāyaspoṣeṇa viyauṣma
rāyaḥ
samakhye devyā dhiyā sam dakṣiṇayā uru cakṣasā
mā me āyuḥ pramoṣīḥ mā u aham tava
vīram videya tava devi saṃdṛśi
eṣa te gāyatraḥ bhāgaḥ iti me somāya brūtāt
eṣa te traiṣṭubhaḥ bhāgaḥ iti me somāya brūtāt
eṣa te jāgataḥ bhāgaḥ iti me somāya brūtāt
chandonāmānām sāmrājyam gaccha iti me somāya brūtāt
āsmākaḥ asi
śukraḥ te grahyaḥ
vicitaḥ tvā vicinvantu
tyam devam savitāram oṇyoḥ kavi kratum arcāmi satya savam ratna dhām abhi priyam matim kavim
hiraṇya pāṇiḥ amimīta sukratuḥ kṛpā svar
prajābhyaḥ tvā
prajāḥ tvā anuprāṇantu
prajāḥ tvam anuprāṇihi
śukram tvā śukreṇa krīṇāmi candram candreṇa amṛtam amṛtena
sagme te goḥ
asme te candrāṇi
tapasaḥ tanūḥ asi prajāpateḥ varṇaḥ
parameṇa paśunā krīyase
sahasra poṣam puṣeyam
mitraḥ naḥ ehi su mitra dhaḥ
indrasya ūrum āviśa dakṣiṇam uśan uśantam syonaḥ syonam
svāna bhrāja aṅghāre bambhāre hasta suhasta kṛśāno ete vaḥ soma krayaṇāḥ
tān rakṣadhvam
mā vaḥ dabhan
pari mā agne duścaritāt bādhasva
ā mā su carite bhaja
ud āyuṣā su āyuṣā udasthām amṛtāṁ anu
prati panthām apadmahi svasti gām anehasam yena viśvāḥ pari dviṣaḥ vṛṇakti vindate vasu
adityāḥ tvac asi
adityai sadaḥ āsīda
astabhnād dyāṃ vṛṣabho antarikṣam amimīta varimāṇaṃ pṛthivyāḥ
āsīdad viśvā bhuvanāni samrāḍ viśvet tāni varuṇasya vratāni
vaneṣu vi antarikṣam tatāna vājam arvatsu payaḥ usriyāsu
hṛtsu kratuṃ varuṇo vikṣv agniṃ divi sūryam adadhāt somam adrau
sūryasya cakṣuḥ āroha agneḥ akṣṇaḥ kanīnakam yatra etaśebhiḥ īyase bhrājamānaḥ vipaścitā
usrau etam dhūrṣāhau
yujyethām anaśrū a vīra hanau brahma codanau
svasti yajamānasya gṛhān gacchatam
bhadraḥ me asi
pracyavasva bhuvaḥ pate viśvāni abhi dhāmāni
mā tvā paripariṇaḥ vidan
mā tvā paripanthinaḥ vidan
mā vṛkāḥ aghāyavaḥ vidan
śyenaḥ bhūtvā parāpata
yajamānasya gṛhān gaccha
tat nau saṃskṛtam
namo mitrasya varuṇasya cakṣase maho devāya tad ṛtaṃ saparyata
dūredṛśe deva jātāya ketave divaḥ putrāya sūryāya śaṃsata
varuṇasya uttambhanam asi
varuṇasya skambhasarjanī sthaḥ
varuṇasya ṛta sadanī asi
varuṇasya ṛta sadanam asi
varuṇasya ṛta sadanam āsīda
yā te dhāmāni haviṣā yajanti tā te viśvā paribhūḥ astu yajñam
gayasphānaḥ prataraṇaḥ suvīro 'vīrahā pracarā soma duryān
agnes tanūr asi viṣṇave tvā somasya tanūr asi viṣṇave tvātither ātithyam asi viṣṇave śyenāya tvā somabhṛte viṣṇave tvāgnaye tvā rāyaspoṣade viṣṇave tvā
agner janitram asi
vṛṣaṇau sthaḥ
urvaśy asi
āyur asi
purūravā asi
gāyatreṇa tvā chandasā manthāmi
traiṣṭubhena tvā chandasā manthāmi
jāgatena tvā chandasā manthāmi
bhavataṃ naḥ samanasau sacetasāv arepasau
mā yajñaṃ hiṃsiṣṭaṃ mā yajñapatiṃ jātavedasau śivau bhavatam adya naḥ
agnāv agniś carati praviṣṭa ṛṣīṇāṃ putro abhiśastipāvā
sa naḥ syonaḥ suyajā yajeha devebhyo havyaṃ sadam aprayucchant svāhā
āpataye tvā paripataye gṛhṇāmi tanūnaptrye śākvarāya śakvana ojiṣṭhāya
anādhṛṣṭam asy anādhṛṣyaṃ devānām ojo 'nabhiśasty abhiśastipā anabhiśastenyam añjasā satyam upageṣaṃ svite mā dhāḥ
agne vratapās tve vratapā yā tava tanūr iyaṃ sā mayi yo mama tanūr eṣā sā tvayi
saha nau vratapate vratāny anu me dīkṣāṃ dīkṣāpatir manyatām anu tapas tapaspatiḥ
aṃśur aṃśuṣ ṭe deva somāpyāyatām indrāyaikadhanavide
ā tubhyam indraḥ pyāyatām ā tvam indrāya pyāyasva
ā pyāyayāsmānt sakhīnt sanyā medhayā svasti te deva soma sutyām aśīya
eṣṭā rāyaḥ preṣe bhagāya ṛtam ṛtavādibhyo namo dyāvāpṛthivībhyām
yā te agne 'yaḥśayā tanūr varṣiṣṭhā gahvareṣṭhā
ugraṃ vaco apāvadhīt tveṣaṃ vaco apāvadhīt svāhā
yā te agne rajaḥśayā tanūr varṣiṣṭhā gahvareṣṭhā
ugraṃ vaco apāvadhīt tveṣaṃ vaco apāvadhīt svāhā
yā te agne hariśayā tanūr varṣiṣṭhā gahvareṣṭhā
ugraṃ vaco apāvadhīt tveṣaṃ vaco apāvadhīt svāhā
taptāyanī me 'si
vittāyanī me 'si
avatān mā nāthitāt
avatān mā vyathitāt
vided agnir nabho nāma
agne aṅgira āyunā nāmnehi
yo 'syāṃ pṛthivyām asi yat te 'nādhṛṣṭaṃ nāma yajñiyaṃ tena tvādadhe
vided agnir nabho nāma
agne aṅgira āyunā nāmnehi
yo dvitīyasyāṃ pṛthivyām asi yat te 'nādhṛṣṭaṃ nāma yajñiyaṃ tena tvādadhe
vided agnir nabho nāma
agne aṅgira āyunā nāmnehi
yas tṛtīyasyāṃ pṛthivyām asi yat te 'nādhṛṣṭaṃ nāma yajñiyaṃ tena tvādadhe
anu tvā devavītaye
siṃhy asi sapatnasāhī devebhyaḥ kalpasva
siṃhy asi sapatnasāhī devebhyaḥ śundhasva
siṃhy asi sapatnasāhī devebhyaḥ śumbhasva
indraghoṣas tvā vasubhiḥ purastāt pātu
pracetās tvā rudraiḥ paścāt pātu
manojavās tvā pitṛbhir dakṣiṇataḥ pātu
viśvakarmā tvādityair uttarataḥ pātu
idam ahaṃ taptaṃ vār bahirdhā yajñān niḥsṛjāmi
siṃhy asi svāhā
siṃhy asy ādityavaniḥ svāhā
siṃhy asi brahmavaniḥ kṣatravaniḥ svāhā
siṃhy asi suprajāvanī rāyaspoṣavaniḥ svāhā
siṃhy asy āvaha devān yajamānāya svāhā
bhūtebhyas tvā
dhruvo 'si pṛthivīṃ dṛṃha
dhruvakṣid asy antarikṣaṃ dṛṃha
acyutakṣid asi divaṃ dṛṃha
agneḥ purīṣam asi
yuñjate mana uta yuñjate dhiyo viprā viprasya bṛhato vipaścitaḥ
vi hotrā dadhe vayunāvid eka in mahī devasya savituḥ pariṣṭutiḥ svāhā
idaṃ viṣṇur vicakrame tredhā ni dadhe padam
samūḍham asya pāṃsure svāhā
irāvatī dhenumatī hi bhūtaṃ sūyavasinī manave daśasyā
vyaskabhnā rodasī viṣṇav ete dādhartha pṛthivīm abhito mayūkhaiḥ svāhā
devaśrutau deveṣv āghoṣatam
prācī pretam adhvaraṃ kalpayantī ūrdhvaṃ yajñaṃ nayataṃ mā jihvaratam
svaṃ goṣṭham āvadataṃ devī durye āyur mā nirvādiṣṭaṃ prajāṃ mā nirvādiṣṭam
atra ramethāṃ varṣman pṛthivyāḥ
viṣṇor nu kaṃ vīryāṇi pravocaṃ yaḥ pārthivāni vimame rajāṃsi
yo askabhāyad uttaraṃ sadhasthaṃ vicakramāṇas tredhorugāyaḥ
viṣṇave tvā
divo vā viṣṇa uta vā pṛthivyā maho vā viṣṇa uror antarikṣāt
ubhā hi hastā vasunā pṛṇasvā prayaccha dakṣiṇād ota savyāt
viṣṇave tvā
pra tad viṣṇu stavate vīryeṇa mṛgo na bhīmaḥ kucaro giriṣṭhāḥ
yasyoruṣu triṣu vikramaṇeṣv adhikṣiyanti bhuvanāni viśvā
viṣṇo rarāṭam asi
viṣṇoḥ śnaptre sthaḥ
viṣṇoḥ syūr asi
viṣṇor dhruvo 'si
vaiṣṇavam asi viṣṇave tvā
devasya tvā savituḥ prasave 'śvinor bāhubhyāṃ pūṣṇo hastābhyām
ādade nāry asi
idam ahaṃ rakṣasāṃ grīvā apikṛntāmi
bṛhann asi bṛhadravā bṛhatīm indrāya vācaṃ vada
rakṣohaṇaṃ valagahanaṃ vaiṣṇavīm
idam ahaṃ taṃ valagam utkirāmi yaṃ me niṣṭyo yam amātyo nicakhāna
idam ahaṃ taṃ valagam utkirāmi yaṃ me samāno yam asamāno nicakhāna
idam ahaṃ taṃ valagam utkirāmi yaṃ me sabandhur yam asabandhur nicakhāna
idam ahaṃ taṃ valagam utkirāmi yaṃ me sajāto yam asajāto nicakhāna
ut kṛtyāṃ kirāmi
svarāḍ asi
satrarāḍ asy abhimātihā
janarāḍ asi rakṣohā
sarvarāḍ asy amitrahā
rakṣohaṇo vo valagahanaḥ prokṣāmi vaiṣṇavān
rakṣohaṇo vo valagahano 'vanayāmi vaiṣṇavān
rakṣohaṇo vo valagahano 'vastṛṇāmi vaiṣṇavān
rakṣohaṇau vāṃ valagahanā upadadhāmi vaiṣṇavī
rakṣohaṇau vāṃ valagahanau paryūhāmi vaiṣṇavī
vaiṣṇavam asi
vaiṣṇavā stha
devasya tvā savituḥ prasave 'śvinor bāhubhyāṃ pūṣṇo hastābhyām
ādade nāry asi
idam ahaṃ rakṣasāṃ grīvā apikṛntāmi
yavo 'si yavayāsmad dveṣo yavayārātīḥ
dive tvāntarikṣāya tvā pṛthivyai tvā
śundhantāṃ lokāḥ pitṛṣadanāḥ
pitṛṣadanam asi
ud divaṃ stabhānāntarikṣaṃ pṛṇa dṛṃhasva pṛthivyām
dyutānas tvā māruto minotu mitrāvaruṇau dhruveṇa dharmaṇā
brahmavani tvā kṣatravani tvā rāyaspoṣavani paryūhāmi
brahma dṛṃha kṣatraṃ dṛṃhāyur dṛṃha prajāṃ dṛṃha
dhruvāsi dhruvo 'yaṃ yajamāno 'sminn āyatane prajayā paśubhir bhūyāt
ghṛtena dyāvāpṛthivī pūryethām
indrasya chadir asi viśvajanasya chāyā
pari tvā girvaṇo gira imā bhavantu viśvataḥ
vṛddhāyum anu vṛddhayo juṣṭā bhavantu juṣṭayaḥ
indrasya syūr asi
indrasya dhruvo 'si
aindram asi
vaiśvadevam asi
vibhūr asi pravāhaṇaḥ
vahnir asi havyavāhanaḥ
śvātro 'si pracetāḥ
tutho 'si viśvavedāḥ
uśig asi kaviḥ
aṅghārir asi bambhāriḥ
avasyūr asi duvasvān
śundhyūr asi mārjālīyaḥ
samrāḍ asi kṛśānuḥ
pariṣadyo 'si pavamānaḥ
nabho 'si pratakvā
mṛṣṭo 'si havyasūdanaḥ
ṛtadhāmāsi svarjyotiḥ
samudro 'si viśvavyacāḥ
ajo 'sy ekapāt
ahir asi budhnyaḥ
vāg asy aindram asi sado 'si
ṛtasya dvārau mā mā saṃtāptam
adhvanām adhvapate pra mā tira svasti me 'smin pathi devayāne bhūyāt
mitrasya mā cakṣuṣekṣadhvam
agnayaḥ sagarāḥ sagarā stha sagareṇa nāmnā raudreṇānīkena pāta māgnayaḥ pipṛta māgnayo gopāyata mā namo vo 'stu mā mā hiṃsiṣṭa
jyotir asi viśvarūpaṃ viśveṣāṃ devānāṃ samit
tvaṃ soma tanūkṛdbhyo dveṣobhyo 'nyakṛtebhya uru yantāsi varūthaṃ svāhā
juṣāṇo aptur ājyasya vetu svāhā
agne naya supathā rāyāsmān viśvāni deva vayunāni vidvān
yuyodhy asmaj juhurāṇam eno bhūyiṣṭhāṃ te namauktiṃ vidhema
ayaṃ no agnir varivas kṛṇotv ayaṃ mṛdhaḥ pura etu prabhindan
ayaṃ vājān jayatu vājasātāv ayaṃ śatrūn jayatu jarhṛṣāṇaḥ svāhā
uru viṣṇo vikramasvoru kṣayāya nas kṛdhi
ghṛtaṃ ghṛtayone piba pra pra yajñapatiṃ tira svāhā
deva savitar eṣa te somas taṃ rakṣasva mā tvā dabhan
etat tvaṃ deva soma devo devāṁ upāgā idam ahaṃ manuṣyānt saha rāyaspoṣeṇa
svāhā nir varuṇasya pāśān mucye
agne vratapās tve vratapā yā tava tanūr mayy abhūd eṣā sā tvayi yo mama tanūs tvayy abhūd eṣā sā mayi
yathāyathaṃ nau vratapate vratāny anu me dīkṣāṃ dīkṣāpatir amaṃstānu tapas tapaspatiḥ
uru viṣṇo vikramasvoru kṣayāya nas kṛdhi
ghṛtaṃ ghṛtayone piba pra pra yajñapatiṃ tira svāhā
aty anyāṁ agāṃ nānyāṁ upāgām arvāk tvā parebhyo 'vidaṃ paro 'varebhyaḥ
taṃ tvā juṣāmahe deva vanaspate devayajyāyai devās tvā devayajyāyai juṣantāṃ viṣṇave tvā
oṣadhe trāyasva
svadhite mainaṃ hiṃsīḥ
dyāṃ mā lekhīr antarikṣaṃ mā hiṃsīḥ pṛthivyā saṃbhava
ayaṃ hi tvā svadhitis tetijānaḥ praṇināya mahate saubhagāya
atas tvaṃ deva vanaspate śatavalśo viroha sahasravalśā vi vayaṃ ruhema
devasya tvā savituḥ prasave aśvinoḥ bāhubhyām pūṣṇaḥ hastābhyām ādade
nārī asi
idam aham rakṣasām grīvāḥ apikṛntāmi
yavaḥ asi
yavaya asmat dveṣaḥ
yavaya arātīḥ
dive tvā
antarikṣāya tvā
pṛthivyai tvā
śundhantām lokāḥ pitṛṣadanāḥ
pitṛṣadanam asi
agreṇīḥ asi su āveśaḥ unnetṝṇām
etasya vittāt
adhi tvā sthāsyati
devaḥ tvā savitā madhvā anaktu
su pippalābhyaḥ tvā oṣadhībhyaḥ
dyām agreṇa aspṛkṣaḥ
ā antarikṣam madhyena aprāḥ
pṛthivīm upareṇa adṛṃhīḥ
yā te dhāmāni uśmasi gamadhyai yatra gāvaḥ bhūri śṛṅgāḥ ayāsaḥ atra aha tat uru gāyasya viṣṇoḥ paramam padam avabhāri bhūri
brahma vani tvā kṣatra vani rāyaspoṣa vani paryūhāmi
brahma dṛṃha
kṣatram dṛṃha
āyuḥ dṛṃha
prajām dṛṃha
viṣṇoḥ karmāṇi paśyata yatas vratāni paspaśe
indrasya yujyaḥ sakhā
tat viṣṇoḥ paramam padam sadā paśyanti sūrayaḥ divi iva cakṣuḥ ātatam
parivīḥ asi
pari tvā daivīḥ viśaḥ vyayantām pari imam yajamānam rāyaḥ manuṣyāṇām
divaḥ sūnuḥ asi
eṣa te pṛthivyām lokaḥ
āraṇyaḥ te paśuḥ
upāvīḥ asi
upa devān daivīḥ viśaḥ prāguḥ uśijaḥ vahnitamān
deva tvaṣṭar vasu rama
havyā te svadantām
revatī ramadhvam
bṛhaspate dhāraya vasūni
ṛtasya tvā deva haviḥ pāśena pratimuñcāmi
dharṣa mānuṣaḥ
devasya tvā savituḥ prasave aśvinoḥ bāhubhyām pūṣṇaḥ hastābhyām agnīṣomābhyām juṣṭam niyunajmi
adbhyaḥ tvā oṣadhībhyaḥ
anu tvā mātā manyatām anu pitā anu bhrātā sagarbhyaḥ anu sakhā sa yūthyaḥ
agnīṣomābhyām tvā juṣṭam prokṣāmi
apām peruḥ asi
āpaḥ devīḥ svadantu svāttam cit sat deva haviḥ
sam te prāṇaḥ vātena gacchatām sam aṅgāni yajatraiḥ sam yajñapatiḥ āśiṣā
ghṛtena aktau paśūn trāyethām
revati yajamāne priyam dhāḥ āviśa
uroḥ antarikṣāt sajūs devena vātena asya haviṣaḥ tmanā yaja
sam asya tanvā bhava
varṣo varṣīyasi yajñe yajñapatim dhāḥ
svāhā devebhyaḥ
devebhyaḥ svāhā
mā ahiḥ bhūḥ mā pṛdākuḥ
namaḥ te ātāna
anarvā prehi ghṛtasya kulyāḥ upa ṛtasya pathyāḥ anu
devīḥ āpaḥ śuddhāḥ voḍhvam su pariviṣṭāḥ deveṣu
su pariviṣṭāḥ vayam pariveṣṭāraḥ bhūyāsma
vācam te śundhāmi
prāṇam te śundhāmi
cakṣuḥ te śundhāmi
śrotram te śundhāmi
nābhim te śundhāmi
meḍhram te śundhāmi
pāyum te śundhāmi
caritrān te śundhāmi
manaḥ te āpyāyatām
vāc te āpyāyatām
prāṇaḥ te āpyāyatām
cakṣuḥ te āpyāyatām
śrotram te āpyāyatām
yat te krūram yat āsthitam tat te āpyāyatām niṣṭyāyatām
tat te śudhyatu
śam ahobhyaḥ
oṣadhe trāyasva
svadhite mā enam hiṃsīḥ
rakṣasām bhāgaḥ asi
nirastam rakṣaḥ
idam aham rakṣaḥ abhitiṣṭhāmi
idam aham rakṣaḥ avabādhe
idam aham rakṣaḥ adhamam tamaḥ nayāmi
ghṛtena dyāvāpṛthivī prorṇuvāthām
vāyo veḥ stokānām
agniḥ ājyasya vetu svāhā
svāhākṛte ūrdhva nabhasam mārutam gacchatam
idam āpaḥ pravahata avadyam ca malam ca yat
yat ca abhidudroha anṛtam yat ca śepe abhīruṇam āpaḥ mā tasmāt enasaḥ pavamānaḥ ca muñcatu
sam te manaḥ manasā sam prāṇaḥ prāṇena gacchatām
rej asi
agniḥ tvā śrīṇātu
āpaḥ tvā samariṇan
vātasya tvā dhrājyai pūṣṇaḥ raṃhyai
ūṣmaṇaḥ vyathiṣat prayutam dveṣaḥ
ghṛtam ghṛta pāvānaḥ pibata
vasām vasā pāvānaḥ pibata
antarikṣasya haviḥ asi svāhā
diśaḥ pradiśaḥ ādiśaḥ vidiśaḥ uddiśaḥ
digbhyaḥ svāhā
aindraḥ prāṇaḥ aṅge aṅge nidīdhyat
aindraḥ udānaḥ aṅge aṅge nidhītaḥ
deva tvaṣṭar bhūri te sam sametu
devatrā yantam avase sakhāyaḥ anu tvā mātā pitaraḥ madantu
samudram gaccha svāhā
antarikṣam gaccha svāhā
devam savitāram gaccha svāhā
mitrāvaruṇau gaccha svāhā
ahorātre gaccha svāhā
chandāṃsi gaccha svāhā
dyāvāpṛthivī gaccha svāhā
yajñam gaccha svāhā
somam gaccha svāhā
divyam nabhaḥ gaccha svāhā
agnim vaiśvānaram gaccha svāhā
manaḥ me hārdi yaccha
divam te dhūmaḥ gacchatu svar jyotiḥ
pṛthivīm bhasmanā pṛṇa svāhā
mā apaḥ mā oṣadhīḥ hiṃsīḥ
dhāmnaḥ dhāmnaḥ rājan tatas varuṇa naḥ muñca
yat āhuḥ aghnyāḥ iti varuṇa iti śapāmahe tatas varuṇa naḥ muñca
su mitriyāḥ naḥ āpaḥ oṣadhayaḥ santu
durmitriyāḥ tasmai santu yaḥ asmān dveṣṭi yam ca vayam dviṣmaḥ
haviṣmatīḥ imāḥ āpaḥ
haviṣmāṁ āvivāsati
haviṣmān devaḥ adhvaraḥ
haviṣmāṁ astu sūryaḥ
agneḥ vaḥ a panna gṛhasya sadasi sādayāmi
indra agnyoḥ bhāgadheyīḥ stha
mitrāvaruṇayoḥ bhāgadheyīḥ stha
viśveṣām devānām bhāgadheyīḥ stha
amūḥ yāḥ upa sūrye yābhiḥ vā sūryaḥ saha tāḥ naḥ hinvantu adhvaram
hṛde tvā
manase tvā
dive tvā
sūryāya tvā
ūrdhvam imam adhvaram divi deveṣu hotrā yaccha
soma rājan viśvāḥ tvam prajāḥ upa ava roha
viśvāḥ tvām prajāḥ upāvarohantu
śṛṇotu agniḥ samidhā havam me
śṛṇvantu āpaḥ dhiṣaṇāḥ ca devīḥ
śrota grāvāṇaḥ viduṣaḥ na yajñam
śṛṇotu devaḥ savitā havam me svāhā
devīḥ āpaḥ apām napāt yaḥ vaḥ ūrmiḥ viṣyaḥ indriyāvān madintamaḥ tam devebhyaḥ devatrā datta śukrapebhyaḥ yeṣām bhāgaḥ stha svāhā
kārṣiḥ asi
samudrasya tvā akṣityai unnayāmi
sam āpaḥ adbhiḥ agmata sam oṣadhībhiḥ oṣadhīḥ
yam agne pṛtsu martyam avāḥ vājeṣu yam junāḥ sa yantā śaśvatīḥ iṣaḥ svāhā
devasya tvā savituḥ prasave aśvinoḥ bāhubhyām pūṣṇaḥ hastābhyām ādade
rāvā asi
gabhīram imam adhvaram kṛdhi indrāya suṣūtamam
uttamena pavinā ūrjasvantam madhumantam payasvantam
nigrābhyāḥ stha deva śrutaḥ
tarpayata mā
manaḥ me tarpayata
vācam me tarpayata
prāṇam me tarpayata
cakṣuḥ me tarpayata
śrotram me tarpayata
ātmānam me tarpayata
prajām me tarpayata
paśūn me tarpayata
gaṇān me tarpayata
gaṇāḥ me mā vitṛṣan
indrāya tvā vasumate rudravate
indrāya tvā ādityavate
indrāya tvā abhimāti ghne
śyenāya tvā soma bhṛte
agnaye tvā rāyaspoṣa de
yat te soma divi jyotiḥ yat pṛthivyām yat urau antarikṣe tena asmai yajamānāya uru rāye kṛdhī
adhi dātre vocaḥ
śvātrāḥ stha vṛtra turaḥ rādhaḥ gūrtāḥ amṛtasya patnīḥ
tāḥ devīḥ devatrā imam yajñam nayata
upahūtāḥ somasya pibata
mā bheḥ
mā sam vikthāḥ
ūrjam dhatsva
dhiṣaṇe vīḍvī satī vīḍayethām
ūrjam dadhāthām
pāpmā hataḥ na somaḥ
prāk apāk udak adharāk sarvatas tvā diśaḥ ādhāvantu
amba niṣpara
tvam aṅga praśaṃsiṣaḥ devaḥ śaviṣṭha martyam
na tvat anyaḥ maghavan asti marḍitā
indra bravīmi te vacaḥ
vācaspataye pavasva vṛṣṇo aṃśubhyāṃ gabhastipūtaḥ
devo devebhyaḥ pavasva yeṣāṃ bhāgo 'si
madhumatīr na iṣas kṛdhi
yat te somādābhyaṃ nāma jāgṛvi tasmai te soma somāya svāhā
svāhā
urv antarikṣam anvemi
svāṃkṛto 'si viśvebhya indriyebhyo divyebhyaḥ pārthivebhyo manas tvāṣṭu svāhā tvā subhava sūryāya
devebhyas tvā marīcipebhyaḥ
devāṃśo yasmai tveḍe tat satyam upariprutā bhaṅgena hato 'sau phaṭ
prāṇāya tvā
vyānāya tvā
upayāmagṛhīto 'sy antaryaccha maghavan pāhi somam
uruṣya rāya eṣo yajasva
antas te dyāvāpṛthivī dadhāmy antardadhāmy urv antarikṣam
sajūr devebhir avaraiḥ paraiś cāntaryāme maghavan mādayasva
svāṃkṛto 'si viśvebhya indriyebhyo divyebhyaḥ pārthivebhyo manas tvāṣṭu svāhā tvā subhava sūryāya
devebhyas tvā marīcipebhyaḥ
udānāya tvā
ā vāyo bhūṣa śucipā upa naḥ sahasraṃ te niyuto viśvavāra
upo te andho madyam ayāmi yasya deva dadhiṣe pūrvapeyam
vāyave tvā
indravāyū ime sutā upa prayobhir āgatam
indavo vām uśanti hi
upayāmagṛhīto 'si vāyava indravāyubhyāṃ tvā
eṣa te yoniḥ
sajoṣobhyāṃ tvā
ayaṃ vāṃ mitrāvaruṇā sutaḥ soma ṛtāvṛdhā
mamed iha śrutaṃ havam
upayāmagṛhīto 'si mitrāvaruṇābhyāṃ tvā
rāyā vayaṃ sasavāṃso madema havyena devā yavasena gāvaḥ
tāṃ dhenuṃ mitrāvaruṇā yuvaṃ no viśvāhā dhattam anapasphurantīm
eṣa te yonir ṛtāyubhyāṃ tvā
yā vāṃ kaśā madhumatyaśvinā sūnṛtāvatī
tayā yajñaṃ mimikṣatam
upayāmagṛhīto 'sy aśvibhyāṃ tvā
eṣa te yonir mādhvībhyāṃ tvā
taṃ pratnathā pūrvathā viśvathemathā jyeṣṭhatātiṃ barhiṣadaṃ svarvidam
pratīcīnaṃ vṛjanaṃ dohase dhunim āśuṃ jayantam anu yāsu vardhase
upayāmagṛhīto 'si śaṇḍāya tvā
eṣa te yonir vīratāṃ pāhi
apamṛṣṭaḥ śaṇḍaḥ
devās tvā śukrapāḥ praṇayantu
anādhṛṣṭāsi
suvīro vīrān prajanayan parīhy abhi rāyaspoṣeṇa yajamānam
saṃjagmāno divā pṛthivyā śukraḥ śukraśociṣā
nirastaḥ śaṇḍaḥ
śukrasyādhiṣṭhānam asi
acchinnasya te deva soma suvīryasya rāyaspoṣasya daditāraḥ syāma
sā prathamā saṃskṛtir viśvavārā sa prathamo varuṇo mitro agniḥ
sa prathamo bṛhaspatiś cikitvāṃs tasmā indrāya sutam ājuhota svāhā
tṛmpantu hotrā madhvo yāḥ sviṣṭā yāḥ suprītāḥ suhutā yat svāhā
ayāḍ agnīt
ayaṃ venaś codayat pṛśnigarbhā jyotirjarāyū rajaso vimāne
imam apāṃ saṃgame sūryasya śiśuṃ na viprā matibhī rihanti
upayāmagṛhīto 'si markāya tvā
mano na yeṣu havaneṣu tigmaṃ vipaḥ śacyā vanutho dravantā
ā yaḥ śaryābhis tuvinṛmṇo asyāśrīṇītādiśaṃ gabhastau
eṣa te yoniḥ prajāḥ pāhi
apamṛṣṭo markaḥ
devās tvā manthipāḥ praṇayantu
anādhṛṣṭāsi
suprajāḥ prajāḥ prajanayan parīhy abhi rāyaspoṣeṇa yajamānam
saṃjagmāno divā pṛthivyā manthī manthiśociṣā
nirasto markaḥ
manthino 'dhiṣṭhānam asi
ye devāso divy ekādaśa stha pṛthivyām adhy ekādaśa stha
apsukṣito mahinaikādaśa stha te devāso yajñam imaṃ juṣadhvam
upayāmagṛhīto 'sy āgrayaṇo 'si svāgrayaṇaḥ pāhi yajñaṃ pāhi yajñapatiṃ viṣṇus tvām indriyeṇa pātu viṣṇuṃ tvaṃ pāhy abhi savanāni pāhi
somaḥ pavate somaḥ pavate 'smai brahmaṇe 'smai kṣatrāyāsmai sunvate yajamānāya pavata iṣa ūrje pavate 'dbhya oṣadhībhyaḥ pavate dyāvāpṛthivībhyāṃ pavate subhūtāya pavate viśvebhyas tvā devebhyaḥ
eṣa te yonir viśvebhyas tvā devebhyaḥ
upayāmagṛhīto 'sīndrāya tvā bṛhadvate vayasvata ukthāvyaṃ gṛhṇāmi
yat ta indra bṛhad vayas tasmai tvā viṣṇave tvā
eṣa te yonir ukthebhyas tvā
devebhyas tvā devāvyaṃ gṛhṇāmi yajñasyāyuṣe gṛhṇāmi
mitrāvaruṇābhyāṃ tvā devāvyaṃ yajñasyāyuṣe gṛhṇāmi
indrāya tvā devāvyaṃ yajñasyāyuṣe gṛhṇāmi
indrāgnibhyāṃ tvā devāvyaṃ yajñasyāyuṣe gṛhṇāmi
indrāvaruṇābhyāṃ tvā devāvyaṃ yajñasyāyuṣe gṛhṇāmi
indrābṛhaspatibhyāṃ tvā devāvyaṃ yajñasyāyuṣe gṛhṇāmi
indrāviṣṇubhyāṃ tvā devāvyaṃ yajñasyāyuṣe gṛhṇāmi
mūrdhānaṃ divo aratiṃ pṛthivyā vaiśvānaram ṛta ājātam agnim
kaviṃ samrājam atithiṃ janānām āsann ā pātraṃ janayanta devāḥ
upayāmagṛhīto 'si dhruvo 'si dhruvakṣitir dhruvāṇāṃ dhruvatamo 'cyutānām acyutakṣittamaḥ
eṣa te yonir vaiśvānarāya tvā
dhruvaṃ dhruveṇa manasā vācā somam avanayāmi
athā na indra id viśo 'sapatnāḥ samanasas karat
yas te drapsa skandati yas te aṃśur grāvacyuto dhiṣaṇayor upasthāt
adhvaryor vā pari vā yaḥ pavitrāt taṃ juhomi manasā vaṣaṭkṛtaṃ svāhā
devānām utkramaṇam asi
prāṇāya me varcodā varcase pavasva
vyānāya me varcodā varcase pavasva
udānāya me varcodā varcase pavasva
vāce me varcodā varcase pavasva
kratūdakṣābhyāṃ me varcodā varcase pavasva
śrotrāya me varcodā varcase pavasva
cakṣurbhyāṃ me varcodasau varcase pavethām
ātmane me varcodā varcase pavasva
ojase me varcodā varcase pavasva
āyuṣe me varcodā varcase pavasva
viśvābhyo me prajābhyo varcodasau varcase pavethām
ko 'si katamo 'si kasyāsi ko nāmāsi
yasya te nāmāmanmahi yaṃ tvā somenātītṛpāma
bhūr bhuvaḥ svaḥ suprajāḥ prajābhiḥ syāṃ suvīro vīraiḥ supoṣaḥ poṣaiḥ
upayāmagṛhīto 'si madhave tvā
upayāmagṛhīto 'si mādhavāya tvā
upayāmagṛhīto 'si śukrāya tvā
upayāmagṛhīto 'si śucaye tvā
upayāmagṛhīto 'si nabhase tvā
upayāmagṛhīto 'si nabhasyāya tvā
upayāmagṛhīto 'sīṣe tvā
upayāmagṛhīto 'sy ūrje tvā
upayāmagṛhīto 'si sahase tvā
upayāmagṛhīto 'si sahasyāya tvā
upayāmagṛhīto 'si tapase tvā
upayāmagṛhīto 'si tapasyāya tvā
upayāmagṛhīto 'sy aṃhasaspataye tvā
indrāgnī āgataṃ sutaṃ gīrbhir nabho vareṇyam
asya pātaṃ dhiyeṣitā
upayāmagṛhīto 'sīndrāgnibhyāṃ tvā
eṣa te yonir indrāgnibhyāṃ tvā
ā ghā ye agnim indhate stṛṇanti barhir ānuṣak
yeṣām indro yuvā sakhā
upayāmagṛhīto 'sy agnīndrābhyāṃ tvā
eṣa te yonir agnīndrābhyāṃ tvā
omāsaś carṣaṇīdhṛto viśve devāsa āgata
dāśvāṃso dāśuṣaḥ sutam
upayāmagṛhīto 'si viśvebhyas tvā devebhyaḥ
eṣa te yonir viśvebhyas tvā devebhyaḥ
viśve devāsa āgata śṛṇutā ma imaṃ havam
edaṃ barhir niṣīdata
upayāmagṛhīto 'si viśvebhyas tvā devebhyaḥ
eṣa te yonir viśvebhyas tvā devebhyaḥ
indra marutva iha pāhi somaṃ yathā śāryāte apibaḥ sutasya
tava praṇītī tava śūra śarmann āvivāsanti kavayaḥ suyajñāḥ
upayāmagṛhīto 'sīndrāya tvā marutvate
eṣa te yonir indrāya tvā marutvate
marutvantaṃ vṛṣabhaṃ vāvṛdhānam akavāriṃ divyaṃ śāsam indram
viśvāsāham avase nūtanāyograṃ sahodām iha taṃ huvema
upayāmagṛhīto 'sīndrāya tvā marutvate
eṣa te yonir indrāya tvā marutvate
upayāmagṛhīto 'si marutāṃ tvaujase
sajoṣā indra sagaṇo marudbhiḥ somaṃ piba vṛtrahā śūra vidvān
jahi śatrūṃr apa mṛdho nudasvāthābhayaṃ kṛṇuhi viśvato naḥ
upayāmagṛhīto 'sīndrāya tvā marutvate
eṣa te yonir indrāya tvā marutvate
marutvāṁ indra vṛṣabho raṇāya pibā somam anuṣvadhaṃ madāya
āsiñcasva jaṭhare madhva ūrmiṃ tvaṃ rājāsi pratipatsutānām
upayāmagṛhīto 'sīndrāya tvā marutvate
eṣa te yonir indrāya tvā marutvate
mahāṁ indro nṛvad ā carṣaṇiprā uta dvibarhā aminaḥ sahobhiḥ
asmadryag vāvṛdhe vīryāyoruḥ pṛthuḥ sukṛtaḥ kartṛbhir bhūt
upayāmagṛhīto 'si mahendrāya tvā
eṣa te yonir mahendrāya tvā
mahāṁ indro ya ojasā parjanyo vṛṣṭimāṁ iva
stomair vatsasya vāvṛdhe
upayāmagṛhīto 'si mahendrāya tvā
eṣa te yonir mahendrāya tvā
ud u tyaṃ jātavedasaṃ devaṃ vahanti ketavaḥ
dṛśe viśvāya sūryaṃ svāhā
citraṃ devānām udagād anīkaṃ cakṣur mitrasya varuṇasyāgneḥ
āprā dyāvāpṛthivī antarikṣaṃ sūrya ātmā jagatas tasthuṣaś ca svāhā
agne naya supathā rāye asmān viśvāni deva vayunāni vidvān
yuyodhy asmaj juhurāṇam eno bhūyiṣṭhāṃ te namauktiṃ vidhema svāhā
ayaṃ no agnir varivas kṛṇotv ayaṃ mṛdhaḥ pura etu prabhindan
ayaṃ vājān jayatu vājasātāv ayaṃ śatrūn jayatu jarhṛṣāṇaḥ svāhā
rūpeṇa vo rūpam abhyāgāṃ tutho vo viśvavedā vibhajatu
ṛtasya pathā preta candradakṣiṇāḥ
vi svaḥ paśya vy antarikṣam
yatasva sadasyaiḥ
brāhmaṇam adya videyaṃ pitṛmantaṃ paitṛmatyam ṛṣim ārṣeyaṃ sudhātudakṣiṇam
asmadrātā devatrā gacchata pradātāram āviśata
agnaye tvā mahyaṃ varuṇo dadātu so 'mṛtatvam aśīyāyur dātra edhi mayo mahyaṃ pratigrahītre
rudrāya tvā mahyaṃ varuṇo dadātu so 'mṛtatvam aśīya prāṇo dātra edhi vayo mahyaṃ pratigrahītre
bṛhaspataye tvā mahyaṃ varuṇo dadātu so 'mṛtatvam aśīya tvag dātra edhi mayo mahyaṃ pratigrahītre
yamāya tvā mahyaṃ varuṇo dadātu so 'mṛtatvam aśīya hayo dātra edhi vayo mahyaṃ pratigrahītre
ko 'dāt kasmā adāt kāmo 'dāt kāmāyādāt
kāmo dātā kāmaḥ pratigrahītā kāmaitat te
upayāmagṛhīto 'si
ādityebhyas tvā
viṣṇa urugāyaiṣa te somas taṃ rakṣasva mā tvā dabhan
kadācana starīr asi nendra saścasi dāśuṣe
upopen nu maghavan bhūya in nu te dānaṃ devasya pṛcyate
ādityebhyas tvā
kadācana pra yucchasy ubhe nipāsi janmanī
turīyāditya savanaṃ ta indriyam ātasthāvamṛtaṃ divi
ādityebhyas tvā
yajño devānāṃ pratyeti sumnam ādityāso bhavatā mṛḍayantaḥ
ā vo 'rvācī sumatir vavṛtyād aṃhoś cid yā varivovittarāsat
ādityebhyas tvā
vivasvann ādityaiṣa te somapīthas tasmin matsva
śrad asmai naro vacase dadhātana yad āśīrdā dampatī vāmam aśnutaḥ
pumān putro jāyate vindate vasv adhā viśvāhārapa edhate gṛhe
vāmam adya savitar vāmam u śvo dive dive vāmam asmabhyaṃ sāvīḥ
vāmasya hi kṣayasya deva bhūrer ayā dhiyā vāmabhājaḥ syāma
upayāmagṛhīto 'si sāvitro 'si canodhāś canodhā asi cano mayi dhehi
jinva yajñaṃ jinva yajñapatiṃ bhagāya devāya tvā savitre
upayāmagṛhīto 'si suśarmāsi supratiṣṭhāno bṛhadukṣāya namaḥ
viśvebhyas tvā devebhyaḥ
eṣa te yonir viśvebhyas tvā devebhyaḥ
upayāmagṛhīto 'si bṛhaspatisutasya deva soma ta indor indriyāvataḥ patnīvato grahāṁ ṛdhyāsam
ahaṃ parastād aham avastād yad antarikṣaṃ tad u me pitābhūt
ahaṃ sūryam ubhayato dadarśāhaṃ devānāṃ paramaṃ guhā yat
agnā3i patnīvant sajūr devena tvaṣṭrā somaṃ piba svāhā
prajāpatir vṛṣāsi retodhā reto mayi dhehi prajāpates te vṛṣṇo retodhaso retodhām aśīya
upayāmagṛhīto 'si harir asi hāriyojano haribhyāṃ tvā
haryordhānā stha sahasomā indrāya
yas te aśvasanir bhakṣo yo gosanis tasya ta iṣṭayajuṣa stutasomasya śastokthasyopahūtasyopahūto bhakṣayāmi
devakṛtasyainaso 'vayajanam asi
manuṣyakṛtasyainaso 'vayajanam asi
pitṛkṛtasyainaso 'vayajanam asi
ātmakṛtasyainaso 'vayajanam asi
enasa enaso 'vayajanam asi
yac cāham eno vidvāṃś cakāra yac cāvidvāṃs tasya sarvasyainaso 'vayajanam asi
saṃ varcasā payasā saṃ tanūbhir aganmahi manasā saṃ śivena
tvaṣṭā sudatro vidadhātu rāyo 'nu mārṣṭu tanvo yad viliṣṭam
sam indra ṇo manasā neṣi gobhiḥ saṃ sūribhir maghavant saṃ svastyā
saṃ brahmaṇā devakṛtaṃ yad asti saṃ devānāṃ sumatau yajñiyānāṃ svāhā
saṃ varcasā payasā saṃ tanūbhir aganmahi manasā saṃ śivena
tvaṣṭā sudatro vidadhātu rāyo 'numārṣṭu tanvo yad viliṣṭam
dhātā rātiḥ savitedaṃ juṣantāṃ prajāpatir nidhipā devo agniḥ
tvaṣṭā viṣṇuḥ prajayā saṃrarāṇā yajamānāya draviṇaṃ dadhāta svāhā
sugā vo devāḥ sadanā akarma ya ājagmedaṃ savanaṃ juṣāṇāḥ
bharamāṇā vahamānā havīṃṣy asme dhatta vasavo vasūni svāhā
yāṃ āvaha uśato deva devāṃs tān preraya sve agne sadhasthe
jakṣivāṃsaḥ papivāṃsaś ca viśve 'suṃ gharmaṃ svarātiṣṭhatānu svāhā
vayaṃ hi tvā prayati yajñe asminn agne hotāram avṛṇīmahīha
ṛdhag ayā ṛdhag utāśamiṣṭhāḥ prajānan yajñam upayāhi vidvānt svāhā
devā gātuvido gātuṃ vittvā gātum ita
manasaspata imaṃ deva yajñaṃ svāhā vāte dhāḥ
yajña yajñaṃ gaccha yajñapatiṃ gaccha svāṃ yoniṃ gaccha svāhā
eṣa te yajño yajñapate sahasūktavākaḥ sarvavīras taj juṣasva svāhā
māhir bhūr mā pṛdākuḥ
uruṃ hi rājā varuṇaś cakāra sūryāya panthām anvetavā u
apade pādā pratidhātave 'kar utāpavaktā hṛdayāvidhaś cit
namo varuṇāyābhiṣṭhito varuṇasya pāśaḥ
agner anīkam apa āviveśāpāṃ napāt pratirakṣann asuryam
dame dame samidhaṃ yakṣy agne prati te jihvā ghṛtam uc caraṇyat svāhā
samudre te hṛdayam apsv antaḥ saṃ tvā viśantv oṣadhīr utāpaḥ
yajñasya tvā yajñapate sūktoktau namovāke vidhema yat svāhā
devīr āpa eṣa vo garbhas taṃ suprītaṃ subhṛtaṃ bibhṛta
deva somaiṣa te lokas tasmiñ chaṃ ca vakṣva pari ca vakṣva
avabhṛtha nicumpuṇa nicerur asi nicumpuṇaḥ
ava devair devakṛtam eno 'yāsiṣam ava martyair martyakṛtaṃ pururāvṇo deva riṣas pāhi
devānāṃ samid asi
ejatu daśamāsyo garbho jarāyuṇā saha
yathāyaṃ vāyur ejati yathā samudra ejati
evāyaṃ daśamāsyo asraj jarāyuṇā saha
yasyai te yajñiyo garbho yasyai yonir hiraṇyayī
aṅgāny ahrutā yasya taṃ mātrā samajīgamaṃ svāhā
purudasmo viṣurūpa indur antar mahimānam ānañja dhīraḥ
ekapadīṃ dvipadīṃ tripadīṃ catuṣpadīm aṣṭāpadīṃ bhuvanānuprathantāṃ svāhā
maruto yasya hi kṣaye pāthā divo vimahasaḥ
sa sugopātamo janaḥ
mahī dyauḥ pṛthivī ca na imaṃ yajñaṃ mimikṣatām
pipṛtāṃ no bharīmabhiḥ
ātiṣṭha vṛtrahan rathaṃ yuktā te brahmaṇā harī
arvācīnaṃ su te mano grāvā kṛṇotu vagnunā
upayāmagṛhīto 'sīndrāya tvā ṣoḍaśine
eṣa te yonir indrāya tvā ṣoḍaśine
yukṣvā hi keśinā harī vṛṣaṇā kakṣyaprā
athā na indra somapā girām upaśrutiṃ cara
upayāmagṛhīto 'sīndrāya tvā ṣoḍaśine
eṣa te yonir indrāya tvā ṣoḍaśine
indram iddharī vahato 'pratidhṛṣṭaśavasam
ṛṣīṇāṃ ca stutīr upa yajñaṃ ca mānuṣāṇām
upayāmagṛhīto 'sīndrāya tvā ṣoḍaśine
eṣa te yonir indrāya tvā ṣoḍaśine
yasmān na jātaḥ paro anyo asti ya āviveśa bhuvanāni viśvā
prajāpatiḥ prajayā saṃrarāṇas trīṇi jyotīṃṣi sacate sa ṣoḍaśī
indraś ca samrāḍ varuṇaś ca rājā tau te bhakṣaṃ cakratur agra etam
tayor aham anu bhakṣaṃ bhakṣayāmi vāg devī juṣāṇā somasya tṛpyatu
saha prāṇena svāhā
agne pavasva svapā asme varcaḥ suvīryam
dadhad rayiṃ mayi poṣam
upayāmagṛhīto 'sy agnaye tvā varcase
eṣa te yonir agnaye tvā varcase
agne varcasvin varcasvāṃs tvaṃ deveṣv asi varcasvān ahaṃ manuṣyeṣu bhūyāsam
uttiṣṭhann ojasā saha pītvī śipre avepayaḥ
somam indra camū sutam
upayāmagṛhīto 'sīndrāya tvaujase
eṣa te yonir indrāya tvaujase
indraujiṣṭhaujiṣṭhas tvaṃ deveṣv asy ojiṣṭho 'haṃ manuṣyeṣu bhūyāsam
adṛśram asya ketavo vi raśmayo janāṁ anu
bhrājanto agnayo yathā
upayāmagṛhīto 'si sūryāya tvā bhrājāya
eṣa te yoniḥ sūryāya tvā bhrājāya
sūrya bhrājiṣṭha bhrājiṣṭhas tvaṃ deveṣv asi bhrājiṣṭho 'haṃ manuṣyeṣu bhūyāsam
ud u tyaṃ jātavedasaṃ devaṃ vahanti ketavaḥ
dṛśe viśvāya sūryam
upayāmagṛhīto 'si sūryāya tvā bhrājāya
eṣa te yoniḥ sūryāya tvā bhrājāya
sūrya bhrājiṣṭha bhrājiṣṭhas tvaṃ deveṣv asi bhrājiṣṭho 'haṃ manuṣyeṣu bhūyāsam
ājighra kalaśaṃ mahyā tvā viśantvindavaḥ
punarūrjā nivartasva sā naḥ sahasraṃ dhukṣvorudhārā payasvatī punar māviśatād rayiḥ
iḍe rante havye kāmye candre jyote 'dite sarasvati mahi viśruti
etā te aghnye nāmāni devebhyo mā sukṛtaṃ brūtāt
vi na indra mṛdho jahi nīcā yaccha pṛtanyataḥ
yo asmāṁ abhidāsaty adharaṃ gamayā tamaḥ
upayāmagṛhīto 'sīndrāya tvā vimṛdhe
eṣa te yonir indrāya tvā vimṛdhe
vācaspatiṃ viśvakarmāṇam ūtaye manojuvaṃ vāje adyā huvema
sa no viśvāni havanāni joṣad viśvaśambhūr avase sādhukarmā
upayāmagṛhīto 'sīndrāya tvā viśvakarmaṇe
eṣa te yonir indrāya tvā viśvakarmaṇe
viśvakarman haviṣā vardhanena trātāram indram akṛṇor avadhyam
tasmai viśaḥ samanamanta pūrvīr ayam ugro vihavyo yathāsat
upayāmagṛhīto 'sīndrāya tvā viśvakarmaṇe
eṣa te yonir indrāya tvā viśvakarmaṇe
upayāmagṛhīto 'sy agnaye tvā gāyatracchandasaṃ gṛhṇāmi
indrāya tvā triṣṭupchandasaṃ gṛhṇāmi
viśvebhyas tvā devebhyo jagacchandasaṃ gṛhṇāmi
anuṣṭup te 'bhigaraḥ
vreśīnāṃ tvā patmann ādhūnomi kukūnanānāṃ tvā patmann ādhūnomi bhandanānāṃ tvā patmann ādhūnomi madintamānāṃ tvā patmann ādhūnomi madhuntamānāṃ tvā patmann ādhūnomi śukraṃ tvā śukra ādhūnomy ahno rūpe sūryasya raśmiṣu
kakubhaṃ rūpaṃ vṛṣabhasya rocate bṛhacchukraḥ śukrasya purogāḥ somaḥ somasya purogāḥ
yat te somādābhyaṃ nāma jāgṛvi tasmai tvā gṛhṇāmi tasmai te soma somāya svāhā
uśik tvaṃ deva somāgneḥ priyaṃ pātho 'pīhi
vaśī tvaṃ deva somendrasya priyaṃ pātho 'pīhi
asmatsakhā tvaṃ deva soma viśveṣāṃ devānāṃ priyaṃ pātho 'pīhi
iha ratir iha ramadhvam iha dhṛtir iha svadhṛtiḥ svāhā
upasṛjan dharuṇaṃ mātre dharuṇo mātaraṃ dhayan
rāyaspoṣam asmāsu dīdharat svāhā
satrasya ṛddhir asy aganma jyotir amṛtā abhūma divaṃ pṛthivyā adhy āruhāmāvidāma devānt svar jyotiḥ
yuvaṃ tam indrāparvatā puroyudhā yo naḥ pṛtanyād apa taṃ tam iddhataṃ vajreṇa taṃ tam iddhatam
dūre cattāya chantsad gahanaṃ yad inakṣat
asmākaṃ śatrūn pari śūra viśvato darmā darṣīṣṭa viśvataḥ
bhūr bhuvaḥ svaḥ suprajāḥ prajābhiḥ syāma suvīrā vīraiḥ supoṣāḥ poṣaiḥ
parameṣṭhy abhidhītaḥ
prajāpatir vāci vyāhṛtāyām
andho acchetaḥ
savitā sanyām
viśvakarmā dīkṣāyām
pūṣā somakrayaṇyām
indraś ca marutaś ca krayāyopotthitaḥ
asuraḥ paṇyamānaḥ
mitraḥ krītaḥ
viṣṇuḥ śipiviṣṭa ūrāv āsannaḥ
viṣṇur narandhiṣaḥ prohyamāṇaḥ
soma āgataḥ
varuṇa āsandyām āsannaḥ
agnir āgnīdhre
indro havirdhāne
atharvopāvahriyamāṇaḥ
viśve devā aṃśuṣu nyuptaḥ
viṣṇur āprītapā āpyāyyamānaḥ
yamaḥ sūyamānaḥ
viṣṇuḥ saṃbhriyamāṇaḥ
vāyuḥ pūyamānaḥ
śukraḥ pūtaḥ
śukraṃ kṣīraśrīḥ
manthī saktuśrīḥ
viśve devāś camaseṣūnnītaḥ
asur homāyodyataḥ
rudro hūyamānaḥ
vāto 'bhyāvṛttaḥ
nṛcakṣāḥ pratikhyātaḥ
bhakṣo bhakṣyamāṇaḥ
pitaro nārāśaṃsāḥ sannaḥ
sindhur avabhṛthāyodyataḥ
samudro 'bhyavahriyamāṇaḥ
salilaḥ praplutaḥ
yayor ojasā skabhitā rajāṃsi vīryebhir vīratamā śaviṣṭhā
yā patyete apratītā sahobhir viṣṇū agan varuṇā pūrvahūtau
devān divam agan yajñas tato mā draviṇam aṣṭu manuṣyān antarikṣam agan yajñas tato mā draviṇam aṣṭu pitṝn pṛthivīm agan yajñas tato mā draviṇam aṣṭu yaṃ kaṃ ca lokam agan yajñas tato me bhadraṃ abhūt
catustriṃśat tantavo ye vitatnire ya imaṃ yajñaṃ svadhayā dadante
teṣāṃ chinnaṃ sam v etad dadhāmi svāhā gharmo apyetu devān
yajñasya doho vitataḥ purutrā so aṣṭadhā divam anvātatāna
sa yajña dhukṣva mahi me prajāyāṃ rāyaspoṣaṃ viśvam āyur aśīya svāhā
āpavasva hiraṇyavad aśvavat soma vīravat
vājaṃ gomantam ābhara svāhā
deva savitaḥ prasuva yajñaṃ prasuva yajñapatiṃ bhagāya
divyo gandharvaḥ ketupūḥ ketaṃ naḥ punātu vācaspatir vājaṃ naḥ svadatu svāhā
dhruvasadaṃ tvā nṛṣadaṃ manaḥsadam
upayāmagṛhīto 'sīndrāya tvā juṣṭaṃ gṛhṇāmi
eṣa te yonir indrāya tvā juṣṭatamam
apsuṣadaṃ tvā ghṛtasadaṃ vyomasadam
upayāmagṛhīto 'sīndrāya tvā juṣṭaṃ gṛhṇāmi
eṣa te yonir indrāya tvā juṣṭatamam
pṛthivīsadaṃ tvāntarikṣasadaṃ divisadaṃ devasadaṃ nākasadam
upayāmagṛhīto 'sīndrāya tvā juṣṭaṃ gṛhṇāmi
eṣa te yonir indrāya tvā juṣṭatamam
apāṃ rasam udvayasaṃ sūrye santaṃ samāhitam
apāṃ rasasya yo rasas taṃ vo gṛhṇāmy uttamam
upayāmagṛhīto 'sīndrāya tvā juṣṭaṃ gṛhṇāmi
eṣa te yonir indrāya tvā juṣṭatamam
grahā ūrjāhutayo vyanto viprāya matim
teṣāṃ viśipriyāṇāṃ vo 'ham iṣam ūrjaṃ samagrabham
upayāmagṛhīto 'sīndrāya tvā juṣṭaṃ gṛhṇāmi
eṣa te yonir indrāya tvā juṣṭatamam
sampṛcau sthaḥ saṃ mā bhadreṇa pṛṅktam
vipṛcau stho vi mā pāpmanā pṛṅktam
indrasya vajro 'si vājasās tvayāyaṃ set
vājasya nu prasave mātaraṃ mahīm aditiṃ nāma vacasā karāmahe
yasyām idaṃ viśvaṃ bhuvanam āviveśa tasyāṃ no devaḥ savitā dharma sāviṣat
apsv antar amṛtam apsu bheṣajam apām uta praśastiṣv aśvā bhavata vājinaḥ
devīr āpo yo va ūrmiḥ pratūrtiḥ kakunmān vājasās tenāyaṃ vājaṃ set
vāto vā mano vā gandharvāḥ saptaviṃśatiḥ
te agre 'śvam ayuñjaṃs te asmin javam ādadhuḥ
vātaraṃhā bhava vājin yujyamāna indrasyeva dakṣiṇaḥ śriyaidhi
yuñjantu tvā maruto viśvavedasa ā te tvaṣṭā patsu javaṃ dadhātu
javo yas te vājin nihito guhā yaḥ śyene parītto acarac ca vāte
tena no vājin balavān balena vājajic ca bhava samane ca pārayiṣṇuḥ
vājino vājajito vājaṃ sariṣyanto bṛhaspater bhāgam avajighrata
devasyāhaṃ savituḥ save satyasavaso bṛhaspater uttamaṃ nākaṃ ruheyam
devasyāhaṃ savituḥ save satyasavasa indrasyottamaṃ nākaṃ ruheyam
devasyāhaṃ savituḥ save satyaprasavaso bṛhaspater uttamaṃ nākam aruham
devasyāhaṃ savituḥ save satyaprasavasa indrasyottamaṃ nākam aruham
bṛhaspate vājaṃ jaya bṛhaspataye vācaṃ vadata bṛhaspatiṃ vājaṃ jāpayata
indra vājaṃ jayendrāya vācaṃ vadatendraṃ vājaṃ jāpayata
eṣā vaḥ sā satyā saṃvāg abhūd yayā bṛhaspatiṃ vājam ajījapatājījapata bṛhaspatiṃ vājaṃ vanaspatayo vimucyadhvam
eṣā vaḥ sā satyā saṃvāg abhūd yayendraṃ vājam ajījapatājījapatendraṃ vājaṃ vanaspatayo vimucyadhvam
devasyāhaṃ savituḥ save satyaprasavaso bṛhaspater vājajito vājaṃ jeṣam
vājino vājajito 'dhvana skabhnuvanto yojanā mimānāḥ kāṣṭhāṃ gacchata
eṣa sya vājī kṣipaṇiṃ turaṇyati grīvāyāṃ baddho apikakṣa āsani
kratuṃ dadhikrā anu saṃ saniṣyadat pathām aṅkāṃsy anv āpanīphaṇat svāhā
uta smāsya dravatas turaṇyataḥ parṇaṃ na ver anuvāti pragardhinaḥ
śyenasyeva dhrajato aṅkasaṃ pari dadhikrāvṇaḥ sahorjā taritraḥ svāhā
śaṃ no bhavantu vājino haveṣu devatātā mitadravaḥ svarkāḥ
jambhayanto 'hiṃ vṛkaṃ rakṣāṃsi sanemy asmad yuyavann amīvāḥ
te no arvanto havanaśruto havaṃ viśve śṛṇvantu vājino mitadravaḥ
sahasrasā medhasātā saniṣyavo maho ye dhanaṃ samitheṣu jabhrire
vāje vāje 'vata vājino no dhaneṣu viprā amṛtā ṛtajñāḥ
asya madhvaḥ pibata mādayadhvaṃ tṛptā yāta pathibhir devayānaiḥ
ā mā vājasya prasavo jagamyād eme dyāvāpṛthivī viśvarūpe
ā mā gantāṃ pitarā mātarā cā mā somo amṛtatvena gamyāt
vājino vājajito vājaṃ sasṛvāṃso bṛhaspater bhāgam avajighrata nimṛjānāḥ
āpaye svāhā
svāpaye svāhā
apijāya svāhā
kratave svāhā
vasave svāhā
aharpataye svāhā
ahne mugdhāya svāhā
mugdhāya vainaṃśināya svāhā
vinaṃśina āntyāyanāya svāhā
antyāya bhauvanāya svāhā
bhuvanasya pataye svāhā
adhipataye svāhā
āyur yajñena kalpatām
prāṇo yajñena kalpatām
cakṣur yajñena kalpatām
śrotraṃ yajñena kalpatām
pṛṣṭhaṃ yajñena kalpatām
yajño yajñena kalpatām
prajāpateḥ prajā abhūma
svardevā aganma
amṛtā abhūma
asme vo astv indriyam asme nṛmṇam uta kratur asme varcāṃsi santu vaḥ
namo mātre pṛthivyai namo mātre pṛthivyai
iyaṃ te rāṭ
yantāsi yamano dhruvo 'si dharuṇaḥ kṛṣyai tvā kṣemāya tvā rayyai tvā poṣāya tvā
vājasyemaṃ prasavaḥ suṣuve 'gre somaṃ rājānam oṣadhīṣv apsu
tā asmabhyaṃ madhumatīr bhavantu vayaṃ rāṣṭre jāgṛyāma purohitāḥ svāhā
vājasyemāṃ prasavaḥ śiśriye divam imā ca viśvā bhuvanāni samrāṭ
aditsantaṃ dāpayati prajānan sa no rayiṃ sarvavīraṃ niyacchatu svāhā
vājasya nu prasava ābabhūvemā ca viśvā bhuvanāni sarvataḥ
sanemi rājā pariyāti vidvān prajāṃ puṣṭiṃ vardhayamāno asme svāhā
somaṃ rājānam avase 'gnim anvārabhāmahe
ādityān viṣṇuṃ sūryaṃ brahmāṇaṃ ca bṛhaspatiṃ svāhā
aryamaṇaṃ bṛhaspatim indraṃ dānāya codaya
vācaṃ viṣṇuṃ sarasvatīṃ savitāraṃ ca vājinaṃ svāhā
agne acchāvadeha naḥ prati naḥ sumanā bhava
pra no yaccha sahasrajit tvaṃ hi dhanadā asi svāhā
pra no yacchatv aryamā pra pūṣā pra bṛhaspatiḥ
pra vāg devī dadātu naḥ svāhā
devasya tvā savituḥ prasave 'śvinor bāhubhyāṃ pūṣṇo hastābhyām
sarasvatyai vāco yantur yantriye dadhāmi bṛhaspateṣṭvā sāmrājyenābhiṣiñcāmy asau
agnir ekākṣareṇa prāṇam udajayat tam ujjeṣam
aśvinau dvyakṣareṇa dvipado manuṣyān udajayatāṃ tān ujjeṣam
viṣṇus tryakṣareṇa trīṃllokān udajayat tān ujjeṣam
somaś caturakṣareṇa catuṣpadaḥ paśūn udajayat tān ujjeṣam
pūṣā pañcākṣareṇa pañca diśa udajayat tā ujjeṣam
savitā ṣaḍakṣareṇa ṣaḍ ṛtūn udajayat tān ujjeṣam
marutaḥ saptākṣareṇa sapta grāmyān paśūn udajayaṃs tān ujjeṣam
bṛhaspatir aṣṭākṣareṇa gāyatrīm udajayat tām ujjeṣam
mitro navākṣareṇa trivṛtaṃ stomam udajayat tam ujjeṣam
varuṇo daśākṣareṇa virājam udajayat tām ujjeṣam
indra ekādaśākṣareṇa triṣṭubham udajayat tām ujjeṣam
viśve devā dvādaśākṣareṇa jagatīm udajayaṃs tām ujjeṣam
vasavas trayodaśākṣareṇa trayodaśaṃ stomam udajayaṃs tam ujjeṣam
rudrāś caturdaśākṣareṇa caturdaśaṃ stomam udajayaṃs tam ujjeṣam
ādityāḥ pañcadaśākṣareṇa pañcadaśaṃ stomam udajayaṃs tam ujjeṣam
aditiḥ ṣoḍaśākṣareṇa ṣoḍaśaṃ stomam udajayat tam ujjeṣam
prajāpatiḥ saptadaśākṣareṇa saptadaśaṃ stomam udajayat tam ujjeṣam
eṣa te nirṛte bhāgas taṃ juṣasva svāhā
agninetrebhyo devebhyaḥ puraḥsadbhyaḥ svāhā
yamanetrebhyo devebhyo dakṣiṇāsadbhyaḥ svāhā
viśvadevanetrebhyo devebhyaḥ paścātsadbhyaḥ svāhā
mitrāvaruṇanetrebhyo vā marunnetrebhyo vā devebhya uttarāsadbhyaḥ svāhā
somanetrebhyo devebhya uparisadbhyo duvasvadbhyaḥ svāhā
ye devā agninetrāḥ puraḥsadas tebhyaḥ svāhā
ye devā yamanetrā dakṣiṇāsadas tebhyaḥ svāhā
ye devā viśvadevanetrāḥ paścātsadas tebhyaḥ svāhā
ye devā mitrāvaruṇanetrā vā marunnetrā vottarāsadas tebhyaḥ svāhā
ye devāḥ somanetrā uparisado duvasvantas tebhyaḥ svāhā
agne sahasva pṛtanā abhimātīr apāsya
duṣṭaras tarann arātīr varco dhā yajñavāhasi
devasya tvā savituḥ prasave 'śvinor bāhubhyāṃ pūṣṇo hastābhyām
upāṃśor vīryeṇa juhomi hataṃ rakṣaḥ svāhā
rakṣasāṃ tvā vadhāya
avadhiṣma rakṣo 'vadhiṣmāmum asau hataḥ
savitā tvā savānāṃ suvatām agnir gṛhapatīnāṃ somo vanaspatīnām
bṛhaspatir vāca indro jyaiṣṭhyāya rudraḥ paśubhyo mitraḥ satyo varuṇo dharmapatīnām
imaṃ devā asapatnaṃ suvadhvaṃ mahate kṣatrāya mahate jyaiṣṭhyāya mahate jānarājyāyendrasyendriyāya
imam amuṣya putram amuṣyai putram asyai viśa eṣa vo 'mī rājā somo 'smākaṃ brāhmaṇānāṃ rājā
apo devā madhumatīr agṛbhṇann ūrjasvatī rājasvaś citānāḥ
yābhir mitrāvaruṇāv abhyaṣiñcan yābhir indram anayann aty arātīḥ
vṛṣṇa ūrmir asi rāṣṭradā rāṣṭraṃ me dehi svāhā
vṛṣṇa ūrmir asi rāṣṭradā rāṣṭram amuṣmai dehi
vṛṣaseno 'si rāṣṭradā rāṣṭraṃ me dehi svāhā
vṛṣaseno 'si rāṣṭradā rāṣṭram amuṣmai dehi
artheta stha rāṣṭradā rāṣṭraṃ me datta svāhā
artheta stha rāṣṭradā rāṣṭram amuṣmai datta
ojasvatī stha rāṣṭradā rāṣṭraṃ me datta svāhā
ojasvatī stha rāṣṭradā rāṣṭram amuṣmai datta
āpaḥ parivāhiṇī stha rāṣṭradā rāṣṭraṃ me datta svāhā
āpaḥ parivāhiṇī stha rāṣṭradā rāṣṭram amuṣmai datta
apāṃ patir asi rāṣṭradā rāṣṭraṃ me dehi svāhā
apāṃ patir asi rāṣṭradā rāṣṭram amuṣmai dehi
apāṃ garbho 'si rāṣṭradā rāṣṭraṃ me dehi svāhā
apāṃ garbho 'si rāṣṭradā rāṣṭram amuṣmai dehi
sūryatvacasa stha rāṣṭradā rāṣṭraṃ me datta svāhā
sūryatvacasa stha rāṣṭradā rāṣṭram amuṣmai datta
sūryavarcasa stha rāṣṭradā rāṣṭraṃ me datta svāhā
sūryavarcasa stha rāṣṭradā rāṣṭram amuṣmai datta
māndā stha rāṣṭradā rāṣṭraṃ me datta svāhā
māndā stha rāṣṭradā rāṣṭram amuṣmai datta
vrajakṣita stha rāṣṭradā rāṣṭraṃ me datta svāhā
vrajakṣita stha rāṣṭradā rāṣṭram amuṣmai datta
vāśā stha rāṣṭradā rāṣṭraṃ me datta svāhā
vāśā stha rāṣṭradā rāṣṭram amuṣmai datta
śaviṣṭhā stha rāṣṭradā rāṣṭraṃ me datta svāhā
śaviṣṭhā stha rāṣṭradā rāṣṭram amuṣmai datta
śakvarī stha rāṣṭradā rāṣṭraṃ me datta svāhā
śakvarī stha rāṣṭradā rāṣṭram amuṣmai datta
janabhṛta stha rāṣṭradā rāṣṭraṃ me datta svāhā
janabhṛta stha rāṣṭradā rāṣṭram amuṣmai datta
viśvabhṛta stha rāṣṭradā rāṣṭraṃ me datta svāhā
viśvabhṛta stha rāṣṭradā rāṣṭram amuṣmai datta
āpaḥ svarāja stha rāṣṭradā rāṣṭram amuṣmai datta
madhumatīr madhumatībhiḥ pṛcyantāṃ mahi kṣatraṃ kṣatriyāya vanvānāḥ
anādhṛṣṭāḥ sīdata sahaujaso mahi kṣatraṃ kṣatriyāya dadhatīḥ
somasya tviṣir asi taveva me tviṣir bhūyāt
agnaye svāhā
somāya svāhā
savitre svāhā
sarasvatyai svāhā
pūṣṇe svāhā
bṛhaspataye svāhā
indrāya svāhā
ghoṣāya svāhā
ślokāya svāhā
aṃśāya svāhā
bhagāya svāhā
aryamṇe svāhā
pavitre stho vaiṣṇavyau
savitur vaḥ prasava utpunāmyacchidreṇa pavitreṇa sūryasya raśmibhiḥ
anibhṛṣṭam asi vāco bandhus tapojāḥ somasya dātram asi svāhā rājasvaḥ
sadhamādo dyumninīr āpa etā anādhṛṣṭā apasyo vasānāḥ
pastyāsu cakre varuṇaḥ sadhastham apāṃ śiśur mātṛtamāsv antaḥ
kṣatrasyolbam asi
kṣatrasya jarāyv asi
kṣatrasya yonir asi
kṣatrasya nābhir asi
indrasya vārtraghnamasi
mitrasyāsi varuṇasyāsi
tvayāyaṃ vṛtraṃ vadhet
dṛvāsi
rujāsi
kṣumāsi
pātainaṃ prāñcam
pātainaṃ pratyañcam
pātainaṃ tiryañcaṃ digbhyaḥ pāta
āvirmaryāḥ
āvitto agnir gṛhapatiḥ
āvitta indro vṛddhaśravāḥ
āvittau mitrāvaruṇau dhṛtavratau
āvittaḥ pūṣā viśvavedāḥ
āvitte dyāvāpṛthivī viśvaśambhuvau
āvittāditir uruśarmā
aveṣṭā dandaśūkāḥ
prācīm āroha gāyatrī tvāvatu rathantaraṃ sāma trivṛt stomo vasanta ṛtur brahma draviṇam
dakṣiṇām āroha triṣṭup tvāvatu bṛhat sāma pañcadaśa stomo grīṣma ṛtuḥ kṣatraṃ draviṇam
pratīcīm āroha jagatī tvāvatu vairūpaṃ sāma saptadaśa stomo varṣā ṛtuḥ viḍ draviṇam
udīcīm ārohānuṣṭup tvāvatu vairājaṃ sāmaikaviṃśa stomaḥ śarad ṛtuḥ phalaṃ draviṇam
ūrdhvām āroha paṅktis tvāvatu śākvararaivate sāmanī triṇavatrayastriṃśau stomau hemantaśiśirāv ṛtū varco draviṇam
pratyastaṃ namuceḥ śiraḥ
somasya tviṣir asi taveva me tviṣir bhūyāt
mṛtyoḥ pāhi
ojo 'si saho 'sy amṛtam asi
hiraṇyarūpā uṣaso viroka ubhāv indrā udithaḥ sūryaś ca
ārohataṃ varuṇa mitra gartaṃ tataś cakṣāthām aditiṃ ditiṃ ca
mitro 'si varuṇo 'si
somasya tvā dyumnenābhiṣiñcāmy agner bhrājasā sūryasya varcasendrasyendriyeṇa
kṣatrāṇāṃ kṣatrapatir edhy ati didyūn pāhi
imaṃ devā asapatnaṃ suvadhvaṃ mahate kṣatrāya mahate jyaiṣṭhyāya mahate jānarājyāyendrasyendriyāya
imam amuṣya putram amuṣyai putram asyai viśa eṣa vo 'mī rājā somo 'smākaṃ brāhmaṇānāṃ rājā
pra parvatasya vṛṣabhasya pṛṣṭhān nāvaś caranti svasica iyānāḥ
tā āvavṛtrann adharāg udaktā ahiṃ budhnyam anurīyamāṇāḥ
viṣṇor vikramaṇam asi
viṣṇor vikrāntam asi
viṣṇoḥ krāntam asi
prajāpate na tvad etāny anyo viśvā rūpāṇi pari tā babhūva
yatkāmās te juhumas tan no astu
ayam amuṣya pitāsāv asya pitā
vayaṃ syāma patayo rayīṇāṃ svāhā
rudra yat te krivi paraṃ nāma tasmin hutam asy ameṣṭam asi svāhā
indrasya vajro 'si
mitrāvaruṇayos tvā praśāstroḥ praśiṣā yunajmi
avyathāyai tvā svadhāyai tvāriṣṭo arjunaḥ
marutāṃ prasavena jaya
āpāma manasā
sam indriyeṇa
mā ta indra te vayaṃ turāṣāḍ ayuktāso abrahmatā vidasāma
tiṣṭhā ratham adhi yaṃ vajrahastā raśmīn deva yuvase svaśvān
agnaye gṛhapataye svāhā
somāya vanaspataye svāhā
marutām ojase svāhā
indrasyendriyāya svāhā
pṛthivi mātar mā mā hiṃsīr mo ahaṃ tvām
haṃsaḥ śuciṣad vasur antarikṣasaddhotā vediṣad atithir duroṇasat
nṛṣad varasad ṛtasad vyomasad abjā gojā ṛtajā adrijā ṛtaṃ bṛhat
iyad asyāyur asyāyur mayi dhehi yuṅṅasi varco 'si varco mayi dhehi
ūrgasy ūrjaṃ mayi dhehi
indrasya vāṃ vīryakṛto bāhū abhyupāvaharāmi
syonāsi suṣadāsi
kṣatrasya yonir asi
syonām āsīda suṣadām āsīda kṣatrasya yonim āsīda
niṣasāda dhṛtavrato varuṇaḥ pastyāsv ā
sāmrājyāya sukratuḥ
abhibhūr asy etās te pañca diśaḥ kalpantām
brahmaṃs tvaṃ brahmāsi savitāsi satyaprasavaḥ
varuṇo 'si satyaujāḥ
indro 'si viśaujāḥ
rudro 'si suśevaḥ
bahukāra śreyaskara bhūyaskara
indrasya vajro 'si tena me radhya
agniḥ pṛthur dharmaṇaspatir juṣāṇo agniḥ pṛthur dharmaṇaspatir ājyasya vetu svāhā
svāhākṛtāḥ sūryasya raśmibhir yatadhvaṃ sajātānāṃ madhyameṣṭhyāya
savitrā prasavitrā sarasvatyā vācā tvaṣṭrā rūpaiḥ pūṣṇā paśubhir indreṇāsme bṛhaspatinā brahmaṇā varuṇenaujasāgninā tejasā somena rājñā viṣṇunā daśamyā devatayā prasūtaḥ prasarpāmi
aśvibhyāṃ pacyasva
sarasvatyai pacyasva
indrāya sutrāmṇe pacyasva
vāyuḥ pūtaḥ pavitreṇa pratyaṅksomo atisrutaḥ
indrasya yujyaḥ sakhā
kuvid aṅga yavamanto vayaṃ cid yathā dānty anupūrvaṃ viyūya
ihehaiṣāṃ kṛṇuhi bhojanāni ye barhiṣo namauktiṃ yajanti
upayāmagṛhīto 'sy aśvibhyāṃ tvā sarasvatyai tvendrāya tvā sutrāmṇe
vayaṃ surāmam aśvinā namucāv āsure sacā
vipipānā śubhaspatī indraṃ karmasv āvatam
putram iva pitarāvaśvinobhendrāvathuḥ kāvyair daṃsanābhiḥ
yat surāmaṃ vyapibaḥ śacībhiḥ sarasvatī tvā maghavann abhiṣṇak
yuñjānaḥ prathamam manaḥ tatvāya savitā dhiyam agneḥ jyotiḥ nicāyya pṛthivyāḥ adhi ābharat
yuktena manasā vayam devasya savituḥ save svargyāya śaktyā
yuktvāya savitā devān svar yataḥ dhiyā divam bṛhat jyotiḥ kariṣyataḥ savitā prasuvāti tān
yuñjate mana uta yuñjate dhiyo viprā viprasya bṛhato vipaścitaḥ
vi hotrā dadhe vayunāvid eka in mahī devasya savituḥ pariṣṭutiḥ
yuje vāṃ brahma pūrvyaṃ namobhir vi śloka etu pathyeva sūreḥ
śṛṇvantu viśve amṛtasya putrā ā ye dhāmāni divyāni tasthuḥ
yasya prayāṇam anv anya id yayur devā devasya mahimānam ojasā
yaḥ pārthivāni vimame sa etaśo rajāṃsi devaḥ savitā mahitvanā
deva savitaḥ prasuva yajñaṃ prasuva yajñapatiṃ bhagāya
divyo gandharvaḥ ketapūḥ ketaṃ naḥ punātu vācaspatir vācaṃ naḥ svadatu
imam naḥ deva savitar yajñam praṇaya devāvyam sakhi vidam satrājitam dhana jitam svar jitam
ṛcā stomam samardhaya gāyatreṇa rathantaram bṛhat gāyatra vartani svāhā
devasya tvā savituḥ prasave 'śvinor bāhubhyāṃ pūṣṇo hastābhyām
ādade gāyatreṇa chandasāṅgirasvat pṛthivyāḥ sadhasthād agniṃ purīṣyam aṅgirasvad ābhara traiṣṭubhena chandasāṅgirasvat
abhriḥ asi
nārī asi
tvayā vayam agnim śakema khanitum sadhasthe ā jāgatena chandasā aṅgirasvat
haste ādhāya savitā bibhrat abhrim hiraṇyayīm agneḥ jyotiḥ nicāyya pṛthivyāḥ adhi ābhara ānuṣṭubhena chandasā aṅgirasvat
pratūrtam vājin ādrava variṣṭhām anu saṃvatam
divi te janma paramam
antarikṣe tava nābhiḥ
pṛthivyām adhi yoniḥ id
yuñjāthām rāsabham yuvam asmin yāme vṛṣaṇvasū agnim bharantam asmayum
yoge yoge tavastaram vāje vāje havāmahe sakhāyaḥ indram ūtaye
pratūrvan ehi avakrāman aśastīḥ
rudrasya gāṇapatyam mayobhūḥ ehi
uru antarikṣam vīhi svasti gavyūtiḥ abhayāni kṛṇvan pūṣṇā sayujā saha
pṛthivyāḥ sadhasthāt agnim purīṣyam aṅgirasvat ābhara
agnim purīṣyam aṅgirasvat acchemaḥ
agnim purīṣyam aṅgirasvat bhariṣyāmaḥ
anv agnir uṣasām agram akhyad anv ahāni prathamo jātavedāḥ
anu sūryasya purutrā ca raśmīn anu dyāvāpṛthivī ātatantha
āgatya vājī adhvānam sarvāḥ mṛdhaḥ vidhūnute
agnim sadhasthe mahati cakṣuṣā nicikīṣate
ākramya vājin pṛthivīm agnim iccha rucā tvam
bhūmyāḥ vṛktvāya naḥ brūhi yatas khanema tam vayam
dyauḥ te pṛṣṭham
pṛthivī sadhastham
ātmā antarikṣam
samudraḥ yoniḥ
vikhyāya cakṣuṣā tvam abhitiṣṭha pṛtanyataḥ
utkrāma mahate saubhagāya asmāt āsthānāt draviṇaḥ dāḥ vājin
vayam syāma sumatau pṛthivyāḥ agnim khanantaḥ upasthe asyāḥ
udakramīt draviṇaḥ dāḥ vājī arvā
akaḥ su lokam su kṛtam pṛthivyām
tatas khanema su pratīkam agnim svar ruhāṇāḥ adhi nākam uttamam
ā tvā jigharmi manasā ghṛtena pratikṣiyantam bhuvanāni viśvā pṛthum tiraścā vayasā bṛhantam vyaciṣṭham annaiḥ rabhasam dṛśānam
ā viśvatas pratyañcam jigharmi
arakṣasā manasā tat juṣeta
marya śrī spṛhayat varṇaḥ agniḥ na abhimṛśe tanvā jarbhurāṇaḥ
pari vājapatiḥ kavir agnir havyāny akramīt
dadhad ratnāni dāśuṣe
pari tvāgne puraṃ vayaṃ vipraṃ sahasya dhīmahi
dhṛṣadvarṇaṃ dive dive hantāraṃ bhaṅgurāvatām
tvam agne dyubhis tvam āśuśukṣaṇis tvam adbhyas tvam aśmanas pari
tvaṃ vanebhyas tvam oṣadhībhyas tvaṃ nṛṇāṃ nṛpate jāyase śuciḥ
devasya tvā savituḥ prasave aśvinoḥ bāhubhyām pūṣṇaḥ hastābhyām pṛthivyāḥ sadhasthāt agnim purīṣyam aṅgirasvat khanāmi
jyotiṣmantam tvā agne su pratīkam ajasreṇa bhānunā dīdyatam śivam prajābhyaḥ a hiṃsantam pṛthivyāḥ sadhasthāt agnim purīṣyam aṅgirasvat khanāmaḥ
apām pṛṣṭham asi yoniḥ agneḥ samudram abhitas pinvamānam
vardhamānaḥ mahāṁ ā ca puṣkare divaḥ mātrayā varimṇā prathasva
śarma ca sthaḥ varma ca sthaḥ
acchidre bahule ubhe
vyacasvatī saṃvasāthām
bhṛtam agnim purīṣyam
saṃvasāthām svarvidā samīcī urasā tmanā agnim antar bhariṣyantī jyotiṣmantam ajasram id
purīṣyaḥ asi viśva bharāḥ
atharvā tvā prathamaḥ niramanthat agne
tvām agne puṣkarāt adhi atharvā niramanthata mūrdhnaḥ viśvasya vāghataḥ
tam u tvā dadhyaṅṅ ṛṣiḥ putra īdhe atharvaṇaḥ
vṛtrahaṇaṃ puraṃdaram
tam u tvā pāthyo vṛṣā samīdhe dasyuhantamam
dhanaṃjayaṃ raṇe raṇe
sīda hotar sve u loke cikitvān
sādaya yajñam su kṛtasya yonau
devāvīḥ devān haviṣā yajāsi
agne bṛhat yajamāne vayaḥ dhāḥ
ni hotā hotṛṣadane vidānas tveṣo dīdivāṁ asadat sudakṣaḥ
adabdhavratapramatir vasiṣṭhaḥ sahasrambharaḥ śucijihvo agniḥ
saṃsīdasva mahāṁ asi śocasva devavītamaḥ
vi dhūmam agne aruṣaṃ miyedhya sṛja praśasta darśatam
apaḥ devīḥ upasṛja madhumatīḥ a yakṣmāya prajābhyaḥ
tāsām āsthānāt ujjihatām oṣadhayaḥ su pippalāḥ
sam te vāyuḥ mātariśvā dadhātu uttānāyāḥ hṛdayam yat vikastam
yaḥ devānām carasi prāṇathena kasmai deva vaṣaṭ astu tubhyam
su jātaḥ jyotiṣā saha śarma varūtham āsadat svar
vāsaḥ agne viśva rūpam saṃvyayasva vibhāvaso
ud u tiṣṭha svadhvarāvā no devyā dhiyā
dṛśe ca bhāsā bṛhatā śuśukvanir āgne yāhi suśastibhiḥ
ūrdhva ū ṣu ṇa ūtaye tiṣṭhā devo na savitā
ūrdhvo vājasya sanitā yad añjibhir vāghadbhir vihvayāmahe
sa jāto garbho asi rodasyor agne cārur vibhṛta oṣadhīṣu
citraḥ śiśuḥ pari tamāṃsy aktūn pra mātṛbhyo adhi kanikradad gāḥ
sthiraḥ bhava vīḍu aṅgaḥ
āśuḥ bhava vājī arvan
pṛthur bhava suṣadas tvam agneḥ purīṣavāhaṇaḥ
śivaḥ bhava prajābhyaḥ mānuṣībhyaḥ tvam aṅgiraḥ
mā dyāvāpṛthivī abhiśocīḥ mā antarikṣam mā vanaspatīn
praitu vājī kanikradat nānadat rāsabhaḥ patvā
bharan agnim purīṣyam mā pādi āyuṣaḥ purā
vṛṣā agnim vṛṣaṇam bharan apām garbham samudriyam agne āyāhi vītaye
ṛtam satyam
ṛtam satyam
agnim purīṣyam aṅgirasvat bharāmaḥ
oṣadhayaḥ pratimodadhvam agnim etam śivam āyantam abhi atra
vyasyan viśvāḥ anirāḥ amīvāḥ niṣīdan naḥ apa durmatim jahi
oṣadhayaḥ pratigṛbhṇīta puṣpavatīḥ su pippalāḥ
ayam vaḥ garbhaḥ ṛtviyaḥ pratnam sadhastham āsadat
vi pājasā pṛthunā śośucāno bādhasva dviṣo rakṣaso amīvāḥ
suśarmaṇo bṛhataḥ śarmaṇi syām agner ahaṃ suhavasya praṇītau
āpo hi ṣṭhā mayobhuvas tā na ūrje dadhātana
mahe raṇāya cakṣase
yo vaḥ śivatamo rasas tasya bhājayateha naḥ
uśatīr iva mātaraḥ
tasmā araṃ gamāma vo yasya kṣayāya jinvatha
āpo janayathā ca naḥ
mitraḥ saṃsṛjya pṛthivīm bhūmim ca jyotiṣā saha su jātam jātavedasam a yakṣmāya tvā saṃsṛjāmi prajābhyaḥ
rudrāḥ saṃsṛjya pṛthivīm bṛhat jyotiḥ samīdhire
teṣām bhānuḥ ajasraḥ id śukraḥ deveṣu rocate
saṃsṛṣṭām vasubhiḥ rudraiḥ dhīraiḥ karmaṇyām mṛdam hastābhyām mṛdvīm kṛtvā sinīvālī kṛṇotu tām
sinīvālī su kapardā su kurīrā sā tubhyam adite mahi ā ukhām dadhātu hastayoḥ
ukhām kṛṇotu śaktyā bāhubhyām aditiḥ dhiyā
mātā putram yathā upasthe sā agnim bibhartu garbhe ā
makhasya śiraḥ asi
vasavaḥ tvā kṛṇvantu gāyatreṇa chandasā aṅgirasvat
dhruvā asi
pṛthivī asi
dhāraya mayi prajām rāyaspoṣam gaupatyam su vīryam sajātān yajamānāya
rudrāḥ tvā kṛṇvantu traiṣṭubhena chandasā aṅgirasvat
dhruvā asi
antarikṣam asi
dhāraya mayi prajām rāyaspoṣam gaupatyam su vīryam sajātān yajamānāya
ādityāḥ tvā kṛṇvantu jāgatena chandasā aṅgirasvat
dhruvā asi
dyauḥ asi
dhārayā mayi prajāṃ rāyaspoṣaṃ gaupatyaṃ suvīryaṃ sajātān yajamānāya
viśve tvā devāḥ vaiśvānarāḥ kṛṇvantu ānuṣṭubhena chandasā aṅgirasvat
dhruvā asi
diśaḥ asi
dhārayā mayi prajāṃ rāyaspoṣaṃ gaupatyaṃ suvīryaṃ sajātān yajamānāya
adityai rāsnā asi
aditiḥ te bilam gṛbhṇātu
kṛtvāya sā mahīm ukhām mṛd mayīm yonim agnaye putrebhyaḥ prāyacchat aditiḥ
śrapayān iti
vasavaḥ tvā dhūpayantu gāyatreṇa chandasā aṅgirasvat
rudrāḥ tvā dhūpayantu traiṣṭubhena chandasā aṅgirasvat
ādityāḥ tvā dhūpayantu jāgatena chandasā aṅgirasvat
viśve tvā devāḥ vaiśvānarāḥ dhūpayantu ānuṣṭubhena chandasā aṅgirasvat
indraḥ tvā dhūpayatu
varuṇaḥ tvā dhūpayatu
viṣṇuḥ tvā dhūpayatu
aditiḥ tvā devī viśvadevyāvatī pṛthivyāḥ sadhasthe aṅgirasvat khanatu avaṭa
devānām tvā patnīḥ devīḥ viśvadevyāvatīḥ pṛthivyāḥ sadhasthe aṅgirasvat dadhatu ukhe
dhiṣaṇāḥ tvā devīḥ viśvadevyāvatīḥ pṛthivyāḥ sadhasthe aṅgirasvat abhīndhatām ukhe
varūtrīḥ tvā devīḥ viśvadevyāvatīḥ pṛthivyāḥ sadhasthe aṅgirasvat śrapayantu ukhe
gnāḥ tvā devīḥ viśvadevyāvatīḥ pṛthivyāḥ sadhasthe aṅgirasvat pacantu ukhe
janayaḥ tvā acchinna patrāḥ devīḥ viśvadevyāvatīḥ pṛthivyāḥ sadhasthe aṅgirasvat pacantu ukhe
mitrasya carṣaṇīdhṛto 'vo devasya sānasi
dyumnaṃ citraśravastamam
devaḥ tvā savitā udvapatu su pāṇiḥ su aṅguriḥ su bāhuḥ uta śaktyā
a vyathamānā pṛthivyām āśāḥ diśaḥ āpṛṇa
utthāya bṛhatī bhava
ud u tiṣṭha dhruvā tvam
mitra etām te ukhām paridadāmi a bhittyai
eṣā mā bhedi
vasavaḥ tvā āchṛndantu gāyatreṇa chandasā aṅgirasvat
rudrāḥ tvā āchṛndantu traiṣṭubhena chandasā aṅgirasvat
ādityāḥ tvā āchṛndantu jāgatena chandasā aṅgirasvat
viśve tvā devāḥ vaiśvānarāḥ āchṛndantu ānuṣṭubhena chandasā aṅgirasvat
ākūtim agnim prayujam svāhā
manaḥ medhām agnim prayujam svāhā
cittam vijñātam agnim prayujam svāhā
vācaḥ vidhṛtim agnim prayujam svāhā
prajāpataye manave svāhā
agnaye vaiśvānarāya svāhā
viśvo devasya netur marto vurīta sakhyam
viśvo rāya iṣudhyati dyumnaṃ vṛṇīta puṣyase svāhā
mā su bhitthāḥ
mā su riṣaḥ
amba dhṛṣṇu vīrayasva su
agniḥ ca idam kariṣyathaḥ
dṛṃhasva devi pṛthivi svastaye
āsurī māyā svadhayā kṛtā asi
juṣṭam devebhyaḥ idam astu havyam
ariṣṭā tvam udihi yajñe asmin
drvanna sarpirāsutiḥ pratno hotā vareṇyaḥ
sahasas putro adbhutaḥ
parasyā adhi saṃvato 'varāṃ abhyātara
yatra aham asmi tāṁ ava
paramasyāḥ parāvataḥ rohit aśvaḥ iha āgahi
purīṣyaḥ puru priyaḥ agne tvam tara mṛdhaḥ
yad agne kāni kānicid ā te dārūṇi dadhmasi
sarvaṃ tad astu te ghṛtaṃ taj juṣasva yaviṣṭhya
yad atty upajihvikā yad vamro atisarpati
sarvaṃ tad astu te ghṛtaṃ taj juṣasva yaviṣṭhya
aharahar aprayāvaṃ bharanto 'śvāyeva tiṣṭhate ghāsam asmai
rāyaspoṣeṇa sam iṣā madanto 'gne mā te prativeśā riṣāma
nābhā pṛthivyāḥ samidhāne agnau rāyaspoṣāya bṛhate havāmahe iraṃmadam bṛhat ukthyam yajatram jetāram agnim pṛtanāsu sāsahim
yāḥ senāḥ abhītvarīḥ āvyādhinīḥ ugaṇāḥ uta ye stenāḥ ye ca taskarāḥ tān te agne apidadhāmi āsye
daṃṣṭrābhyāṃ malimlūn jambhyais taskarāṁ uta
hanubhyāṃ stenān bhagavas tāṃs tvaṃ khāda sukhāditān
ye janeṣu malimlava stenāsas taskarā vane
ye kakṣeṣv aghāyavas tāṃs te dadhāmi jambhayoḥ
yaḥ asmabhyam arātīyāt yaḥ ca naḥ dveṣate janaḥ nindāt yaḥ asmān dhipsāt ca sarvam tam bhasmasā kuru
saṃśitam me brahma
saṃśitam vīryam balam
saṃśitam kṣatram jiṣṇu yasya aham asmi purohitaḥ
ud eṣām bāhū atiram ud varcaḥ atha u balam
kṣiṇomi brahmaṇā amitrān
unnayāmi svāṁ aham
anna pate annasya naḥ dehi anamīvasya śuṣmiṇaḥ
pra pra dātāram tāriṣaḥ
ūrjam naḥ dhehi dvipade catuṣpade
dṛśāno rukma urvyā vyadyaud durmarṣam āyuḥ śriye rucānaḥ
agnir amṛto abhavad vayobhir yad enaṃ dyaur janayat suretāḥ
naktoṣāsā samanasā virūpe dhāpayete śiśum ekaṃ samīcī
dyāvākṣāmā rukmo antar vibhāti devā agniṃ dhārayan draviṇodāḥ
viśvā rūpāṇi pratimuñcate kaviḥ prāsāvīd bhadraṃ dvipade catuṣpade
vi nākam akhyat savitā vareṇyo 'nu prayāṇam uṣaso virājati
suparṇo 'si garutmāṃs trivṛt te śiro gāyatraṃ cakṣur bṛhadrathantare pakṣau
stoma ātmā chandāṃsy aṅgāni yajūṃṣi nāma
sāma te tanūr vāmadevyaṃ yajñāyajñiyaṃ pucchaṃ dhiṣṇyāḥ śaphāḥ
suparṇo 'si garutmān divaṃ gaccha svaḥ pata
viṣṇoḥ kramo 'si sapatnahā gāyatraṃ chanda āroha pṛthivīm anu vikramasva
viṣṇoḥ kramo 'sy abhimātihā traiṣṭubhaṃ chanda ārohāntarikṣam anu vikramasva
viṣṇoḥ kramo 'sy arātīyato hantā jāgataṃ chanda āroha divam anu vikramasva
viṣṇoḥ kramo 'si śatrūyato hantānuṣṭubhaṃ chanda āroha diśo 'nu vikramasva
akrandad agni stanayann iva dyauḥ kṣāmā rerihad vīrudhaḥ samañjan
sadyo jajñāno vi hīm iddho akhyad ā rodasī bhānunā bhāty antaḥ
agne 'bhyāvartinn abhi mā nivartasvāyuṣā varcasā prajayā dhanena
sanyā medhayā rayyā poṣeṇa
agne aṅgiraḥ śataṃ te santv āvṛtaḥ sahasraṃ ta upāvṛtaḥ
adhā poṣasya poṣeṇa punar no naṣṭam ākṛdhi punar no rayim ākṛdhi
punar ūrjā nivartasva punar agna iṣāyuṣā
punar naḥ pāhy aṃhasaḥ
saha rayyā nivartasvāgne pinvasva dhārayā
viśvapsnyā viśvatas pari
ā tvāhārṣam antar abhūr dhruvas tiṣṭhāvicācaliḥ
viśas tvā sarvā vāñchantu mā tvad rāṣṭram adhibhraśat
ud uttamaṃ varuṇa pāśam asmad avādhamaṃ vi madhyamaṃ śrathāya
athā vayam āditya vrate tavānāgaso aditaye syāma
agre bṛhann uṣasām ūrdhvo asthān nirjaganvān tamaso jyotiṣāgāt
agnir bhānunā ruśatā svaṅga ājāto viśvā sadmāny aprāḥ
haṃsaḥ śuciṣad vasur antarikṣasaddhotā vediṣad atithir dūroṇasat
nṛṣad varasad ṛtasad vyomasad abjā gojā ṛtajā adrijā ṛtam
bṛhat
sīda tvaṃ mātur asyā upasthe viśvāny agne vayunāni vidvān
maināṃ tapasā mārciṣābhiśocīr antar asyāṃ śukrajyotir vibhāhi
antar agne rucā tvam ukhāyāḥ sadane sve
tasyās tvaṃ harasā tapan jātavedaḥ śivo bhava
śivo bhūtvā mahyam agne atho sīda śivas tvam
śivāḥ kṛtvā diśaḥ sarvāḥ svaṃ yonim ihāsadaḥ
divas pari prathamaṃ jajñe agnir asmād dvitīyaṃ pari jātavedāḥ
tṛtīyam apsu nṛmaṇā ajasram indhāna enaṃ jarate svādhīḥ
vidmā te agne tredhā trayāṇi vidmā te dhāma vibhṛtā purutrā
vidmā te nāma paramaṃ guhā yad vidmā tam utsaṃ yata ājagantha
samudre tvā nṛmaṇā apsv antar nṛcakṣā īdhe divo agna ūdhan
tṛtīye tvā rajasi tasthivāṃsam apām upasthe mahiṣā avardhan
akrandad agni stanayann iva dyauḥ kṣāmā rerihad vīrudhaḥ samañjan
sadyo jajñāno vi hīm iddho akhyad ā rodasī bhānunā bhāty antaḥ
śrīṇām udāro dharuṇo rayīṇāṃ manīṣāṇāṃ prārpaṇaḥ somagopāḥ
vasuḥ sūnuḥ sahaso apsu rājā vibhāty agra uṣasām idhānaḥ
viśvasya ketur bhuvanasya garbha ā rodasī apṛṇāj jāyamānaḥ
vīḍuṃ cid adrim abhinat parāyañ janā yad agnim ayajanta pañca
uśik pāvako aratiḥ sumedhā martyeṣvagnir amṛto nidhāyi
iyarti dhūmam aruṣaṃ bharibhrad ucchukreṇa śociṣā dyām inakṣan
dṛśāno rukma urvyā vyadyaud durmarṣam āyuḥ śriye rucānaḥ
agnir amṛto abhavad vayobhir yad enaṃ dyaur janayat suretāḥ
yas te adya kṛṇavad bhadraśoce 'pūpaṃ deva ghṛtavantam agne
pra taṃ naya prataraṃ vasyo acchābhi sumnaṃ devabhaktaṃ yaviṣṭha
ā taṃ bhaja sauśravaseṣv agna uktha uktha ābhaja śasyamāne
priyaḥ sūrye priyo agnā bhavāty uj jātena bhinadad uj janitvaiḥ
tvām agne yajamānā anu dyūn viśvā vasu dadhire vāryāṇi
tvayā saha draviṇam icchamānā vrajaṃ gomantam uśijo vivavruḥ
astāvy agnir narāṃ suśevo vaiśvānara ṛṣibhiḥ somagopāḥ
adveṣe dyāvāpṛthivī huvema devā dhatta rayim asme suvīram
samidhāgniṃ duvasyata ghṛtair bodhayatātithim
āsmin havyā juhotana
ud u tvā viśve devā agne bharantu cittibhiḥ
sa no bhava śivas tvaṃ supratīko vibhāvasuḥ
pred agne jyotiṣmān yāhi śivebhir arcibhiṣṭvam
bṛhadbhir bhānubhir bhāsan mā hiṃsīs tanvā prajāḥ
akrandad agni stanayann iva dyauḥ kṣāmā rerihad vīrudhaḥ samañjan
sadyo jajñāno vi hīm iddho akhyad ā rodasī bhānunā bhāty antaḥ
pra prāyam agnir bharatasya śṛṇve vi yat sūryo na rocate bṛhad bhāḥ
abhi yaḥ pūruṃ pṛtanāsu tasthau dīdāya daivyo atithiḥ śivo naḥ
āpo devīḥ pratigṛbhṇīta bhasmaitat syone kṛṇudhvaṃ surabhā loke
tasmai namantāṃ janayaḥ supatnīr māteva putraṃ bibhṛtāpsv enat
apsv agne sadhiṣṭava sauṣadhīr anurudhyase
garbhe san jāyase punaḥ
garbho asy oṣadhīnāṃ garbho vanaspatīnām
garbho viśvasya bhūtasyāgne garbho apām asi
prasadya bhasmanā yonim apaś ca pṛthivīm agne
saṃsṛjya mātṛbhiṣṭvaṃ jyotiṣmān punar āsadaḥ
punar āsadya sadanam apaś ca pṛthivīm agne
śeṣe mātur yathopasthe 'ntar asyāṃ śivatamaḥ
punar ūrjā nivartasva punar agna iṣāyuṣā
punar naḥ pāhyaṃhasaḥ
saha rayyā nivartasvāgne pinvasva dhārayā
viśvapsnyā viśvatas pari
bodhā me asya vacaso yaviṣṭha maṃhiṣṭhasya prabhṛtasya svadhāvaḥ
pīyati tvo anu tvo gṛṇāti vandāruṣ ṭe tanvaṃ vande agne
sa bodhi sūrir maghavā vasupate vasudāvan
yuyodhy asmad dveṣāṃsi
viśvakarmaṇe svāhā
punas tvādityā rudrā vasavaḥ samindhatāṃ punar brahmāṇo vasunītha yajñaiḥ
ghṛtena tvaṃ tanvaṃ vardhayasva satyāḥ santu yajamānasya kāmāḥ
apeta vīta vi ca sarpatāto ye 'tra stha purāṇā ye ca nūtanāḥ
adād yamo 'vasānaṃ pṛthivyā akrann imaṃ pitaro lokam asmai
saṃjñānam asi
kāmadharaṇam
mayi te kāmadharaṇaṃ bhūyāt
agner bhasmāsy agneḥ purīṣam asi
cita stha paricita ūrdhvacitaḥ śnayadhvam
ayaṃ so agnir yasmint somam indraḥ sutaṃ dadhe jaṭhare vāvaśānaḥ
sahasriṇaṃ vājam atyaṃ na saptiṃ sasavānt sant stūyase jātavedaḥ
agne yat te divi varcaḥ pṛthivyāṃ yad oṣadhīṣv apsv ā yajatra
yenāntarikṣam urv ātatantha tveṣaḥ sa bhānur arṇavo nṛcakṣāḥ
agne divo arṇam acchā jigāsy acchā devāṁ ūciṣe dhiṣṇyā ye
yā rocane parastāt sūryasya yāś cāvastād upatiṣṭhanta āpaḥ
purīṣyāso agnayaḥ prāvaṇebhiḥ sajoṣasaḥ
juṣantāṃ yajñam adruho 'namīvā iṣo mahīḥ
iḍām agne purudaṃsaṃ saniṃ goḥ śaśvattamaṃ havamānāya sādha
syān naḥ sūnus tanayo vijāvāgne sā te sumatir bhūtv asme
ayaṃ te yonir ṛtviyo yato jāto arocathāḥ
taṃ jānann agna ārohāthā no vardhayā rayim
cid asi tayā devatayāṅgirasvad dhruvā sīda
paricid asi tayā devatayāṅgirasvad dhruvā sīda
lokaṃ pṛṇa chidraṃ pṛṇātho sīda dhruvā tvam
indrāgnī tvā bṛhaspatir asmin yonāvasīṣadan
tā asya sūdadohasaḥ somaṃ śrīṇanti pṛśnayaḥ
janman devānāṃ viśas triṣv ā rocane divaḥ
indraṃ viśvā avīvṛdhant samudravyacasaṃ giraḥ
rathītamaṃ rathīnāṃ vājānāṃ satpatiṃ patim
samitaṃ saṃkalpethāṃ sampriyau rociṣṇū sumanasyamānau
iṣam ūrjam abhi saṃvasānau
saṃ vāṃ manāṃsi saṃ vratā sam u cittāny ākaram
agne purīṣyādhipā bhava tvaṃ na iṣam ūrjaṃ yajamānāya dhehi
agne tvaṃ purīṣyo rayimān puṣṭimāṁ asi
śivāḥ kṛtvā diśaḥ sarvāḥ yonim ihāsadaḥ
bhavataṃ naḥ samanasau sacetasāv arepasau
mā yajñaṃ hiṃsiṣṭaṃ mā yajñapatiṃ jātavedasau śivau bhavatam adya naḥ
māteva putraṃ pṛthivī purīṣyam agniṃ sve yonāv abhār ukhā
tāṃ viśvair devair ṛtubhiḥ saṃvidānaḥ prajāpatir viśvakarmā vimuñcatu
asunvantam ayajamānam iccha stenasyetyām anvihi taskarasya
anyam asmad iccha sā ta ityā namo devi nirṛte tubhyam astu
namaḥ su te nirṛte tigmatejo 'yasmayaṃ vicṛtā bandham etam
yamena tvaṃ yamyā saṃvidānottame nāke adhi rohayainam
yasyās te ghora āsan juhomy eṣāṃ bandhānām avasarjanāya
yāṃ tvā jano bhūmir iti pramandate nirṛtiṃ tvāhaṃ pariveda viśvataḥ
yaṃ te devī nirṛtir ābabandha pāśaṃ grīvāsv avicṛtyam
taṃ te viṣyāmy āyuṣo na madhyād athaitaṃ pitum addhi prasūtaḥ
namo bhūtyai yedaṃ cakāra
niveśanaḥ saṃgamano vasūnāṃ viśvā rūpābhicaṣṭe śacībhiḥ
deva iva savitā satyadharmendro na tasthau samare pathīnām
sīrā yuñjanti kavayo yugā vitanvate pṛthak
dhīrā deveṣu sumnayā
yunakta sīrā vi yugā tanudhvaṃ kṛte yonau vapateha bījam
girā ca śruṣṭiḥ sabharā asan no nedīya it sṛṇyaḥ pakvam eyāt
śunaṃ su phālā vikṛṣantu bhūmiṃ śunaṃ kīnāśā abhiyantu vāhaiḥ
śunāsīrā haviṣā tośamānā supippalā oṣadhīḥ kartanāsme
ghṛtena sītā madhunā samajyatāṃ viśvair devair anumatā marudbhiḥ
ūrjasvatī payasā pinvamānāsmānt sīte payasābhyāvavṛtsva
lāṅgalaṃ pavīravat suśevaṃ somapitsaru
tad udvapati gām aviṃ prapharvyaṃ ca pīvarīṃ prasthāvad rathavāhanam
kāmaṃ kāmadughe dhukṣva mitrāya varuṇāya ca
indrāyāśvibhyāṃ pūṣṇe prajābhya oṣadhībhyaḥ
vimucyadhvam aghnyā devayānā aganma tamasas pāram asya jyotir āpāma
sajūr abdo ayavobhiḥ sajūr uṣā aruṇībhiḥ sajoṣasāv aśvinā daṃsobhiḥ sajūḥ sūra etaśena sajūr vaiśvānara iḍayā ghṛtena svāhā
yā oṣadhīḥ pūrvā jātā devebhyas triyugaṃ purā
manai nu babhrūṇām ahaṃ śataṃ dhāmāni sapta ca
śataṃ vo amba dhāmāni sahasram uta vo ruhaḥ
adhā śatakratvo yūyam imaṃ me agadaṃ kṛta
oṣadhīḥ pratimodadhvaṃ puṣpavatīḥ prasūvarīḥ
aśvā iva sajitvarīr vīrudhaḥ pārayiṣṇvaḥ
oṣadhīr iti mātaras tad vo devīr upabruve
saneyam aśvaṃ gāṃ vāsa ātmānaṃ tava pūruṣa
aśvatthe vo niṣadanaṃ parṇe vo vasatiṣ kṛtā
gobhāja it kilāsatha yat sanavatha pūruṣam
yatrauṣadhīḥ samagmata rājānaḥ samitāv iva
vipraḥ sa ucyate bhiṣag rakṣohāmīvacātanaḥ
aśvāvatīṃ somāvatīm ūrjayantīm udojasam
āvitsi sarvā oṣadhīr asmā ariṣṭatātaye
ucchuṣmā oṣadhīnāṃ gāvo goṣṭhād iverate
dhanaṃ saniṣyantīnām ātmānaṃ tava pūruṣa
iṣkṛtir nāma vo mātātho yūyaṃ stha niṣkṛtīḥ
sīrāḥ patatriṇī sthana yad āmayati niṣkṛtha
ati viśvāḥ pariṣṭhā stena iva vrajam akramuḥ
oṣadhīḥ prācucyavur yat kiṃca tanvo rapaḥ
yad imā vājayann aham oṣadhīr hasta ādadhe
ātmā yakṣmasya naśyati purā jīvagṛbho yathā
yasyauṣadhīḥ prasarpathāṅgamaṅgaṃ paruṣparuḥ
tato yakṣmaṃ vibādhadhva ugro madhyamaśīr iva
sākaṃ yakṣma prapata cāṣeṇa kikidīvinā
sākaṃ vātasya dhrājyā sākaṃ naśya nihākayā
anyā vo anyām avatv anyānyasyā upāvata
tāḥ sarvāḥ saṃvidānā idaṃ me prāvatā vacaḥ
yāḥ phalinīr yā aphalā apuṣpā yāś ca puṣpiṇīḥ
bṛhaspatiprasūtās tā no muñcantv aṃhasaḥ
muñcantu mā śapathyād atho varuṇyād uta
atho yamasya paḍvīśāt sarvasmād devakilbiṣāt
avapatantīr avadan diva oṣadhayas pari
yaṃ jīvam aśnavāmahai na sa riṣyāti pūruṣaḥ
yā oṣadhīḥ somarājñīr bahvīḥ śatavicakṣaṇāḥ
tāsām asi tvam uttamāraṃ kāmāya śaṃ hṛde
yā oṣadhīḥ somarājñīr viṣṭhitāḥ pṛthivīm anu
bṛhaspatiprasūtā asyai saṃdatta vīryam
yāś cedam upaśṛṇvanti yāś ca dūraṃ parāgatāḥ
sarvāḥ saṃgatya vīrudho 'syai saṃdatta vīryam
mā vo riṣat khanitā yasmai cāhaṃ khanāmi vaḥ
dvipāc catuṣpād asmākaṃ sarvam astv anāturam
oṣadhayaḥ samavadanta somena saha rājñā
yasmai kṛṇoti brāhmaṇas taṃ rājan pārayāmasi
nāśayitrī balāsasyārśasa upacitām asi
atho śatasya yakṣmāṇāṃ pākāror asi nāśanī
tvāṃ gandharvā akhanaṃs tvām indras tvāṃ bṛhaspatiḥ
tvām oṣadhe somo rājā vidvān yakṣmād amucyata
sahasva me arātīḥ sahasva pṛtanāyataḥ
sahasva sarvaṃ pāpmānaṃ sahamānāsy oṣadhe
dīrghāyus ta oṣadhe khanitā yasmai ca tvā khanāmyaham
atho tvaṃ dīrghāyur bhūtvā śatavalśā virohatāt
tvam uttamāsyoṣadhe tava vṛkṣā upastayaḥ
upastir astu so 'smākaṃ yo asmāṁ abhidāsati
mā mā hiṃsīj janitā yaḥ pṛthivyā yo vā divaṃ satyadharmā vyānaṭ
yaś cāpaś candrāḥ prathamo jajāna kasmai devāya haviṣā vidhema
abhyāvartasva pṛthivi yajñena payasā saha
vapāṃ te agnir iṣito arohat
agne yat te śukraṃ yac candraṃ yat pūtaṃ yacca yajñiyam
tad devebhyo bharāmasi
iṣam ūrjam aham ita ādam ṛtasya yoniṃ mahiṣasya dhārām
ā mā goṣu viśatvā tanūṣu jahāmi sedim anirām amīvām
agne tava śravo vayo mahi bhrājante arcayo vibhāvaso
bṛhadbhāno śavasā vājam ukthyaṃ dadhāsi dāśuṣe kave
pāvakavarcāḥ śukravarcā anūnavarcā udiyarṣi bhānunā
putro mātarā vicarann upāvasi pṛṇakṣi rodasī ubhe
ūrjo napāj jātavedaḥ suśastibhir mandasva dhītibhir hitaḥ
tve iṣaḥ saṃdadhur bhūrivarpasaś citrotayo vāmajātāḥ
irajyann agne prathayasva jantubhir asme rāyo amartya
sa darśatasya vapuṣo virājasi pṛṇakṣi sānasiṃ kratum
iṣkartāram adhvarasya pracetasaṃ kṣayantaṃ rādhaso mahaḥ
rātiṃ vāmasya subhagāṃ mahīm iṣaṃ dadhāsi sānasiṃ rayim
ṛtāvānaṃ mahiṣaṃ viśvadarśatam agniṃ sumnāya dadhire puro janāḥ
śrutkarṇaṃ saprathastamaṃ tvā girā daivyaṃ mānuṣā yugā
āpyāyasva sametu te viśvataḥ soma vṛṣṇyam
bhavā vājasya saṃgathe
saṃ te payāṃsi sam u yantu vājāḥ saṃ vṛṣṇyāny abhimātiṣāhaḥ
āpyāyamāno amṛtāya soma divi śravāṃsy uttamāni dhiṣva
āpyāyasva madintama soma viśvebhir aṃśubhiḥ
bhavā naḥ suśravastamaḥ sakhā vṛdhe
ā te vatso mano yamat paramāc cit sadhasthāt
agne tvāṃkāmayā girā
tubhyaṃ tā aṅgirastama viśvāḥ sukṣitayaḥ pṛthak
agne kāmāya yemire
agniḥ priyeṣu dhāmasu kāmo bhūtasya bhavyasya
samrāḍ eko virājati
mayi gṛhṇāmy agre agniṃ rāyaspoṣāya suprajāstvāya suvīryāya
mām u devatāḥ sacantām
apāṃ pṛṣṭham asi yonir agneḥ samudram abhitaḥ pinvamānam
vardhamāno mahāṁ ā ca puṣkare divo mātrayā varimṇā prathasva
brahma jajñānaṃ prathamaṃ purastād vi sīmataḥ suruco vena āvaḥ
sa budhnyā upamā asya viṣṭhāḥ sataś ca yonim asataś ca vivaḥ
hiraṇyagarbhaḥ samavartatāgre bhūtasya jātaḥ patir eka āsīt
sa dādhāra pṛthivīṃ dyām utemāṃ kasmai devāya haviṣā vidhema
drapsaś caskanda pṛthivīm anu dyām imaṃ ca yonim anu yaś ca pūrvaḥ
samānaṃ yonim anusaṃcarantaṃ drapsaṃ juhomy anu sapta hotrāḥ
namo 'stu sarpebhyo ye keca pṛthivīm anu
ye antarikṣe ye divi tebhyaḥ sarpebhyo namaḥ
yā iṣavo yātudhānānāṃ ye vā vanaspatīṃs tu
ye vāvaṭeṣu śerate tebhyaḥ sarpebhyo namaḥ
ye vāmī rocane divo ye vā sūryasya raśmiṣu
yeṣām apsu sadas kṛtaṃ tebhyaḥ sarpebhyo namaḥ
kṛṇuṣva pājaḥ prasitiṃ na pṛthvīṃ yāhi rājevāmavāṁ ibhena
tṛṣvīm anu prasitiṃ drūṇāno 'stāsi vidhya rakṣasas tapiṣṭhaiḥ
tava bhramāsa āśuyā patanty anuspṛśa dhṛṣatā śośucānaḥ
tapūṃṣy agne juhvā pataṅgān asaṃdito visṛja viṣvag ulkāḥ
prati spaśo visṛja tūrṇitamo bhavā pāyur viśo asyā adabdhaḥ
yo no dūre aghaśaṃso yo anty agne mākiṣṭe vyathir ādadharṣīt
ud agne tiṣṭha pratyātanuṣva ny amitrāṁ oṣatāt tigmahete
yo no arātiṃ samidhāna cakre nīcā taṃ dhakṣy atasaṃ na śuṣkam
ūrdhvo bhava pratividhyādhy asmad āviṣkṛṇuṣva daivyāny agne
ava sthirā tanuhi yātujūnāṃ jāmim ajāmiṃ pramṛṇīhi śatrūn
agneṣṭvā tejasā sādayāmi
agnir mūrdhā divaḥ kakut patiḥ pṛthivyā ayam
apāṃ retāṃsi jinvati
indrasya tvaujasā sādayāmi
bhuvo yajñasya rajasaś ca netā yatrā niyudbhiḥ sacase śivābhiḥ
divi mūrdhānaṃ dadhiṣe svarṣāṃ jihvām agne cakriṣe havyavāham
dhruvāsi dharuṇāstṛtā viśvakarmaṇā
mā tvā samudra udvadhīn mā suparṇo 'vyathamānā pṛthivīṃ dṛṃha
prajāpatiṣṭvā sādayatv apāṃ pṛṣṭhe samudrasyeman
vyacasvatīṃ prathasvatīṃ prathasva pṛthivy asi
bhūr asi bhūmir asy aditir asi viśvadhāyā viśvasya bhuvanasya dhartrī
pṛthivīṃ yaccha pṛthivīṃ dṛṃha pṛthivīṃ mā hiṃsīḥ
viśvasmai prāṇāyāpānāya vyānāyodānāya pratiṣṭhāyai caritrāya
agniṣṭvābhipātu mahyā svastyā chardiṣā śaṃtamena tayā devatayāṅgirasvad dhruvā sīda
kāṇḍātkāṇḍāt prarohantī paruṣaḥ paruṣas pari
evā no dūrve pratanu sahasreṇa śatena ca
yā śatena pratanoṣi sahasreṇa virohasi
tasyās te devīṣṭake vidhema haviṣā vayam
yās te agne sūrye ruco divam ātanvanti raśmibhiḥ
tābhir no adya sarvābhī ruce janāya nas kṛdhi
yā vo devāḥ sūrye ruco goṣv aśveṣu yā rucaḥ
indrāgnī tābhiḥ sarvābhī rucaṃ no dhatta bṛhaspate
virāḍ jyotir adhārayat
svarāḍ jyotir adhārayat
prajāpatiṣṭvā sādayatu pṛṣṭhe pṛthivyā jyotiṣmatīm
viśvasmai prāṇāyāpānāya vyānāya viśvaṃ jyotir yaccha
agniṣṭe 'dhipatis tayā devatayāṅgirasvad dhruvā sīda
madhuś ca mādhavaś ca vāsantikāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅmama jyaiṣṭhyāya savratāḥ
ye agnayaḥ samanaso 'ntarā dyāvāpṛthivī ime vāsantikāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam
aṣāḍhāsi sahamānā sahasvārātīḥ sahasva pṛtanāyataḥ
sahasravīryāsi sā mā jinva
madhu vātā ṛtāyate madhu kṣaranti sindhavaḥ
mādhvīr naḥ santv oṣadhīḥ
madhu naktam utoṣaso madhumat pārthivaṃ rajaḥ
madhu dyaur astu naḥ pitā
madhumān no vanaspatir madhumāṁ astu sūryaḥ
mādhvīr gāvo bhavantu naḥ
apāṃ gambhant sīda mā tvā sūryo 'bhitāpsīn māgnir vaiśvānaraḥ
acchinnapatrāḥ prajā anuvīkṣasvānu tvā divyā vṛṣṭiḥ sacatām
trīntsamudrāntsamasṛpat svargān apāṃ patir vṛṣabha iṣṭakānām
purīṣaṃ vasānaḥ sukṛtasya loke tatra gaccha yatra pūrve paretāḥ
mahī dyauḥ pṛthivī ca na imaṃ yajñaṃ mimikṣatām
pipṛtāṃ no bharīmabhiḥ
viṣṇoḥ karmāṇi paśyata yato vratāni paspaśe
indrasya yujyaḥ sakhā
dhruvāsi dharuṇeto jajñe prathamam ebhyo yonibhyo adhi jātavedāḥ
sa gāyatryā triṣṭubhānuṣṭubhā ca devebhyo havyaṃ vahatu prajānan
iṣe rāye ramasva sahase dyumna ūrje apatyāya
samrāḍ asi svarāḍ asi sārasvatau tvotsau prāvatām
agne yukṣvā hi ye tavāśvāso deva sādhavaḥ
araṃ vahanti manyave
yukṣvā hi devahūtamāṁ aśvāṁ agne rathīr iva
ni hotā pūrvyaḥ sadaḥ
samyak sravanti sarito na dhenā antar hṛdā manasā pūyamānāḥ
ghṛtasya dhārā abhicākaśīmi hiraṇyayo vetaso madhye agneḥ
ṛce tvā ruce tvā bhāse tvā jyotiṣe tvā
abhūd idaṃ viśvasya bhuvanasya vājinam agner vaiśvānarasya ca
agnir jyotiṣā jyotiṣmān rukmo varcasā varcasvān
sahasradā asi sahasrāya tvā
ādityaṃ garbhaṃ payasā samaṅdhi sahasrasya pratimāṃ viśvarūpam
parivṛṅdhi harasā mābhimaṃsthāḥ śatāyuṣaṃ kṛṇuhi cīyamānaḥ
vātasya jūtiṃ varuṇasya nābhim aśvaṃ jajñānaṃ sarirasya madhye
śiśuṃ nadīnāṃ harim adribudhnam agne mā hiṃsīḥ parame vyoman
ajasram indum aruṣaṃ bhuraṇyum agnim īḍe pūrvacittiṃ namobhiḥ
sa parvabhir ṛtuśaḥ kalpamāno gāṃ mā hiṃsīr aditiṃ virājam
varūtrīṃ tvaṣṭur varuṇasya nābhim aviṃ jajñānāṃ rajasaḥ parasmāt
mahīṃ sāhasrīm asurasya māyām agne mā hiṃsīḥ parame vyoman
yo 'gnir agner adhyajāyata śokāt pṛthivyā uta vā divas pari
yena prajā viśvakarmā jajāna tam agne heḍaḥ pari te vṛṇaktu
citraṃ devānām udagād anīkaṃ cakṣur mitrasya varuṇasyāgneḥ
āprā dyāvāpṛthivī antarikṣaṃ sūrya ātmā jagatas tasthuṣaś ca
imaṃ mā hiṃsīr dvipādaṃ paśuṃ sahasrākṣo medhāya cīyamānaḥ
mayuṃ paśuṃ medham agne juṣasva tena cinvānas tanvo niṣīda
mayuṃ te śug ṛcchatu yaṃ dviṣmas taṃ te śug ṛcchatu
imaṃ mā hiṃsīr ekaśaphaṃ paśuṃ kanikradaṃ vājinaṃ vājineṣu
gauram āraṇyam anu te diśāmi tena cinvānas tanvo niṣīda
gauraṃ te śug ṛcchatu yaṃ dviṣmas taṃ te śug ṛcchatu
imaṃ sāhasraṃ śatadhāram utsaṃ vyacyamānaṃ sarirasya madhye
ghṛtaṃ duhānām aditiṃ janāyāgne mā hiṃsīḥ parame vyoman
gavayam āraṇyam anu te diśāmi tena cinvānas tanvo niṣīda
gavayaṃ te śug ṛcchatu yaṃ dviṣmas taṃ te śug ṛcchatu
imam ūrṇāyuṃ varuṇasya nābhiṃ tvacaṃ paśūnāṃ dvipadāṃ catuṣpadām
tvaṣṭuḥ prajānāṃ prathamaṃ janitram agne mā hiṃsīḥ parame vyoman
uṣṭram āraṇyam anu te diśāmi tena cinvānas tanvo niṣīda
uṣṭraṃ te śug ṛcchatu yaṃ dviṣmas taṃ te śug ṛcchatu
ajo hy agner ajaniṣṭa śokāt so apaśyaj janitāram agre
tena devā devatām agram āyaṃs tena roham āyann upa medhyāsaḥ
śarabham āraṇyam anu te diśāmi tena cinvānas tanvo niṣīda
śarabhaṃ te śug ṛcchatu yaṃ dviṣmas taṃ te śug ṛcchatu
tvaṃ yaviṣṭha dāśuṣo nṝṁḥ pāhi śṛṇudhī giraḥ
rakṣā tokam uta tmanā
apāṃ tvemant sādayāmi
apāṃ tvodmant sādayāmi
apāṃ tvā bhasmant sādayāmi
apāṃ tvā jyotiṣi sādayāmi
apāṃ tvāyane sādayāmi
arṇave tvā sadane sādayāmi
samudre tvā sadane sādayāmi
sarire tvā sadane sādayāmi
apāṃ tvā kṣaye sādayāmi
apāṃ tvā sadhiṣi sādayāmi
apāṃ tvā sadane sādayāmi
apāṃ tvā sadhasthe sādayāmi
apāṃ tvā yonau sādayāmi
apāṃ tvā purīṣe sādayāmi
apāṃ tvā pāthasi sādayāmi
gāyatreṇa tvā chandasā sādayāmi
traiṣṭubhena tvā chandasā sādayāmi
jāgatena tvā chandasā sādayāmi
ānuṣṭubhena tvā chandasā sādayāmi
pāṅktena tvā chandasā sādayāmi
ayaṃ puro bhuvaḥ
tasya prāṇo bhauvāyanaḥ
vasantaḥ prāṇāyanaḥ
gāyatrī vāsantī
gāyatryai gāyatram
gāyatrād upāṃśuḥ
upāṃśos trivṛt
trivṛto rathantaram
vasiṣṭha ṛṣiḥ
prajāpatigṛhītayā tvayā prāṇaṃ gṛhṇāmi prajābhyaḥ
ayaṃ dakṣiṇā viśvakarmā
tasya mano vaiśvakarmaṇam
grīṣmo mānasaḥ
triṣṭub graiṣmī
triṣṭubhaḥ svāram
svārād antaryāmaḥ
antaryāmāt pañcadaśaḥ
pañcadaśād bṛhat
bharadvāja ṛṣiḥ
prajāpatigṛhītayā tvayā mano gṛhṇāmi prajābhyaḥ
ayaṃ paścād viśvavyacāḥ
tasya cakṣur vaiśvavyacasam
varṣāś cākṣuṣyaḥ
jagatī vārṣī
jagatyā ṛksamam
ṛksamācchukraḥ
śukrāt saptadaśaḥ
saptadaśād vairūpam
jamadagnir ṛṣiḥ
prajāpatigṛhītayā tvayā cakṣur gṛhṇāmi prajābhyaḥ
idaṃ uttarāt svaḥ
tasya śrotraṃ sauvam
śaracchrautrī
anuṣṭup śāradī
anuṣṭubha aiḍam
aiḍān manthī
manthina ekaviṃśaḥ
ekaviṃśād vairājam
viśvāmitra ṛṣiḥ
prajāpatigṛhītayā tvayā śrotraṃ gṛhṇāmi prajābhyaḥ
iyaṃ upari matiḥ
tasyai vāṅ mātyā
hemanto vācyaḥ
paṅktir haimantī
paṅktyai nidhanavat
nidhanavata āgrayaṇaḥ
āgrayaṇāt triṇavatrayastriṃśau
triṇavatrayastriṃśābhyāṃ śākvararaivate
viśvakarma ṛṣiḥ
prajāpatigṛhītayā tvayā vācaṃ gṛhṇāmi prajābhyaḥ
lokaṃ pṛṇa chidraṃ pṛṇātho sīda dhruvā tvam
indrāgnī tvā bṛhaspatir asmin yonāv asīṣadan
tā asya sūdadohasaḥ somaṃ śrīṇanti pṛśnayaḥ
janman devānāṃ viśas triṣv ā rocane divaḥ
indraṃ viśvā avīvṛdhant samudravyacasaṃ giraḥ
rathītamaṃ rathīnāṃ vājānāṃ satpatiṃ patim
dhruvakṣitir dhruvayonir dhruvāsi dhruvaṃ yonim āsīda sādhuyā
ukhyasya ketuṃ prathamaṃ juṣāṇā
aśvinādhvaryū sādayatām iha tvā
kulāyinī ghṛtavatī puraṃdhiḥ syone sīda sadane pṛthivyāḥ
abhi tvā rudrā vasavo gṛṇantv imā brahma pīpihi saubhagāya
aśvinādhvaryū sādayatām iha tvā
svair dakṣair dakṣapiteha sīda devānāṃ sumne bṛhate raṇāya
pitevaidhi sūnava ā suśevā svāveśā tanvā saṃviśasva
aśvinādhvaryū sādayatām iha tvā
pṛthivyāḥ purīṣam asy apso nāma tāṃ tvā viśve abhigṛṇantu devāḥ
stomapṛṣṭhā ghṛtavatīha sīda prajāvad asme draviṇāyajasva
aśvinādhvaryū sādayatām iha tvā
adityās tvā pṛṣṭhe sādayāmy antarikṣasya dhartrīṃ viṣṭambhanīṃ diśāmadhipatnīṃ bhuvanānām ūrmir drapso apām asi viśvakarmā ta ṛṣiḥ
aśvinādhvaryū sādayatām iha tvā
śukraś ca śuciś ca graiṣmāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅ mama jyaiṣṭhyāya savratāḥ
ye agnayaḥ samanaso 'ntarā dyāvāpṛthivī ime graiṣmāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam
sajūr ṛtubhiḥ sajūr vidhābhiḥ sajūr devaiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā
sajūr ṛtubhiḥ sajūr vidhābhiḥ sajūr vasubhiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā
sajūr ṛtubhiḥ sajūr vidhābhiḥ sajū rudraiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā
sajūr ṛtubhiḥ sajūr vidhābhiḥ sajūr ādityaiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā
sajūr ṛtubhiḥ sajūr vidhābhiḥ sajūr viśvair devaiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā
prāṇaṃ me pāhi
apānaṃ me pāhi
vyānaṃ me pāhi
cakṣur ma urvyā vibhāhi
śrotraṃ me ślokaya
apaḥ pinva
oṣadhīr jinva
dvipād ava
catuṣpāt pāhi
divo vṛṣṭim eraya
mūrdhā vayaḥ prajāpatiś chandaḥ
kṣatraṃ vayo mayaṃdaṃ chandaḥ
viṣṭambho vayo 'dhipatiś chandaḥ
viśvakarmā vayaḥ parameṣṭhī chandaḥ
vasto vayo vivalaṃ chandaḥ
vṛṣṇir vayo viśālaṃ chandaḥ
puruṣo vayas tandraṃ chandaḥ
vyāghro vayo 'nādhṛṣṭaṃ chandaḥ
siṃho vayaś chadiś chandaḥ
paṣṭhavāḍ vayo bṛhatī chandaḥ
ukṣā vayaḥ kakup chandaḥ
ṛṣabho vayaḥ satobṛhatī chandaḥ
anaḍvān vayaḥ paṅktiś chandaḥ
dhenur vayo jagatī chandaḥ
tryavir vayas triṣṭup chandaḥ
dityavāḍ vayo virāṭ chandaḥ
pañcāvir vayo gāyatrī chandaḥ
trivatso vaya uṣṇik chandaḥ
turyavāḍ vayo 'nuṣṭup chandaḥ
lokaṃ pṛṇa chidraṃ pṛṇātho sīda dhruvā tvam
indrāgnī tvā bṛhaspatir asmin yonāv asīṣadan
tā asya sūdadohasaḥ somaṃ śrīṇanti pṛśnayaḥ
janman devānāṃ viśas triṣv ā rocane divaḥ
indraṃ viśvā avīvṛdhant samudravyacasaṃ giraḥ
rathītamaṃ rathīnāṃ vājānāṃ satpatiṃ patim
indrāgnī avyathamānām iṣṭakāṃ dṛṃhataṃ yuvam
pṛṣṭhena dyāvāpṛthivī antarikṣaṃ ca vibādhase
viśvakarmā tvā sādayatv antarikṣasya pṛṣṭhe vyacasvatīṃ prathasvatīm antarikṣaṃ yacchāntarikṣaṃ dṛṃhāntarikṣaṃ mā hiṃsīḥ
viśvasmai prāṇāyāpānāya vyānāyodānāya pratiṣṭhāyai caritrāya
vāyuṣ ṭvābhipātu mahyā svastyā chardiṣā śaṃtamena tayā devatayāṅgirasvad dhruvā sīda
rājñy asi prācī dik
virāḍ asi dakṣiṇā dik
samrāḍ asi pratīcī dik
svarāḍ asy udīcī dik
adhipatny asi bṛhatī dik
viśvakarmā tvā sādayatv antarikṣasya pṛṣṭhe jyotiṣmatīm
viśvasmai prāṇāyāpānāya vyānāya viśvaṃ jyotir yaccha
vāyuṣ ṭe 'dhipatis tayā devatayāṅgirasvad dhruvā sīda
nabhaś ca nabhasyaś ca vārṣikāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅmama jyaiṣṭhyāya savratāḥ
ye agnayaḥ samanaso 'ntarā dyāvāpṛthivī ime vārṣikāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam
iṣaś corjaś ca śāradāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅmama jyaiṣṭhyāya savratāḥ
ye agnayaḥ samanaso 'ntarā dyāvāpṛthivī ime śāradāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam
āyur me pāhi
prāṇaṃ me pāhi
apānaṃ me pāhi
vyānaṃ me pāhi
cakṣur me pāhi
śrotraṃ me pāhi
vācaṃ me pinva
mano me jinva
ātmānaṃ me pāhi
jyotir me yaccha
mā chandaḥ
pramā chandaḥ
pratimā chandaḥ
asrīvayaś chandaḥ
paṅktiś chandaḥ
uṣṇik chandaḥ
bṛhatī chandaḥ
anuṣṭup chandaḥ
virāṭ chandaḥ
gāyatrī chandaḥ
triṣṭup chandaḥ
jagatī chandaḥ
pṛthivī chandaḥ
antarikṣaṃ chandaḥ
dyauś chandaḥ
samāś chandaḥ
nakṣatrāṇi chandaḥ
vāk chandaḥ
manaś chandaḥ
kṛṣiś chandaḥ
hiraṇyaṃ chandaḥ
gauś chandaḥ
ajā chandaḥ
aśvaś chandaḥ
agnir devatā
vāto devatā
sūryo devatā
candramā devatā
vasavo devatā
rudrā devatā
ādityā devatā
maruto devatā
viśve devā devatā
bṛhaspatir devatā
indro devatā
varuṇo devatā
mūrdhāsi rāḍ dhruvāsi dharuṇā dhartry asi dharaṇī
āyuṣe tvā varcase tvā kṛṣyai tvā kṣemāya tvā
yantrī rāḍ yantry asi yamanī dhruvāsi dharitrī
iṣe tvorje tvā rayyai tvā poṣāya tvā
lokaṃ pṛṇa chidraṃ pṛṇātho sīda dhruvā tvam
indrāgnī tvā bṛhaspatir asmin yonāv asīṣadan
tā asya sūdadohasaḥ somaṃ śrīṇanti pṛśnayaḥ
janman devānāṃ viśas triṣv ā rocane divaḥ
indraṃ viśvā avīvṛdhant samudravyacasaṃ giraḥ
rathītamaṃ rathīnāṃ vājānāṃ satpatiṃ patim
āśus trivṛt
bhāntaḥ pañcadaśaḥ
vyomā saptadaśaḥ
dharuṇa ekaviṃśaḥ
pratūrtir aṣṭādaśaḥ
tapo navadaśaḥ
abhīvartaḥ saviṃśaḥ
varco dvāviṃśaḥ
saṃbharaṇas trayoviṃśaḥ
yoniś caturviṃśaḥ
garbhāḥ pañcaviṃśaḥ
ojas triṇavaḥ
kratur ekatriṃśaḥ
pratiṣṭhā trayastriṃśaḥ
bradhnasya viṣṭapaṃ catustriṃśaḥ
nākaḥ ṣaṭtriṃśaḥ
vivarto 'ṣṭācatvāriṃśaḥ
dhartraṃ catuṣṭomaḥ
agner bhāgo 'si dīkṣāyā ādhipatyaṃ brahma spṛtaṃ trivṛt stomaḥ
indrasya bhāgo 'si viṣṇor ādhipatyaṃ kṣatraṃ spṛtaṃ pañcadaśaḥ stomaḥ
nṛcakṣasāṃ bhāgo 'si dhātur ādhipatyaṃ janitraṃ spṛtaṃ saptadaśaḥ stomaḥ
mitrasya bhāgo 'si varuṇasyādhipatyaṃ divo vṛṣṭir vāta spṛta ekaviṃśa stomaḥ
vasūnāṃ bhāgo 'si rudrāṇām ādhipatyaṃ catuṣpāt spṛtaṃ caturviṃśa stomaḥ
ādityānāṃ bhāgo 'si marutām ādhipatyaṃ garbhā spṛtāḥ pañcaviṃśa stomaḥ
adityai bhāgo 'si pūṣṇa ādhipatyam oja spṛtaṃ triṇava stomaḥ
devasya savitur bhāgo 'si bṛhaspater ādhipatyaṃ samīcīr diśa spṛtāś catuṣṭoma stomaḥ
yavānāṃ bhāgo 'sy ayavānām ādhipatyaṃ prajā spṛtāś catuścatvāriṃśa stomaḥ
ṛbhūṇāṃ bhāgo 'si viśveṣāṃ devānām ādhipatyaṃ bhūtaṃ spṛtaṃ trayastriṃśa stomaḥ
sahaś ca sahasyaś ca haimantikāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅmama jyaiṣṭhyāya savratāḥ
ye agnayaḥ samanaso 'ntarā dyāvāpṛthivī ime haimantikāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam
ekayāstuvata prajā adhīyanta prajāpatir adhipatir āsīt
tisṛbhir astuvata brahmāsṛjyata brahmaṇaspatir adhipatir āsīt
pañcabhir astuvata bhūtāny asṛjyanta bhūtānāṃ patir adhipatir āsīt
saptabhir astuvata sapta ṛṣayo 'sṛjyanta dhātādhipatir āsīt
navabhir astuvata pitaro 'sṛjyantāditir adhipatny āsīt
ekādaśabhir astuvata ṛtavo 'sṛjyantārtavā adhipataya āsan
trayodaśabhir astuvata māsā asṛjyanta saṃvatsaro 'dhipatir āsīt
pañcadaśabhir astuvata kṣatram asṛjyatendro 'dhipatir āsīt
saptadaśabhir astuvata grāmyāḥ paśavo 'sṛjyanta bṛhaspatir adhipatir āsīt
navadaśabhir astuvata śūdrāryāv asṛjyetām ahorātre adhipatnī āstām
ekaviṃśatyāstuvataikaśaphāḥ paśavo 'sṛjyanta varuṇo 'dhipatir āsīt
trayoviṃśatyāstuvata kṣudrāḥ paśavo 'sṛjyanta pūṣādhipatir āsīt
pañcaviṃśatyāstuvatāraṇyāḥ paśavo 'sṛjyanta vāyur adhipatir āsīt
saptaviṃśatyāstuvata dyāvāpṛthivī vyaitāṃ vasavo rudrā ādityā anuvyāyaṃs ta evādhipataya āsan
navaviṃśatyāstuvata vanaspatayo 'sṛjyanta somo 'dhipatir āsīt
ekatriṃśatāstuvata prajā asṛjyanta yavāś cāyavāś cādhipataya āsan
trayastriṃśatāstuvata bhūtāny aśāmyan prajāpatiḥ parameṣṭhy adhipatir āsīt
lokaṃ pṛṇa chidraṃ pṛṇātho sīda dhruvā tvam
indrāgnī tvā bṛhaspatir asmin yonāv asīṣadan
tā asya sūdadohasaḥ somaṃ śrīṇanti pṛśnayaḥ
janman devānāṃ viśas triṣv ā rocane divaḥ
indraṃ viśvā avīvṛdhant samudravyacasaṃ giraḥ
rathītamaṃ rathīnāṃ vājānāṃ satpatiṃ patim
agne jātān praṇuda naḥ sapatnān praty ajātān nuda jātavedaḥ
adhi no brūhi sumanā aheḍaṃs tava syāma śarmaṃs trivarūtha udbhau
sahasā jātān praṇudā naḥ sapatnān praty ajātān jātavedo nudasva
adhi no brūhi sumanasyamāno vayaṃ syāma praṇudā naḥ sapatnān
ṣoḍaśī stoma ojo draviṇam
catuścatvāriṃśa stomo varco draviṇam
agneḥ purīṣam asyapso nāma tāṃ tvā viśve abhigṛṇantu devāḥ
stomapṛṣṭhā ghṛtavatīha sīda prajāvad asme draviṇā yajasva
evaś chandaḥ
varivaś chandaḥ
śaṃbhūś chandaḥ
paribhūś chandaḥ
ācchac chandaḥ
manaś chandaḥ
vyacaś chandaḥ
sindhuś chandaḥ
samudraś chandaḥ
sariraṃ chandaḥ
kakup chandaḥ
trikakup chandaḥ
kāvyaṃ chandaḥ
aṅkupaṃ chandaḥ
akṣarapaṅktiś chandaḥ
padapaṅktiś chandaḥ
viṣṭārapaṅktiś chandaḥ
kṣuro bhrājaś chandaḥ
ācchac chandaḥ
pracchac chandaḥ
saṃyac chandaḥ
viyac chandaḥ
bṛhac chandaḥ
rathantaraṃ chandaḥ
nikāyaś chandaḥ
vivadhaś chandaḥ
giraś chandaḥ
bhrajaś chandaḥ
saṃstup chandaḥ
anuṣṭup chandaḥ
evaś chandaḥ
varivaś chandaḥ
vayaś chandaḥ
vayaskṛc chandaḥ
viṣpardhāś chandaḥ
viśālaṃ chandaḥ
chadiś chandaḥ
dūrohaṇaṃ chandaḥ
tandraṃ chandaḥ
aṅkāṅkaṃ chandaḥ
raśminā satyāya satyaṃ jinva
pretinā dharmaṇā dharmaṃ jinva
anvityā divā divaṃ jinva
saṃdhināntarikṣeṇāntarikṣaṃ jinva
pratidhinā pṛthivyā pṛthivīṃ jinva
viṣṭambhena vṛṣṭyā vṛṣṭiṃ jinva
pravayāhnāhar jinva
anuyā rātryā rātrīṃ jinva
uśijā vasubhyo vasūn jinva
praketenādityebhya ādityān jinva
tantunā rāyaspoṣeṇa rāyaspoṣaṃ jinva
saṃsarpeṇa śrutāya śrutaṃ jinva
aiḍenauṣadhībhir oṣadhīr jinva
uttamena tanūbhis tanūr jinva
vayodhasādhītenādhītaṃ jinva
abhijitā tejasā tejo jinva
pratipad asi pratipade tvā
anupad asy anupade tvā
sampad asi sampade tvā
tejo 'si tejase tvā
trivṛd asi trivṛte tvā
pravṛd asi pravṛte tvā
vivṛd asi vivṛte tvā
savṛd asi savṛte tvā
ākramo 'sy ākramāya tvā
saṃkramo 'si saṃkramāya tvā
utkramo 'sy utkramāya tvā
utkrāntir asy utkrāntyai tvā
adhipatinorjorjaṃ jinva
rājñy asi prācī dig vasavas te devā adhipatayo 'gnir hetīnāṃ pratidhartā trivṛt tvā stomaḥ pṛthivyāṃ śrayatv ājyam uktham avyathāyai stabhnātu rathantaraṃ sāma pratiṣṭhityā antarikṣa ṛṣayas tvā prathamajā deveṣu divo mātrayā varimṇā prathantu vidhartā cāyam adhipatiś ca te tvā sarve saṃvidānā nākasya pṛṣṭhe svarge loke yajamānaṃ ca sādayantu
