rasaḥ sarvamayo dhāturyena tuṣṭa umāpatiḥ
kiṃ punar bahunoktena tv anyathā tena tasya kim
śaśirūpamaye pātre mardanaṃ liṅgasaṃsthitam
divyāyāś cauṣadheryoge tatpuṭaṃ ca sukhapradam
sūtasampattikāle tu dhāturūpī rasaḥ śubhaḥ
tacchūto yena saṃtuṣṭas tridaśairapi durjayaḥ
ramyapradeśe susthaśca supraśaste śubhe dine
tatra kāryam idaṃ spaṣṭam ekānte suvicāritam
tulārdhasammitaṃ taulyaṃ haritālaṃ supeṣayet
śuṣkaṃ bhṛṅgarasair yuktaṃ samānaṃ puṭakārayet
paścād vipeṣayet sūkṣmaṃ tridinaṃ niścalasthitam
ātapena vinā śuṣkamapāmārgaṃ puṭatrayam
sūkṣmaṃ niṣpīḍayet paścāc chāyāśuṣkaṃ tu sarvadā
payovallīṃ navapuṭaṃ mahāśuṣkaṃ vipeṣayet
atha puṣpīṃ samāgṛhya śvetāṃ ca girikarṇikām
śataṭaṅkīrasaṃ kṛtvā chāyāśuṣkena melayet
śambhuṃ caivārkavallīṃ tu vellakāraṃ suśīrakīm
nāgavallīrasair miśraṃ śataṭaṅkīrasaiḥ pṛthak
puṭaṃ caikādaśaṃ kṛtvā tālakena niyojayet
dvayor vimiśritaṃ sūkṣmaṃ lepaṃ tālena pīḍayet
etayor yogaṃ saṃgṛhya rasenaikena vā punaḥ
ṣaṭpuṭaṃ nayamānaṃ tu chādanīyaṃ prayatnataḥ
puṣṭāṃ kumārīṃ bahulārasaṃ ca niṣpīḍya teṣāṃ rasamūlakena
gopanīyaṃ rasadhātumuttamaṃ bho narendra kuru hemavartanam
hiṅgulā parinipīḍitā dṛḍhā kanyakaikādaśasaṃyutā tadā
sūkṣmavastragalitā sutālake miśrake bhavati niścalo rasaḥ
pattrahaṃsagamanī gajadhvajī lajjakārkanamitā hy anāmikā
arkaviśvam iti pakṣayute vai vallake daśadaśāṣṭasaṃyute
śuṣka ātapaṃ vinā nipīḍitaḥ vardhito janakajātravīrase
kārayettu sudṛḍhaṃ rasāyanam arkapippalajaṭādhare nyaset
tāḍayettu payasi guṇātmake kārayettu guṭikāṃ śubhālaye
saptavāritaritaṃ śubhamastu vo dhātubhedavad iha niścalam
kāritāṃ ca subhagāṃ sukūpikāṃ nirvraṇāṃ ca sudṛḍhāṃ samṛdhayet
tasyā madhye niveśayedidaṃ mudrayantu sudṛḍhaṃ kūpikāmukham
saptaviṃśatimitaiśca yāmakaiḥ dhārayedanalasyoparisthitām
vīkṣayecchivamanā bhavātmikāṃ miśritauṣadharataikapāṭavaiḥ
tāvattu tāḍayetteṣāṃ yāvadbadhnāti piṇḍikām
kūpīmadhye sthitā raktā guṭikā rasavīryadā
yadā ca paśyed aruṇānibhāṃ śubhāṃ prabhātabālāruṇatārkakāntim
virājamānaṃ dṛḍhakūpikāgraṃ prāptavyametad guṭikāśu bhāgyaiḥ
guṭikā ca rasāyanī śubhā sulabhā mānasasaṃyutatatparaiḥ
pūrvajanmakṛtapuṇyapāvanaiḥ hemanāśaguṭikā payonidhiḥ
niśācararase devi gandhakaṃ bhāvayettataḥ
tamatra saptavāraṃ tu dvipadyāśca rasena tu
tārapatrasya lepena tvarddhārddhaṃ kāñcanopamam
gandhake samajīrṇe'smin śatavedhī bhavedrasaḥ
tadrase gandhakaṃ dattvā patralepe ravau hate
tataśca tāramadhye tu triguṇaṃ vāhayettataḥ
hemārddhamilite hemamātrikā samatāṃ vrajet
niśācararasairbhāvyaṃ saptavāraṃ tu tālakam
tenaiva ghātayedvaṅgaṃ tāreṇa nirvahet param
taṃ tāraṃ bhāvayetsūtaṃ tatsūtaṃ bandhanaṃ bhavet
lepamātreṇa tenaiva catuḥṣaṣṭitamo bhavet
śulvaṃ tu dāpayettārais tattāraṃ kāñcanaṃ bhavet
tattāre jāyate śreṣṭhaṃ dharmakāmārthasiddhidam
niśācaraphalaṃ tailaṃ grāhyaṃ pātālayantrake
tena tailena deveśi rasaṃ saṃkocayedbudhaḥ
tatkṣaṇājjāyate devi puṭabaddho mahārasaḥ
kaṭukaṭaṅkaṇābhyāṃ ca kāryaṃ liṅgaṃ varānane
saṃkocamāraṇaṃ tena kartavyaṃ paramādbhutam
niśācararase kṣiptaṃ saptavāraṃ tu bhāskaram
kālikārahitaṃ tena jāyate kanakaprabham
tato rasasamaṃ grāhyaṃ tena siktaṃ tu vāpitam
daśāṃśaṃ vedhayetsūtaṃ daśavāpi śatena ca
śataṃ vedhayate lakṣaṃ sahasraṃ koṭivedhakam
daśāṃśaṃ mardayettena gatadehaṃ tu kārayet
daśāṃśe lakṣavedhī syātprāguktena samena tu
tadrase gandhakaṃ sākṣāddrāvayitvā layet punaḥ
lepamātreṇa tenaiva kuṣṭhānaṣṭādaśa priye
arśaṃ bhagandaralūtāṃ śirorogāṃśca nāśayet
niśācarasya patrāṇi sūkṣmacūrṇaṃ tu kārayet
palāni daśa cūrṇasya bhūdhātryāpi vibhāvayet
ghṛtena madhunāloḍya navabhāṇḍe vinikṣipet
dhānyarāśau nidhātavyaṃ trisaptāhaṃ sureśvari
tasya bhakṣitamātreṇa valīpalitavarjitaḥ
ardhamāsaprayogena pratyakṣo'yaṃ bhavetpriye
tasya mūtrapurīṣeṇa śulvaṃ bhavati kāñcanam
māsamātraprayogena pannagaḥ kāñcanaṃ bhavet
asya valkalacūrṇasya pūrvoktalakṣaṇāvadhiḥ
punaranyaṃ pravakṣyāmi rasabandhaṃ sudurlabham
trailokyajananī yā sā auṣadhirajanāyikā
tasyāḥ samparkamātreṇa baddhastiṣṭhati sūtakaḥ
saptāhaṃ marditastasyā mahauṣadhirasena saḥ
svedatāpananirghṛṣṭo mahauṣadhirasena tu
dvisaptāhaṃ rasastasyā mardanādvīravandite
lakṣavedhī rasaḥ sākṣātsarvalohaṃ ca kāñcanam
trisaptāhena deveśi daśalakṣāṇi vidhyati
dadāti khecarīsiddhimanivāritagocarām
caturthe caiva saptāhe koṭivedhī mahārasaḥ
mahauṣadhyā rasenaiva mṛtānāṃ jīvanaṃ bhavet
anena ghātayetsūtaṃ pañcāvasthaṃ kuru priye
mṛtasya hastapādeṣu mardanaṃ kārayettataḥ
mṛtasyāpi viśejjīvī nātra kāryā vicāraṇā
punaranyatpravakṣyāmi rasabandhanamuttamam
narasārarasenaiva kṣaṇād vadhyate sūtakam
narasārarasaṃ dattvā dvipadīrajasā saha
dinānte bandhamāyāti sarvalohāni vidhyati
narasārarasenaiva jīrṇe ṣaḍguṇapannage
dvipadīrajasā sārddhaṃ bhāvayettadrase śilām
nirgandhā jāyate sā tu ghātayettena pannagam
tāre tāmre tu tallepāt koṭivedhīsamena tu
narasārarase stanye bhāvayetsaptadhā pṛthak
rasendraṃ jāyate grāsaṃ yantre vidyādharābhidhe
jīryate gaganaṃ devi nirmukhaṃ carati kṣaṇāt
narasārarasenaiva siṃhatuṇḍarasena ca
jāyate kāñcanaṃ divyaṃ niṣekādbhāskarasya ca
narasārarase dattvā mañjiṣṭhāraktacandanam
svarase mardayetpaścātpannagaṃ devi secayet
saptavārena taddivyaṃ kāñcanaṃ kāruniścitam
narasārarasair bhāvyaṃ rasakaṃ saptavārataḥ
tadrasaṃ rasakaṃ caiva tīkṣṇalohaṃ ca pannagam
narasārarasenaiva tenaivaikatra mardayet
tatkṣaṇājjāyate baddho rasasya rasakasya ca
tīkṣṇaṃ nāgaṃ tathā śulvaṃ rasakena tu rañjayet
samastaṃ jāyate hema kūrmāṇḍakasamaprabham
punaranyaṃ pravakṣyāmi rasabandhaṃ sudurlabham
sabījā cauṣadhī grāhyā kācid gulmalatā priye
kaṅkālakhecarī nāma auṣadhī parameśvari
dvitīye vāsare prāpte vajraratnaṃ tu ghātayet
anale dhmāpayed yattu sutaptajvalanaprabham
kaṅkālakhecarītaile vajraratnaṃ niṣecayet
daśavāraṃ niṣiktaṃ tu bhasmākāraṃ tu jāyate
taddhemapakvabījaṃ tu tena bhasmasamaṃ kuru
tribhāgaṃ ṭaṅkaṇaṃ dattvā andhamūṣāgataṃ dhamet
tatkṣaṇānmilati baddhaṃ vajraratnaṃ tu kāñcanam
vajrahema varārohe samaṃ jārayate yadi
koṭivedhī raso devi lohānyaṣṭāni vidhyati
punaranyaṃ pravakṣyāmi rasabandhaṃ sudurlabham
sabījā cauṣadhī grāhyā kācidgulmalatā priye
mantrasiṃhāsanā nāma dvitīyā devi khecarī
pātālayantre tattailaṃ gṛhṇīyāttāmrabhājane
tasya tailasya madhye tu prakṣipet khecarīrasam
medinīyantramadhye tu sthāpayecca varānane
pūrvauṣadhyā tu taddevi gaganaṃ medinītale
rasagrāsaṃ tato dattvā marditaṃ golakaṃ kuru
baddhapoṭalikaṃ tena gaganaṃ tatra jārayet
same tu gagane jīrṇe baddhaṃ tiṣṭhati sūtakam
bhastrāphutkārayukte ca dhāmyamāne rasasya tu
kākaviṣṭhāsamaṃ rūpaṃ samajīrṇasya jāyate
dviguṇe gagane jīrṇe aṣṭalohāni saṃharet
jārayed gandhakaṃ sā tu tālakaṃ jārayettu sā
kāñcanaṃ jārayet sāpi rasendramapi bandhayet
jārayetsarvalohāni sarvasatvāni pātayet
pravālaṃ jārayetsā tu gaganaṃ drāvayet tu sā
vajraṃ ca ghātayetsā tu nātra kāryā vicāraṇā
punaranyatpravakṣyāmi sādhakaḥ siddhimeti ca
harīndarīrase nyasya gośṛṅge ca varānane
dhānyarāśau nidhātavyaṃ mṛtaṃ tiṣṭhati sūtakam
divyauṣadhīrasenaiva rasendre suravandite
same tu kanake jīrṇe daśalakṣaṃ tu vedhayet
caturguṇe daśakoṭiṃ ṣaḍguṇe sparśavedhakam
saptame dhūmavedhi syādaṣṭame hyavalokitam
bhramanti paśavo mūḍhāḥ kulauṣadhīvivarjitāḥ
tṛṇauṣadhīrasānācca naiva siddhiḥ prajāyate
tasmātsarvaprayatnena jñātavyā ca kulauṣadhī
divyauṣadhī catuḥṣaṣṭiḥ kulamadhye vyavasthitā
naiva jānanti mūḍhāstāṃ śivamāyāvimohanāḥ
adivyāstu tṛṇauṣadhyo jāyante girigahvare
tṛṇauṣadhyā rasaiḥ sūto naiva baddhaḥ kadācana
akṣayaṃ ca varārohe vahnimadhye na tiṣṭhati
patre pāke kaṭe chede naiva tiṣṭhati kāñcane
na vedhaṃ pañcāśadūrdhvaṃ karoti sa rasaḥ priye
yāvanna baddham ekaṃ tu vikṛtaṃ tattu kāñcanam
dharmārthakāmamokṣārthe naiva dadyāttu tatpriye
śrīdevyuvāca
nirjīvatvaṃ gataḥ sūtaḥ kathaṃ jīvaṃ dadāti saḥ
nirjīvasya tu nirjīvaḥ kathaṃ jīvayate rasaḥ
śrīśiva uvāca
divyauṣadhyā ca yaddevi rasendro mūrchito bhavet
kālikārahitaḥ sūtastadā jīvati pārvati
parasya harate kālaṃ kālikārahito rasaḥ
aṣṭānāṃ caiva lohānāṃ malaṃ naśyati tatkṣaṇāt
mahāmūrchāgataṃ sūtaṃ ko vāpi kathayenmṛtam
divyauṣadhyā rasenaiva jāyate naṣṭacetanaḥ
punaranyatpravakṣyāmi rasabandhanamīśvari
kṣmāpālena hataṃ vajram anenaiva tu kāñcanam
vajrabhasma hemabhasma dve ekatra vibandhayet
niśācararase jārya narajīvena jārayet
tatsūtaṃ mārayedbhasma cauṣadhīvegajāriṇaḥ
bhakṣito rasayogena śivatulyaparākramaḥ
bhakṣitas tolakaikena sparśavedhī bhavennaraḥ
prasvedāttasya yogena rasarājaśca badhyate
jīvedvarṣasahasrāṇi sādhako nātra saṃśayaḥ
prajāpatisamo bhūtvā kṣaṇādbadhnāti sūtakam
gajārisparśanād devi kṣmāpālaṃ caiva badhyate
koravallyā rasenaiva bhāvitaṃ daradaṃ priye
jārayedvālukāyantre sthiraṃ bhavati tatkṣaṇāt
mṛtagolakamāṣaikaṃ māṣaikaṃ hemagolakam
ekīkṛtya tu saṃmardya luṅgāmlena dinatrayam
karṣaikaṃ nāgapatrāṇi rasakalkena lepayet
jāyate kanakaṃ divyam andhamūṣāpuṭe kṛte
svāṅgaśītaṃ ca saṃgrāhyaṃ dharmakāmārthasiddhidam
kṣīrayuktā bahuphalā granthiyuktā ca pārvati
nāmnā vartulaparṇīti śasyate rasabandhanī
ekavīrākandarase andhamūṣāgataṃ rasam
dhamenmūṣānalair baddho bhakṣaṇāya praśasyate
raktakañcukikandāttu strīstanyena tu peṣayet
mūṣāyāṃ pūrvayogena kurute rasabandhanam
vṛścikāpattrikābījaṃ nārīstanyena miśritam
dhmāpayetpūrvavatsūtaṃ bhakṣaṇārthāya vārttikaḥ
vajrakandaṃ samānīya rasamadhye vinikṣipet
gajendrākhyaṃ puṭaṃ kṛtvā saptadhā baddhatāṃ nayet
tadrasaṃ bhakṣayetprātaḥ ṣaṇmāsādamaro bhavet
varṣamātraprayogena jīvedācandratārakam
lāṅgalīkandamādāya karkoṭīkandameva ca
rasaṃ tanmadhyagaṃ kṛtvā svedayenmūrchayetpunaḥ
mriyate nātra sandeho dhmātastīvrānalena tu
śukacañcugataṃ sūtaṃ puṭayed dhmāpayettataḥ
śatāṃśavedhakartāyaṃ dehasiddhiṃ karoti hi
ṣaṇmāsasya prayogena vajradeho bhavennaraḥ
haṃsapadīrasaṃ sūtaṃ śukakandodare kṣipet
gajendrākhyaṃ puṭaṃ dadyāt mriyate nātra saṃśayaḥ
haṃsāṅghriśukacañcvośca rasena mardayedrasam
krauñcapādodare dattvā dhmātaṃ dadyātpuṭatrayam
mriyate nātra sandeho lakṣavedhī bhavedrasaḥ
tṛṇajyotiriti khyātā śṛṇu divyauṣadhī priye
tanmūlagandhābhrair mātuluṅgāmlapeṣitaiḥ
śulvapatraṃ viliptaṃ tu bhaveddhemapuṭatrayam
tanmūlarasaṃ saṃlipya rasarājaḥ sureśvari
mātuluṅgarasaghṛṣṭam abhrakaṃ carati kṣaṇāt
anyauṣadhīṃ pravakṣyāmi rasabandhakarīṃ priye
ekameva bhavennālaṃ tasya romaṃ ca veṣṭitam
tasyāgre ca bhavetpuṣpaṃ śukatuṇḍasya sannibham
tatpatrāṇi tu deveśi śukapakṣanibhāni ca
kandaṃ kūrmapratīkāśaṃ kṣīraṃ sindūrasaṃnibham
jalaṃ sravenmadhūcchiṣṭaṃ tatsamādāya pārvati
tadrasairmardayetsūtaṃ yāvatsaptadināni ca
tenaiva vedhayetsamyak sarvalohāni kāñcanam
rasaṃ ca tālakaṃ tulyaṃ mardayed uccaṭārasaiḥ
ātape mriyate tapto raso divyauṣadhībalāt
vedhayetsaptalohāni lakṣāṃśena varānane
candrārkapatraṃ deveśi jāyate hemaśobhanam
nalinīrasasūtendraṃ raktacitrakasaṃyutam
patralepapramāṇaṃ tu candrārkaḥ kāñcanaṃ bhavet
jyotiṣmatī nāma latā yā ca kāñcanasannibhā
vallīvitānabahulā hemavarṇaphalā śubhā
āṣāḍhe pūrvapakṣe tu gṛhītvā bījamuttamam
tilavatkvāthayitvā tu hastapādairathāpi vā
tasya tailaṃ samādāya kumbhe tāmramaye kṣipet
tāpayedbhūgataṃ kumbhaṃ kṛtvā ūrdhvaṃ tuṣāgninā
ṣaṇmāse ca vyatikrānte tatsarvaṃ kāñcanaṃ bhavet
śulvaṃ hemamayaṃ syāttu tailaṃ mākṣikamiśritam
dagdhārohāṃ pravakṣyāmi rasabandhakarīṃ bhavet
sparśavedhe tu sā jñeyā dharmakāmārthasādhinī
śastracchinnā mahādevi dagdhā vā pāvakena tu
prarohati kṣaṇāddivyā dagdhā chinnā mahauṣadhī
śvetaṃ kṛṣṇaṃ tathā pītaṃ tasyāḥ puṣpaṃ prajāyate
caṇakasyeva patrāṇi suprasūtāni lakṣayet
sāsti gaṅgāmahātīre gaṅgā tvāśrayate girau
dakṣiṇe cojjayinyāṃ ca velānte'pi ca dṛśyate
tasyāḥ kandarasaṃ divyaṃ kṛṣṇanālasamanvitam
tadrasena samaṃ kṛtvā guṭikāṃ kārayed budhaḥ
snuhīkṣīreṇa śulvasya pattralepaṃ tu kārayet
taṃ saṃtaptaṃ niṣiñced vā vajryāṃ kanakasaprabham
rasaṃ raktasnuhīkṣīraṃ kunaṭīṃ gandhakābhrakam
daradaṃ caiva lohāni sahasrāṃśena vedhayet
snuhīkṣīraṃ samādāya niṣkārdhaṃ hemaṃ dhmāpayet
guṭikākaraṇenaiva nāgaṃ vidhyati tatkṣaṇāt
citrakastrividho jñeyo raktaḥ kṛṣṇo rasāyane
śuklo vyādhipraśamane śreṣṭho madhyaḥ kanīyasaḥ
tasya pañcāṅgacūrṇena pāradaṃ saha mardayet
dhamecca mūkamūṣāyāṃ khoṭo bhavati tatkṣaṇāt
raktacitrakabhallātatailaliptapuṭena tu
candrārkapatraṃ deveśi jāyate hemaśobhanam
raktacitrakacūrṇena vaṅgaṃ tāpaistribhistribhiḥ
sarvadoṣavinirmuktaṃ stambham āyāti tatkṣaṇāt
nāginīkandasūtendraṃ raktacitrakasaṃyutam
patralepapramāṇaṃ tu candrārkaḥ kāñcanaṃ bhavet
tathaiva mriyate kāntirhemābhreṇa ca saṃyutam
raktacitrakasaṃyuktaṃ dehasiddhikaraṃ param
kaṭutumbīti vikhyātā devi divyauṣadhī śṛṇu
tasyā bījāni saṃgṛhya sūkṣmacūrṇāni kārayet
eraṇḍatailavattailaṃ gṛhītvā rasamarditam
tenaiva tārapatrāṇi tripuṭenaiva kāñcanam
kṣīrakandavidhiṃ vakṣye sarvasiddhikaraṃ param
caturvarṇānāṃ madhye tu raktakandaṃ praśasyate
bhagnametat sravet kṣīraṃ raktavarṇaṃ suśobhanam
patraiḥ snuhīsamasnigdhaiḥ saptabhir hemasuprabhaiḥ
bandhanaṃ rasarājasya sarvalokavaśaṃkaram
toyamadhye vinikṣipya guṭikā sā ca tadbhavet
śākavṛkṣasya deveśi niṣpīḍya rasam uttamam
raktacandanasaṃyuktaṃ sarvalohāni jārayet
gandhapāṣāṇagandhena ātape viniyojayet
milanti sarvalohāni dravate salilaṃ yathā
gandhakaṃ rasakaṃ tāpyaṃ pāradaṃ raktacandanam
rudantyā rasasaṃyuktaṃ tāramāyāti kāñcanam
śākavṛkṣasya niryāsaṃ yatnena parigālayet
śigrumūlasya cūrṇaṃ tu tadrasena vimardayet
saṃlipya tāmrapatrāṇi puṭe kṣiptvā vipācayet
uddhṛtya kāñcanaṃ divyaṃ sarvalakṣaṇasaṃyutam
phalāni śākavṛkṣasya pakvāni caiva saṃgrahet
tadrasena sūtaṃ mardyaṃ saptarātraṃ tu bhāvayet
tadrasena samāyuktaṃ mañjiṣṭhāraktacandanam
lepayettārapatrāṇi dhmātaṃ bhavati kāñcanam
devadālyā mahauṣadhyā vidhiṃ vakṣyāmi tatparam
sā śvetā vyādhiśamane kṛṣṇā pītā rasāyane
devadālīphalaṃ viṣṇukrāntāṃ ca sūtakam
mūrchayed vedhayet kṣipraṃ śulvaṃ hemaṃ karoti ca
devadālīphalacūrṇam īśvarīrasa eva ca
devadālīrasairbhāvyaṃ vaṅgaṃ stambhayate kṣaṇāt
devadālīrasaṃ nītvā viṣṇukrāntāsamanvitam
vadhyate pāradaṃ caiva tāraṃ hemaṃ karoti ca
devadālīrasaṃ nītvā gandhapāṣāṇameva ca
drāvayetsarvalohāni pāradaṃ caiva bandhayet
athāparājitākalpaḥ
aparājitā ca loke'smin khyātā ca girikarṇikā
nāmabhistu samākhyātā nāradena mahātmanā
puṣye samuddhṛtā yatnād vijayāṃ ca śubhāvahām
hastenoddhṛtya saṃgṛhya rakṣecca susamāhitaḥ
śuṣkakoṇe śucisthāne nityameva nidhāpayet
atha brahmadaṇḍīkalpaḥ
brahmadaṇḍīti vikhyātā adhaḥpuṣpīti nāmataḥ
tasyā bhedadvayaṃ proktaṃ śvetā kṛṣṇā tathaiva ca
brahmadaṇḍīyamūlaṃ tu kṛṣṇasūtreṇa veṣṭitam
karṇe bandhaṃ manuṣyasya tṛtīyajvaranāśanam
athāśvagandhākalpaḥ
trailokyarakṣaṇo doṣaḥ sarvasiddhikaro mataḥ
palāni saptāśvagandhāyās tālī ṣaṣṭhapalāni ca
guḍasyāṣṭapalaṃ dattvā modakaṃ kārayedbudhaḥ
bhuñjīta ṣaṣṭikopetaṃ kṣīraṃ mudgarasaṃ tathā
mukhaṃ trisaptāhenaiva śatapatranibhaprabham
cūrṇaṃ caivāśvagandhāyā dhātrīrasasamanvitam
yaṣṭīmadhusamāyuktaṃ madhunā lehayet sadā
māsaṣaṭkaprayogena valīpalitavarjitaḥ
yojanānāṃ śataṃ gacchet śramastasya na jāyate
aśvagandhāpalaṃ cūrṇaṃ balācūrṇaṃ ca tatsamam
śatāvaryāḥ samaṃ cūrṇaṃ tadrasena tu bhāvitam
māsamātraprayogena madhunā saha lehayet
navanāgabalaṃ dhatte valīpalitavarjitaḥ
aśvagandhāstilā māṣā madhunā saha saṃyutāḥ
sārdhamāsaprayogena kuñjaraiḥ saha yudhyate
navanāgabalī vīro vegena garuḍopamaḥ
atha muṣalīkalpaḥ
muṣalītalavīryeyaṃ mahāvyādhivināśinī
guṇaṃ tasyāḥ pravakṣyāmi ye na jānanti sādhakāḥ
suvarṇapuṣpī gaurī ca musalī puṅgapattrikā
nāśayanī kṣīravahā nāmabhiḥ sā śubhā matā
puṣyanakṣatrayoge ca sūkṣmacūrṇaṃ tu kārayet
madhunā sahayogena jīryati kṣīrabhuk tataḥ
ekamāsaprayogena valīpalitavarjitaḥ
athavājyaprayogena bhṛśaṃ kuṣṭhaṃ vināśayet
uṣṇodakena saṃyuktā ajīrṇādivināśinī
visūcikāṃ virekaṃ ca naśyati nātra saṃśayaḥ
godhūmacūrṇabhāgau dvau musalībhāgameva ca
ghṛtapūrṇaṃ tu tatkṛtvā madhubhāṇḍe niveśayet
bhakṣayet trirātraṃ tu sarvavyādhivināśinīm
atha śṛṅkhalākalpaḥ
aśvatthaṃ badarī bhiṇḍī mākṣikaṃ kukkuṭāsthi ca
meṣaśṛṅgasya yogena vajraṃ tu mriyate kṣaṇāt
niśācararasair bhāvyaṃ saptavāraṃ tu tālakam
vaṅgaṃ ca ghātayet tena tārapatraṃ ca lepayet
tadvaṅgena hataṃ tāraṃ tāmre vai lepayettadā
tattāre sūtakaṃ sarvaṃ bandhanaṃ jāyate tadā
catuḥṣaṣṭiprayogena śulvavedhaṃ pradāpayet
tacchulvaṃ jāyate tāraṃ dharmakāmārthasādhanam
atha jyotiṣmatīkalpaḥ
bhairava uvāca
asaṅgam adbhutaṃ prājñalokavismayakārakam
jyotiṣmatīti vikhyātaṃ rasāyanaṃ mahattamam
bījāni tasyāḥ saṃgṛhya ātape śoṣayettataḥ
cūrṇaṃ kṛtvā tato bījaṃ tailaṃ tasmāt samuddharet
tailārddhaṃ nikṣipetsarpirmadhu pādena saṃyutam
takrasārasamaṃ kṣīraṃ gomūtraṃ dviguṇaṃ bhavet
pacenmadhyāgninā caiva tailaśeṣaṃ tu kārayet
jātiphalāni karpūraṃ elā kakkolakaṃ tathā
etāni samabhāgāni karṣam ekaṃ tu cūrṇayet
prakṣipya tailamadhye tu ekaṃ kṛtvā sureśvari
snigdhabhāṇḍe tu saṃsthāpya dhānyarāśau nidhāpayet
palāni triṃśatṣaṣṭirvā tvaśītirnavatistathā
śataṃ vāpyadhikaṃ vāpi triṃśannyūnaṃ na kārayet
ekaviṃśadinād ūrdhvaṃ deśe nirvātasaṃsthite
sumuhūrte śuddhakāye pibet sūryodaye palam
gate'hni svapitaścaiva kṣīraṣaṣṭikabhojanam
tṛṣitaṃ pāyayet kṣīraṃ pāyasaṃ caiva dāpayet
bhavetsūryasamaṃ tejaḥ sa bhavettu sadāśivaḥ
dūrasthaḥ śṛṇute vākyaṃ viṣaṃ jīryati nityaśaḥ
hanti cāṣṭādaśān kuṣṭhān sarvān rogāṃśca nāśayet
caturthasyaiva māsasya śṛṇu tasyāpi yatphalam
tasya mūtrapurīṣeṇa śulvapatrāṇi lepayet
nirdahet puṭapākena nirbījaṃ kāñcanaṃ bhavet
pañcamāsaprayogena śṛṇu devi yathārthataḥ
brahmatvaṃ jāyate tasya śarīraṃ nūtanaṃ bhavet
ṣaṇmāsena tu nirdehasiddhir bhavati nānyathā
jīvedbrahmāyuṣaṃ yāvannātra kāryā vicāraṇā
sevate saptamāsaṃ tu yo devi suvinītavān
jitendriyo jitakrodho jīved yāvanmaheśvaraḥ
tvatprītyarthaṃ mahādevi mokṣamārgaḥ pradarśitaḥ
rasāyanaṃ paraṃ guhyaṃ gopanīyaṃ prayatnataḥ
naiva karma prakurvīta ālasyopahato naraḥ
sarvāsām auṣadhīnāṃ tu rasāyanamanuttamam
asyāḥ kalpaprabhāvena tannāsti yatra jāyate
asmātparataraṃ kiṃcinnāsti cānyad rasāyanam
durlabhaṃ triṣu lokeṣu satyaṃ satyaṃ na saṃśayaḥ
sārātsārataraṃ proktaṃ tava snehātprakāśitam
atha śvetārkakalpaḥ
śṛṇu pārvati yatnena suguptaṃ paramauṣadham
sarvāsām auṣadhīnāṃ ca śvetārkaṃ cottamauṣadham
vidhānaṃ tasya vakṣyāmi kathyamānaṃ śṛṇuṣva tat
vadāmyahaṃ tava snehāt lokānāṃ hitakāmyayā
tasya kṣīrarasaṃ grāhyaṃ sūtaṃ tenaiva mardayet
ekaviṃśaddinānyeva sevayettadvicakṣaṇaḥ
valīpalitanirmukto jarāvyādhivivarjitaḥ
navanāgabalaṃ dhatte sarvajño vijayī bhavet
pañcāṅgaṃ tasya saṃgṛhya chāyāśuṣkaṃ tu kārayet
sūkṣmacūrṇaṃ tataḥ kṛtvā ghṛtena madhunā saha
sarvarogavinirmukto jāyate nātra saṃśayaḥ
navanāgabalaṃ dhatte kāntyā sūrya ivāparaḥ
ṣaṇmāsasya prayogena ajarāmaratāṃ vrajet
kṣīrāśīś ca bhavennityaṃ vātātapavivarjitaḥ
kaṭvamlatīkṣṇavirasaḥ kaṣāyakṣāravarjitaḥ
anenaiva vidhānena sādhakaḥ siddhibhāg bhavet
atha gandhakakalpaḥ
śrīdevyuvāca
gandhakasya vidhiṃ deva kathayasva prasādataḥ
kasmin kāle samutpannaḥ kena cotpāditaḥ purā
alpāyuṣaśca ye mahyāṃ jarādāridryapīḍitāḥ
teṣāṃ hitāya bhagavan saukhyatvaṃ kathaya prabho
īśvara uvāca
śṛṇu devi pravakṣyāmi yathotpannastu gandhakaḥ
tvāmahaṃ sampravakṣyāmi śṛṇuṣvāyatalocane
kṣīrodasāgare deve mathyamāne varānane
utpanno gandhakastatra divyarūpasamanvitaḥ
tadgandhakasya gandhena mohitāḥ sarvadevatāḥ
gandhaka iti samākhyātaḥ nāmnā loke babhūva ha
tasya varṇaṃ tu jānīhi trividhaṃ cārulocane
pītaṃ caiva tathā śvetaṃ kapotaṃ vai tṛtīyakam
kramād uttamamadhyasthaṃ hīnaṃ caivātha vikramam
uttamaṃ gandhakaṃ śuddhaṃ śuddhadehaḥ samācaret
vamanaṃ recanaṃ kṛtvā rasāyanam athācaret
bhojanāni ca vakṣyāmi bhakṣyamāṇāni yāni ca
ṣaṣṭikamathavā śāligodhūmāśca viśeṣataḥ
chāgalāni ca māṃsāni sadā pathyāni dehinām
yavānmudgāṃśca bhuñjīta kṣīraṃ madhu tathā ghṛtam
etaddevi sadā pathyamapathyaṃ varjayet sadā
atitīkṣṇakaṣāyāni tailaṃ kāñjīkameva ca
lavaṇāmlaṃ ca śākaṃ ca vidagdhānnaṃ ca varjayet
amṛtaṃ ca viṣaṃ caiva kāmaṃ sūtakagandhakam
amṛtaṃ vidhisaṃyuktaṃ vidhihīnaṃ ca tadviṣam
yastadbhakṣayate devi sādhakaḥ siddhikāṅkṣakaḥ
vidhinā bhakṣayennityaṃ sarvakāmaphalapradam
ādau ca gandhakaṃ grāhyaṃ palādvaidūryasannibham
vātāritailaṃ saṃmiśrya triphalāyā rasena ca
gandhakaṃ bhakṣayetprājño jarādāridryanāśanam
māsaikena prayogena kuṣṭhānaṣṭādaśa priye
vātagulmakṣayaṃ caiva plīhaṃ caiva bhagandaram
aśītirvātarogāṃśca raktarogāṃśca nāśayet
ṣaṇmāsasya prayogena valīṃśca palitāni ca
punaryauvanamāyāti bhramarā iva mūrddhajāḥ
divyadṛṣṭir mahātejo dvitīya iva śaṅkaraḥ
gandhakasya palaikaṃ tu pibet kṣīreṇa saṃyutam
ṣaṇmāsasya prayogena dadrūkaṇḍū vināśayet
saṃvatsaraprayogena jarāmaraṇe nāśayet
gavyaṃ ghṛtaṃ palaikaṃ tu tadarddhaṃ gandhakasya ca
māsatrayaprayogena divyadeho'bhijāyate
evaṃ māsānusāreṇa kartavyaṃ tu vicakṣaṇaiḥ
saṃvatsaraprayogena jīvedvarṣaśatatrayam
gandhakasya palārdhaṃ ca sūtakasya palaṃ tathā
gandhakasya palaikaṃ tu kanyāyāśca palatrayam
mākṣikasya palaṃ trīṇi khaṇḍaṃ palacaturdaśam
māsaikasya prayogena sarvarogavivarjitaḥ
ṣaṇmāsātpalitaṃ hanti kāmarūpo bhavennaraḥ
gandhakasya palaṃ caikaṃ rasasyāpi palaṃ tathā
kanyāyāśca palaṃ trīṇi laśunasya palatrayam
ardhapalaṃ tu khaṇḍasya ṣaṇmāsasya prayojanāt
sarvavyādhivinirmukto dṛḍhakāyo bhavennaraḥ
gandhakābhrarasaṃ caiva nirguṇḍīrasabhāvitam
karṣamabhraṃ tu kṣīreṇa saptavāraṃ vibhāvayet
andhamūṣāgataṃ dhmātaṃ jarādāridryanāśanam
gandhakaṃ tālapiṣṭaṃ ca rasaṃ bījena mardayet
bhūmisthaṃ māsamekena dhārayettadvicakṣaṇaḥ
andhamūṣāgataṃ dhmātaṃ tāralepena kāñcanam
āroṭaṃ bhakṣayennityaṃ balatejo'bhivardhanam
taddevi triphalāyuktaṃ divyadṛṣṭikaraṃ param
kācamācīyutaṃ caiva sūtakaṃ mārayiṣyati
kācamācīyutaṃ gandhaṃ dadrūpāmānivāraṇam
gandhapāṣāṇagandhena āyasena viyojayet
milite sarvalohāni dravate salilaṃ yathā
gandhakaṃ rasakaṃ tāpyaṃ pāradaṃ raktacandanam
rudantīrasasaṃyuktaṃ tāram āyāti kāñcanam
gandhakaṃ gairikayuktaṃ samabhāgena sūtakam
devadālīsamāyuktaṃ śulvamāyāti kāñcanam
śvetābhraṃ gandhakaṃ sūtaṃ hiṅgulaṃ tālakaṃ samam
vajrīkṣīreṇa saṃyuktaṃ vaṅgaṃ stambhakaraṃ param
pītena gandhakaṃ caiva rasaṃ tāmbūlamarditam
mārayettāmrapatrāṇi viśrānte lepayetsudhīḥ
āraṇyopalapākena śītalaṃ bhāvayettrayam
nirbījaṃ tu samākhyātaṃ hemaṃ bhavati śobhanam
kim atra cintyaṃ yadi pītagandhakaṃ palāśaniṣṭhīvitakalkamarditam
āraṇyakasyopalapācitaṃ śubhaṃ karoti tāraṃ tripuṭena kāñcanam
kācaṭaṅkanacūrṇena kṛtvāpāmārgakadalīrasena pralepayet
vajrāṇyekaviṃśativārāṇi tataś cūrṇena dolāsvedanena vajrāṇi dravanti
gaganaṃ cāpi viṃśatī dravati
pūrvoktadolāsvedanaṃ yathā payasā ghṛtena madhunā tailena hanti śayānaṃ ca gandhakam
cūrṇaṃ krameṇa kadalyapāmārgatilamākṣikakṣārāṇi catvāri kācacūrṇaṃ kṛtvā mūṣāyām ardhacūrṇaṃ tu kṛtvā tasyopari kṣipet
tutthacūrṇasya māṣaikaṃ tatsamaṃ tāmrapatrakam
kharparaṃ ca tathā māṣaṃ dattvā tasyopari kṣipet
kācacūrṇaṃ punardattvā mudrayenmūṣikāṃ tataḥ
karīṣāgnau tato dhmātvā yāvattāmradravaṃ bhavet
tat tāmraṃ ca bhavetpītamaṣṭavarṇaṃ na saṃśayaḥ
punarnavāyutaṃ gandhaṃ nāśayettrividhaṃ viṣam
goghṛtena samaṃ pītaṃ nāśayedgaralaṃ dhruvam
eraṇḍatailasaṃyuktaṃ grahaṇīvyādhināśanam
loharajaḥsamāyuktaṃ pāṇḍurogaṃ vināśayet
dāḍimena samāyuktam atīsārapraṇāśanam
guḍena saha pītaṃ tatpāmāṃ nāśayate kṣaṇāt
bahunātra kimuktena ghṛtena madhunā saha
ṣaṇmāsasya prayogena jarādāridryanāśanam
atha tālakakalpaḥ
tālakaṃ cottamaṃ prāpya triṣu lokeṣu durlabham
tālaṃ saṃgṛhya medhāvī prakṣālya taṇḍulāmbhasā
evaṃ saṃsādhya yatnena piṣṭvā taṇḍulaṣaṣṭibhiḥ
prakṣipyodakabhāṇḍeṣu suśliṣṭamavatārayet
tenaiva rasapiṣṭena pūpāṃ kṛtvā paced budhaḥ
bhakṣayenmadhusarpirbhyāṃ saptarātraṃ na saṃśayaḥ
udayādityasaṅkāśasvarūpaḥ priyavardhanaḥ
saptakatritayenaiva valayaḥ palitāni ca
taptakāñcanasaṅkāśaḥ keśāśca bhramaropamāḥ
navanāgabalo bhūtvā jīvedācandratārakam
āṣāḍhe māsi samprāpte puṣkariṇyāṃ nidhāpayet
kārttike caiva samprāpte śobhane divase śubham
śubhanakṣatrasaṃyoge sūtena saha mardayet
dine dine bhakṣayecca māsamekaṃ nirantaram
prathame saptake pūrṇe etadbhavati lakṣaṇam
taptakāñcanavarṇābho dviraṣṭavarṣamākṛtiḥ
medhāvī subhagaḥ śrīmān jīvedvarṣaśatatrayam
dvitīye saptake caiva bhramarā iva mūrddhajāḥ
māsaikasya prayogena khecaratvaṃ prapadyate
nimbakāṣṭhaṃ samuddhṛtya sacchidraṃ kārayed budhaḥ
tālaṃ saṃsthāpya tanmadhye goṣṭhe ca nikhanettvidam
māsādūrdhvaṃ samuddhṛtya sūtena saha mardayet
tāmbūlairmāsamekaikaṃ bhakṣayettu dine dine
ekaviṃśadinaiścaiva kuṣṭhāṣṭadaśakaṃ haret
valīpalitanirmukto jarāvyādhivivarjitaḥ
udayādityasaṅkāśaḥ khecaratvaṃ prapadyate
tālakaṃ taṇḍulāṃścaiva sthāpayetkharpare puṭe
gomayena tato veṣṭyaṃ māhiṣeṇātiyatnataḥ
tālakaṃ pācayettāvad yāvannirgandhatāṃ vrajet
tatkalkaṃ golakaṃ kṛtvā bījapūrarasena ca
pāradena ca saṃyuktamekaṃ kṛtvā vimardayet
naṣṭapiṣṭaṃ bhavedyāvattāvatkhalve caturdine
paścāccaturdinaṃ khedyaṃ mātuluṅgasya madhyataḥ
aṣṭāṃśena tato baddhaṃ viddhi kāntena buddhimān
narendra surayā siktaṃ tāraṃ bhavati śobhanam
tālakaṃ ca rasaṃ caiva mātuluṅgarasānvitam
tāmbūle bhakṣayetprājño māsamekaṃ nirantaram
carvitaṃ pītakaṃ yuktaṃ tārapatrāṇi lepayet
vāratrayaprayogena puṭapākena kāñcanam
tāmbūlasya rasenaiva mardayettu dine dine
mātuluṅgarasenaiva tālakaṃ rasasaṃyutam
trisandhyaṃ tatprayogena kārayedvaṭikaṃ śubham
puṭapākena pītena tāraṃ hemaṃ karoti ca
tālakaṃ sūtakaṃ caiva ekīkṛtya vimardayet
dhānyarāśau vinikṣipya māsenāgnisaho bhavet
tata uddhṛte mukhe kṣipraṃ sadyaḥ khecaratāṃ nayet
tālakaṃ pācayedyastu gomayaṃ ca samāhiṣam
yastu dadhipayoyuktaṃ marditaṃ lohabhājane
tālakaṃ surasaikena dattvā ca kharpare punaḥ
chagaṇenāgniṃ saṃdhukṣya pañcamāhiṣasaṃyutam
tālakaṃ pācayettāvadyāvannirgandhatāṃ vrajet
tata uddhṛtya punarbaddhaṃ bījapūrarasena tat
pāradenaiva saṃyuktamekaṃ kṛtvā vimardayet
naṣṭapiṣṭaṃ bhavettāvadyāvatsvedyaṃ dinatrayam
tenaiva cāṣṭamāṃśena śulbaṃ vedhena vedhayet
narendra surayā siktaṃ śulvaṃ tāraṃ karoti ca
tālakena rasaṃ baddhaṃ mātuluṅge pacedbudhaḥ
prasthaṃ tu bhakṣayetprājño māsaikena sumantritam
tāmbūlaṃ pītayā yuktaṃ sīsake śulvake'pi ca
kāñcanaṃ kurute divyaṃ puṭena tu na saṃśayaḥ
atha raktavajrīkalpaḥ
dṛṣṭvā caivaṃ taruṃ divyaṃ vajrīrūpeṇa saṃsthitam
vidhivattadvaraṃ raktaṃ gṛhṇīyātkaṭutumbike
kāntajīrṇaṃ rasaṃ tatra hemapādena jāritam
mardayettaṃ ca raktena ghaṭikātritayaṃ budhaḥ
andhamūṣāgataṃ kṛtvā dhamettu khadirāgninā
guṭikā mūṣikāmadhye tadgṛhītvā mukhe kṣipet
tatkṣaṇātkhecarī siddhir jāyate nātra saṃśayaḥ
athavā sūtake devi tena raktena mardayet
yāvatsaṃjāyate piṇḍaṃ dhmāpayet khadirāgninā
sthīyate nirvikalpena tena tāmraṃ vilepayet
tadbhāvyaṃ puṭapākena kāñcanaṃ doṣavarjitam
varṇaikādaśabhistattu dāridryaṃ harate kṣaṇāt
athaitad bhakṣayet sūkṣmaṃ cūrṇaṃ kṛtvā vicakṣaṇaḥ
tāmbūlena pradātavyaṃ cāturjātakasaṃyutam
saptakatritayenaiva sarvavyādhivivarjitam
ṣaṇmāsasya prayogena vajrakāyaḥ prajāyate
athoccaṭākalpaḥ
rasāyanaṃ pravakṣyāmi yatsurairapi durlabham
uccaṭā cauṣadhinātha jāyate pṛthivītale
caturlakṣaṇasaṃyuktaṃ tasyā rūpaṃ ca kathyate
ekanālā bhavetsā tu varṇena vaṃśanālikā
tasyāḥ puṣpaṃ bhavedraktaṃ śukatuṇḍanibhaprabham
kandaṃ kūrmapratīkāśaṃ tasyā lakṣaṇamīdṛśam
tarūpari samāruhya diśo daśa nirīkṣate
divyarūpāṇi paśyecca dṛṣṭvā lakṣaṇamīdṛśam
rasaṃ ca madhuraṃ caiva sravate sā nirantaram
sa rasaḥ sarvalohāni sakṛlliptena vidhyati
kāñcanaṃ kurute divyaṃ kṣipraṃ caiva tu vahninā
aṅgulyagranakhair lepaṃ tatkṣaṇāt tu sakṛtpumān
tvacaḥ sarvā visṛjyāstu nakharomāni sarvaśaḥ
jāte tu sarvagātre tu vṛddho'pi taruṇākṛtiḥ
pradyumnasadṛśo loke nāgāyutaparākramaḥ
medhāvī sarvaśāstrajño valīpalitavarjitaḥ
mārkaṇḍaṃ iva dīrghāyuḥ satyaṃ saubhāgyavān bhavet
athavā patrapuṣpāṇi phalaṃ mūlaṃ tathaiva ca
sūkṣmacūrṇaṃ tataḥ kṛtvā prativāpaṃ ca dāpayet
ekaviṃśativārāṇi gomūtre ca niṣecayet
kharadāhaṃ kṛte caiva hemaṃ bhavati śobhanam
śulve tāre pralipte ca vedhate nātra saṃśayaḥ
kāñcanaṃ jāyate divyaṃ tribhir doṣair vivarjitam
atha tasyauṣadhasyālpaṃ kathayāmi samāhitaḥ
kumeruparvate ramye manojñe tīrthasaṅgame
himālaye śubhe ramye tathā jālandhare girau
siddhau vindhye mahābhāge sthāne ca ramaṇīyake
candrakāntagirir nāma hemaprasthe ca suvrate
eṣu sthāneṣu vikhyātā auṣadhī surapūjitā
vijayā nāma vikhyātā triṣu lokeṣu pārvati
āyuṣyaṃ sādhakendrasya dadāti surapūjitā
kāntijīrṇaṃ rasaṃ kṛtvā hemajīrṇamathāpi vā
uccaṭāyā rasaṃ dattvā rasakarṣaṃ tu mardayet
pibenmadhughṛtair yuktamasaṃjño bhavati kṣaṇāt
tato nirgacchati siddhiḥ sūryatejasamaprabham
athavāroṭakaṃ sūtaṃ caturthāṃśena sūtakam
uccaṭāyā rasaṃ dattvā mardayed yāmamātrakam
mriyate ravitāpena raso divyauṣadhībalāt
vidhyati sarvalohāni lakṣāṃśena varānane
athavā tāṃ kṣipedvaktre hyadṛśyo jāyate naraḥ
atha kuṣmāṇḍīkalpaḥ
asti kaṅkaṇake deśe āryā bhagavatī hi sā
tasyāḥ pūrvottare caiva dhanvantarī guhā bhavet
tatra kuṣmāṇḍakī nāma divyauṣadhī pratiṣṭhitā
lokānāṃ hi vinodāya śarīrahitakāriṇī
sadbhāvena surauṣadhyāḥ patraṃ hastena mardayet
tadrasāt sindūravarṇo hasto bhavati niścitam
evaṃ hi pratyayaṃ dṛṣṭvā lohaṃ tallepayedbudhaḥ
vahnimadhye dhamettaṃ tu dahet tīvrena vahninā
jāyate kāñcanaṃ divyaṃ divyābharaṇabhūṣitam
tadauṣadhīraso grāhyaḥ pāradaṃ tena mardayet
divyauṣadhīprabhāvena kanakaṃ śobhanaṃ bhavet
evaṃ tatpratyayaṃ dṛṣṭvā māsenaikena bhakṣayet
kāmadevavapuḥ śrīmān jāyate nātra saṃśayaḥ
strī vāpi puruṣo vāpi ṣaṇmāsād vyādhivarjitaḥ
anena kurute divyaṃ rūpametanna saṃśayaḥ
auṣadhīṃ bhakṣayet pathyam ajādugdhena bhojanam
tadauṣadhyā rasastambhastena vaṅgaṃ sūdet punaḥ
mriyate tadvaraṃ vaṅgaṃ sahasrāṃśena vedhakṛt
atheśvarīkalpaḥ
śṛṇu pārvati yatnena yathāvat kathayāmi te
īśvarīkalpamāhātmyaṃ yathāvad avadhāraya
lakṣaṇaṃ ca pravakṣyāmi nālapatraiśca sundari
kṛṣṇanālā bhavetsā tu patraistāmbūlasannibhā
svarṇavatpītapuṣpā ca lakṣaṇairiti lakṣayet
dāridryamīryate yasya tena saiveśvarī matā
nāgānāṃ damanī yasmāt tannāgadamanīti sā
karoti nirviṣaṃ kṣipraṃ nāsye pāṇau niyojayet
dehasthā harate devi viṣaṃ sthāvarajaṅgamam
sarvāṇi viṣamātrāṇi harate yasya dehagā
ghṛtena saha saṃyuktā ceśvarī hanti tatkṣaṇāt
jvālā gardabhalūtāśca kīṭā duṣṭavraṇā api
kuṣṭhaṃ bhagandaraṃ rogaṃ gaṇḍamālāṃ ca dāruṇam
mūtreṇa saha saṃyuktā kuṣṭhānaṣṭādaśān haret
bhakṣayed varṣam ekaṃ tu ghṛtenāloḍya vā pibet
vandhyāyā jāyate putraṃ dīrghāyuḥpriyadarśanam
prativāpaṃ kṛtaṃ vaṅge tadrase ca niṣecayet
īśvarīmūlacūrṇaṃ tu vaṅgaṃ stambhakaraṃ tribhiḥ
nāginyā bhramarāyāsaṃ sūto gṛhṇāti tatkṣaṇāt
mardanātsvedanāccaiva rasaḥ sarvāṃśca vidhyati
ṣoḍaśāṃśena kalkena kramate sarvadhātuṣu
sapatramūlamuddhṛtya yavakṣāreṇa peṣayet
pāradaṃ mardayitvā tu arkatoye viśoṣayet
munivṛkṣarasaiścaiva tatkalkaṃ tu kārayet
viṃśatyaṃśena tatsūtaṃ sarvalohāni vidhyati
nāginīrasasiktāni śulvapatrāṇi lepayet
drāvayitvā niṣiktena daśataḥ śuddhimāpnuyāt
kumārī brahmasomā ca nirguṇḍīrasapattrikā
sarvalohaviśuddhyarthaṃ tataḥ karma samācaret
pūrvakalkena saṃviddhaṃ ṣoḍaśāṃśena kāñcanam
nāgaghoṣaṃ tathā caiva jasadaṃ kunaṭasaṃyutam
drāvayitvā niṣiñceta daśataḥ śuddhimāpnuyāt
punarnavārasenaiva loṇārarasasaṃyute
niṣeko'yaṃ tridhā pūrvaṃ punaḥ śulvaṃ tridhā tridhā
nāginyāśca rasaṃ kṣīramajāmūtre niṣecayet
evaṃvidhaṃ saptavāraṃ śodhitaṃ ca niyojitam
tāreṇa saha deveśi rasaṃ ca drāvayedbudhaḥ
tayoś caturdaśāṃśena tārārdhena prayojayet
jāyate ca hemaṃ divyaṃ taruṇādityavarcasam
nāginīrasanirguṇḍīraso'pāmārga eva ca
snuhīkṣīraṃ sūtakaṃ ca lavaṇāni ca pañca ca
ekatra marditaṃ golaṃ svedayetsaptarātrayaḥ
evaṃ kṛte na sandeho nirmukho gaganaṃ graset
īśvarīsahitaṃ karma rasaṃ caiva rasāyanam
sidhyati nātra sandeha ityāha parameśvaraḥ
rasanaṃ ca rasādīnāṃ rasoparasameva ca
viṣopaviṣalohāni samyak śuddhikramāṇyapi
divyauṣadhirasābhāve vidhyate na ca vadhyate
na kramecca kvaciddevi rasa īśvarabhāṣitaḥ
upayuñjanakāle ca kṣīraṣaṣṭikabhojanam
rasabandhaṃ pravakṣyāmi yena sidhyati sādhakaḥ
pāradasya palaṃ grāhyamabhrakasya palaṃ tathā
nāginyā rasamākṛṣya ajāmūtraṃ tathaiva ca
kvāthayedvahninā prājñas tataḥ śulve vimardayet
marditaṃ golakaṃ svedyamahorātraṃ maheśvari
guṭikā jāyate sā tu sarvalohāni vidhyati
guṭikāṃ tāṃ mukhe kṣiptvā hyadṛśyo jāyate naraḥ
amunā vidhinā caiva rasamabhraṃ vimardayet
punarmardyaṃ punaḥ khedyaṃ saptavāraṃ punaḥ punaḥ
evaṃ taṃ jāritaṃ kṛtvā saptarātravidhānataḥ
catuḥṣaṣṭikavedhī syād dvisaptāhena sundari
śatavedhī trisaptāhe caturthe'yutameva ca
