hiraṇyaṃ hāṭakaṃ rukmaṃ suvarṇaṃ hema kāñcanam
tapanīyaṃ bhūricandraṃ kalyāṇaṃ kaladhautakam
cāmīkaraṃ śātakumbhaṃ surelaśaḥ suvāsakam
jāmbūnadaṃ bhūriniṣkaṃ jātarūpaṃ ca gairikam
svarṇaṃ kārtasvaraṃ bharma gāṅgeyaṃ kanakaṃ vasu
aṣṭāpadaṃ cārurūpaṃ mahārajatakarbure
suvarṇaṃ bṛṃhaṇaṃ vṛṣyaṃ kaṣāyaṃ lekhanaṃ himam
svādupākarasaṃ tiktaṃ hṛdyaṃ guru rasāyanam
balyaṃ pavitraṃ cakṣuṣyaṃ medhāyuḥsmṛtikāntidam
ojaskaraṃ sthairyakaraṃ vāgviśuddhikaraṃ jayet
doṣatrayakṣayonmādagarodaraviṣajvarān
rajataṃ ruciraṃ raupyaṃ suvarṇaṃ marupādajam
śuddhaṃ kupyaṃ vasuśreṣṭhaṃ vimalaṃ śvetakaṃ śivam
saudhaṃ tāraṃ taptarūpaṃ sitārāgaṃ mahāsudham
candrahāsaṃ candravapuḥ bāṣkalaṃ vahnibhūtikam
rūpyaṃ śītaṃ kaṣāyāmlaṃ svādupākarasaṃ saram
vayasaḥ sthāpanaṃ snigdhaṃ lekhanaṃ vātapittajit
tāmraṃ śulbaṃ sarvalohaṃ tryambakaṃ sarvavarcasam
dvyaṣṭaṃ mlecchamukhaṃ raktamaravindadalaprabham
audumbaraṃ raktadhātuḥ kanīyaṃ sarvadhātukam
naipālīyaṃ ratnadhātuḥ mihiraṃ ravināmakam
tāmraṃ tiktaṃ himaṃ svādu kaṣāyāmlaṃ saraṃ laghu
lekhanaṃ kaṭukaṃ pāke ropaṇaṃ kaphapittajit
nihanti kāsakuṣṭhārśaḥśvāsaśvayathupāṇḍutāḥ
kāṃsyaṃ lohanibhaṃ ghoṣaṃ prakāśaṃ kamalaṃ lavam
kāṃsyaṃ kaṣāyaṃ tiktoṣṇaṃ lekhanaṃ viśadaṃ saram
rūkṣaṃ guru kaphaṃ pittaṃ hanti dṛṣṭiprasādanam
vartalohaṃ vaṭṭalohaṃ pañcalohaṃ ca nīlikā
varttalohaṃ himaṃ rūkṣaṃ kaṭvamlaṃ kaphapittajit
pītalohaṃ varttalohaṃ trilohaṃ saikyam ārakam
ārakūṭaṃ rājarītī rājñīrītirmaheśvarī
rītistiktā himā rūkṣā vātalā kaphapittajit
raṅgaṃ vaṅgaṃ rūpaśaṃkhaṃ nighaṭaṃ piccaṭaṃ sitam
śītaṃ trapukam ānīlaṃ kharaṭī nīlikā ghanam
guruśreṣṭhaṃ salavaṇaṃ kastāraṃ vikaṭaṃ rajaḥ
śīśaṃ bahumalaṃ nāgamuragaṃ bhujagaṃ guru
yogeṣṭaṃ yavaneṣṭaṃ ca viśiṣṭaṃ dhātuśodhanam
paripiṣṭaṃ vānapiṣṭaṃ pārvataṃ dhātusambhavam
vapraṃ dhātumalaṃ vaṅgamalaṃ kṛṣṇaṃ mahābalam
trapukaṃ tiktakaṃ bhedi laghūṣṇaṃ lekhanaṃ paṭu
rūkṣaṃ dṛśyaṃ kaphaśvāsapāṇḍutākaphavātajit
mehaghnaṃ pittalaṃ kiṃcit tadvad vidyād bhujaṃgakam
ayaḥ kālāyasaṃ tīkṣṇaṃ piṇḍaṃ pāravasaṃ ghanam
lohaṃ kṛṣṇaṃ ghanalohaṃ vīraṃ cīmaram āyasam
śastrakuṇṭhaṃ cāśmasāro rakṣaṇaṃ samayāntakam
siṃhānaṃ lohaviṣṭhā tu maṇḍūraṃ syād ayomalaḥ
siṅghāṇakaṃ lohakiṭṭaṃ śastracūrṇamayorajaḥ
lohaṃ tiktaṃ saraṃ śītaṃ kaṣāyaṃ madhuraṃ guru
rūkṣaṃ vayasyaṃ cakṣuṣyaṃ lekhanaṃ vātalaṃ jayet
kaphapittaṃ garaṃ śūlaṃ śophārśaḥkuṣṭhapāṇḍutāḥ
mehamedaḥkṛmīṃsteṣāṃ kiṭṭaṃ tadvadyathāyasam
ayaskāntaṃ tīkṣṇaśītaṃ mehamārutapāṇḍujit
vayasaḥ sthāpanaṃ vṛṣyaṃ śophakuṣṭhagaraṃ jayet
rasendraḥ pāradaḥ sūto hemabījaṃ rajasvalaḥ
trilocano hemanidhiḥ śivaputro rasottamaḥ
rasalohaṃ lokanātho jñānareto mahānalaḥ
pāradaḥ kṛmikuṣṭhaghnaḥ cakṣuṣyaśca rasāyanam
abhrakaṃ cābhrapaṭalaṃ nirmalaṃ varapītakam
medhāhvaṃ pītakaṃ śubhraṃ girijaṃ girijāmalam
abhrakaṃ madhuraṃ śītaṃ kaṣāyaṃ guru dhātukṛt
hanti doṣatrayaṃ kuṣṭhaṃ vraṇamehaviṣakṛmīn
vaigandho gandhapāṣāṇo gandhako gandhamādanaḥ
lelī lelītako gandho gandhāśmā pītagandhakaḥ
vaṃśakāro balivasā varasaugandhiko balī
sūtaśatrur dhātumārī śukapuṣpo vikṛtakaḥ
gandhakaḥ kaṭukastikto vīryoṣṇastuvaraḥ saraḥ
pittalaḥ kaṭukaḥ pāke kaṇḍūvisarpakuṣṭhanut
kaphavātakṣayaplīhakṛmīn hanti rasāyanam
tāpījaṃ mākṣikaṃ tāpyaṃ madhudhātuḥ śilāmadhuḥ
vartaṃ mākṣikadhātuḥ syāt saṃvartaṃ varamākṣikam
anyattārodbhavaṃ śubhraṃ tārajaṃ rajatopamam
mākṣikastuvarastikto madhurāmlo laghuḥ kaṭuḥ
vyavāyī kaṭukaḥ pāke svaryo vṛṣyo rasāyanaḥ
cakṣuṣyo lekhano hanti doṣakuṣṭhaviṣakṣayān
śophārśomehavastyatilohitodarapāṇḍutāḥ
mākṣiko dvividhaḥ proktaḥ pītaḥ śuklastathaiva ca
suvarṇavarṇo vijñeyo mākṣiko dhāturuttamaḥ
suvarṇaśailaprabhavo viṣṇunā kāñcanastu saḥ
tāpīkirātacīneṣu yavaneṣu ca nirmitaḥ
tāpyaḥ sūryāṃśusaṃtapto mādhave māsi dṛśyate
madhuraḥ kāṃcanābhāsaḥ sāmlastvaṃjanasannibhaḥ
kiṃcit kaṣāya ubhayaḥ śītaḥ pāke kaṭurlaghuḥ
kramāt tiktoṣaṇaścaiva madhuratve'pi lekhanaḥ
tāpyo viśeṣātpāṇḍughnaḥ śophaghnaḥ kuṣṭhajantujit
jvarakāsaśvāsavastirogahṛd rasabandhakaḥ
manaḥśilā manoguptā manohvā nāgajihvikā
kucailā kunaṭī golā nepālā kavarī kalā
śilā nālī nāgapuṣpā pārthivī karavīrikā
manaḥśilā kaṭustiktā lekhanyuṣṇā guruḥ sarā
varṇyā snigdhā kaphaśvāsakāsabhūtaviṣāsrahā
haritālamālaṃ tālaṃ piñjaraṃ visragandhikam
pītakaṃ pītanaṃ gauraṃ godanaṃ naramaṇḍanam
vaṅgāri lohahṛllomaṃ svarṇābhaṃ ca viḍālakam
haritālaṃ kaṣāyoṣṇaṃ kaṭu snigdhaṃ hared viṣam
kaphapittāsyarogāsrakaṇḍūkuṣṭhakaphavraṇān
gairikaṃ girijaṃ dhātu girimṛttvagavedhukam
gavedhukaṃ tu kṛmihṛt raktapāṣāṇakastathā
raktadhātustāmradhātur lohitaṃ kārajaṃ smṛtam
anyatsvarṇanibhaṃ svarṇagairikaṃ svarṇabhūṣaṇam
cakṣuṣyaṃ raktaśamanaṃ raktasaumyaṃ dalāḍhakam
gairiko madhuraḥ snigdho viśadastuvaro himaḥ
cakṣuṣyo dāhahṛllāsakaphapittaviṣāpahaḥ
suvarṇagairikaṃ tadvat cakṣuṣyaṃ vamivātanut
tutthaṃ karparikātuttham amṛtāsaṅgameva ca
anyad vitunnakaṃ dṛśyaṃ kiṭibhaṃ hematārakam
mayūragrīvakaṃ cānyat kharparaṃ karparī tathā
tutthakaṃ kaṭukaṃ kṣāraṃ kaṣāyaṃ viśadaṃ laghu
lekhanaṃ bhedanaṃ śītaṃ cakṣuṣyaṃ kaphajantujit
viṣāśmakuṣṭhakaṇḍūghnaṃ tadguṇaṃ kārparaṃ smṛtam
mayūragrīvasaṃkāśaṃ ghṛtagokṣīrasaṃnibham
āyase cāmalasaṃyukte ghṛṣṭaṃ tāmrasamaṃ bhavet
apsu saṃplavate cāpi māyūraṃ tutthalakṣaṇam
pārāvatakapotābhaṃ bhinnaṃ vahnisamaprabham
raupyānukāri yatsattvaṃ tutthaṃ cakṣuṣyamuttamam
kāśīśaṃ dhātukāśīśaṃ śodhanaṃ khecaraṃ tathā
dvitīyaṃ puṣpakāśīśaṃ lomaśaṃ ca malīmasam
kāśīśamamlaṃ sakṣāraṃ kaṣāyoṣṇaṃ dṛśorhitam
tiktaṃ keśyaṃ viṣaśvitrasakṛcchrāśmakaphāpaham
yātī hiṅgulakaṃ raktaṃ pārvataṃ cūrṇapāradam
maṇirāgakaraṃ mlecchaṃ gairikaṃ haṃsapādikam
atiraktaṃ vālukitaṃ saikataṃ krauñcalohitam
daradaṃ kuruvindaṃ syādanyaccarmāravarcasam
hiṅgulaṃ laghu tiktoṣṇaṃ kaṭūṣṇaṃ rasapākayoḥ
netrārtikuṣṭhavisarpaviṣapittakaphapraṇut
śilāhvaṃ śailaniryāsaṃ śilājatvadrijatvapi
jatvaśmajaṃ mandarotthaṃ girijaṃ girisāhvayam
ṣaḍlohasaṃbhavaṃ jñeyaṃ śilānisyandi pārvatam
śilāhvaṃ kaṭutiktoṣṇaṃ kaṭupākaṃ rasāyanam
chedi yogavahaṃ hanti kaphakuṣṭhāśmapāṇḍutāḥ
vātāsrārśaḥkṛmiśvāsaśophonmādodarakṣayān
raktareṇur nāgagarbhaṃ śrīmacchṛṅgārabhūṣaṇam
gandhārabhūṣaṇaṃ raktaṃ sindūraṃ nāgasaṃbhavam
nāgaraktaṃ vānapiṣṭaṃ vasantotsavamaṇḍanam
sindūraṃ kaṭukaṃ coṣṇaṃ vraṇaśodhanaropaṇam
bhagnasaṃdhānakṛt kaṇḍūviṣavisarpakuṣṭhajit
suvīrajaṃ kālanīlaṃ raktasaṃvaraṇaṃ himam
sauvīraṃ mecakaṃ kṛṣṇaṃ suvīraṃ raktasaṃvaram
pārāvataṃ pārvatīyam añjanaṃ netrabhūṣaṇam
srotojaṃ yāmunaṃ nadyaṃ nadījaṃ nandanaṃ varam
yadṛcchādhigataṃ hāryaṃ kāpotaṃ netrabhūṣaṇam
valmīkaśikharākāraṃ bhinnamaṃjanasannibham
ghṛṣṭe tu gairikākārametatsrotojalakṣaṇam
sauvīraṃ madhuraṃ snigdhaṃ kaṣāyaṃ lekhanaṃ himam
hikkāśvāsaviṣacchardikaphapittakṣayāsrajit
cakṣuṣyaṃ pravaraṃ grāhi tadvat srotoñjanaṃ matam
rasāñjanaṃ tārkṣyaśailaṃ rasagarbhaṃ rasottamam
rasāgryaṃ tārkṣyajaṃ tārkṣyamanyad dārvīrasodbhavam
dārvyādi kṛtrimaṃ dārvyaṃ rasajaṃ bālabheṣajam
rasajaṃ kaṭukaṃ tiktamuṣṇavīryaṃ rasāyanam
kaphaghnaṃ chedanaṃ vraṇyaṃ mukhanetravikārajit
puṣpāñjanaṃ rītipuṣpaṃ kausumaṃ kusumāñjanam
parīti rītijaṃ puṣpaṃ puṣpaketuśca pauṣpakam
rītijaṃ laghu sakṣāraṃ kācārmapaṭalāpaham
mṛtsā mṛtsnāmṛtāsaṅgā jitākāśī ca mṛttikā
surāṣṭrajā ca saurāṣṭrī mṛtpraśasyā mṛtālakam
āḍhakī tuvarī kāṃkṣī sujātā hemaśodhanī
saurāṣṭrī kaṭukā tiktā kaṣāyoṣṇā niyacchati
kaphapittaviṣaśvitrakaṇḍūvraṇavisarpakān
kṛṣṇamṛt kṣatadāhāsrapradareṣu praśasyate
kardamaḥ śītalaḥ snigdho viṣapittāsrabhagnajit
śophadāhakṣataharo hitaḥ śodhanaropaṇe
keśyo hastimadaḥ śvitrarañjano viṣanāśanaḥ
bolaṃ jātīrasaṃ pauraṃ nirlohaṃ barbaraṃ rasam
rasagandhaṃ ca gandhāmnaṃ gomataṃ nālikaṃ balam
piṇḍaṃ stokaṃ kālakūṭaṃ stomakaṃ vāsagandhakam
bolastiktaḥ kaṭuḥ svāduḥ pācano dīpano himaḥ
medhyo vṛṣyastridoṣaghno garbhāśayaviśodhanaḥ
hantyapasmārakuṣṭhārśaḥbhagnasvedagrahajvarān
gorocanā vandanīyā vandanī rucirā ruciḥ
maṅgalyā gautamī gaurī bhogyā rucyā ca pācanī
medhyā gopittajā vaśyā piṅgalā rocanā smṛtā
gorocanā himā tiktā rūkṣā maṅgalakāntidā
viṣalakṣmīgrahonmādagarbhasrāvakṣatāsranut
śaileyaṃ sthaviraṃ vṛddhaṃ śailajaṃ palitaṃ gṛham
śilāpuṣpaṃ śilādadru jīrṇaṃ kālānusāryakam
śaileyaṃ śītalaṃ rucyaṃ laghu śleṣmajvarāpaham
nihanti viṣadāhāsrakaṇḍūkuṣṭhāśmahṛdgadān
saṃdhinālaḥ kararuhaḥ karajo nakharaḥ kharaḥ
śaṃkhaścāśvakhuraḥ śuktiḥ śilpī nāgahanur hanuḥ
badarīchadanaṃ kāśī cānyā haṭṭavilāsinī
śārdūlajaṃ vyāghranakhaṃ vyālapraharaṇaṃ nakham
vyāghrāṅghrijaṃ vyāghratalaṃ kūṭasthaṃ cakrakārakam
śārdūlaṃ paurasaṃ pauraṃ bhṛṅganilohabarbaram
nakhadvayaṃ laghu svādu kaṭukaṃ rasapākayoḥ
tiktoṣṇaṃ śukralaṃ varṇyaṃ hṛdyaṃ hanti kaphānilau
viṣakuṣṭhanakhasvedadaurgandhyāśrograhajvarān
saindhavaṃ rucakaṃ kṛṣṇaṃ viḍaṃ sāmudramaudbhidam
romakaṃ pāṃśujaṃ ceti lavaṇāṣṭakamucyate
lavaṇaṃ lavaṇaṃ sarvaṃ pācanaṃ rocanaṃ mṛdu
madhuraṃ sṛṣṭaviṇmūtraṃ snigdharūkṣaṃ balāpaham
vīryoṣṇaṃ dīpanaṃ tīkṣṇaṃ kaphapittavivardhanam
vidāhi gurvabhiṣyandi gulmodāvartaśūlajit
saindhavaṃ pravaraṃ teṣāṃ madhuraṃ rasapākayoḥ
saindhavaṃ sindhu sindhūtthaṃ nādeyaṃ vimalaṃ varam
śivaṃ śītaśivaṃ śuddhaṃ sindhujaṃ lavaṇaṃ param
śilātmakaṃ maṇimanthaṃ dhauteyaṃ ca paṭūttamam
saindhavaṃ lavaṇaṃ svādu dīpanaṃ pācanaṃ laghu
snigdhaṃ rucyaṃ himaṃ vṛṣyaṃ sūkṣmaṃ netryaṃ tridoṣahṛt
sauvarcalaṃ hṛdyagandhaṃ sugandhi rucakaṃ smṛtam
saugandhikaṃ ca jaraṇam akṣam anyad agandhikam
rucakaṃ rocanaṃ hṛdyaṃ dīpanaṃ viśadaṃ laghu
vīryoṣṇaṃ kaṭukaṃ pāke sugandhyudgāraśodhanam
sasnehaṃ kaṭukaṃ tīkṣṇaṃ sūkṣmaṃ śūlavibandhanut
kṛṣṇaṃ ca kṛṣṇalavaṇaṃ mecakaṃ tilakaṃ tathā
sauvarcalaguṇāḥ kṛṣṇalavaṇe gandhavarjitāḥ
viḍgandhaṃ lavaṇaṃ pākyaṃ ghaṭikālavaṇaṃ viḍam
kṛtakaṃ khaṇḍalavaṇaṃ drāviḍaṃ dhūrtamāsuram
viḍaṃ sakṣāramūrdhādhaḥkaphavātānulomanam
dīpanaṃ laghu tīkṣṇoṣṇaṃ rūkṣaṃ rucyaṃ vyavāyi ca
vibandhānāhaviṣṭambhahṛdruggauravaśūlanut
sāmudrakaṃ sāgarakvaṃ kaṭukaṃ lavaṇābdhijam
sāmudralavaṇākṣīve trikūṭaṃ vārisambhavam
sāmudraṃ madhuraṃ pāke satiktaṃ kaṭukaṃ guru
nātyuṣṇadīpanaṃ bhedi sakṣāramavidāhi ca
susnigdhaṃ svādu vātaghnaṃ śleṣmalaṃ nātipittalam
audbhidaṃ pārthivaṃ cauryaṃ bhūmyutthaṃ pṛthivībhavam
bhūmyā udbhidya jātasya kṣāratoyasya śoṣaṇāt
raśmibhirvahninā vātha kvāthāt kaṭukamaudbhidam
audbhidaṃ tīkṣṇamutkleśi sakṣāraṃ kaṭutiktakam
raktalaṃ laghu tīkṣṇoṣṇaṃ sūkṣmaṃ vātānulomanam
aparaṃ romalavaṇaṃ romakaṃ vastakaṃ tathā
romakaṃ kaṭukaṃ pāke laghvabhiṣyandi mūtralam
vātaghnaṃ tīkṣṇamatyuṣṇaṃ bhedi sūkṣmaṃ vyavāyi ca
pāṃśujaṃ pāṃśulavaṇaṃ pāṃśukaṃ vasukaṃ param
ūṣakakṣāram aurvaṃ syād auṣaṃ sarvaguṇaṃ tathā
pāṃśukaṃ kaṭukaṃ snigdhaṃ sakṣāraṃ śleṣmalaṃ guru
kācaṃ pākyaṃ trikūṭaṃ syātsarvaṃ tu lavaṇaṃ kaṭu
kācaḥ sakṣāra uṣṇaḥ syāt cakṣuṣyo'ñjanakarmaṇi
guṭikālavaṇaṃ bhedi dīpanaṃ pittakopanam
kaphavātakṛmidhvaṃsi lekhanaṃ pācanaṃ matam
maulākāraṃ cārukailam auṣāhvaṃ chedanaṃ kaṭu
sindhusauvarcalaviḍasāmudrodbhidaromakaiḥ
sapāṃśukṛṣṇalavaṇair dvitryādi lavaṇaṃ kramāt
lavaṇānāṃ prayoge tu saindhavādi prayojayet
yavakṣāro yāvaśūko yavāhvo yāvanālajaḥ
śūkapākaḥ śūkajaśca yavajo yavaśūkajaḥ
kṣāraṃ pākyastīkṣṇaraso yāvyaḥ pāko yavāgrajaḥ
yavakṣāro laghuḥ snigdhaḥ susūkṣmo vahnidīpanaḥ
nihanti kaphavātāmaśvāsaśūlagalāmayān
gulmārśograhaṇīplīhapāṇḍvānāhahṛdāmayān
svarjikā svarjikākṣāraḥ sukhavarcaḥ suvarcikā
kṣāraḥ suvarcikāpākyau srotoghnī potakaḥ smṛtaḥ
kiṃcidalpāntaraguṇaḥ svarjikākṣāra ucyate
yavakṣāraḥ svarjikākhyaṣṭaṃkaṇastilanālajaḥ
palāśakadalīmocaśvadaṃṣṭrāmokṣakādijāḥ
kṣārāḥ sarve'gnisaṃkāśāśchedibhedividāraṇāḥ
vīryoṣṇā lavaṇāstīkṣṇāḥ kledinaśca vidāhinaḥ
dīpanāḥ pācanā rūkṣā viśadā raktapittadāḥ
śukraujaḥkeśadṛṣṭighnāḥ kaṭavaḥ paṭavaḥ sarāḥ
ahṛdyā ghnanti gulmārśaḥśarkarāśmarīpīnasān
vibandhānāhapāṇḍutvabalāsagrahaṇīkṛmīn
ṭaṅkaṇaṃ ṭaṅkaṇakṣāro mālatīrasasaṃbhavaḥ
lohaśuddhikaro drāvī ṭaṅkaṇaḥ sarvapācakaḥ
ṭaṅkaṇo dīpano rūkṣaḥ śleṣmaghno'nilapittakṛt
uṣakṣāraṃ siṃhamūtraḥ mūṣakaḥ kṣāramṛttikā
uṣakṣāro mūtrayonikeśānilabalāpahaḥ
prakledī kaṭukaḥ pāke vīryoṣṇo raktapittakṛt
vāmakaḥ kṣāra uddiṣṭo medoghno vastiśodhanaḥ
śvādaṃṣṭra ukto madhuraḥ śītaḥ srotoviśodhanaḥ
pālāśaḥ karmasu śreṣṭhaḥ sarveṣvapi niratyayaḥ
hiṇḍīro 'bdhikaphaḥ phenastathā vārikapho'bdhijaḥ
śuṣkāśuṣkas toyamalo jalapheno 'bdhiphenakaḥ
abdhipheno laghuḥ śītaḥ kaṣāyo lekhano jayet
śuklārmapaṭalaśleṣmapittakarṇāmayaṃ viṣam
śaṃkho vāricaraḥ kamburjalajo dīrghanisvanaḥ
susvaro dīrghanādaśca dhavalaḥ śrīvibhūṣaṇaḥ
śaṃkho'nuṣṇaḥ kaṭuḥ pāke kaṣāyo madhuro laghuḥ
cakṣuṣyo lekhanaḥ paktiśūlapittakaphāsrajit
kṣudraśaṅkhāḥ śaṅkhanakāḥ śambūkāḥ kṣullakā matāḥ
carācarā varāṭāśca kapardā jalaśuktayaḥ
muktāsphoṭo 'bdhimaṇḍūkī śuktiśca maṇimandiraḥ
śambūkaḥ sṛṣṭaviṇmūtro madhuraḥ pittarogahā
tadvacchaṅkhanakaḥ śaṃkho viśeṣāt kledano guruḥ
pittaghnāḥ śuktayaḥ sṛṣṭaviṇmūtrāś cakṣuṣor hitāḥ
hīrakaṃ bhiduraṃ vajraṃ ratnamukhyaṃ varāṭakam
sūcīmukhaṃ ca kuliśaṃ gomedaḥ pītaraktakam
aśmayonir nīlamaṇir vaidūryaṃ bālavāyajam
pravālaṃ vahnikāgraṃ ca vidrumaṃ raktavarṇakam
sūryakānto vahnimaṇir arkāhvo dahanopalaḥ
candropalaścandrakāntaḥ sphaṭikaḥ sphaṭikopalaḥ
māṇikyaṃ śasyako jñeyo ratnaṃ vasumaṇistathā
pautikaṃ mauktikaṃ muktā muktāphalarasodbhave
gārutmataṃ marakatam aśmagarbho harinmaṇiḥ
vajrāhvapadmarāgendranīlavaidūryavidrumāḥ
arkendukāntamaṇayau muktāmarakatādayaḥ
kaṣāyā madhurāḥ śītāścakṣuṣyā lekhanāḥ sarāḥ
maṅgalyā dhāraṇātte tu pāpālakṣmīviṣāpahāḥ
rājāvartaḥ kṛṣṇamaṇiḥ suvarṇābho ghanaprabhaḥ
pramehanāśakṛcchardirogaghno rājavartakaḥ
vajratulyaguṇo hṛdyo vaikrānto viṣanāśanaḥ
kuṣṭhakṣayajvaraharo dehalohakaraḥ smṛtaḥ
maṅkolūkaḥ śilādhātuḥ śyāmaśuklā sitā khaṭī
nāḍītaraṅgakaścānyo dhavalaḥ pāṇḍuraḥ smṛtaḥ
khaṭikā madhurā śophaviṣadāhāsrajit
anyaḥ kṣīrapākaścānyaḥ sudhāpāṣāṇako mataḥ
nānādhātumayī kārā vālukā sikatā matā
pralobhinī lokamātā sūkṣmā svarṇasamudbhavā
