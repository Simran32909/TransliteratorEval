athāto vedotpattimadhyāyaṃ vyākhyāsyāmaḥ
yathovāca bhagavān dhanvantariḥ
atha khalu bhagavantam amaravaram ṛṣigaṇaparivṛtam āśramasthaṃ kāśirājaṃ divodāsaṃ dhanvantarim aupadhenavavaitaraṇaurabhrapauṣkalāvatakaravīryagopurarakṣitasuśrutaprabhṛtaya ūcuḥ
bhagavan śārīramānasāgantuvyādhibhir vividhavedanābhighātopadrutān sanāthān apy anāthavad viceṣṭamānān vikrośataś ca mānavānabhisamīkṣya manasi naḥ pīḍā bhavati teṣāṃ sukhaiṣiṇāṃ rogopaśamārthamātmanaś ca prāṇayātrārthaṃ prajāhitahetor āyurvedaṃ śrotum icchāma ihopadiśyamānam atrāyattam aihikam āmuṣmikaṃ ca śreyaḥ tadbhagavantam upapannāḥ smaḥ śiṣyatveneti
tān uvāca bhagavān svāgataṃ vaḥ sarva evāmīmāṃsyā adhyāpyāś ca bhavanto vatsāḥ
iha khalv āyurvedo nāmopāṅgam atharvavedasyānutpādya iva prajāḥ ślokaśatasahasram adhyāyasahasraṃ ca kṛtavān svayambhūḥ tato 'lpāyuṣṭvam alpamedhastvaṃ cālokya narāṇāṃ bhūyo 'ṣṭadhā praṇītavān
tadyathā śalyaṃ śālākyaṃ kāyacikitsā bhūtavidyā kaumārabhṛtyam agadatantraṃ rasāyanatantraṃ vājīkaraṇatantram iti
athāsya pratyaṅgalakṣaṇasamāsaḥ
tatra śalyaṃ nāma vividhatṛṇakāṣṭhapāṣāṇapāṃśulohaloṣṭāsthivālanakhapūyāsrāvaduṣṭavraṇāntargarbhaśalyoddharaṇārthaṃ yantraśastrakṣārāgnipraṇidhānavraṇaviniścayārthaṃ ca
śālākyaṃ nāmordhvajatrugatānāṃ śravaṇanayanavadanaghrāṇādisaṃśritānāṃ vyādhīnām upaśamanārtham
kāyacikitsā nāma sarvāṅgasaṃśritānāṃ vyādhīnāṃ jvararaktapittaśoṣonmādāpasmārakuṣṭhamehātisārādīnām upaśamanārtham
bhūtavidyā nāma devāsuragandharvayakṣarakṣaḥpitṛpiśācanāgagrahādyupasṛṣṭacetasāṃ śāntikarmabaliharaṇādigrahopaśamanārtham
kaumārabhṛtyaṃ nāma kumārabharaṇadhātrīkṣīradoṣasaṃśodhanārthaṃ duṣṭastanyagrahasamutthānāṃ ca vyādhīnām upaśamanārtham
agadatantraṃ nāma sarpakīṭalūtāmūṣakādidaṣṭaviṣavyañjanārthaṃ vividhaviṣasaṃyogopaśamanārthaṃ ca
rasāyanatantraṃ nāma vayaḥsthāpanam āyurmedhābalakaraṃ rogāpaharaṇasamarthaṃ ca
vājīkaraṇatantraṃ nāmālpaduṣṭakṣīṇaviśuṣkaretasām āpyāyanaprasādopacayajanananimittaṃ praharṣajananārthaṃ ca
evam ayam āyurvedo 'ṣṭāṅga upadiśyate atra kasmai kim ucyatām iti
ta ūcuḥ asmākaṃ sarveṣām eva śalyajñānaṃ mūlaṃ kṛtvopadiśatu bhagavān iti
sa uvācaivam astv iti
ta ūcur bhūyo 'pi bhagavantam asmākam ekamatīnāṃ matam abhisamīkṣya suśruto bhagavantaṃ prakṣyati asmai copadiśyamānaṃ vayam apy upadhārayiṣyāmaḥ
sa hovācaivam astv iti
vatsa suśruta iha khalv āyurvedaprayojanaṃ vyādhyupasṛṣṭānāṃ vyādhiparimokṣaḥ svasthasya rakṣaṇaṃ ca
āyur asmin vidyate 'nena vāyur vindatīty āyurvedaḥ
tasyāṅgavaramādyaṃ pratyakṣāgamānumānopamānair aviruddham ucyamānam upadhāraya
etaddhy aṅgaṃ prathamaṃ prāg abhighātavraṇasaṃrohād yajñaśiraḥsaṃdhānāc ca
śrūyate hi yathā rudreṇa yajñasya śiraśchinnamiti tato devā aśvināv abhigamyocur bhagavantau naḥ śreṣṭhatamau yuvāṃ bhaviṣyathaḥ bhavadbhyāṃ yajñasya śiraḥ saṃdhātavyam iti
tāv ūcatur evam astv iti
atha tayor arthe devā indraṃ yajñabhāgena prāsādayan
tābhyāṃ yajñasya śiraḥ saṃhitam iti
aṣṭāsv api cāyurvedatantreṣv etad evādhikam abhimatam āśukriyākaraṇādyantraśastrakṣārāgnipraṇidhānāt sarvatantrasāmānyāc ca
tad idaṃ śāśvataṃ puṇyaṃ svargyaṃ yaśasyamāyuṣyaṃ vṛttikaraṃ ceti
brahmā provāca tataḥ prajāpatir adhijage tasmād aśvinau aśvibhyām indraḥ indrād ahaṃ mayā tv iha pradeyam arthibhyaḥ prajāhitahetoḥ
bhavati cātra
ahaṃ hi dhanvantarirādidevo jarārujāmṛtyuharo 'marāṇām
śalyāṅgamaṅgair aparair upetaṃ prāpto 'smi gāṃ bhūya ihopadeṣṭum
asmin śāstre pañcamahābhūtaśarīrisamavāyaḥ puruṣa ity ucyate
tasmin kriyā so 'dhiṣṭhānaṃ kasmāt lokasya dvaividhyāt loko hi dvividhaḥ sthāvaro jaṅgamaś ca dvividhātmaka evāgneyaḥ saumyaś ca tadbhūyastvāt pañcātmako vā tatra caturvidho bhūtagrāmaḥ saṃsvedajarāyujāṇḍajodbhijjasaṃjñaḥ tatra puruṣaḥ pradhānaṃ tasyopakaraṇamanyat tasmāt puruṣo 'dhiṣṭhānam
tadduḥkhasaṃyogā vyādhaya ucyante
te caturvidhāḥ āgantavaḥ śārīrāḥ mānasāḥ svābhāvikāśceti
teṣāmāgantavo 'bhighātanimittāḥ
śārīrās tv annapānamūlā vātapittakaphaśoṇitasaṃnipātavaiṣamyanimittāḥ
mānasāstu krodhaśokabhayaharṣaviṣāderṣyābhyasūyādainyamātsaryakāmalobhaprabhṛtaya icchādveṣabhedair bhavanti
svābhāvikāstu kṣutpipāsājarāmṛtyunidrāprakṛtayaḥ
ta ete manaḥśarīrādhiṣṭhānāḥ
teṣāṃ saṃśodhanasaṃśamanāhārācārāḥ samyakprayuktā nigrahahetavaḥ
prāṇināṃ punarmūlam āhāro balavarṇaujasāṃ ca sa ṣaṭsu raseṣvāyattaḥ rasāḥ punardravyāśrayāḥ dravyāṇi punar oṣadhayaḥ
tāstu dvividhāḥ sthāvarā jaṅgamāś ca
tāsāṃ sthāvarāścaturvidhāḥ vanaspatayo vṛkṣā vīrudha oṣadhaya iti
tāsu apuṣpāḥ phalavanto vanaspatayaḥ puṣpaphalavanto vṛkṣāḥ pratānavatyaḥ stambinyaś ca vīrudhaḥ phalapākaniṣṭhā oṣadhaya iti
jaṅgamāḥ khalv api caturvidhāḥ jarāyujāṇḍajasvedajodbhijjāḥ
tatra paśumanuṣyavyālādayo jarāyujāḥ khagasarpasarīsṛpaprabhṛtayo 'ṇḍajāḥ kṛmikīṭapipīlikāprabhṛtayaḥ svedajāḥ indragopamaṇḍūkaprabhṛtaya udbhijjāḥ
tatra sthāvarebhyas tvakpattrapuṣpaphalamūlakandaniryāsasvarasādayaḥ prayojanavantaḥ jaṅgamebhyaś carmanakharomarudhirādayaḥ
pārthivāḥ suvarṇarajatamaṇimuktāmanaḥśilāmṛtkapālādayaḥ
kālakṛtāḥ pravātanivātātapachāyājyotsnātamaḥśītoṣṇavarṣāhorātrapakṣamāsartvayanādayaḥ saṃvatsaraviśeṣāḥ
ta ete svabhāvata eva doṣāṇāṃ saṃcayaprakopapraśamapratīkārahetavaḥ prayojanavantaś ca
bhavanti cātra ślokāḥ
śārīrāṇāṃ vikārāṇām eṣa vargaś caturvidhaḥ
prakope praśame caiva hetur uktaś cikitsakaiḥ
āgantavas tu ye rogās te dvidhā nipatanti hi
manasyanye śarīre 'nye teṣāṃ tu dvividhā kriyā
śarīrapatitānāṃ tu śārīravad upakramaḥ
mānasānāṃ tu śabdādiriṣṭo vargaḥ sukhāvahaḥ
evam etat puruṣo vyādhir auṣadhaṃ kriyākāla iti catuṣṭayaṃ samāsena vyākhyātam tatra puruṣagrahaṇāt tatsambhavadravyasamūho bhūtādir uktas tadaṅgapratyaṅgavikalpāś ca tvaṅmāṃsāsthisirāsnāyuprabhṛtayaḥ vyādhigrahaṇād vātapittakaphaśoṇitasaṃnipātavaiṣamyanimittāḥ sarva eva vyādhayo vyākhyātāḥ oṣadhagrahaṇād dravyarasaguṇavīryavipākānām ādeśaḥ kriyāgrahaṇācchedyādīni snehādīni ca karmāṇi vyākhyātāni kālagrahaṇāt sarvakriyākālānām ādeśaḥ
bhavati cātra
bījaṃ cikitsitasyaitatsamāsena prakīrtitam
saviṃśam adhyāyaśatamasya vyākhyā bhaviṣyati
tac ca saviṃśam adhyāyaśataṃ pañcasu sthāneṣu sūtranidānaśārīracikitsitakalpeṣv arthavaśāt saṃvibhajya uttare tantre śeṣānarthān vyākhyāsyāmaḥ
bhavati cātra
svayambhuvā proktamidaṃ sanātanaṃ paṭheddhi yaḥ kāśipatiprakāśitam
sa puṇyakarmā bhuvi pūjito nṛpair asukṣaye śakrasalokatāṃ vrajet
athātaḥ śiṣyopanayanīyamadhyāyaṃ vyākhyāsyāmaḥ
yathovāca bhagavān dhanvantariḥ
brāhmaṇakṣatriyavaiśyānām anyatamam anvayavayaḥśīlaśauryaśaucācāravinayaśaktibalamedhādhṛtismṛtimatipratipattiyuktaṃ tanujihvauṣṭhadantāgramṛjuvaktrākṣināsaṃ prasannacittavākceṣṭaṃ kleśasahaṃ ca bhiṣak śiṣyam upanayet ato viparītaguṇaṃ nopanayet
upanayanīyaṃ tu brāhmaṇaṃ praśasteṣu tithikaraṇamuhūrtanakṣatreṣu praśastāyāṃ diśi śucau same deśe caturhastaṃ caturasraṃ sthaṇḍilam upalipya gomayena darbhaiḥ saṃstīrya puṣpair lājabhaktai ratnaiś ca devatāḥ pūjayitvā viprān bhiṣajaś ca tatrollikhyābhyukṣya ca dakṣiṇato brahmāṇaṃ sthāpayitvāgnim upasamādhāya khadirapalāśadevadārubilvānāṃ samidbhiś caturṇāṃ vā kṣīravṛkṣāṇāṃ dadhimadhughṛtāktābhir dārvīhaumikena vidhinā sruveṇājyāhutīr juhuyāt sapraṇavābhir mahāvyāhṛtibhiḥ tataḥ pratidaivatam ṛṣīṃś ca svāhākāraṃ kuryāt śiṣyam api kārayet
brāhmaṇas trayāṇāṃ varṇānām upanayanaṃ kartum arhati rājanyo dvayasya vaiśyo vaiśyasyaiveti śūdram api kulaguṇasampannaṃ mantravarjam anupanītam adhyāpayed ity eke
tato 'gniṃ triḥ pariṇīyāgnisākṣikaṃ śiṣyaṃ brūyāt kāmakrodhalobhamohamānāhaṃkārerṣyāpāruṣyapaiśunyānṛtālasyāyaśasyāni hitvā nīcanakharomṇā śucinā kaṣāyavāsasā satyavratabrahmacaryābhivādanatatpareṇāvaśyaṃ bhavitavyaṃ madanumatasthānagamanaśayanāsanabhojanādhyayanapareṇa bhūtvā matpriyahiteṣu vartitavyam ato 'nyathā te vartamānasyādharmo bhavati aphalā ca vidyā na ca prākāśyaṃ prāpnoti
ahaṃ vā tvayi samyagvartamāne yadyanyathādarśī syām enobhāg bhaveyam aphalavidyaś ca
dvijagurudaridramitrapravrajitopanatasādhvanāthābhyupagatānāṃ cātmabāndhavānām iva svabhaiṣajaiḥ pratikartavyam evaṃ sādhu bhavati vyādhaśākunikapatitapāpakāriṇāṃ ca na pratikartavyam evaṃ vidyā prakāśate mitrayaśodharmārthakāmāṃś ca prāpnoti
bhavataś cātra
kṛṣṇe 'ṣṭamī tannidhane 'hanī dve śukle tathāpy evam ahar dvisaṃdhyam
akālavidyutstanayitnughoṣe svatantrarāṣṭrakṣitipavyathāsu
śmaśānayānādyatanāhaveṣu mahotsavautpātikadarśaneṣu
nādhyeyamanyeṣu ca yeṣu viprā nādhīyate nāśucinā ca nityam
athāto 'dhyayanasaṃpradānīyam adhyāyaṃ vyākhyāsyāmaḥ
yathovāca bhagavān dhanvantariḥ
prāgabhihitaṃ saviṃśam adhyāyaśataṃ pañcasu sthāneṣu
tatra sūtrasthānam adhyāyāḥ ṣaṭcatvāriṃśat ṣoḍaśa nidānāni daśa śārīrāṇi catvāriṃśac cikitsitāni aṣṭau kalpāḥ tad uttaraṃ ṣaṭsaṣṭiḥ
vedotpattiḥ śiṣyanayas tathādhyayanadānikaḥ
prabhāṣaṇāgraharaṇāv ṛtucaryātha yāntrikaḥ
śastrāvacāraṇaṃ yogyā viśikhā kṣārakalpanam
agnikarmajalaukākhyāv adhyāyau raktavarṇanam
doṣadhātumalādyānāṃ vijñānādhyāya eva ca
karṇavyadhāmapakvaiṣāv ālepo vraṇyupāsanam
hitāhito vraṇapraśno vraṇāsrāvaś ca yaḥ pṛthak
kṛtyākṛtyavidhirvyādhisamuddeśīya eva ca
viniścayaḥ śastravidhau pranaṣṭajñānikas tathā
śalyoddhṛtirvraṇajñānaṃ dūtasvapnanidarśanam
pañcendriyaṃ tathā chāyā svabhāvādvaikṛtaṃ tathā
vāraṇo yuktasenīya āturakramabhūmikau
miśrakākhyo dravyagaṇaḥ saṃśuddhau śamane ca yaḥ
dravyādīnāṃ ca vijñānaṃ viśeṣo dravyago 'paraḥ
vājīkaraṃ ca yat kṣīṇe sarvābādhaśamo 'pi ca
medhāyuṣkaraṇaṃ cāpi svabhāvavyādhivāraṇam
nivṛttasaṃtāpakaraṃ kīrtitaṃ ca rasāyanam
snehopayaugikaḥ svedo vamane ca virecane
athātaḥ prabhāṣaṇīyamadhyāyaṃ vyākhyāsyāmaḥ
yathovāca bhagavān dhanvantariḥ
adhigatam apy adhyayanam aprabhāṣitam arthataḥ kharasya candanabhāra iva kevalaṃ pariśramakaraṃ bhavati
bhavati cātra
yathā kharaścandanabhāravāhī bhārasya vettā na tu candanasya
evaṃ hi śāstrāṇi bahūny adhītya cārtheṣu mūḍhāḥ kharavad vahanti
tasmāt saviṃśam adhyāyaśatam anupadapādaślokam anuvarṇayitavyam anuśrotavyaṃ ca kasmāt sūkṣmā hi dravyarasaguṇavīryavipākadoṣadhātumalāśayamarmasirāsnāyusaṃdhyasthigarbhasambhavadravyasamūhavibhāgās tathā pranaṣṭaśalyoddharaṇavraṇaviniścayabhagnavikalpāḥ sādhyayāpyapratyākhyeyatā ca vikārāṇām evamādayaścānye sahasraśo viśeṣā ye vicintyamānā vimalavipulabuddher api buddhim ākulīkuryuḥ kiṃ punar alpabuddheḥ tasmād avaśyamanupadapādaślokam anuvarṇayitavyam anuśrotavyaṃ ca
anyaśāstropapannānāṃ cārthānāmihopanītānām arthavaśāt teṣāṃ tadvidyebhya eva vyākhyānam anuśrotavyaṃ kasmāt na hy ekasmin śāstre śakyaḥ sarvaśāstrāṇām avarodhaḥ kartum
bhavanti cātra
ekaṃ śāstram adhīyāno na vidyāc chāstraniścayam
tasmād bahuśrutaḥ śāstraṃ vijānīyāccikitsakaḥ
śāstraṃ gurumukhodgīrṇam ādāyopāsya cāsakṛt
yaḥ karma kurute vaidyaḥ sa vaidyo 'nye tu taskarāḥ
aupadhenavamaurabhraṃ sauśrutaṃ pauṣkalāvatam
śeṣāṇāṃ śalyatantrāṇāṃ mūlāny etāni nirdiśet
athāto 'gropaharaṇīyamadhyāyaṃ vyākhyāsyāmaḥ
yathovāca bhagavān dhanvantariḥ
trividhaṃ karma pūrvakarma pradhānakarma paścātkarmeti tadvyādhiṃ prati pratyupadekṣyāmaḥ
asmin śāstre śastrakarmaprādhānyāc chastrakarma iva tāvat pūrvam upadekṣyāmas tatsambhārāṃś ca
tac ca śastrakarmāṣṭavidhaṃ tadyathā chedyaṃ bhedyaṃ lekhyaṃ vedhyam eṣyam āhāryaṃ visrāvyaṃ sīvyam iti
ato 'nyatamaṃ karma cikīrṣatā vaidyena pūrvam evopakalpayitavyāni yantraśastrakṣārāgniśalākāśṛṅgajalaukālābūjāmbavauṣṭhapicuprotasūtrapattrapaṭṭamadhughṛtavasāpayas tailatarpaṇakaṣāyālepanakalkavyajanaśītoṣṇodakakaṭāhādīni parikarmiṇaś ca snigdhāḥ sthirā balavantaḥ
tataḥ praśasteṣu tithikaraṇamuhūrtanakṣatreṣu dadhyakṣatānnapānaratnair agniṃ viprān bhiṣajaś cārcayitvā kṛtabalimaṅgalasvastivācanaṃ laghubhuktavantaṃ prāṅmukham āturam upaveśya yantrayitvā pratyaṅmukho vaidyo marmasirāsnāyusaṃdhyasthidhamanīḥ pariharan anulomaṃ śastraṃ nidadhyād ā pūyadarśanāt sakṛd evāpaharec chastram āśu ca mahatsv api ca pākeṣu dvyaṅgulāntaraṃ tryaṅgulāntaraṃ vā śastrapadamuktam
tatrāyato viśālaḥ samaḥ suvibhakto nirāśraya iti vraṇaguṇāḥ
bhavataś cātra
āyataś ca viśālaś ca suvibhakto nirāśrayaḥ
prāptakālakṛtaś cāpi vraṇaḥ karmaṇi śasyate
śauryamāśukriyā śastrataikṣṇyam asvedavepathu
asaṃmohaś ca vaidyasya śastrakarmaṇi śasyate
ekena vā vraṇenāśudhyamāne nāntarā buddhyāvekṣyāparān vraṇān kuryāt
bhavati cātra
yato yato gatiṃ vidyād utsaṅgo yatra yatra ca
tatra tatra vraṇaṃ kuryādyathā doṣo na tiṣṭhati
tatra bhrūgaṇḍaśaṅkhalalāṭākṣipuṭauṣṭhadantaveṣṭakakṣākukṣivaṅkṣaṇeṣu tiryak cheda uktaḥ
candramaṇḍalavacchedān pāṇipādeṣu kārayet
ardhacandrākṛtīṃś cāpi gude meḍhre ca buddhimān
anyathā tu sirāsnāyucchedanam atimātraṃ vedanā cirād vraṇasaṃroho māṃsakandīprādurbhāvaś ceti
mūḍhagarbhodarārśo'śmarībhagaṃdaramukharogeṣv abhuktavataḥ karma kurvīta
tataḥ śastram avacārya śītābhir adbhir āturam āśvāsya samantāt paripīḍyāṅgulyā vraṇam abhimṛdya prakṣālya kaṣāyeṇa protenodakamādāya tilakalkamadhusarpiḥpragāḍhām auṣadhayuktāṃ nātisnigdhāṃ nātirūkṣāṃ vartiṃ praṇidadhyāt tataḥ kalkenācchādya ghanāṃ kavalikāṃ dattvā vastrapaṭṭena badhnīyāt vedanārakṣoghnair dhūpair dhūpayet rakṣoghnaiś ca mantrai rakṣāṃ kurvīta
tato guggulvagurusarjarasavacāgaurasarṣapacūrṇair lavaṇanimbapattravimiśrair ājyayuktair dhūpayet ājyaśeṣeṇa cāsya prāṇān samālabheta
udakumbhāc cāpo gṛhītvāprokṣayan rakṣākarma kuryāt tad vakṣyāmaḥ
kṛtyānāṃ pratighātārthaṃ tathā rakṣobhayasya ca
rakṣākarma kariṣyāmi brahmā tad anumanyatām
nāgāḥ piśācā gandharvāḥ pitaro yakṣarākṣasāḥ
abhidravanti ye ye tvāṃ brahmādyā ghnantu tān sadā
pṛthivyāmantarīkṣe ca ye caranti niśācarāḥ
dikṣu vāstunivāsāś ca pāntu tvāṃ te namaskṛtāḥ
pāntu tvāṃ munayo brāhmyā divyā rājarṣayastathā
parvatāścaiva nadyaś ca sarvāḥ sarve ca sāgarāḥ
agnī rakṣatu te jihvāṃ prāṇān vāyus tathaiva ca
somo vyānamapānaṃ te parjanyaḥ parirakṣatu
udānaṃ vidyutaḥ pāntu samānaṃ stanayitnavaḥ
balamindro balapatirmanurmanye matiṃ tathā
kāmāṃste pāntu gandharvāḥ sattvamindro 'bhirakṣatu
prajñāṃ te varuṇo rājā samudro nābhimaṇḍalam
cakṣuḥ sūryo diśaḥ śrotre candramāḥ pātu te manaḥ
nakṣatrāṇi sadā rūpaṃ chāyāṃ pāntu niśāstava
retas tv āpyāyayantv āpo romāṇy oṣadhayas tathā
ākāśaṃ khāni te pātu dehaṃ tava vasuṃdharā
vaiśvānaraḥ śiraḥ pātu viṣṇustava parākramam
pauruṣaṃ puruṣaśreṣṭho brahmātmānaṃ dhruvo bhruvau
etā dehe viśeṣeṇa tava nityā hi devatāḥ
etāstvāṃ satataṃ pāntu dīrghamāyuravāpnuhi
svasti te bhagavān brahmā svasti devāś ca kurvatām
svasti te candrasūryau ca svasti nāradaparvatau
svastyagniś caiva vāyuś ca svasti devāḥ sahendragāḥ
pitāmahakṛtā rakṣā svastyāyurvardhatāṃ tava
ītayaste praśāmyantu sadā bhava gatavyathaḥ
iti svāhā
etair vedātmakair mantraiḥ kṛtyāvyādhivināśanaiḥ
mayaivaṃ kṛtarakṣastvaṃ dīrgham āyur avāpnuhi
tataḥ kṛtarakṣamāturam āgāraṃ praveśya ācārikam ādiśet
tatas tṛtīye 'hani vimucyaivam eva badhnīyād vastrapaṭṭena na cainaṃ tvaramāṇo 'paredyur mokṣayet
dvitīyadivasaparimokṣaṇād vigrathito vraṇaś cirād upasaṃrohati tīvrarujaś ca bhavati
ata ūrdhvaṃ doṣakālabalādīnavekṣya kaṣāyālepanabandhāhārācārān vidadhyāt
na cainaṃ tvaramāṇaḥ sāntardoṣaṃ ropayet sa hy alpenāpy apacāreṇābhyantaram utsaṅgaṃ kṛtvā bhūyo 'pi vikaroti
bhavanti cātra
tasmād antarbahiś caiva suśuddhaṃ ropayed vraṇam
rūḍhe 'py ajīrṇavyāyāmavyavāyādīn vivarjayet
harṣaṃ krodhaṃ bhayaṃ cāpi yāvat sthairyopasambhavāt
hemante śiśire caiva vasante cāpi mokṣayet
tryahād dvyahāc charadgrīṣmavarṣāsv api ca buddhimān
atipātiṣu rogeṣu necched vidhim imaṃ bhiṣak
pradīptāgāravacchīghraṃ tatra kuryāt pratikriyām
yā vedanā śastranipātajātā tīvrā śarīraṃ pradunoti jantoḥ
ghṛtena sā śāntim upaiti siktā koṣṇena yaṣṭīmadhukānvitena
athāta ṛtucaryamadhyāyaṃ vyākhyāsyāmaḥ
yathovāca bhagavān dhanvantariḥ
kālo hi nāma bhagavān svayambhur anādimadhyanidhano 'tra rasavyāpatsampattī jīvitamaraṇe ca manuṣyāṇām āyatte
sa sūkṣmām api kalāṃ na līyata iti kālaḥ saṃkalayati kālayati vā bhūtānīti kālaḥ
tasya saṃvatsarātmano bhagavān ādityo gativiśeṣeṇa nimeṣakāṣṭhākalāmuhūrtāhorātrapakṣamāsartvayanasaṃvatsarayugapravibhāgaṃ karoti
tatra laghvakṣaroccāraṇamātro 'kṣinimeṣaḥ pañcadaśākṣinimeṣāḥ kāṣṭhā triṃśatkāṣṭhāḥ kalā viṃśatikalo muhūrtaḥ kalādaśabhāgaś ca triṃśanmuhūrtam ahorātraṃ pañcadaśāhorātrāṇi pakṣaḥ sa ca dvividhaḥ śuklaḥ kṛṣṇaś ca tau māsaḥ
tatra māghādayo dvādaśa māsāḥ saṃvatsaraḥ dvimāsikam ṛtuṃ kṛtvā ṣaḍṛtavo bhavanti te śiśiravasantagrīṣmavarṣāśaraddhemantāḥ teṣāṃ tapastapasyau śiśiraḥ madhumādhavau vasantaḥ śuciśukrau grīṣmaḥ nabhonabhasyau varṣāḥ iṣorjau śarat sahaḥsahasyau hemanta iti
ta ete śītoṣṇavarṣalakṣaṇāścandrādityayoḥ kālavibhāgakaratvādayane dve bhavato dakṣiṇamuttaraṃ ca
tayor dakṣiṇaṃ varṣāśaraddhemantāḥ teṣu bhagavān āpyāyate somaḥ amlalavaṇamadhurāś ca rasā balavanto bhavanti uttarottaraṃ ca sarvaprāṇināṃ balam abhivardhate
uttaraṃ ca śiśiravasantagrīṣmāḥ teṣu bhagavān āpyāyate 'rkaḥ tiktakaṣāyakaṭukāś ca rasā balavanto bhavanti uttarottaraṃ ca sarvaprāṇināṃ balam apahīyate
bhavati cātra
śītāṃśuḥ kledayatyurvīṃ vivasvān śoṣayaty api
tāv ubhāv api saṃśritya vāyuḥ pālayati prajāḥ
atha khalvayane dve yugapat saṃvatsaro bhavati te tu pañca yugamiti saṃjñāṃ labhante sa eṣa nimeṣādiryugaparyantaḥ kālaścakravat parivartamānaḥ kālacakram ucyata ity eke
iha tu varṣāśaraddhemantavasantagrīṣmaprāvṛṣaḥ ṣaḍṛtavo bhavanti doṣopacayaprakopopaśamanimittaṃ te tu bhādrapadādyena dvimāsikena vyākhyātāḥ tad yathā bhādrapadāśvayujau varṣāḥ kārttikamārgaśīrṣau śarat pauṣamāghau hemantaḥ phālgunacaitrau vasantaḥ vaiśākhajyeṣṭhau grīṣmaḥ āṣāḍhaśrāvaṇau prāvṛḍ iti
tatra varṣāsvoṣadhayastaruṇyo 'lpavīryā āpaścāprasannāḥ kṣitimalaprāyāḥ tā upayujyamānā nabhasi meghāvatate jalapraklinnāyāṃ bhūmau klinnadehānāṃ prāṇināṃ śītavātaviṣṭambhitāgnīnāṃ vidahyante vidāhāt pittasaṃcayamāpādayanti sa saṃcayaḥ śaradi praviralameghe viyaty upaśuṣyati paṅke 'rkakiraṇapravilāyitaḥ paittikān vyādhīn janayati
tā evauṣadhayaḥ kālapariṇāmāt pariṇatavīryā balavatyo hemante bhavantyāpaś ca prasannāḥ snigdhā atyarthaṃ gurvyaś ca tā upayujyamānā mandakiraṇatvādbhānoḥ satuṣārapavanopastambhitadehānāṃ dehināmavidagdhāḥ snehācchaityādgauravād upalepāc ca śleṣmasaṃcayam āpādayanti sa saṃcayo vasante 'rkaraśmipravilāyita īṣatstabdhadehānāṃ dehināṃ ślaiṣmikān vyādhīn janayati
tā evauṣadhayo nidāghe niḥsārā rūkṣā atimātraṃ laghvyo bhavantyāpaś ca tā upayujyamānāḥ sūryapratāpopaśoṣitadehānāṃ dehināṃ raukṣyāllaghutvādvaiśadyāc ca vāyoḥ saṃcayam āpādayanti sa saṃcayaḥ prāvṛṣi cātyarthaṃ jalopaklinnāyāṃ bhūmau klinnadehānāṃ prāṇināṃ śītavātavarṣerito vātikān vyādhīn janayati
evameṣa doṣāṇāṃ saṃcayaprakopahetur uktaḥ
tatra varṣāhemantagrīṣmeṣu saṃcitānāṃ doṣāṇāṃ śaradvasantaprāvṛṭsu ca prakupitānāṃ nirharaṇaṃ kartavyam
tatra paittikānāṃ vyādhīnām upaśamo hemante ślaiṣmikāṇāṃ nidāghe vātikānāṃ śaradi svabhāvata eva ta ete saṃcayaprakopopaśamā vyākhyātāḥ
tatra pūrvāhṇe vasantasya liṅgaṃ madhyāhne grīṣmasya aparāhṇe prāvṛṣaḥ pradoṣe vārṣikaṃ śāradamardharātre pratyuṣasi haimantam upalakṣayet evamahorātram api varṣam iva śītoṣṇavarṣalakṣaṇaṃ doṣopacayaprakopopaśamair jānīyāt
tatra avyāpanneṣvṛtuṣvavyāpannā oṣadhayo bhavantyāpaś ca tā upayujyamānāḥ prāṇāyurbalavīryaujaskaryo bhavanti
teṣāṃ punarvyāpado 'dṛṣṭakāritāḥ śītoṣṇavātavarṣāṇi khalu viparītānyoṣadhīrvyāpādayanty apaś ca
tāsām upayogādvividharogaprādurbhāvo marako vā bhaved iti
tatra avyāpannānām oṣadhīnām apāṃ copayogaḥ
kadācidavyāpanneṣvapyṛtuṣu kṛtyābhiśāparakṣaḥkrodhādharmair upadhvasyante janapadāḥ viṣauṣadhipuṣpagandhena vāyunopanītenākramyate yo deśastatra doṣaprakṛtyaviśeṣeṇa kāsaśvāsavamathupratiśyāyaśirorugjvarair upatapyante grahanakṣatracaritair vā gṛhadāraśayanāsanayānavāhanamaṇiratnopakaraṇagarhitalakṣaṇanimittaprādurbhāvair vā
tatra sthānaparityāgaśāntikarmaprāyaścittamaṅgalajapahomopahārejyāñjalinamaskārataponiyamadayādānadīkṣābhyupagamadevatābrāhmaṇaguruparair bhavitavyam evaṃ sādhu bhavati
ata ūrdhvam avyāpannānāmṛtūnāṃ lakṣaṇānyupadekṣyāmaḥ
vāyurvātyuttaraḥ śīto rajodhūmākulā diśaḥ
channastuṣāraiḥ savitā himānaddhā jalāśayāḥ
darpitā dhvāṅkṣakhaḍgāhvamahiṣorabhrakuñjarāḥ
rodhrapriyaṅgupuṃnāgāḥ puṣpitā himasāhvaye
śiśire śītamadhikaṃ vātavṛṣṭyākulā diśaḥ
śeṣaṃ hemantavat sarvaṃ vijñeyaṃ lakṣaṇaṃ budhaiḥ
siddhavidyādharavadhūcaraṇālaktakāṅkite
malaye candanalatāpariṣvaṅgādhivāsite
vāti kāmijanānandajanano 'naṅgadīpanaḥ
dampatyor mānabhiduro vasante dakṣiṇo 'nilaḥ
diśo vasante vimalāḥ kānanair upaśobhitāḥ
kiṃśukāmbhojabakulacūtāśokādipuṣpitaiḥ
kokilāṣaṭpadagaṇair upagītā manoharāḥ
dakṣiṇānilasaṃvītāḥ sumukhāḥ pallavojjvalāḥ
grīṣme tīkṣṇāṃśurādityo māruto nairṛto 'sukhaḥ
bhūstaptā saritastanvyo diśaḥ prajvalitā iva
bhrāntacakrāhvayugalāḥ payaḥpānākulā mṛgāḥ
dhvastavīruttṛṇalatā viparṇāṅkitapādapāḥ
prāvṛṣyambaram ānaddhaṃ paścimānilakarṣitaiḥ
ambudair vidyududdyotaprasrutaistumulasvanaiḥ
komalaśyāmaśaṣpāḍhyā śakragopojjvalā mahī
kadambanīpakuṭajasarjaketakibhūṣitā
tatra varṣāsu nadyo 'mbhaśchannotkhātataṭadrumāḥ
vāpyaḥ protphullakumudanīlotpalavirājitāḥ
bhūr avyaktasthalaśvabhrā bahuśasyopaśobhitā
nātigarjatsravanmeghaniruddhārkagrahaṃ nabhaḥ
babhruruṣṇaḥ śaradyarkaḥ śvetābhravimalaṃ nabhaḥ
tathā sarāṃsyamburuhair bhānti haṃsāṃsaghaṭṭitaiḥ
paṅkaśuṣkadrumākīrṇā nimnonnatasameṣu bhūḥ
bāṇasaptāhvabandhūkakāśāsanavirājitā
svaguṇair atiyukteṣu viparīteṣu vā punaḥ
viṣameṣv api vā doṣāḥ kupyantyṛtuṣu dehinām
haredvasante śleṣmāṇaṃ pittaṃ śaradi nirharet
varṣāsu śamayedvāyuṃ prāgvikārasamucchrayāt
athāto yantravidhimadhyāyaṃ vyākhyāsyāmaḥ
yathovāca bhagavān dhanvantariḥ
yantraśatam ekottaram atra hastam eva pradhānatamaṃ yantrāṇāmavagaccha tadadhīnatvādyantrakarmaṇām
tatra manaḥśarīrābādhakarāṇi śalyāni teṣāmāharaṇopāyo yantrāṇi
tāni ṣaṭprakārāṇi tadyathā svastikayantrāṇi saṃdaṃśayantrāṇi tālayantrāṇi nāḍīyantrāṇi śalākāyantrāṇi upayantrāṇi ceti
tatra caturviṃśatiḥ svastikayantrāṇi dve saṃdaṃśayantre dve eva tālayantre viṃśatirnāḍyaḥ aṣṭāviṃśatiḥ śalākāḥ pañcaviṃśatirupayantrāṇi
tāni prāyaśo lauhāni bhavanti tatpratirūpakāṇi vā tadalābhe
tatra nānāprakārāṇāṃ vyālānāṃ mṛgapakṣiṇāṃ mukhair mukhāni yantrāṇāṃ prāyaśaḥ sadṛśāni tasmāt tatsārūpyād āgamād upadeśād anyayantradarśanād yuktitaśca kārayet
samāhitāni yantrāṇi kharaślakṣṇamukhāni ca
sudṛḍhāni surūpāṇi sugrahāṇi ca kārayet
tatra svastikayantrāṇi aṣṭādaśāṅgulapramāṇāni siṃhavyāghravṛkatarakṣvṛkṣadvīpimārjāraśṛgālamṛgair ivārukakākakaṅkakuraracāsabhāsaśaśaghātyulūkacilliśyenagṛdhrakrauñcabhṛṅgarājāñjalikarṇāvabhañjananandīmukhamukhāni masūrākṛtibhiḥ kīlair avabaddhāni mūle 'ṅkuśavad āvṛttavāraṅgāṇi asthividaṣṭaśalyoddharaṇārtham upadiśyante
sanigraho 'nigrahaś ca saṃdaṃśau ṣoḍaśāṅgulau bhavatas tau tvaṅmāṃsasirāsnāyugataśalyoddharaṇārtham upadiśyete
tālayantre dvādaśāṅgule matsyatālavad ekatāladvitālake karṇanāsānāḍīśalyānām āharaṇārtham
nāḍīyantrāṇi apyanekaprakārāṇi anekaprayojanāni ekatomukhānyubhayatomukhāni ca tāni srotogataśalyoddharaṇārthaṃ rogadarśanārtham ācūṣaṇārthaṃ kriyāsaukaryārthaṃ ceti tāni srotodvārapariṇāhāni yathāyogadīrghāṇi ca
tatra bhagaṃdarārśovraṇavastyuttaravastimūtravṛddhidakodaradhūmaniruddhaprakaśasaṃniruddhagudayantrāṇy alābūśṛṅgayantrāṇi copariṣṭādvakṣyāmaḥ
śalākāyantrāṇyapi nānāprakārāṇi nānāprayojanāni yathāyogapariṇāhadīrghāṇi ca teṣāṃ gaṇḍūpadasarpaphaṇaśarapuṅkhabaḍiśamukhe dve dve eṣaṇavyūhanacālanāharaṇārtham upadiśyete masūradalamātramukhe dve kiṃcidānatāgre srotogataśalyoddharaṇārthaṃ ṣaṭ kārpāsakṛtoṣṇīṣāṇi pramārjanakriyāsu trīṇi darvyākṛtīni khallamukhāni kṣārauṣadhapraṇidhānārthaṃ trīṇyanyāni jāmbavavadanāni trīṇyaṅkuśavadanāni ṣaḍevāgnikarmasvabhipretāni nāsārbudaharaṇārthamekaṃ kolāsthidalamātramukhaṃ khallatīkṣṇauṣṭham añjanārthamekaṃ kalāyaparimaṇḍalam ubhayato mukulāgraṃ mūtramārgaviśodhanārtham ekaṃ mālatīpuṣpavṛntāgrapramāṇaparimaṇḍalam iti
upayantrāṇyapi rajjuveṇikāpaṭṭacarmāntavalkalalatāvastrāṣṭhīlāśmamudgarapāṇipādatalāṅgulijihvādantanakhamukhabālāśvakaṭakaśākhāṣṭhīvanapravāhaṇaharṣāyaskāntamayāni kṣārāgnibheṣajāni ceti
etāni dehe sarvasmin dehasyāvayave tathā
saṃdhau koṣṭhe dhamanyāṃ ca yathāyogaṃ prayojayet
yantrakarmāṇi tu nirghātanapūraṇabandhanavyūhanavartanacālanavivartanavivaraṇapīḍanamārgaviśodhanavikarṣaṇāharaṇāñchanonnamanavinamanabhañjanonmathanācūṣaṇaiṣaṇadāraṇarjūkaraṇaprakṣālanapradhamanapramārjanāni caturviṃśatiḥ
svabuddhyā cāpi vibhajedyantrakarmāṇi buddhimān
asaṃkhyeyavikalpatvācchalyānāmiti niścayaḥ
tatra atisthūlam asāram atidīrgham atihrasvam agrāhi viṣamagrāhi vakraṃ śithilam atyunnataṃ mṛdukīlaṃ mṛdumukhaṃ mṛdupāśamiti dvādaśa yantradoṣāḥ
etair doṣair vinirmuktaṃ yantramaṣṭādaśāṅgulam
praśastaṃ bhiṣajā jñeyaṃ taddhi karmasu yojayet
dṛśyaṃ siṃhamukhādyaistu gūḍhaṃ kaṅkamukhādibhiḥ
nirharettu śanaiḥ śalyaṃ śastrayuktivyapekṣayā
nivartate sādhvavagāhate ca śalyaṃ nigṛhyoddharate ca yasmāt
yantreṣvataḥ kaṅkamukhaṃ pradhānaṃ sthāneṣu sarveṣvadhikāri caiva
athātaḥ śastrāvacāraṇīyam adhyāyaṃ vyākhyāsyāmaḥ
yathovāca bhagavān dhanvantariḥ
viṃśatiḥ śastrāṇi tadyathā maṇḍalāgrakarapattravṛddhipattranakhaśastramudrikotpalapattrakārdhadhārasūcīkuśapattrāṭīmukhaśarārimukhāntarmukhatrikūrcakakuṭhārikāvrīhimukhārāvetasapattrakabaḍiśadantaśaṅkveṣaṇya iti
tatra maṇḍalāgrakarapattre syātāṃ chedane lekhane ca vṛddhipattranakhaśastramudrikotpalapattrakārdhadhārāṇi chedane bhedane ca sūcīkuśapattrāṭīmukhaśarārimukhāntarmukhatrikūrcakāni visrāvaṇe kuṭhārikāvrīhimukhārāvetasapattrakāṇi vyadhane sūcī ca baḍiśaṃ dantaśaṅkuścāharaṇe eṣaṇyeṣaṇe ānulomye ca sūcyaḥ sīvane ityaṣṭavidhe karmaṇyupayogaḥ śastrāṇāṃ vyākhyātaḥ
teṣāmatha yathāyogaṃ grahaṇasamāsopāyaḥ karmasu vakṣyate tatra vṛddhipattraṃ vṛntaphalasādhāraṇe bhāge gṛhṇīyādbhedanānyevaṃ sarvāṇi vṛddhipattraṃ maṇḍalāgraṃ ca kiṃciduttānena pāṇinā lekhane bahuśo 'vacāryaṃ vṛntāgre visrāvaṇāni viśeṣeṇa tu bālavṛddhasukumārabhīrunārīṇāṃ rājñāṃ rājaputrāṇāṃ ca trikūrcakena visrāvayet talapracchāditavṛntam aṅguṣṭhapradeśinībhyāṃ vrīhimukhaṃ kuṭhārikāṃ vāmahastanyastām itarahastamadhyamāṅgulyāṅguṣṭhaviṣṭabdhayābhihanyāt ārākarapattraiṣaṇyo mūle śeṣāṇi tu yathāyogaṃ gṛhṇīyāt
teṣāṃ nāmabhir evākṛtayaḥ prāyeṇa vyākhyātāḥ
tatra nakhaśastraiṣaṇyāvaṣṭāṅgule sūcyo vakṣyante śeṣāṇi tu ṣaḍaṅgulāni
tāni sugrahāṇi sulohāni sudhārāṇi surūpāṇi susamāhitamukhāgrāṇi akarālāni ceti śastrasampat
tatra vakraṃ kuṇṭhaṃ khaṇḍaṃ kharadhāram atisthūlam atituccham atidīrgham atihrasvam ityaṣṭau śastradoṣāḥ
ato viparītaguṇamādadīta anyatra karapattrāt taddhi kharadhāramasthicchedanārtham
tatra dhārā bhedanānāṃ māsūrī lekhanānām ardhamāsūrī vyadhanānāṃ visrāvaṇānāṃ ca kaiśikī chedanānām ardhakaiśikīti
baḍiśaṃ dantaśaṅkuścānatāgre
tīkṣṇakaṇṭakaprathamayavapatramukhyeṣaṇī
teṣāṃ pāyanā trividhā kṣārodakataileṣu
tatra kṣārapāyitaṃ śaraśalyāsthicchedaneṣu udakapāyitaṃ māṃsacchedanabhedanapāṭaneṣu tailapāyitaṃ sirāvyadhanasnāyucchedaneṣu
teṣāṃ niśānārthaṃ ślakṣṇaśilā māṣavarṇā dhārāsaṃsthāpanārthaṃ śālmalīphalakam iti
bhavati cātra
yadā suniśitaṃ śastraṃ romacchedi susaṃsthitam
sugṛhītaṃ pramāṇena tadā karmasu yojayet
anuśastrāṇi tu tvaksārasphaṭikakācakuruvindajalauko'gnikṣāranakhagojīśephālikāśākapatrakarīrabālāṅgulaya iti
śiśūnāṃ śastrabhīrūṇāṃ śastrābhāve ca yojayet
tvaksārādicaturvargaṃ chedye ca buddhimān
āhāryachedyabhedyeṣu nakhaṃ śakyeṣu yojayet
vidhiḥ pravakṣyate paścāt kṣāravahnijalaukasām
ye syurmukhagatā rogā netravartmagatāśca ye
gojīśephālikāśākapatrair visrāvayettu tān
eṣyeṣveṣaṇyalābhe tu bālāṅgulyaṅkurā hitāḥ
śastrāṇyetāni matimān śuddhaśaikyāyasāni tu
kārayet karaṇaprāptaṃ karmāraṃ karmakovidam
prayogajñasya vaidyasya siddhirbhavati nityaśaḥ
tasmāt paricayaṃ kuryācchastrāṇāṃ grahaṇe sadā
athāto yogyāsūtrīyam adhyāyaṃ vyākhyāsyāmaḥ
yathovāca bhagavān dhanvantariḥ
adhigatasarvaśāstrārtham api śiṣyaṃ yogyāṃ kārayet
snehādiṣu chedyādiṣu ca karmapatham upadiśet
subahuśruto 'pyakṛtayogyaḥ karmasvayogyo bhavati
tatra puṣpaphalālābūkālindakatrapusairvārukakarkārukaprabhṛtiṣu chedyaviśeṣān darśayet utkartanaparikartanāni copadiśet dṛtivastiprasevakaprabhṛtiṣūdakapaṅkapūrṇeṣu bhedyayogyāṃ saromṇi carmaṇyātate lekhyasya mṛtapaśusirāsūtpalanāleṣu ca vedhyasya ghuṇopahatakāṣṭhaveṇunalanāḍīśuṣkālābūmukheṣv eṣyasya panasabimbībilvaphalamajjamṛtapaśudanteṣvāhāryasya madhūcchiṣṭopalipte śālmalīphalake visrāvyasya sūkṣmaghanavastrāntayor mṛducarmāntayoś ca sīvyasya pustamayapuruṣāṅgapratyaṅgaviśeṣeṣu bandhanayogyāṃ mṛducarmamāṃsapeśīṣūtpalanāleṣu ca karṇasaṃdhibandhayogyāṃ mṛduṣu māṃsakhaṇḍeṣv agnikṣārayogyām udakapūrṇaghaṭapārśvasrotasyalābūmukhādiṣu ca netrapraṇidhānavastivraṇavastipīḍanayogyām iti
bhavataś cātra
evamādiṣu medhāvī yogyārheṣu yathāvidhi
dravyeṣu yogyāṃ kurvāṇo na pramuhyati karmasu
tasmāt kauśalamanvicchan śastrakṣārāgnikarmasu
yasya yatreha sādharmyaṃ tatra yogyāṃ samācaret
athāto viśikhānupraveśanīyam adhyāyaṃ vyākhyāsyāmaḥ
yathovāca bhagavān dhanvantariḥ
adhigatatantreṇopāsitatantrārthena dṛṣṭakarmaṇā kṛtayogyena śāstraṃ nigadatā rājānujñātena nīcanakharomṇā śucinā śuklavastraparihitena chattravatā daṇḍahastena sopānatkenānuddhataveśena sumanasā kalyāṇābhivyāhāreṇākuhakena bandhubhūtena bhūtānāṃ susahāyavatā vaidyena viśikhānupraveṣṭavyā
tato dūtanimittaśakunamaṅgalānulomyenāturagṛhamabhigamya upaviśya āturamabhipaśyet spṛśet pṛcchec ca tribhir etair vijñānopāyai rogāḥ prāyaśo veditavyā ity eke tattu na samyak ṣaḍvidho hi rogāṇāṃ vijñānopāyaḥ tadyathā pañcabhiḥ śrotrādibhiḥ praśnena ceti
tatra śrotrendriyavijñeyā viśeṣā rogeṣu vraṇāsrāvavijñānīyādiṣu vakṣyante tatra saphenaṃ raktamīrayannanilaḥ saśabdo nirgacchati ity evamādayaḥ sparśanendriyavijñeyāḥ śītoṣṇaślakṣṇakarkaśamṛdukaṭhinatvādayaḥ sparśaviśeṣā jvaraśophādiṣu cakṣurindriyavijñeyāḥ śarīropacayāpacayāyurlakṣaṇabalavarṇavikārādayaḥ rasanendriyavijñeyāḥ pramehādiṣu rasaviśeṣāḥ ghrāṇendriyavijñeyā ariṣṭaliṅgādiṣu vraṇānāmavraṇānāṃ ca gandhaviśeṣāḥ praśnena ca vijānīyāddeśaṃ kālaṃ jātiṃ sātmyamātaṅkasamutpattiṃ vedanāsamucchrāyaṃ balamantaragniṃ vātamūtrapurīṣāṇāṃ pravṛttyapravṛttī kālaprakarṣādīṃś ca viśeṣān
ātmasadṛśeṣu vijñānābhyupāyeṣu tatsthānīyair jānīyāt
evam abhisamīkṣya sādhyān sādhayed yāpyān yāpayed asādhyānnaivopakrameta parisaṃvatsarotthitāṃśca vikārān prāyaśo varjayet
bhavati cātra
mithyādṛṣṭā vikārā hi durākhyātāstathaiva ca
tathā duṣparimṛṣṭāś ca mohayeyuścikitsakam
tatra sādhyā api vyādhayaḥ prāyeṇaiṣāṃ duścikitsyatamā bhavanti
tadyathā śrotriyanṛpatistrībālavṛddhabhīrurājasevakakitavadurbalavaidyavidagdhavyādhigopakadaridrakṛpaṇakrodhanānām anātmavatām anāthānāṃ ca evaṃ nirūpya cikitsāṃ kurvan dharmārthakāmayaśāṃsi prāpnoti
bhavati cātra
strībhiḥ sahāsyāṃ saṃvāsaṃ parihāsaṃ ca varjayet
dattaṃ ca tābhyo nādeyam annādanyad bhiṣagvaraiḥ
athātaḥ kṣārapākavidhim adhyāyaṃ vyākhyāsyāmaḥ
yathovāca bhagavān dhanvantariḥ
śastrānuśastrebhyaḥ kṣāraḥ pradhānatamaḥ chedyabhedyalekhyakaraṇāt tridoṣaghnatvād viśeṣakriyāvacāraṇācca
tatra kṣaraṇāt kṣaṇanādvā kṣāraḥ
nānauṣadhisamavāyāttridoṣaghnaḥ śuklatvāt saumyaḥ tasya saumyasyāpi sato dahanapacanadāraṇādiśaktiraviruddhā sa khalvāgneyauṣadhiguṇabhūyiṣṭhatvāt kaṭuka uṣṇastīkṣṇaḥ pācano vilayanaḥ śodhano ropaṇaḥ śoṣaṇaḥ stambhano lekhanaḥ kṛmyāmakaphakuṣṭhaviṣamedasām upahantā puṃstvasya cātisevitaḥ
sa dvividhaḥ pratisāraṇīyaḥ pānīyaś ca
tatra pratisāraṇīyaḥ kuṣṭhakiṭibhadadrumaṇḍalakilāsabhagaṃdarārbudārśoduṣṭavraṇanāḍīcarmakīlatilakālakanyacchavyaṅgamaśakabāhyavidradhikṛmiviṣādiṣūpadiśyate saptasu ca mukharogeṣūpajihvādhijihvopakuśadantavaidarbheṣu tisṛṣu ca rohiṇīṣu eteṣvevānuśastrapraṇidhānam uktam
pānīyastu garagulmodarāgnisaṅgājīrṇārocakānāhaśarkarāśmaryābhyantaravidradhikṛmiviṣārśaḥsūpayujyate
ahitastu raktapittajvaritapittaprakṛtibālavṛddhadurbalabhramamadamūrchātimiraparītebhyo 'nyebhyaścaivaṃvidhebhyaḥ
taṃ cetarakṣāravaddagdhvā parisrāvayet tasya vistaro 'nyatra
athetarastrividho mṛdurmadhyastīkṣṇaś ca
taṃ cikīrṣuḥ śaradi girisānujaṃ śucirupoṣya praśaste 'hani praśastadeśajātamanupahataṃ madhyamavayasaṃ mahāntam asitamuṣkakam adhivāsyāparedyuḥ pāṭayitvā khaṇḍaśaḥ prakalpyāvapāṭya nirvāte deśe nicitiṃ kṛtvā sudhāśarkarāś ca prakṣipya tilanālair ādīpayet
athopaśānte 'gnau tadbhasma pṛthaggṛhṇīyādbhasmaśarkarāś ca
athānenaiva vidhānena kuṭajapalāśāśvakarṇapāribhadrakavibhītakāragvadhatilvakārkasnuhyapāmārgapāṭalānaktamālavṛṣakadalīcitrakapūtīkendravṛkṣāsphotāśvamārakasaptacchadāgnimanthaguñjāścatasraś ca kośātakīḥ samūlaphalapattraśākhā dahet
tataḥ kṣāradroṇamudakadroṇaiḥ ṣaḍbhir āloḍya mūtrair vā yathoktair ekaviṃśatikṛtvaḥ parisrāvya mahati kaṭāhe śanair darvyāvaghaṭṭayan vipacet
sa yadā bhavatyaccho raktastīkṣṇaḥ picchilaś ca tamādāya mahati vastre parisrāvyetaraṃ vibhajya punaragnāvadhiśrayet
tata eva kṣārodakāt kuḍavamadhyardhaṃ vāpanayet
tataḥ kaṭaśarkarābhasmaśarkarākṣīrapākaśaṅkhanābhīr agnivarṇāḥ kṛtvāyase pātre tasminneva kṣārodake niṣicya piṣṭvā tenaiva dvidroṇe 'ṣṭapalasaṃmitaṃ śaṅkhanābhyādīnāṃ pramāṇaṃ prativāpya satatam apramattaś cainam avaghaṭṭayan vipacet
sa yathā nātisāndro nātidravaś ca bhavati tathā prayateta
athainam āgatapākam avatāryānuguptam āyase kumbhe saṃvṛtamukhe nidadhyādeṣa madhyamaḥ
eṣa evāpratīvāpaḥ pakvaḥ saṃvyūhimo mṛduḥ
pratīvāpe yathālābhaṃ dantīdravantīcitrakalāṅgalīpūtikapravālatālapattrīviḍasuvarcikākanakakṣīrīhiṅguvacātiviṣāḥ samāḥ ślakṣṇacūrṇāḥ śuktipramāṇāḥ pratīvāpaḥ
sa eva sapratīvāpaḥ pakvaḥ pākyastīkṣṇaḥ
teṣāṃ yathāvyādhibalam upayogaḥ
kṣīṇabale tu kṣārodakam āvapedbalakaraṇārtham
bhavataś cātra
naivātitīkṣṇo na mṛduḥ śuklaḥ ślakṣṇo 'tha picchilaḥ
aviṣyandī śivaḥ śīghraḥ kṣāro hyaṣṭaguṇaḥ smṛtaḥ
atimārdavaśvaityauṣṇyataikṣṇyapaicchilyasarpitāḥ
sāndratāpakvatā hīnadravyatā doṣa ucyate
tatra kṣārasādhyavyādhivyādhitam upaveśya nivātātape deśe 'saṃbādhe 'gropaharaṇīyoktena vidhānenopasaṃbhṛtasambhāraṃ tato 'sya tamavakāśaṃ nirīkṣyāvaghṛṣyāvalikhya pracchayitvā śalākayā kṣāraṃ pratisārayet dattvā vākśatamātramupekṣeta
tasminnipatite vyādhau kṛṣṇatā dagdhalakṣaṇam
tatrāmlavargaḥ śamanaḥ sarpirmadhukasaṃyutaḥ
atha cet sthiramūlatvāt kṣāradagdhaṃ na śīryate
idamālepanaṃ tatra samagramavacārayet
amlakāñjikabījāni tilān madhukam eva ca
prapeṣya samabhāgāni tenainamanulepayet
tilakalkaḥ samadhuko ghṛtākto vraṇaropaṇaḥ
rasenāmlena tīkṣṇena vīryoṣṇena ca yojitaḥ
āgneyenāgninā tulyaḥ kathaṃ kṣāraḥ praśāmyati
evaṃ cenmanyase vatsa procyamānaṃ nibodha me
kaṭukastatra bhūyiṣṭho lavaṇo 'nurasastathā
amlena saha saṃyuktaḥ satīkṣṇalavaṇo rasaḥ
mādhuryaṃ bhajate 'tyarthaṃ tīkṣṇabhāvaṃ vimuñcati
mādhuryācchamamāpnoti vahnir adbhir ivāplutaḥ
tatra samyagdagdhe vikāropaśamo lāghavam anāsrāvaś ca
hīnadagdhe todakaṇḍujāḍyāni vyādhivṛddhiś ca
atidagdhe dāhapākarāgasrāvāṅgamardaklamapipāsāmūrchāḥ syurmaraṇaṃ vā
kṣāradagdhavraṇaṃ tu yathādoṣaṃ yathāvyādhi copakramet
atha naite kṣārakṛtyāḥ tadyathā durbalabālasthavirabhīrusarvāṅgaśūnodariraktapittigarbhiṇyṛtumatīpravṛddhajvaripramehirūkṣakṣatakṣīṇatṛṣṇāmūrcchopadrutaklībāpavṛttodvṛttaphalayonayaḥ
tathā marmasirāsnāyusaṃdhitaruṇāsthisevanīdhamanīgalanābhinakhāntaḥśephaḥsrotaḥsvalpamāṃseṣu ca pradeśeṣv akṣṇoś ca na dadyādanyatra vartmarogāt
tatra kṣārasādhyeṣvapi vyādhiṣu śūnagātram asthiśūlinam annadveṣiṇaṃ hṛdayasaṃdhipīḍopadrutaṃ ca kṣāro na sādhayati
bhavati cātra
viṣāgniśastrāśanimṛtyukalpaḥ kṣāro bhavatyalpamatiprayuktaḥ
sa dhīmatā samyaganuprayukto rogānnihanyādacireṇa ghorān
athāto 'gnikarmavidhim adhyāyaṃ vyākhyāsyāmaḥ
yathovāca bhagavān dhanvantariḥ
kṣārādagnirgarīyān kriyāsu vyākhyātaḥ taddagdhānāṃ rogāṇām apunarbhāvād bheṣajaśastrakṣārair asādhyānāṃ tatsādhyatvācca
athemāni dahanopakaraṇāni tadyathā pippalyajāśakṛdgodantaśaraśalākājāmbavauṣṭhetaralauhāḥ kṣaudraguḍasnehāś ca
tatra pippalyajāśakṛdgodantaśaraśalākās tvaggatānāṃ jāmbavauṣṭhetaralauhā māṃsagatānāṃ kṣaudraguḍasnehāḥ sirāsnāyusaṃdhyasthigatānām
tatrāgnikarma sarvartuṣu kuryādanyatra śaradgrīṣmābhyāṃ tatrāpyātyayike 'gnikarmasādhye vyādhau tatpratyanīkaṃ vidhiṃ kṛtvā
sarvavyādhiṣvṛtuṣu ca picchilamannaṃ bhuktavataḥ mūḍhagarbhāśmarībhagaṃdarārśomukharogeṣvabhuktavataḥ karma kurvīta
tatra dvividhamagnikarmāhureke tvagdagdhaṃ māṃsadagdhaṃ ca iha tu sirāsnāyusaṃdhyasthiṣvapi na pratiṣiddho 'gniḥ
tatra śabdaprādurbhāvo durgandhatā tvaksaṃkocaś ca tvagdagdhe kapotavarṇatālpaśvayathuvedanā śuṣkasaṃkucitavraṇatā ca māṃsadagdhe kṛṣṇonnatavraṇatā srāvasaṃnirodhaś ca sirāsnāyudagdhe rūkṣāruṇatā karkaśasthiravraṇatā ca saṃdhyasthidagdhe
tatra śirorogādhimanthayor bhrūlalāṭaśaṅkhapradeśeṣu dahet vartmarogeṣvārdrālaktakapraticchannāṃ dṛṣṭiṃ kṛtvā vartmaromakūpān
tvaṅmāṃsasirāsnāyusaṃdhyasthisthite 'tyugraruji vāyāvucchritakaṭhinasuptamāṃse vraṇe granthyarśo'rbudabhagaṃdarāpacīślīpadacarmakīlatilakālakāntravṛddhisaṃdhisirāchedanādiṣu nāḍīśoṇitātipravṛttiṣu cāgnikarma kuryāt
tatra valayabinduvilekhāpratisāraṇānīti dahanaviśeṣāḥ
bhavati cātra
rogasya saṃsthānamavekṣya samyaṅnarasya marmāṇi balābalaṃ ca
vyādhiṃ tathartuṃ ca samīkṣya samyak tato vyavasyedbhiṣagagnikarma
tatra samyagdagdhe madhusarpirbhyāmabhyaṅgaḥ
athemānagninā pariharet pittaprakṛtim antaḥśoṇitaṃ bhinnakoṣṭham anuddhṛtaśalyaṃ durbalaṃ bālaṃ vṛddhaṃ bhīrum anekavraṇapīḍitam asvedyāṃś ceti
ata ūrdhvamitarathā dagdhalakṣaṇaṃ vakṣyāmaḥ
tatra snigdhaṃ rūkṣaṃ vāśritya dravyamagnirdahati agnisaṃtapto hi snehaḥ sūkṣmasirānusāritvāt tvagādīn anupraviśyāśu dahati tasmāt snehadagdhe 'dhikā rujo bhavanti
tatra pluṣṭaṃ durdagdhaṃ samyagdagdham atidagdhaṃ ceti caturvidham agnidagdham
tatra yadvivarṇaṃ pluṣyate 'timātraṃ tat pluṣṭaṃ yatrottiṣṭhanti sphoṭāstīvrāś coṣadāharāgapākavedanāś cirāccopaśāmyanti taddurdagdhaṃ samyagdagdham anavagāḍhaṃ tālaphalavarṇaṃ susaṃsthitaṃ pūrvalakṣaṇayuktaṃ ca atidagdhe māṃsāvalambanaṃ gātraviśleṣaḥ sirāsnāyusaṃdhyasthivyāpādanam atimātraṃ jvaradāhapipāsāmūrchāś copadravā bhavanti vraṇaścāsya cireṇa rohati rūḍhaś ca vivarṇo bhavati
tadetaccaturvidham agnidagdhalakṣaṇam ātmakarmaprasādhakaṃ bhavati
bhavati cātra
agninā kopitaṃ raktaṃ bhṛśaṃ jantoḥ prakupyati
tatastenaiva vegena pittam asyābhyudīryate
tulyavīrye ubhe hyete rasato dravyatastathā
tenāsya vedanāstīvrāḥ prakṛtyā ca vidahyate
sphoṭāḥ śīghraṃ prajāyante jvarastṛṣṇā ca vardhate
dagdhasyopaśamārthāya cikitsā sampravakṣyate
pluṣṭasyāgnipratapanaṃ kāryamuṣṇaṃ tathauṣadham
śarīre svinnabhūyiṣṭhe svinnaṃ bhavati śoṇitam
prakṛtyā hyudakaṃ śītaṃ skandayatyati śoṇitam
tasmāt sukhayati hyuṣṇaṃ natu śītaṃ kathaṃcana
śītāmuṣṇāṃ ca durdagdhe kriyāṃ kuryādbhiṣak punaḥ
ghṛtālepanasekāṃstu śītānevāsya kārayet
samyagdagdhe tugākṣīrīplakṣacandanagairikaiḥ
sāmṛtaiḥ sarpiṣā snigdhair ālepaṃ kārayedbhiṣak
grāmyānūpaudakaiś cainaṃ piṣṭair māṃsaiḥ pralepayet
pittavidradhivaccainaṃ saṃtatoṣmāṇam ācaret
atidagdhe viśīrṇāni māṃsānyuddhṛtya śītalām
kriyāṃ kuryādbhiṣak paścācchālitaṇḍulakaṇḍanaiḥ
tindukītvakkapālair vā ghṛtamiśraiḥ pralepayet
vraṇaṃ guḍūcīpattrair vā chādayed athavaudakaiḥ
kriyāṃ ca nikhilāṃ kuryād bhiṣak pittavisarpavat
madhūcchiṣṭaṃ samadhukaṃ rodhraṃ sarjarasaṃ tathā
mañjiṣṭhāṃ candanaṃ mūrvāṃ piṣṭvā sarpirvipācayet
sarveṣām agnidagdhānām etad ropaṇam uttamam
snehadagdhe kriyāṃ rūkṣāṃ viśeṣeṇāvacārayet
ata ūrdhvaṃ pravakṣyāmi dhūmopahatalakṣaṇam
śvasiti kṣauti cātyartham atyādhamati kāsate
cakṣuṣoḥ paridāhaś ca rāgaścaivopajāyate
sadhūmakaṃ niśvasiti ghreyamanyanna vetti ca
tathaiva ca rasān sarvān śrutiścāsyopahanyate
tṛṣṇādāhajvarayutaḥ sīdatyatha ca mūrchati
dhūmopahata ityevaṃ śṛṇu tasya cikitsitam
sarpirikṣurasaṃ drākṣāṃ payo vā śarkarāmbu vā
madhurāmlau rasau vāpi vamanāya pradāpayet
vamataḥ koṣṭhaśuddhiḥ syād dhūmagandhaś ca naśyati
vidhinānena śāmyanti sadanakṣavathujvarāḥ
dāhamūrchātṛḍādhmānaśvāsakāsāś ca dāruṇāḥ
madhurair lavaṇāmlaiś ca kaṭukaiḥ kavalagrahaiḥ
samyaggṛhṇātīndriyārthān manaścāsya prasīdati
śirovirecanaṃ cāsmai dadyād yogena śāstravit
dṛṣṭir viśudhyate cāsya śirogrīvaṃ ca dehinaḥ
avidāhi laghu snigdhamāhāraṃ cāsya kalpayet
uṣṇavātātapair dagdhe śītaḥ kāryo vidhiḥ sadā
śītavarṣānilair dagdhe snigdhamuṣṇaṃ ca śasyate
tathātitejasā dagdhe siddhirnāsti kathaṃcana
indravajrāgnidagdhe 'pi jīvati pratikārayet
snehābhyaṅgaparīṣekaiḥ pradehaiśca tathā bhiṣak
athāto jalaukāvacāraṇīyam adhyāyaṃ vyākhyāsyāmaḥ
yathovāca bhagavān dhanvantariḥ
nṛpāḍhyabālasthavirabhīrudurbalanārīsukumārāṇāmanugrahārthaṃ paramasukumāro 'yaṃ śoṇitāvasecanopāyo 'bhihito jalaukasaḥ
tatra vātapittakaphaduṣṭaśoṇitaṃ yathāsaṃkhyaṃ śṛṅgajalaukālābubhir avasecayet sarvāṇi sarvair vā
bhavanti cātra
uṣṇaṃ samadhurasnigdhaṃ gavāṃ śṛṅgaṃ prakīrtitam
tasmād vātopasṛṣṭe tu hitaṃ tadavasecane
śītādhivāsā madhurā jalaukā vārisambhavā
tasmāt pittopasṛṣṭe tu hitā sā tvavasecane
alābu kaṭukaṃ rūkṣaṃ tīkṣṇaṃ ca parikīrtitam
tasmācchleṣmopasṛṣṭe tu hitaṃ tadavasecane
tatra pracchite tanuvastipaṭalāvanaddhena śṛṅgeṇa śoṇitam avasecayed ācūṣaṇāt sāntardīpayālābvā
jalamāsāmāyuriti jalāyukāḥ jalamāsāmoka iti jalaukasaḥ
tā dvādaśa tāsāṃ saviṣāḥ ṣaṭ tāvatya eva nirviṣāḥ
tatra saviṣāḥ kṛṣṇā karburā alagardā indrāyudhā sāmudrikā gocandanā ceti
tāsu añjanacūrṇavarṇā pṛthuśirāḥ kṛṣṇā varmimatsyavadāyatā chinnonnatakukṣiḥ karburā romaśā mahāpārśvā kṛṣṇamukhī alagardā indrāyudhavad ūrdhvarājibhiścitritā indrāyudhā īṣadasitapītikā vicitrapuṣpākṛticitrā sāmudrikā govṛṣaṇavadadhobhāge dvidhābhūtākṛtiraṇumukhī gocandaneti
tābhir daṣṭe puruṣe daṃśe śvayathuratimātraṃ kaṇḍūrmūrchā jvaro dāhaśchardirmadaḥ sadanamiti liṅgāni bhavanti
tatra mahāgadaḥ pānālepananasyakarmādiṣūpayojyaḥ
indrāyudhādaṣṭamasādhyam
ityetāḥ saviṣāḥ sacikitsitā vyākhyātāḥ
atha nirviṣāḥ kapilā piṅgalā śaṅkumukhī mūṣikā puṇḍarīkamukhī sāvarikā ceti
tatra manaḥśilārañjitābhyām iva pārśvābhyāṃ pṛṣṭhe snigdhamudgavarṇā kapilā yakṛdvarṇā śīghrapāyinī dīrghatīkṣṇamukhī śaṅkumukhī mūṣikākṛtivarṇāniṣṭagandhā ca mūṣikā mudgavarṇā puṇḍarīkatulyavaktrā puṇḍarīkamukhī snigdhā padmapattravarṇāṣṭādaśāṅgulapramāṇā sāvarikā sā ca paśvarthe ityetā aviṣā vyākhyātāḥ
tāsāṃ yavanapāṇḍyasahyapautanādīni kṣetrāṇi teṣu mahāśarīrā balavatyaḥ śīghrapāyinyo mahāśanā nirviṣāś ca viśeṣeṇa bhavanti
tatra saviṣamatsyakīṭadarduramūtrapurīṣakothajātāḥ kaluṣeṣvambhaḥsu ca saviṣāḥ padmotpalanalinakumudasaugandhikakuvalayapuṇḍarīkaśaivalakothajātā vimaleṣvambhaḥsu ca nirviṣāḥ
bhavati cātra
kṣetreṣu vicarantyetāḥ salilāḍhyasugandhiṣu
na ca saṃkīrṇacāriṇyo na ca paṅkeśayāḥ sukhāḥ
tāsāṃ grahaṇamārdracarmaṇā anyair vā prayogair gṛhṇīyāt
athaināṃ nave mahati ghaṭe sarastaḍāgodakapaṅkamāvāpya nidadhyāt bhakṣyārthe cāsām upaharecchaivalaṃ vallūramaudakāṃś ca kandāṃścūrṇīkṛtya śayyārthaṃ tṛṇamaudakāni ca pattrāṇi tryahāt tryahāccābhyo 'nyajjalaṃ bhakṣyaṃ ca dadyāt saptarātrāt saptarātrācca ghaṭamanyaṃ saṃkrāmayet
bhavati cātra
sthūlamadhyāḥ parikliṣṭāḥ pṛthvyo mandaviceṣṭitāḥ
agrāhiṇyo 'lpapāyinyaḥ saviṣāś ca na pūjitāḥ
atha jalauko'vasekasādhyavyādhitam upaveśya saṃveśya vā virūkṣya cāsya tamavakāśaṃ mṛdgomayacūrṇair yadyarujaḥ syāt
gṛhītāś ca tāḥ sarṣaparajanīkalkodakapradigdhagātrīḥ salilasarakamadhye muhūrtasthitā vigataklamā jñātvā tābhī rogaṃ grāhayet
ślakṣṇaśuklārdrapicuprotāvacchannāṃ kṛtvā mukhamapāvṛṇuyāt agṛhṇantyai kṣīrabinduṃ śoṇitabinduṃ vā dadyācchastrapadāni vā kurvīta yadyevam api na gṛhṇīyāttadānyāṃ grāhayet
yadā ca niviśate 'śvakhuravadānanaṃ kṛtvonnamya ca skandhaṃ tadā jānīyādgṛhṇātīti cārdravastrāvacchannāṃ dhārayet secayecca
daṃśe todakaṇḍuprādurbhāvair jānīyācchuddhamiyamādatta iti śuddhamādadānāmapanayet atha śoṇitagandhena na muñcenmukhamasyāḥ saindhavacūrṇenāvakiret
atha patitāṃ taṇḍulakaṇḍanapradigdhagātrīṃ tailalavaṇābhyaktamukhīṃ vāmahastāṅguṣṭhāṅgulībhyāṃ gṛhītapucchāṃ dakṣiṇahastāṅguṣṭhāṅgulibhyāṃ śanaiḥ śanair anulomam anumārjayed ā mukhāt vāmayet tāvadyāvat samyagvāntaliṅgānīti
samyagvāntā salilasarakanyastā bhoktukāmā satī caret
yā sīdatī na ceṣṭate sā durvāntā tāṃ punaḥ samyagvāmayet
durvāntāyā vyādhirasādhya indramado nāma bhavati
atha suvāntāṃ pūrvavat saṃnidadhyāt
śoṇitasya ca yogāyogānavekṣya śatadhautaghṛtābhyaṅgas tatpicudhāraṇaṃ vā jalaukovraṇān madhunāvaghaṭṭayet śītābhir adbhiś ca pariṣecayedbadhnīta vā kaṣāyamadhurasnigdhaśītaiś ca pradehaiḥ pradihyāditi
bhavati cātra
kṣetrāṇi grahaṇaṃ jātīḥ poṣaṇaṃ sāvacāraṇam
jalaukasāṃ ca yo vetti tatsādhyān sa jayedgadān
athātaḥ śoṇitavarṇanīyam adhyāyaṃ vyākhyāsyāmaḥ
yathovāca bhagavān dhanvantariḥ
tatra pāñcabhautikasya caturvidhasya ṣaḍrasasya dvividhavīryasyāṣṭavidhavīryasya vānekaguṇasyopayuktasyāhārasya samyakpariṇatasya yastejobhūtaḥ sāraḥ paramasūkṣmaḥ sa rasa ity ucyate tasya ca hṛdayaṃ sthānaṃ sa hṛdayāc caturviṃśatidhamanīr anupraviśyordhvagā daśa daśa cādhogāminyaś catasraś ca tiryaggāḥ kṛtsnaṃ śarīramaharahastarpayati vardhayati dhārayati yāpayati cādṛṣṭahetukena karmaṇā
tasya śarīram anusarato 'numānād gatir upalakṣayitavyā kṣayavṛddhivaikṛtaiḥ
tasmin sarvaśarīrāvayavadoṣadhātumalāśayānusāriṇi rase jijñāsā kimayaṃ saumyastaijasa iti
atrocyate sa khalu dravānusārī snehanajīvanatarpaṇadhāraṇādibhir viśeṣaiḥ saumya ityavagamyate
sa khalvāpyo raso yakṛtplīhānau prāpya rāgam upaiti
bhavataś cātra
rañjitās tejasā tv āpaḥ śarīrasthena dehinām
avyāpannāḥ prasannena raktamityabhidhīyate
rasādeva striyā raktaṃ rajaḥsaṃjñaṃ pravartate
tad varṣād dvādaśād ūrdhvaṃ yāti pañcāśataḥ kṣayam
ārtavaṃ śoṇitaṃ tv āgneyam agnīṣomīyatvād garbhasya
pāñcabhautikaṃ tv apare jīvaraktamāhurācāryāḥ
visratā dravatā rāgaḥ spandanaṃ laghutā tathā
bhūmyādīnāṃ guṇā hy ete dṛśyante cātra śoṇite
rasādraktaṃ tato māṃsaṃ māṃsānmedaḥ prajāyate
medaso 'sthi tato majjā majjñaḥ śukraṃ tu jāyate
tatraiṣāṃ dhātūnām annapānarasaḥ prīṇayitā
rasajaṃ puruṣaṃ vidyād rasaṃ rakṣetprayatnataḥ
annāt pānāc ca matimān ācārāccāpyatandritaḥ
tatra rasagatau dhātuḥ aharahar gacchatītyato rasaḥ
sa khalu trīṇi trīṇi kalāsahasrāṇi pañcadaśa ca kalā ekaikasmin dhātāv avatiṣṭhate evaṃ māsena rasaḥ śukrībhavati strīṇāṃ cārtavam
bhavati cātra
aṣṭādaśasahasrāṇi saṃkhyā hy asmin samuccaye
kalānāṃ navatiḥ proktā svatantraparatantrayoḥ
sa śabdārcirjalasaṃtānavad aṇunā viśeṣeṇānudhāvatyevaṃ śarīraṃ kevalam
vājīkaraṇyastvoṣadhayaḥ svabalaguṇotkarṣādvirecanavadupayuktāḥ śukraṃ virecayanti
yathāhi puṣpamukulastho gandho na śakyamihāstīti vaktumatho naiva nāstīti atha cāsti satāṃ bhāvānāmabhivyaktiriti jñātvā kevalaṃ saukṣmyānnābhivyajyate sa eva puṣpe vivṛtapattrakesare kālāntareṇābhivyaktiṃ gacchati evaṃ bālānām api vayaḥpariṇāmācchukraprādurbhāvo bhavati romarājyādayaś ca viśeṣā nārīṇām
sa evānnaraso vṛddhānāṃ jarāparipakvaśarīratvād aprīṇano bhavati
ta ete śarīradhāraṇād dhātava ity ucyante
teṣāṃ kṣayavṛddhī śoṇitanimitte tasmāt tadadhikṛtya vakṣyāmaḥ
tatra phenilam aruṇaṃ kṛṣṇaṃ paruṣaṃ tanu śīghragam askandi ca vātena duṣṭaṃ nīlaṃ pītaṃ haritaṃ śyāvaṃ visramaniṣṭaṃ pipīlikāmakṣikāṇāmaskandi ca pittaduṣṭaṃ gairikodakapratīkāśaṃ snigdhaṃ śītalaṃ bahalaṃ picchilaṃ cirasrāvi māṃsapeśīprabhaṃ ca śleṣmaduṣṭaṃ sarvalakṣaṇasaṃyuktaṃ kāñjikābhaṃ viśeṣato durgandhi ca saṃnipātaduṣṭaṃ dvidoṣaliṅgaṃ saṃsṛṣṭam
indragopakapratīkāśamasaṃhatamavivarṇaṃ ca prakṛtisthaṃ jānīyāt
visrāvyāṇyanyatra vakṣyāmaḥ
athāvisrāvyāḥ sarvāṅgaśophaḥ kṣīṇasya cāmlabhojananimittaḥ pāṇḍurogyarśasodariśoṣigarbhiṇīnāṃ ca śvayathavaḥ
tatra śastravisrāvaṇaṃ dvividhaṃ pracchānaṃ sirāvyadhanaṃ ca
tatra ṛjvasaṃkīrṇaṃ sūkṣmaṃ samam anavagāḍham anuttānamāśu ca śastraṃ pātayenmarmasirāsnāyusaṃdhīnāṃ cānupaghāti
tatra durdine durviddhe śītavātayor asvinne bhuktamātre skandatvācchoṇitaṃ na sravatyalpaṃ vā sravati
madamūrchāśramārtānāṃ vātaviṇmūtrasaṃginām
nidrābhibhūtabhītānāṃ nṛṇāṃ nāsṛk pravartate
tadduṣṭaṃ śoṇitam anirhriyamāṇaṃ kaṇḍūśopharāgadāhapākavedanā janayet
atyuṣṇe 'tisvinne 'tividdhe 'jñair visrāvitam atipravartate tad atipravṛttaṃ śiro'bhitāpam āndhyam adhimanthatimiraprādurbhāvaṃ dhātukṣayamākṣepakaṃ pakṣāghātam ekāṅgavikāraṃ tṛṣṇādāhau hikkāṃ kāsaṃ śvāsaṃ pāṇḍurogaṃ maraṇaṃ cāpādayati
bhavanti cātra
tasmānna śīte nātyuṣṇe nāsvinne nātitāpite
yavāgūṃ pratipītasya śoṇitaṃ mokṣayedbhiṣak
samyaggatvā yadā raktaṃ svayamevāvatiṣṭhate
śuddhaṃ tadā vijānīyāt samyagvisrāvitaṃ ca tat
lāghavaṃ vedanāśāntirvyādhervegaparikṣayaḥ
samyagvisrāvite liṅgaṃ prasādo manasastathā
tvagdoṣā granthayaḥ śophā rogāḥ śoṇitajāśca ye
raktamokṣaṇaśīlānāṃ na bhavanti kadācana
atha khalvapravartamāne rakte elāśītaśivakuṣṭhatagarapāṭhābhadradāruviḍaṅgacitrakatrikaṭukāgāradhūmaharidrārkāṅkuranaktamālaphalair yathālābhaṃ tribhiścaturbhiḥ samastair vā cūrṇīkṛtair lavaṇatailapragāḍhair vraṇamukham avagharṣayed evaṃ samyak pravartate
athātipravṛtte rodhramadhukapriyaṅgupattaṅgagairikasarjarasarasāñjanaśālmalīpuṣpaśaṅkhaśuktimāṣayavagodhūmacūrṇaiḥ śanaiḥ śanair vraṇamukham avacūrṇyāṅgulyagreṇāvapīḍayet sālasarjārjunārimedameṣaśṛṅgadhavadhanvanatvagbhir vā cūrṇitābhiḥ kṣaumeṇa vā dhmāpitena samudraphenalākṣācūrṇair vā yathoktair vraṇabandhanadravyair gāḍhaṃ badhnīyāt śītācchādanabhojanāgāraiḥ śītaiḥ pariṣekapradehaiścopācaret kṣārenāgninā vā dahedyathoktaṃ vyadhanād anantaraṃ vā tāmevātipravṛttāṃ sirāṃ vidhyet kākolyādikvāthaṃ vā śarkarāmadhumadhuraṃ pāyayet eṇahariṇorabhraśaśamahiṣavarāhāṇāṃ vā rudhiraṃ kṣīrayūṣarasaiḥ susnigdhaiścāśnīyāt upadravāṃś ca yathāsvam upacaret
dhātukṣayāt srute rakte mandaḥ saṃjāyate 'nalaḥ
pavanaś ca paraṃ lopaṃ yāti tasmāt prayatnataḥ
taṃ nātiśītair laghubhiḥ snigdhaiḥ śoṇitavardhanaiḥ
īṣadamlair anamlair vā bhojanaiḥ samupācaret
caturvidhaṃ yadetaddhi rudhirasya nivāraṇam
saṃdhānaṃ skandanaṃ caiva pācanaṃ dahanaṃ tathā
vraṇaṃ kaṣāyaḥ saṃdhatte raktaṃ skandayate himam
tathā saṃpācayedbhasma dāhaḥ saṃkocayet sirāḥ
askandamāne rudhire saṃdhānāni prayojayet
saṃdhāne bhraśyamāne tu pācanaiḥ samupācaret
kalpair etaistribhir vaidyaḥ prayateta yathāvidhi
asiddhimatsu caiteṣu dāhaḥ parama iṣyate
śeṣadoṣe yato rakte na vyādhirativartate
sāvaśeṣe tataḥ stheyaṃ na tu kuryādatikramam
dehasya rudhiraṃ mūlaṃ rudhireṇaiva dhāryate
tasmād yatnena saṃrakṣyaṃ raktaṃ jīva iti sthitiḥ
srutaraktasya sekādyaiḥ śītaiḥ prakupite 'nile
śophaṃ satodaṃ koṣṇena sarpiṣā pariṣecayet
athāto doṣadhātumalakṣayavṛddhivijñānīyam adhyāyaṃ vyākhyāsyāmaḥ
yathovāca bhagavān dhanvantariḥ
doṣadhātumalamūlaṃ hi śarīraṃ tasmād eteṣāṃ lakṣaṇamucyamānam upadhāraya
tatra praspandanodvahanapūraṇavivekadhāraṇalakṣaṇo vāyuḥ pañcadhā pravibhaktaḥ śarīraṃ dhārayati
rāgapaktyojastejomedhoṣmakṛtpittaṃ pañcadhā pravibhaktamagnikarmaṇānugrahaṃ karoti
saṃdhisaṃśleṣaṇasnehanaropaṇapūraṇabalasthairyakṛcchleṣmā pañcadhā pravibhakta udakakarmaṇānugrahaṃ karoti
rasastuṣṭiṃ prīṇanaṃ raktapuṣṭiṃ ca karoti raktaṃ varṇaprasādaṃ māṃsapuṣṭiṃ jīvayati ca māṃsaṃ śarīrapuṣṭiṃ medasaś ca medaḥ snehasvedau dṛḍhatvaṃ puṣṭimasthnāṃ ca asthīni dehadhāraṇaṃ majjñaḥ puṣṭiṃ ca majjā prītiṃ snehaṃ balaṃ śukrapuṣṭiṃ pūraṇamasthnāṃ ca karoti śukraṃ dhairyaṃ cyavanaṃ prītiṃ dehabalaṃ harṣaṃ bījārthaṃ ca
purīṣam upastambhaṃ vāyvagnidhāraṇaṃ ca vastipūraṇavikledakṛnmūtraṃ svedaḥ kledatvaksaukumāryakṛt
raktalakṣaṇamārtavaṃ garbhakṛcca garbho garbhalakṣaṇaṃ stanyaṃ stanayor āpīnatvajananaṃ jīvanaṃ ceti
tatra vidhivatparirakṣaṇaṃ kurvīta
ata ūrdhvam eṣāṃ kṣīṇalakṣaṇaṃ vakṣyāmaḥ tatra vātakṣaye mandaceṣṭatālpavāktvamapraharṣo mūḍhasaṃjñatā ca pittakṣaye mandoṣmāgnitā niṣprabhatā ca śleṣmakṣaye rūkṣatāntardāha āmāśayetaraśleṣmāśayaśūnyatā saṃdhiśaithilyaṃ tṛṣṇā daurbalyaṃ prajāgaraṇaṃ ca
tatra svayonivardhanānyeva pratīkāraḥ
rasakṣaye hṛtpīḍākampaśūnyatās tṛṣṇā ca śoṇitakṣaye tvakpāruṣyamamlaśītaprārthanā sirāśaithilyaṃ ca māṃsakṣaye sphiggaṇḍauṣṭhopasthoruvakṣaḥkakṣāpiṇḍikodaragrīvāśuṣkatā raukṣyatodau gātrāṇāṃ sadanaṃ dhamanīśaithilyaṃ ca medaḥkṣaye plīhābhivṛddhiḥ saṃdhiśūnyatā raukṣyaṃ meduramāṃsaprārthanā ca asthikṣaye 'sthiśūlaṃ dantanakhabhaṅgo raukṣyaṃ ca majjakṣaye 'lpaśukratā parvabhedo 'sthinistodo 'sthiśūnyatā ca śukrakṣaye meḍhravṛṣaṇavedanāśaktirmaithune cirādvā prasekaḥ praseke cālparaktaśukradarśanam
tatrāpi svayonivardhanadravyopayogaḥ pratīkāraḥ
purīṣakṣaye hṛdayapārśvapīḍā saśabdasya ca vāyor ūrdhvagamanaṃ kukṣau saṃcaraṇaṃ ca mūtrakṣaye vastitodo 'lpamūtratā ca atrāpi svayonivardhanadravyāṇi pratīkāraḥ
svedakṣaye stabdharomakūpatā tvakśoṣaḥ sparśavaiguṇyaṃ svedanāśaś ca tatrābhyaṅgaḥ svedopayogaś ca
ārtavakṣaye yathocitakālādarśanamalpatā vā yonivedanā ca tatra saṃśodhanamāgneyānāṃ ca dravyāṇāṃ vidhivadupayogaḥ
stanyakṣaye stanayor mlānatā stanyāsaṃbhavo 'lpatā vā tatra śleṣmavardhanadravyopayogaḥ
garbhakṣaye garbhāspandanam anunnatakukṣitā ca tatra prāptavastikālāyāḥ kṣīravastiprayogo medyānnopayogaś ceti
ata ūrdhvam ativṛddhānāṃ doṣadhātumalānāṃ lakṣaṇaṃ vakṣyāmaḥ
vṛddhiḥ punareṣāṃ svayonivardhanātyupasevanād bhavati
tatra vātavṛddhau vākpāruṣyaṃ kārśyaṃ kārṣṇyaṃ gātrasphuraṇam uṣṇakāmitā nidrānāśo 'lpabalatvaṃ gāḍhavarcastvaṃ ca pittavṛddhau pītāvabhāsatā saṃtāpaḥ śītakāmitvam alpanidratā mūrchā balahānirindriyadaurbalyaṃ pītaviṇmūtranetratvaṃ ca śleṣmavṛddhau śauklyaṃ śaityaṃ sthairyaṃ gauravamavasādastandrā nidrā saṃdhyasthiviśleṣaś ca
raso 'tivṛddho hṛdayotkledaṃ prasekaṃ cāpādayati raktaṃ raktāṅgākṣitāṃ sirāpūrṇatvaṃ ca māṃsaṃ sphiggaṇḍauṣṭhopasthorubāhujaṅghāsu vṛddhiṃ gurugātratāṃ ca medaḥ snigdhāṅgatām udarapārśvavṛddhiṃ kāsaśvāsādīn daurgandhyaṃ ca asthyadhyasthīnyadhidantāṃś ca majjā sarvāṅganetragauravaṃ ca śukraṃ śukrāśmarīm atiprādurbhāvaṃ ca
purīṣamāṭopaṃ kukṣau śūlaṃ ca mūtraṃ mūtravṛddhiṃ muhurmuhuḥ pravṛttiṃ vastitodam ādhmānaṃ ca svedastvaco daurgandhyaṃ kaṇḍūṃ ca
ārtavamaṅgamardamatipravṛttiṃ daurgandhyaṃ ca stanyaṃ stanayor āpīnatvaṃ muhurmuhuḥ pravṛttiṃ todaṃ ca garbho jaṭharābhivṛddhiṃ svedaṃ ca
teṣāṃ yathāsvaṃ saṃśodhanaṃ kṣapaṇaṃ ca kṣayādaviruddhaiḥ kriyāviśeṣaiḥ prakurvīta
pūrvaḥ pūrvo 'tivṛddhatvādvardhayeddhi paraṃ param
tasmād atipravṛddhānāṃ dhātūnāṃ hrāsanaṃ hitam
balalakṣaṇaṃ balakṣayalakṣaṇaṃ cāta ūrdhvam upadekṣyāmaḥ
tatra rasādīnāṃ śukrāntānāṃ dhātūnāṃ yatparaṃ tejastat khalvojastadeva balamityucyate svaśāstrasiddhāntāt
tatra balena sthiropacitamāṃsatā sarvaceṣṭāsvapratighātaḥ svaravarṇaprasādo bāhyānāmābhyantarāṇāṃ ca karaṇānāmātmakāryapratipattirbhavati
bhavanti cātra
ojaḥ somātmakaṃ snigdhaṃ śuklaṃ śītaṃ sthiraṃ saram
viviktaṃ mṛdu mṛtsnaṃ ca prāṇāyatanamuttamam
dehaḥ sāvayavastena vyāpto bhavati dehinām
tadabhāvāc ca śīryante śarīrāṇi śarīriṇām
abhighātātkṣayātkopācchokāddhyānācchramātkṣudhaḥ
ojaḥ saṃkṣīyate hy ebhyo dhātugrahaṇaniḥsṛtam
tejaḥ samīritaṃ tasmād visraṃsayati dehinaḥ
tasya visraṃso vyāpat kṣaya iti liṅgāni vyāpannasya bhavanti saṃdhiviśleṣo gātrāṇāṃ sadanaṃ doṣacyavanaṃ kriyāsaṃnirodhaś ca visraṃse stabdhagurugātratā vātaśopho varṇabhedo glānistandrā nidrā ca vyāpanne mūrchā māṃsakṣayo mohaḥ pralāpo maraṇamiti ca kṣaye
bhavanti cātra
trayo doṣā balasyoktā vyāpadvisraṃsanakṣayāḥ
viśleṣasādau gātrāṇāṃ doṣavisraṃsanaṃ śramaḥ
aprācuryaṃ kriyānāṃ ca balavisraṃsalakṣaṇam
gurutvaṃ stabdhatāṅgeṣu glānirvarṇasya bhedanam
tandrā nidrā vātaśopho balavyāpadi lakṣaṇam
mūrchā māṃsakṣayo mohaḥ pralāpo 'jñānam eva ca
pūrvoktāni ca liṅgāni maraṇaṃ ca balakṣaye
tatra visraṃse vyāpanne ca kriyāviśeṣair aviruddhair balamāpyāyayet itaraṃ tu mūḍhasaṃjñaṃ varjayet
doṣadhātumalakṣīṇo balakṣīṇo 'pi vā naraḥ
svayonivardhanaṃ yattadannapānaṃ prakāṅkṣati
yadyadāhārajātaṃ tu kṣīṇaḥ prārthayate naraḥ
tasya tasya sa lābhe tu taṃ taṃ kṣayamapohati
yasya dhātukṣayādvāyuḥ saṃjñāṃ karma ca nāśayet
prakṣīṇaṃ ca balaṃ yasya nāsau śakyaścikitsitum
rasanimittam eva sthaulyaṃ kārśyaṃ ca
tatra śleṣmalāhārasevino 'dhyaśanaśīlasyāvyāyāmino divāsvapnaratasya cāma evānnaraso madhurataraś ca śarīramanukrāmannatisnehānmedo janayati tadatisthaulyamāpādayati tamatisthūlaṃ kṣudraśvāsapipāsākṣutsvapnasvedagātradaurgandhyakrathanagātrasādagadgadatvāni kṣipramevāviśanti saukumāryānmedasaḥ sarvakriyāsvasamarthaḥ kaphamedoniruddhamārgatvāccālpavyavāyo bhavati āvṛtamārgatvādeva śeṣā dhātavo nāpyāyante 'tyarthamato 'lpaprāṇo bhavati pramehapiḍakājvarabhagaṃdaravidradhivātavikārāṇām anyatamaṃ prāpya pañcatvam upayāti
sarva eva cāsya rogā balavanto bhavantyāvṛtamārgatvāt srotasām atastasyotpattihetuṃ pariharet
utpanne tu śilājatuguggulugomūtratriphalāloharajorasāñjanamadhuyavamudgakoradūṣakaśyāmākoddālakādīnāṃ virūkṣaṇacchedanīyānāṃ dravyāṇāṃ vidhivadupayogo vyāyāmo lekhanavastyupayogaś ceti
tatra punarvātalāhārasevino 'tivyāyāmavyavāyādhyayanabhayaśokadhyānarātrijāgaraṇapipāsākṣutkaṣāyālpāśanaprabhṛtibhir upaśoṣito rasadhātuḥ śarīram ananukrāmann alpatvānna prīṇāti tasmād atikārśyaṃ bhavati so 'tikṛśaḥ kṣutpipāsāśītoṣṇavātavarṣabhārādāneṣv asahiṣṇur vātarogaprāyo 'lpaprāṇaś ca kriyāsu bhavati śvāsakāsaśoṣaplīhodarāgnisādagulmaraktapittānām anyatamam āsādya maraṇam upayāti sarva eva cāsya rogā balavanto bhavantyalpaprāṇatvāt atastasyotpattihetuṃ pariharet
utpanne tu payasyāśvagandhāvidārigandhāśatāvarībalātibalānāgabalānāṃ madhurāṇāmanyāsāṃ cauṣadhīnām upayogaḥ kṣīradadhighṛtamāṃsaśāliṣaṣṭikayavagodhūmānāṃ ca divāsvapnabrahmacaryāvyāyāmabṛṃhaṇavastyupayogaś ceti
yaḥ punarubhayasādhāraṇānyāseveta tasyānnarasaḥ śarīramanukrāman samān dhātūnupacinoti samadhātutvānmadhyaśarīro bhavati sarvakriyāsu samarthaḥ kṣutpipāsāśītoṣṇavarṣātapasaho balavāṃś ca sa satatam anupālayitavya iti
bhavanti cātra
atyantagarhitāvetau sadā sthūlakṛśau narau
śreṣṭho madhyaśarīrastu kṛśaḥ sthūlāttu pūjitaḥ
doṣaḥ prakupito dhātūn kṣapayatyātmatejasā
iddhaḥ svatejasā vahnir ukhāgatamivodakam
vailakṣaṇyāccharīrāṇām asthāyitvāttathaiva ca
doṣadhātumalānāṃ tu parimāṇaṃ na vidyate
eṣāṃ samatvaṃ yaccāpi bhiṣagbhir avadhāryate
na tat svāsthyādṛte śakyaṃ vaktum anyena hetunā
doṣādīnāṃ tvasamatām anumānena lakṣayet
aprasannendriyaṃ vīkṣya puruṣaṃ kuśalo bhiṣak
svasthasya rakṣaṇaṃ kuryādasvasthasya tu buddhimān
kṣapayedbṛṃhayeccāpi doṣadhātumalān bhiṣak
tāvadyāvadarogaḥ syādetatsāmyasya lakṣaṇam
samadoṣaḥ samāgniś ca samadhātumalakriyaḥ
prasannātmendriyamanāḥ svastha ityabhidhīyate
athātaḥ karṇavyadhabandhavidhim adhyāyaṃ vyākhyāsyāmaḥ
yathovāca bhagavān dhanvantariḥ
rakṣābhūṣaṇanimittaṃ bālasya karṇau vidhyete
tau ṣaṣṭhe māsi saptame vā śuklapakṣe praśasteṣu tithikaraṇamuhūrtanakṣatreṣu kṛtamaṅgalasvastivācanaṃ dhātryaṅke kumāradhārāṅke vā kumāram upaveśya bālakrīḍanakaiḥ pralobhyābhisāntvayan bhiṣagvāmahastenākṛṣya karṇaṃ daivakṛte chidra ādityakarāvabhāsite śanaiḥ śanair dakṣiṇahastenarju vidhyet pratanukaṃ sūcyā bahalam ārayā pūrvaṃ dakṣiṇaṃ kumārasya vāmaṃ kumāryāḥ tataḥ picuvartiṃ praveśayet
śoṇitabahutvena vedanayā cānyadeśaviddhamiti jānīyāt nirupadravatayā taddeśaviddham iti
tatrājñena yadṛcchayā viddhāsu sirāsu kālikāmarmarikālohitikāsūpadravā bhavanti
tatra kālikāyāṃ jvaro dāhaḥ śvayathurvedanā ca bhavati marmarikāyāṃ vedanā jvaro granthayaś ca lohitikāyāṃ manyāstambhāpatānakaśirograhakarṇaśūlāni bhavanti
teṣu yathāsvaṃ pratikurvīta
kliṣṭajihmāpraśastasūcīvyadhād gāḍhataravartitvād doṣasamudāyād apraśastavyadhād vā yatra saṃrambho vedanā vā bhavati tatra vartim upahṛtyāśu madhukairaṇḍamūlamañjiṣṭhāyavatilakalkair madhughṛtapragāḍhair ālepayettāvadyāvat surūḍha iti surūḍhaṃ cainaṃ punarvidhyet vidhānaṃ tu pūrvoktameva
tatra samyagviddhamāmatailena pariṣecayet tryahāttryahāc ca vartiṃ sthūlatarāṃ dadyāt pariṣekaṃ ca tameva
atha vyapagatadoṣopadrave karṇe vardhanārthaṃ laghu vardhanakaṃ kuryāt
evaṃ vivardhitaḥ karṇaśchidyate tu dvidhā nṛṇām
doṣato vābhighātādvā saṃdhānaṃ tasya me śṛṇu
tatra samāsena pañcadaśakarṇabandhākṛtayaḥ
tadyathā nemisaṃdhānaka utpalabhedyako vallūraka āsaṅgimo gaṇḍakarṇa āhāryo nirvedhimo vyāyojimaḥ kapāṭasaṃdhiko 'rdhakapāṭasaṃdhikaḥ saṃkṣipto hīnakarṇo vallīkarṇo yaṣṭikarṇaḥ kākauṣṭhaka iti
teṣu pṛthulāyatasamobhayapālir nemisaṃdhānakaḥ vṛttāyatasamobhayapālirutpalabhedyakaḥ hrasvavṛttasamobhayapālir vallūrakaḥ abhyantaradīrghaikapālirāsaṅgimaḥ bāhyadīrghaikapālir gaṇḍakarṇaḥ apālirubhayato 'pyāhāryaḥ pīṭhopamapālirubhayataḥ sthūlāṇusamaviṣamapālir vyāyojimaḥ kṣīṇaputrikāśrito abhyantaradīrghaikapāliritarālpapāliḥ nirvedhimaḥ kapāṭasaṃdhikaḥ bāhyadīrghaikapālir itarālpapālir ardhakapāṭasaṃdhikaḥ
tatra daśaite karṇabandhavikalpāḥ sādhyāḥ teṣāṃ svanāmabhir evākṛtayaḥ prāyeṇa vyākhyātāḥ
saṃkṣiptādayaḥ pañcāsādhyāḥ
tatra śuṣkaśaṣkulirutsannapāliritarālpapāliḥ saṃkṣiptaḥ anadhiṣṭhānapāliḥ paryantayoḥ kṣīṇamāṃso hīnakarṇaḥ tanuviṣamālpapālirvallīkarṇaḥ grathitamāṃsastabdhasirāsaṃtatasūkṣmapālir yaṣṭikarṇaḥ nirmāṃsasaṃkṣiptāgrālpaśoṇitapāliḥ kākauṣṭhaka iti
baddheṣvapi tu śophadāharāgapākapiḍakāsrāvayuktā na siddhim upayānti
bhavanti cātra
yasya pālidvayam api karṇasya na bhavediha
karṇapīṭhaṃ same madhye tasya viddhvā vivardhayet
bāhyāyāmiha dīrghāyāṃ saṃdhirābhyantaro bhavet
ābhyantarāyāṃ dīrghāyāṃ bāhyasaṃdhirudāhṛtaḥ
ekaiva tu bhavet pāliḥ sthūlā pṛthvī sthirā ca yā
tāṃ dvidhā pāṭayitvā tu chittvā copari saṃdhayet
gaṇḍādutpāṭya māṃsena sānubandhena jīvatā
karṇapālīm apālestu kuryānnirlikhya śāstravit
ato'nyatamaṃ bandhaṃ cikīrṣur agropaharaṇīyoktopasaṃbhṛtasambhāraṃ viśeṣataścātropaharet surāmaṇḍaṃ kṣīramudakaṃ dhānyāmlaṃ kapālacūrṇaṃ ceti
tato 'ṅganāṃ puruṣaṃ vā grathitakeśāntaṃ laghu bhuktavantamāptaiḥ suparigṛhītaṃ ca kṛtvā bandham upadhārya chedyabhedyalekhyavyadhanair upapannair upapādya karṇaśoṇitamavekṣya duṣṭamaduṣṭaṃ veti tatra vātaduṣṭe dhānyāmloṣṇodakābhyāṃ pittaduṣṭe śītodakapayobhyāṃ śleṣmaduṣṭe surāmaṇḍoṣṇodakābhyāṃ prakṣālya karṇau punaravalikhyānunnatamahīnam aviṣamaṃ ca karṇasaṃdhiṃ saṃniveśya sthitaraktaṃ saṃdadhyāt
tato madhughṛtenābhyajya picuplotayor anyatareṇāvaguṇṭhya sūtreṇānavagāḍham anatiśithilaṃ ca baddhvā kapālacūrṇenāvakīryācārikam upadiśeddvivraṇīyoktena ca vidhānenopacaret
bhavati cātra
vighaṭṭanaṃ divāsvapnaṃ vyāyāmamatibhojanam
vyavāyamagnisaṃtāpaṃ vākśramaṃ ca vivarjayet
na cāśuddharaktamatipravṛttaraktaṃ kṣīṇaraktaṃ vā saṃdadhyāt
sa hi vātaduṣṭe rakte rūḍho 'pi paripuṭanavān pittaduṣṭe dāhapākarāgavedanāvān śleṣmaduṣṭe stabdhaḥ kaṇḍūmān atipravṛttarakte śyāvaśophavān kṣīṇo 'lpamāṃso na vṛddhim upaiti
āmatailena trirātraṃ pariṣecayet trirātrācca picuṃ parivartayet
sa yadā surūḍho nirupadravaḥ savarṇo bhavati tadainaṃ śanaiḥśanair abhivardhayet
ato 'nyathā saṃrambhadāhapākarāgavedanāvān punaśchidyate vā
athāsyāpraduṣṭasyābhivardhanārtham abhyaṅgaḥ
tadyathā godhāpratudaviṣkirānūpaudakavasāmajjānau payaḥ sarpistailaṃ gaurasarṣapajaṃ ca yathālābhaṃ saṃbhṛtyārkālarkabalātibalānantāpāmārgāśvagandhāvidārigandhākṣīraśuklājalaśūkamadhuravargapayasyāprativāpaṃ tailaṃ vā pācayitvā svanuguptaṃ nidadhyāt
sveditonmarditaṃ karṇaṃ snehenaitena yojayet
athānupadravaḥ samyagbalavāṃś ca vivardhate
yavāśvagandhāyaṣṭyāhvaistilaiścodvartanaṃ hitam
śatāvaryaśvagandhābhyāṃ payasyairaṇḍajīvanaiḥ
tailaṃ vipakvaṃ sakṣīramabhyaṅgāt pālivardhanam
ye tu karṇā na vardhante svedasnehopapāditāḥ
teṣāmapāṅgadeśe tu kuryāt pracchānam eva tu
bāhyacchedaṃ na kurvīta vyāpadaḥ syustato dhruvāḥ
baddhamātraṃ tu yaḥ karṇaṃ sahasaivābhivardhayet
āmakośī samādhmātaḥ kṣipram eva vimucyate
jātaromā suvartmā ca śliṣṭasaṃdhiḥ samaḥ sthiraḥ
surūḍho 'vedano yaś ca taṃ karṇaṃ vardhayecchanaiḥ
amitāḥ karṇabandhāstu vijñeyāḥ kuśalair iha
yo yathā suviśiṣṭaḥ syāttaṃ tathā viniyojayet
athāta āmapakvaiṣaṇīyam adhyāyaṃ vyākhyāsyāmaḥ
yathovāca bhagavān dhanvantariḥ
śophasamutthānā granthividradhyalajīprabhṛtayaḥ prāyeṇa vyādhayo 'bhihitā anekākṛtayaḥ tair vilakṣaṇaḥ pṛthurgrathitaḥ samo viṣamo vā tvaṅmāṃsasthāyī doṣasaṃghātaḥ śarīraikadeśotthitaḥ śopha ityucyate
sa ṣaḍvidho vātapittakaphaśoṇitasannipātāgantunimittaḥ
tasya doṣarūpavyañjanair lakṣaṇāni vyākhyāsyāmaḥ
tatra vātaśopho 'ruṇaḥ kṛṣṇo vā paruṣo mṛduranavasthitāstodādayaś cātra vedanāviśeṣā bhavanti pittaśophaḥ pīto mṛduḥ sarakto vā śīghrānusāryoṣādayaś cātra vedanāviśeṣā bhavanti śleṣmaśophaḥ pāṇḍuḥ śuklo vā kaṭhinaḥ śītaḥ snigdho mandānusārī kaṇḍvādayaś cātra vedanāviśeṣā bhavanti sarvavarṇavedanaḥ sannipātajaḥ pittavacchoṇitajo 'tikṛṣṇaśca pittaraktalakṣaṇa āganturlohitāvabhāsaś ca
sa yadā bāhyābhyantaraiḥ kriyāviśeṣair na saṃbhāvitaḥ praśamayituṃ kriyāviparyayādbahutvādvā doṣāṇāṃ tadā pākābhimukho bhavati
tasyāmasya pacyamānasya pakvasya ca lakṣaṇamucyamānam upadhāraya
tatra mandoṣmatā tvaksavarṇatā śītaśophatā sthairyaṃ mandavedanatālpaśophatā cāmalakṣaṇamuddiṣṭaṃ sūcibhir iva nistudyate daśyata iva pipīlikābhistābhiś ca saṃsarpyata iva chidyata iva śastreṇa bhidyata iva śaktibhistāḍyata iva daṇḍena pīḍyata iva pāṇinā ghaṭyata iva cāṅgulyā dahyate pacyata iva cāgnikṣārābhyām oṣacoṣaparīdāhāś ca bhavanti vṛścikaviddha iva ca sthānāsanaśayaneṣu na śāntim upaiti ādhmātabastirivātataś ca śopho bhavati tvagvaivarṇyaṃ śophābhivṛddhirjvaradāhapipāsā bhaktāruciś ca pacyamānaliṅgaṃ vedanopaśāntiḥ pāṇḍutālpaśophatā valīprādurbhāvastvakparipuṭanaṃ nimnadarśanamaṅgulyāvapīḍite pratyunnamanaṃ bastāvivodakasaṃcaraṇaṃ pūyasya prapīḍayatyekamantamante vāvapīḍite muhurmuhustodaḥ kaṇḍūr unnatatā vyādherupadravaśāntirbhaktābhikāṅkṣā ca pakvaliṅgam
kaphajeṣu tu rogeṣu gambhīragatitvādabhighātajeṣu vā keṣucidasamastaṃ pakvalakṣaṇaṃ dṛṣṭvā pakvamapakvamiti manyamāno bhiṣaṅmoham upaiti
tatra hi tvaksavarṇatā śītaśophatā sthaulyam alparujatāśmavacca ghanatā na tatra mohamupeyād iti
athāto vraṇālepanabandhavidhimadhyāyaṃ vyākhyāsyāmaḥ
yathovāca bhagavān dhanvantariḥ
ālepa ādya upakramaḥ eṣa sarvaśophānāṃ sāmānyaḥ pradhānatamaś ca taṃ ca pratirogaṃ vakṣyāmaḥ tato bandhaḥ pradhānaṃ tena śuddhirvraṇaropaṇamasthisaṃdhisthairyaṃ ca
tatra pratilomamālimpet
pratilome hi samyagauṣadhamavatiṣṭhate 'nupraviśati romakūpān svedavāhibhiś ca sirāmukhair vīryaṃ prāpnoti
na ca śuṣyamāṇamupekṣeta anyatra pīḍayitavyāt śuṣko hy apārthako rukkaraś ca
sa trividhaḥ pralepaḥ pradeha ālepaś ca
pralepapradehayor antaraṃ tatra pralepaḥ śītastanur aviśoṣī viśoṣī ca pradehastūṣṇaḥ śīto vā bahalo 'bahur aviśoṣī ca madhyamo 'trālepaḥ
tatra raktapittaprasādakṛdālepaḥ pradeho vātaśleṣmapraśamanaḥ saṃdhānaḥ śodhano ropaṇaḥ śophavedanāpahaś ca tasyopayogaḥ kṣatākṣateṣu yastu kṣateṣūpayujyate sa bhūyaḥ kalka iti saṃjñāṃ labhate niruddhālepanasaṃjñaḥ tenāsrāvasaṃnirodho mṛdutā pūtimāṃsāpakarṣaṇam anantardoṣatā vraṇaśuddhiś ca bhavati
avidagdheṣu śopheṣu hitamālepanaṃ bhavet
yathāsvaṃ doṣaśamanaṃ dāhakaṇḍūrujāpaham
tvakprasādanamevāgryaṃ māṃsaraktaprasādanam
dāhapraśamanaṃ śreṣṭhaṃ todakaṇḍūvināśanam
marmadeśeṣu ye rogā guhyeṣvapi tathā nṝṇām
saṃśodhanāya teṣāṃ hi kuryādālepanaṃ bhiṣak
ṣaḍbhāgaṃ paittike snehaṃ caturbhāgaṃ tu vātike
aṣṭabhāgaṃ tu kaphaje snehamātrāṃ pradāpayet
tasya pramāṇamārdramāhiṣacarmotsedham upadiśanti
na cālepaṃ rātrau prayuñjīta mā bhūcchaityapihitoṣmaṇas tadanirgamād vikārapravṛttir iti
pradehasādhye vyādhau tu hitamālepanaṃ divā
pittaraktābhighātotthe saviṣe ca viśeṣataḥ
na ca paryuṣitaṃ lepaṃ kadācidavacārayet
uparyupari lepaṃ tu na kadācit pradāpayet
ūṣmāṇaṃ vedanāṃ dāhaṃ ghanatvājjanayet sa hi
na ca tenaiva lepena pradehaṃ dāpayet punaḥ
śuṣkabhāvātsa nirvīryo yukto 'pi syādapārthakaḥ
ata ūrdhvaṃ vraṇabandhanadravyāṇyupadekṣyāmaḥ tadyathā kṣaumakārpāsāvikadukūlakauśeyapattrorṇacīnapaṭṭacarmāntarvalkalālābūśakalalatāvidalarajjutūlaphalasaṃtānikālauhānīti teṣāṃ vyādhiṃ kālaṃ cāvekṣyopayogaḥ prakaraṇataścaiṣāmādeśaḥ
tatra kośadāmasvastikānuvellitapratolīmaṇḍalasthagikāyamakakhaṭvācīnavibandhavitānagophaṇāḥ pañcāṅgī ceti caturdaśa bandhaviśeṣāḥ
teṣāṃ nāmabhir evākṛtayaḥ prāyeṇa vyākhyātāḥ
tatra kośam aṅguṣṭhāṅguliparvasu vidadhyāt dāma saṃbādhe 'ṅge sandhikūrcakabhrūstanāntaratalakarṇeṣu svastikam anuvellitaṃ tu śākhāsu grīvāmeḍhrayoḥ pratolīṃ vṛtte 'ṅge maṇḍalam aṅguṣṭhāṅgulimeḍhrāgreṣu sthagikāṃ yamalavraṇayor yamakaṃ hanuśaṅkhagaṇḍeṣu khaṭvām apāṅgayoścīnaṃ pṛṣṭhodaroraḥsu vibandhaṃ mūrdhani vitānaṃ cibukanāsauṣṭhāṃsabastiṣu gophaṇāṃ jatruṇa ūrdhvaṃ pañcāṅgīmiti yo vā yasmin śarīrapradeśe suniviṣṭo bhavati taṃ tasmin vidadhyāt
yantraṇam ūrdhvam adhastiryak ca
tatra ghanāṃ kavalikāṃ dattvā vāmahastaparikṣepam ṛjum anāviddham asaṃkucitaṃ mṛdu paṭṭaṃ niveśya badhnīyāt
na ca vraṇasyopari kuryādgranthimābādhakaraṃ ca
na ca vikeśikauṣadhe 'tisnigdhe 'tirūkṣe viṣame vā kurvīta yasmādatisnehāt kledo raukṣyācchedo durnyāsād vraṇavartmāvagharṣaṇam iti
tatra vraṇāyatanaviśeṣād bandhaviśeṣas trividho bhavati gāḍhaḥ samaḥ śithila iti
pīḍayannarujo gāḍhaḥ socchvāsaḥ śithilaḥ smṛtaḥ
naiva gāḍho na śithilaḥ samo bandhaḥ prakīrtitaḥ
tatra sphikkukṣikakṣāvaṅkṣaṇoruśiraḥsu gāḍhaḥ śākhāvadanakarṇakaṇṭhameḍhramuṣkapṛṣṭhapārśvodaroraḥsu samaḥ akṣṇoḥ sandhiṣu ca śithila iti
tatra paittikaṃ gāḍhasthāne samaṃ badhnīyāt samasthāne śithilaṃ śithilasthāne naiva evaṃ śoṇitaduṣṭaṃ ca ślaiṣmikaṃ śithilasthāne samaṃ samasthāne gāḍhaṃ gāḍhasthāne gāḍhataram evaṃ vātaduṣṭaṃ ca
tatra paittikaṃ śaradi grīṣme dvirahno badhnīyāt raktopadrutamapyevaṃ ślaiṣmikaṃ hemantavasantayos tryahāt vātopadrutamapyevam
evamabhyūhya bandhaviparyayaṃ ca kuryāt
tatra samaśithilasthāneṣu gāḍhaṃ baddhe vikeśikauṣadhanairarthakyaṃ śophavedanāprādurbhāvaś ca gāḍhasamasthāneṣu śithilaṃ baddhe vikeśikauṣadhapatanaṃ paṭṭasaṃcārād vraṇavartmāvagharṣaṇam iti gāḍhaśithilasthāneṣu samaṃ baddhe ca guṇābhāva iti
aviparītabandhe vedanopaśāntirasṛkprasādo mārdavaṃ ca
abadhyamāno daṃśamaśakatṛṇakāṣṭhopalapāṃśuśītavātātapaprabhṛtibhir viśeṣair abhihanyate vraṇo vividhavedanopadrutaś ca duṣṭatām upaityālepanādīni cāsya viśoṣam upayānti
cūrṇitaṃ mathitaṃ bhagnaṃ viśliṣṭamatipātitam
asthisnāyusirāchinnam āśu bandhena rohati
sukhamevaṃ vraṇī śete sukhaṃ gacchati tiṣṭhati
sukhaṃ śayyāsanasthasya kṣipraṃ saṃrohati vraṇaḥ
abandhyāḥ pittaraktābhighātaviṣanimittā yadā ca śophadāhapākarāgatodavedanābhibhūtāḥ kṣārāgnidagdhāḥ pākāt prakuthitapraśīrṇamāṃsāś ca bhavanti
kuṣṭhināmagnidagdhānāṃ piḍakā madhumehinām
karṇikāśconduruviṣe viṣajuṣṭavraṇāś ca ye
māṃsapāke na badhyante gudapāke ca dāruṇe
svabuddhyā cāpi vibhajetkṛtyākṛtyāṃś ca buddhimān
deśaṃ doṣaṃ ca vijñāya vraṇaṃ ca vraṇakovidaḥ
ṛtūṃś ca parisaṃkhyāya tato bandhānniveśayet
ūrdhvaṃ tiryagadhastācca yantraṇā trividhā smṛtā
yathā ca badhyate bandhastathā vakṣyāmyaśeṣataḥ
ghanāṃ kavalikāṃ dattvā mṛdu caivāpi paṭṭakam
vikeśikāmauṣadhaṃ ca nātisnigdhaṃ samācaret
prakledayatyatisnigdhā tathā rūkṣā kṣiṇoti ca
yuktasnehā ropayati durnyastā vartma gharṣati
viṣamaṃ ca vraṇaṃ kuryāt stambhayet srāvayettathā
yathāvraṇaṃ viditvā tu yogaṃ vaidyaḥ prayojayet
pittaje raktaje vāpi sakṛdeva parikṣipet
asakṛt kaphaje vāpi vātaje ca vicakṣaṇaḥ
talena pratipīḍyātha srāvayedanulomataḥ
sarvāṃś ca bandhān gūḍhāntān sandhīṃś ca viniveśayet
oṣṭhasyāpyeṣa saṃdhāne yathoddiṣṭo vidhiḥ smṛtaḥ
buddhyotprekṣyābhiyuktena tathā cāsthiṣu jānatā
uttiṣṭhato niṣaṇṇasya śayanaṃ vādhigacchataḥ
gacchato vividhair yānair nāsya duṣyati sa vraṇaḥ
ye ca syurmāṃsasaṃsthā vai tvaggatāś ca tathā vraṇāḥ
sandhyasthikoṣṭhaprāptāśca sirāsnāyugatāstathā
tathāvagāḍhagambhīrāḥ sarvato viṣamasthitāḥ
naite sādhayituṃ śakyā ṛte bandhādbhavanti hi
athāto vraṇitopāsanīyamadhyāyaṃ vyākhyāsyāmaḥ
yathovāca bhagavān dhanvantariḥ
vraṇitasya prathamamevāgāramanvicchet taccāgāraṃ praśastavāstvādikaṃ kāryam
praśastavāstuni gṛhe śucāvātapavarjite
nivāte na ca rogāḥ syuḥ śārīrāgantumānasāḥ
tasmin śayanamasaṃbādhaṃ svāstīrṇaṃ manojñaṃ prākśiraskaṃ saśastraṃ kurvīta
sukhaceṣṭāpracāraḥ syāt svāstīrṇe śayane vraṇī
prācyāṃ diśi sthitā devāstatpūjārthaṃ ca tacchiraḥ
tasmin suhṛdbhir anukūlaiḥ priyaṃvadair upāsyamāno yatheṣṭamāsīta
suhṛdo vikṣipantyāśu kathābhir vraṇavedanāḥ
āśvāsayanto bahuśastvanukūlāḥ priyaṃvadāḥ
na ca divānidrāvaśagaḥ syāt
divāsvapnād vraṇe kaṇḍūrgātrāṇāṃ gauravaṃ tathā
śvayathurvedanā rāgaḥ srāvaścaiva bhṛśaṃ bhavet
utthānasaṃveśanaparivartanacaṅkramaṇoccairbhāṣaṇādyāsvātmaceṣṭāsv apramatto vraṇaṃ saṃrakṣet
sthānāsanaṃ caṅkramaṇaṃ divāsvapnaṃ tathaiva ca
vraṇito na niṣeveta śaktimān api mānavaḥ
utthānādyāsanaṃ sthānaṃ śayyā cātiniṣevitā
prāpnuyānmārutādaṅge rujastasmād vivarjayet
gamyānāṃ ca strīṇāṃ saṃdarśanasaṃbhāṣaṇasaṃsparśanāni dūrataḥ pariharet
strīdarśanādibhiḥ śukraṃ kadācic calitaṃ sravet
grāmyadharmakṛtāndoṣān so 'saṃsarge 'pyavāpnuyāt
navadhānyamāṣatilakalāyakulatthaniṣpāvaharitakaśākāmlalavaṇakaṭukaguḍapiṣṭavikṛtivallūraśuṣkaśākājāvikānūpaudakamāṃsavasāśītodakakṛśarāpāyasadadhidugdhatakraprabhṛtīn pariharet
takrānto navadhānyādiryo 'yaṃ varga udāhṛtaḥ
doṣasaṃjanano hyeṣa vijñeyaḥ pūyavardhanaḥ
madyapaśca maireyāriṣṭāsavasīdhusurāvikārān pariharet
madyamamlaṃ tathā rūkṣaṃ tīkṣṇamuṣṇaṃ ca vīryataḥ
āśukāri ca tat pītaṃ kṣipraṃ vyāpādayed vraṇam
vātātaparajodhūmāvaśyāyātisevanātibhojanāniṣṭabhojanāśravaṇadarśanerṣyāmarṣabhayakrodhaśokadhyānarātrijāgaraṇaviṣamāśanaśayanopavāsavāgvyāyāmasthānacaṅkramaṇaśītavātaviruddhādhyaśanājīrṇamakṣikādyā bādhāḥ pariharet
vraṇinaḥ saṃprataptasya kāraṇair evamādibhiḥ
kṣīṇaśoṇitamāṃsasya bhuktaṃ samyaṅna jīryati
ajīrṇāt pavanādīnāṃ vibhramo balavān bhavet
tataḥ śopharujāsrāvadāhapākānavāpnuyāt
sadā nīcanakharomṇā śucinā śuklavāsasā śāntimaṅgaladevatābrāhmaṇagurupareṇa bhavitavyam iti
tat kasya hetoḥ hiṃsāvihārāṇi hi mahāvīryāṇi rakṣāṃsi paśupatikuberakumārānucarāṇi māṃsaśoṇitapriyatvāt kṣatajanimittaṃ vraṇinam upasarpanti satkārārthaṃ jighāṃsūni vā kadācit
bhavati cātra
teṣāṃ satkārakāmānāṃ prayatetāntarātmanā
dhūpabalyupahārāṃśca bhakṣyāṃścaivopahārayet
te tu saṃtarpitā ātmavantaṃ na hiṃsyuḥ
tasmāt satatamatandrito janaparivṛto nityaṃ dīpodakaśastrasragdāmapuṣpalājādyalaṃkṛte veśmani saṃpanmaṅgalamano'nukūlāḥ kathāḥ śṛṇvannāsīta
saṃpadādyanukūlābhiḥ kathābhiḥ prītamānasaḥ
āśāvān vyādhimokṣāya kṣipraṃ sukhamavāpnuyāt
ṛgyajuḥsāmātharvavedābhihitair aparaiścāśīrvidhānair upādhyāyā bhiṣajaśca saṃdhyayo rakṣāṃ kuryuḥ
sarṣapāriṣṭapatrābhyāṃ sarpiṣā lavaṇena ca
dvirahnaḥ kārayeddhūpaṃ daśarātramatandritaḥ
chattrām atichatrāṃ lāṅgūlīṃ jaṭilāṃ brahmacāriṇīṃ lakṣmīṃ guhāmatiguhāṃ vacāmativiṣāṃ śatavīryāṃ sahasravīryāṃ siddhārthakāṃśca śirasā dhārayet
vyajyeta bālavyajanair vraṇaṃ na ca vighaṭṭayet
na tudenna ca kaṇḍūyecchayānaḥ paripālayet
anena vidhinā yuktamādāveva niśācarāḥ
vanaṃ keśariṇākrāntaṃ varjayanti mṛgā iva
jīrṇaśālyodanaṃ snigdhamalpamuṣṇaṃ dravottaram
bhuñjāno jāṅgalair māṃsaiḥ śīghraṃ vraṇamapohati
taṇḍulīyakajīvantīsuniṣaṇṇakavāstukaiḥ
bālamūlakavārtākapaṭolaiḥ kāravellakaiḥ
sadāḍimaiḥ sāmalakair ghṛtabhṛṣṭaiḥ sasaindhavaiḥ
anyair evaṃguṇair vāpi mudgādīnāṃ rasena vā
saktūn vilepīṃ kulmāṣaṃ jalaṃ cāpi śṛtaṃ pibet
divā na nidrāvaśago nivātagṛhagocaraḥ
vraṇī vaidyavaśe tiṣṭhan śīghraṃ vraṇamapohati
vraṇe śvayathurāyāsāt sa ca rāgaśca jāgarāt
tau ca ruk ca divāsvāpāttāśca mṛtyuśca maithunāt
evaṃvṛttasamācāro vraṇī sampadyate sukhī
āyuśca dīrghamāpnoti dhanvantarivaco yathā
athāto hitāhitīyamadhyāyaṃ vyākhyāsyāmaḥ
yathovāca bhagavān dhanvantariḥ
yadvāyoḥ pathyaṃ tat pittasyāpathyamityanena hetunā na kiṃciddravyamekāntena hitamahitaṃ vāstīti kecidācāryā bruvate
tattu na samyak
iha khalu yasmāddravyāṇi svabhāvataḥ saṃyogataścaikāntahitānyekāntāhitāni hitāhitāni ca bhavanti
tatra ekāntahitāni jātisātmyāt salilaghṛtadugdhaudanaprabhṛtīni ekāntāhitāni tu dahanapacanamāraṇādiṣu pravṛttānyagnikṣāraviṣādīni saṃyogādaparāṇi viṣatulyāni bhavanti hitāhitāni tu yadvāyoḥ pathyaṃ tatpittasyāpathyam iti
ataḥ sarvaprāṇināmayamāhārārthaṃ varga upadiśyate tadyathā raktaśaliṣaṣṭikakaṅgukamukundakapāṇḍukapītakapramodakakālakāsanapuṣpakakardamakaśakunāhṛtasugandhakakalamanīvārakodravoddālakaśyāmākagodhūmaveṇuyavādaya eṇahariṇakuraṅgamṛgamātṛkāśvadaṃṣṭrākarālakrakarakapotalāvatittirikapiñjalavartīravartikādīnāṃ māṃsāni mudgavanamudgamakuṣṭhakalāyamasūramaṅgalyacaṇakahareṇvāḍhakīsatīnāḥ cillivāstukasuniṣaṇṇakajīvantītaṇḍulīyakamaṇḍūkaparṇyaḥ gavyaṃ ghṛtaṃ saindhavadāḍimāmalakamityeṣa vargaḥ sarvaprāṇināṃ sāmānyataḥ pathyatamaḥ
tathā brahmacaryanivātaśayanoṣṇodakasnānaniśāsvapnavyāyāmāś caikāntataḥ pathyatamāḥ
ekāntahitānyekāntāhitāni ca prāgupadiṣṭāni hitāhitāni tu yadvāyoḥ pathyaṃ tatpittasyāpathyam iti
saṃyogatastvaparāṇi viṣatulyāni bhavanti
tadyathā vallīphalakavakakarīrāmlaphalalavaṇakulatthapiṇyākadadhitailavirohipiṣṭaśuṣkaśākājāvikamāṃsamadyajāmbavacilicimamatsyagodhāvarāhāṃś ca naikadhyamaśnīyāt payasā
rogaṃ sātmyaṃ ca deśaṃ ca kālaṃ dehaṃ ca buddhimān
avekṣyāgnyādikān bhāvān rogavṛtteḥ prayojayet
avasthāntarabāhulyādrogādīnāṃ vyavasthitam
dravyaṃ necchanti bhiṣaja icchanti svastharakṣaṇe
dvayor anyatarādāne vadanti viṣadugdhayoḥ
dugdhasyaikāntahitatāṃ viṣamekāntato 'hitam
evaṃ yuktaraseṣveṣu dravyeṣu salilādiṣu
ekāntahitatāṃ viddhi vatsa suśruta nānyathā
ato 'nyānyapi saṃyogādahitāni vakṣyāmaḥ navavirūḍhadhānyair vasāmadhupayoguḍamāṣair vā grāmyānūpaudakapiśitādīni nābhyavaharet na payomadhubhyāṃ rohiṇīśākaṃ jātukaśākaṃ vāśnīyāt balākāṃ vāruṇīkulmāṣābhyāṃ kākamācīṃ pippalīmaricābhyāṃ nāḍībhaṅgaśākakukkuṭadadhīni ca naikadhyaṃ madhu coṣṇodakānupānaṃ pittena cāmamāṃsāni surākṛśarāpāyasāṃś ca naikadhyaṃ sauvīrakeṇa saha tilaśaṣkulīṃ matsyaiḥ sahekṣuvikārān guḍena kākamācīṃ madhunā mūlakaṃ guḍena vārāhaṃ madhunā ca saha viruddhaṃ kṣīreṇa mūlakamāmrajāmbavaśvāvicchūkaragodhāśca sarvāṃś ca matsyān payasā viśeṣeṇa cilicimaṃ kadalīphalaṃ tālaphalena payasā dadhnā takreṇa vā lakucaphalaṃ payasā dadhnā māṣasūpena vā prāk payasaḥ payaso 'nte vā
ataḥ karmaviruddhān vakṣyāmaḥ kapotān sarṣapatailabhṛṣṭānnādyāt kapiñjalamayūralāvatittirigodhāś cairaṇḍadārvyagnisiddhā eraṇḍatailasiddhā vā nādyāt kāṃsyabhājane daśarātraparyuṣitaṃ sarpiḥ madhu coṣṇair uṣṇe vā matsyaparipacane śṛṅgaveraparipacane vā siddhāṃ kākamācīṃ tilakalkasiddhamupodikāśākaṃ nārikelena varāhavasāparibhṛṣṭāṃ balākāṃ bhāsam aṅgāraśūlyaṃ nāśnīyād iti
ato mānaviruddhān vakṣyāmaḥ madhvambunī madhusarpiṣī mānatastulye nāśnīyāt snehau madhusnehau jalasnehau vā viśeṣād āntarīkṣodakānupānau
ata ūrdhvaṃ rasadvandvāni rasato vīryato vipākataś ca viruddhāni vakṣyāmaḥ tatra madhurāmlau rasavīryaviruddhau madhuralavaṇau ca madhurakaṭukau ca sarvataḥ madhuratiktau rasavipākābhyāṃ madhurakaṣāyau ca amlalavaṇau rasataḥ amlakaṭukau rasavipākābhyām amlatiktāvamlakaṣāyau ca sarvataḥ lavaṇakaṭukau rasavipākābhyāṃ lavaṇatiktau lavaṇakaṣāyau ca sarvataḥ kaṭutiktau rasavīryābhyāṃ kaṭukaṣāyau ca tiktakaṣāyau rasataḥ
taratamayogayuktāṃś ca bhāvān atirūkṣān atisnigdhān atyuṣṇān atiśītān ityevamādīn vivarjayet
bhavanti cātra
viruddhānyevamādīni vīryato yāni kāni ca
tānyekāntāhitānyeva śeṣaṃ vidyāddhitāhitam
vyādhimindriyadaurbalyaṃ maraṇaṃ cādhigacchati
viruddharasavīryāṇi bhuñjāno 'nātmavānnaraḥ
yatkiṃciddoṣamutkleśya bhuktaṃ kāyānna nirharet
rasādiṣvayathārthaṃ vā tadvikārāya kalpate
viruddhāśanajān rogān pratihanti virecanam
vamanaṃ śamanaṃ vāpi pūrvaṃ vā hitasevanam
sātmyato 'lpatayā vāpi dīptāgnestaruṇasya ca
snigdhavyāyāmabalināṃ viruddhaṃ vitathaṃ bhavet
atha vātaguṇān vakṣyāmaḥ
pūrvaḥ samadhuraḥ snigdho lavaṇaś caiva mārutaḥ
gururvidāhajanano raktapittābhivardhanaḥ
kṣatānāṃ viṣajuṣṭānāṃ vraṇinaḥ śleṣmalāś ca ye
teṣām eva viśeṣeṇa sadā rogavivardhanaḥ
vātalānāṃ praśastaś ca śrāntānāṃ kaphaśoṣiṇām
teṣām eva viśeṣeṇa vraṇakledavivardhanaḥ
madhuraścāvidāhī ca kaṣāyānuraso laghuḥ
dakṣiṇo mārutaḥ śreṣṭhaścakṣuṣyo balavardhanaḥ
raktapittapraśamano na ca vātaprakopaṇaḥ
viśado rūkṣaparuṣaḥ kharaḥ snehabalāpahaḥ
paścimo mārutastīkṣṇaḥ kaphamedoviśoṣaṇaḥ
sadyaḥ prāṇakṣayakaraḥ śoṣaṇastu śarīriṇām
uttaro mārutaḥ snigdho mṛdurmadhura eva ca
kaṣāyānurasaḥ śīto doṣāṇāṃ cāprakopaṇaḥ
tasmācca prakṛtisthānāṃ kledano balavardhanaḥ
kṣīṇakṣayaviṣārtānāṃ viśeṣeṇa tu pūjitaḥ
athāto vraṇapraśnam adhyāyaṃ vyākhyāsyāmaḥ
yathovāca bhagavān dhanvantariḥ
vātapittaśleṣmāṇa eva dehasambhavahetavaḥ
tair evāvyāpannair adhomadhyordhvasaṃniviṣṭaiḥ śarīramidaṃ dhāryate 'gāram iva sthūṇābhis tisṛbhir ataś ca tristhūṇamāhureke
ta eva ca vyāpannāḥ pralayahetavaḥ
tadebhir eva śoṇitacaturthaiḥ sambhavasthitipralayeṣvapy avirahitaṃ śarīraṃ bhavati
bhavati cātra
narte dehaḥ kaphādasti na pittānna ca mārutāt
śoṇitād api vā nityaṃ deha etaistu dhāryate
tatra vā gatigandhanayor iti dhātuḥ tapa saṃtāpe śliṣa āliṅgane eteṣāṃ kṛdvihitaiḥ pratyayair vātaḥ pittaṃ śleṣmeti ca rūpāṇi bhavanti
doṣasthānānyata ūrdhvaṃ vakṣyāmaḥ tatra samāsena vātaḥ śroṇigudasaṃśrayaḥ taduparyadho nābheḥ pakvāśayaḥ pakvāmāśayamadhyaṃ pittasya āmāśayaḥ śleṣmaṇaḥ
ataḥ paraṃ pañcadhā vibhajyante
tatra vātasya vātavyādhau vakṣyāmaḥ pittasya yakṛtplīhānau hṛdayaṃ dṛṣṭis tvak pūrvoktaṃ ca śleṣmaṇastūraḥśiraḥkaṇṭhasaṃdhaya iti pūrvoktaṃ ca etāni khalu doṣāṇāṃ sthānānyavyāpannānām
visargādānavikṣepaiḥ somasūryānilā yathā
dhārayanti jagaddehaṃ kaphapittānilāstathā
tatra jijñāsyaṃ kiṃ pittavyatirekādanyo 'gniḥ āhosvit pittamevāgnir iti
atrocyate na khalu pittavyatirekādanyo 'gnirupalabhyate āgneyatvāt pitte dahanapacanādiṣvabhipravartamāneṣv agnivad upacāraḥ kriyate 'ntaragniriti kṣīṇe hy agniguṇe tatsamānadravyopayogādativṛddhe śītakriyopayogādāgamāc ca paśyāmo na khalu pittavyatirekādanyo 'gnir iti
taccādṛṣṭahetukena viśeṣeṇa pakvāmāśayamadhyasthaṃ pittaṃ caturvidhamannapānaṃ pacati vivecayati ca doṣarasamūtrapurīṣāṇi tatrastham eva cātmaśaktyā śeṣāṇāṃ pittasthānānāṃ śarīrasya cāgnikarmaṇānugrahaṃ karoti tasmin pitte pācako 'gniriti saṃjñā yattu yakṛtplīhnoḥ pittaṃ tasmin rañjako 'gniriti saṃjñā sa rasasya rāgakṛduktaḥ yat pittaṃ hṛdayasaṃsthaṃ tasmin sādhako 'gniriti saṃjñā so 'bhiprārthitamanorathasādhanakṛd uktaḥ yaddṛṣṭyāṃ pittaṃ tasminnālocako 'gniriti saṃjñā sa rūpagrahaṇādhikṛtaḥ yattu tvaci pittaṃ tasmin bhrājako 'gniriti saṃjñā so 'bhyaṅgapariṣekāvagāhāvalepanādīnāṃ kriyādravyāṇāṃ paktā chāyānāṃ ca prakāśakaḥ
pittaṃ tīkṣṇaṃ dravam pūti nīlaṃ pītaṃ tathaiva ca
uṣṇaṃ kaṭurasaṃ caiva vidagdhaṃ cāmlam eva ca
ata ūrdhvaṃ śleṣmasthānānyanuvyākhyāsyāmaḥ
tatra āmāśayaḥ pittāśayasyopariṣṭāt tatpratyanīkatvād ūrdhvagatitvāt tejasaścandra iva ādityasya sa caturvidhasyāhārasyādhāraḥ sa ca tatraudakair guṇair āhāraḥ praklinno bhinnasaṃghātaḥ sukhajaraś ca bhavati
mādhuryāt picchilatvāc ca prakleditvāttathaiva ca
āmāśaye sambhavati śleṣmā madhuraśītalaḥ
sa tatrastha eva svaśaktyā śeṣāṇāṃ śleṣmasthānānāṃ śarīrasya codakakarmaṇānugrahaṃ karoti uraḥsthas trikasaṃdhāraṇam ātmavīryeṇānnarasasahitena hṛdayāvalambanaṃ karoti jihvāmūlakaṇṭhastho jihvendriyasya saumyatvāt samyagrasajñāne vartate śiraḥsthaḥ snehasaṃtarpaṇādhikṛtatvād indriyāṇām ātmavīryeṇānugrahaṃ karoti saṃdhisthastu śleṣmā sarvasaṃdhisaṃśleṣāt sarvasaṃdhyanugrahaṃ karoti
śleṣmā śveto guruḥ snigdhaḥ picchilaḥ śīta eva ca
madhurastvavidagdhaḥ syādvidagdho lavaṇaḥ smṛtaḥ
śoṇitasya sthānaṃ yakṛtplīhānau tac ca prāgabhihitaṃ tatrastham eva śeṣāṇāṃ śoṇitasthānānāmanugrahaṃ karoti
anuṣṇaśītaṃ madhuraṃ snigdhaṃ raktaṃ ca varṇataḥ
śoṇitaṃ guru visraṃ syādvidāhaścāsya pittavat
etāni khalu doṣasthānāni eṣu saṃcīyante doṣāḥ
prāk saṃcayaheturuktaḥ
tatra saṃcitānāṃ khalu doṣāṇāṃ stabdhapūrṇakoṣṭhatā pītāvabhāsatā mandoṣmatā cāṅgānāṃ gauravamālasyaṃ cayakāraṇavidveṣaś ceti liṅgāni bhavanti
tatra prathamaḥ kriyākālaḥ
ata ūrdhvaṃ prakopaṇāni vakṣyāmaḥ
tatra balavadvigrahātivyāyāmavyavāyādhyayanaprapatanapradhāvanaprapīḍanābhighātalaṅghanaplavanataraṇarātrijāgaraṇabhāraharaṇagajaturagarathapadāticaryākaṭukaṣāyatiktarūkṣalaghuśītavīryaśuṣkaśākavallūravarakoddālakakor adūṣaśyāmākanīvāramudgamasūrāḍhakīhareṇukalāyaniṣpāvānaśanaviṣamāśanādhyaśanavātamūtrapurīṣaśukracchardikṣavathūdgārabāṣpavegavighātādibhir viśeṣair vāyuḥ prakopamāpadyate
sa śītābhrapravāteṣu gharmānte ca viśeṣataḥ
pratyūṣasy aparāhṇe tu jīrṇe 'nne ca prakupyati
krodhaśokabhayāyāsopavāsavidagdhamaithunopagamanakaṭvamlalavaṇatīkṣṇoṣṇalaghuvidāhitilatailapiṇyākakulatthasarṣapātasīharitakaśākagodhāmatsyājāvikamāṃsadadhitakrakūrcikāmastusauvīrakasurāvikārāmlaphalakaṭvaraprabhṛtibhiḥ pittaṃ prakopamāpadyate
taduṣṇair uṣṇakāle ca ghanānte ca viśeṣataḥ
madhyāhne cārdharātre ca jīryatyanne ca kupyati
divāsvapnāvyāyāmālasyamadhurāmlalavaṇaśītasnigdhagurupicchilābhiṣyandihāyanakayavakanaiṣadhetkaṭamāṣamahāmāṣagodhūmatilapiṣṭavikṛtidadhidugdhakṛśarāpāyasekṣuvikārānūpaudakamāṃsavasābisamṛṇālakaserukaśṛṅgāṭakamadhuravallīphalasamaśanādhyaśanaprabhṛtibhiḥ śleṣmā prakopamāpadyate
sa śītaiḥ śītakāle ca vasante ca viśeṣataḥ
pūrvāhṇe ca pradoṣe ca bhuktamātre prakupyati
pittaprakopaṇair eva cābhīkṣṇaṃ dravasnigdhagurubhir āhārair divāsvapnakrodhānalātapaśramābhighātājīrṇaviruddhādhyaśanādibhir viśeṣair asṛk prakopamāpadyate
yasmādraktaṃ vinā doṣair na kadācit prakupyati
tasmāt tasya yathādoṣaṃ kālaṃ vidyāt prakopaṇe
teṣāṃ prakopāt koṣṭhatodasaṃcaraṇāmlikāpipāsāparidāhānnadveṣahṛdayotkledāś ca jāyante
tatra dvitīyaḥ kriyākālaḥ
ata ūrdhvaṃ prasaraṃ vakṣyāmaḥ teṣāmebhir ātaṅkaviśeṣaiḥ prakupitānāṃ kiṇvodakapiṣṭasamavāya ivodriktānāṃ prasaro bhavati
teṣāṃ vāyurgatimattvāt prasaraṇahetuḥ satyapyacaitanye
sa hi rajobhūyiṣṭhaḥ rajaś ca pravartakaṃ sarvabhāvānām
yathā mahānudakasaṃcayo 'tivṛddhaḥ setum avadāryāpareṇodakena vyāmiśraḥ sarvataḥ pradhāvati evaṃ doṣāḥ kadācidekaśo dviśaḥ samastāḥ śoṇitasahitā vānekadhā prasaranti
tadyathā vātaḥ pittaṃ śleṣmā śoṇitaṃ vātapitte vātaśleṣmāṇau pittaśleṣmāṇau vātaśoṇite pittaśoṇite śleṣmaśoṇite vātapittaśoṇitāni vātaśleṣmaśoṇitāni pittaśleṣmaśoṇitāni vātapittakaphāḥ vātapittakaphaśoṇitāni ity evaṃ pañcadaśadhā prasaranti
kṛtsne 'rdhe 'vayave vāpi yatrāṅge kupito bhṛśam
doṣo vikāraṃ nabhasi meghavattatra varṣati
nātyarthaṃ kupitaś cāpi līno mārgeṣu tiṣṭhati
niṣpratyanīkaḥ kālena hetumāsādya kupyati
tatra vāyoḥ pittasthānagatasya pittavat pratīkāraḥ pittasya ca kaphasthānagatasya kaphavat kaphasya ca vātasthānagatasya vātavat eṣa kriyāvibhāgaḥ
evaṃ prakupitānāṃ prasaratāṃ ca vāyor vimārgagamanāṭopau oṣacoṣaparidāhadhūmāyanāni pittasya arocakāvipākāṅgasādāśchardiś ceti śleṣmaṇo liṅgāni bhavanti tatra tṛtīyaḥ kriyākālaḥ
ata ūrdhvaṃ sthānasaṃśrayaṃ vakṣyāmaḥ
evaṃ prakupitāḥ tāṃstān śarīrapradeśānāgamya tāṃstān vyādhīn janayanti
te yadodarasaṃniveśaṃ kurvanti tadā gulmavidradhyudarāgnisaṅgānāhaviṣūcikātisāraprabhṛtīn janayanti vastigatāḥ pramehāśmarīmūtrāghātamūtradoṣaprabhṛtīn vṛṣaṇagatā vṛddhīḥ meḍhragatā niruddhaprakaśopadaṃśaśūkadoṣaprabhṛtīn gudagatā bhagaṃdarārśaḥprabhṛtīn ūrdhvajatrugatās tūrdhvajān tvaṅmāṃsaśoṇitasthāḥ kṣudrarogān kuṣṭhāni visarpāṃś ca medogatā granthyapacyarbudagalagaṇḍālajīprabhṛtīn asthigatā vidradhyanuśayīprabhṛtīn pādagatāḥ ślīpadavātaśoṇitavātakaṇṭakaprabhṛtīn sarvāṅgagatā jvarasarvāṅgarogaprabhṛtīn teṣāmevamabhiniviṣṭānāṃ pūrvarūpaprādurbhāvaḥ taṃ pratirogaṃ vakṣyāmaḥ
tatra pūrvarūpagateṣu caturthaḥ kriyākālaḥ
ata ūrdhvaṃ vyādherdarśanaṃ vakṣyāmaḥ śophārbudagranthividradhivisarpaprabhṛtīnāṃ pravyaktalakṣaṇatā jvarātīsāraprabhṛtīnāṃ ca
tatra pañcamaḥ kriyākālaḥ
ata ūrdhvam eteṣāmavadīrṇānāṃ vraṇabhāvam āpannānāṃ ṣaṣṭhaḥ kriyākālaḥ jvarātisāraprabhṛtīnāṃ ca dīrghakālānubandhaḥ
tatrāpratikriyamāṇe 'sādhyatām upayānti
bhavanti cātra
saṃcayaṃ ca prakopaṃ ca prasaraṃ sthānasaṃśrayam
vyaktiṃ bhedaṃ ca yo vetti doṣāṇāṃ sa bhavedbhiṣak
saṃcaye 'pahṛtā doṣā labhante nottarā gatīḥ
te tūttarāsu gatiṣu bhavanti balavattarāḥ
sarvair bhāvais tribhir vāpi dvābhyāmekena vā punaḥ
saṃsarge kupitaḥ kruddhaṃ doṣaṃ doṣo 'nudhāvati
saṃsarge yo garīyān syādupakramyaḥ sa vai bhavet
śeṣadoṣāvirodhena saṃnipāte tathaiva ca
vṛṇoti yasmāt rūḍhe 'pi vraṇavastu na naśyati
ā dehadhāraṇāt tasmād vraṇa ityucyate budhaiḥ
athāto vraṇāsrāvavijñānīyam adhyāyaṃ vyākhyāsyāmaḥ
yathovāca bhagavān dhanvantariḥ
tvaṅmāṃsasirāsnāyvasthisaṃdhikoṣṭhamarmāṇītyaṣṭau vraṇavastūni
atra sarvavraṇasaṃniveśaḥ
tatra ādyaikavastusaṃniveśī tvagbhedī vraṇaḥ sūpacaraḥ śeṣāḥ svayam avadīryamāṇā durupacārāḥ
tatrāyataścaturasro vṛttastripuṭaka iti vraṇākṛtisamāsaḥ śeṣāstu vikṛtākṛtayo durupakramā bhavanti
sarva eva vraṇāḥ kṣipraṃ saṃrohantyātmavatāṃ subhiṣagbhiś copakrāntāḥ anātmavatāmajñaiścopakrāntāḥ praduṣyanti pravṛddhatvāc ca doṣāṇām
tatrātisaṃvṛto 'tivivṛto 'tikaṭhino 'timṛdur utsanno 'vasanno 'tiśīto 'tyuṣṇaḥ kṛṣṇaraktapītaśuklādīnāṃ varṇānāmanyatamavarṇo bhairavaḥ pūtipūyamāṃsasirāsnāyuprabhṛtibhiḥ pūrṇaḥ pūtipūyāsrāvyunmārgyutsaṅgyamanojñadarśanagandho 'tyarthaṃ vedanāvān dāhapākarāgakaṇḍūśophapiḍakopadruto 'tyarthaṃ duṣṭaśoṇitāsrāvī dīrghakālānubandhī ceti duṣṭavraṇaliṅgāni
tasya doṣocchrāyeṇa ṣaṭtvaṃ vibhajya yathāsvaṃ pratīkāre prayateta
ata ūrdhvaṃ sarvasrāvān vakṣyāmaḥ tatra ghṛṣṭāsu chinnāsu vā tvakṣu sphoṭe bhinne vidārite vā salilaprakāśo bhavatyāsrāvaḥ kiṃcidvisraḥ pītāvabhāsaś ca māṃsagataḥ sadyaśchinnāsu sirāsu raktātipravṛttiḥ pakvāsu ca toyanāḍībhir iva toyāgamanaṃ pūyasya āsrāvaś cātra tanurvicchinnaḥ picchilo 'valambī śyāvo 'vaśyāyapratimaś ca snāyugataḥ snigdho ghanaḥ siṅghāṇakapratimaḥ saraktaś ca asthigato 'sthanyabhihate sphuṭite bhinne doṣāvadārite vā doṣabhakṣitatvādasthi niḥsāraṃ śuktidhautam ivābhāti āsrāvaś cātra majjamiśraḥ sarudhiraḥ snigdhaśca saṃdhigataḥ pīḍyamāno na pravartate ākuñcanaprasāraṇonnamanavinamanapradhāvanotkāsanapravāhaṇaiś ca sravati āsrāvaś cātra picchilo 'valambī saphenapūyarudhironmathitaś ca koṣṭhagato 'sṛṅmūtrapurīṣapūyodakāni sravati marmagatastvagādiṣvavaruddhatvānnocyate
tatra tvagādigatānāmāsrāvāṇāṃ yathākramaṃ pāruṣyaśyāvāvaśyāyadadhimastukṣārodakamāṃsadhāvanapulākodakasaṃnibhatvāni mārutādbhavanti pittād gomedagomūtrabhasmaśaṅkhakaṣāyodakamādhvīkatailasaṃnibhatvāni pittavadraktād ativisratvaṃ ca kaphān navanītakāsīsamajjapiṣṭatilanārikelodakavarāhavasāsaṃnibhatvāni saṃnipātān nārikelodakairvārukarasakāñjikaprasādārukodakapriyaṅguphalayakṛnmudgayūṣasavarṇatvānīti
ślokau cātra bhavataḥ
pakvāśayādasādhyastu pulākodakasaṃnibhaḥ
kṣārodakanibhaḥ srāvo varjyo raktāśayātsravan
āmāśayāt kalāyāmbhonibhaś ca trikasaṃdhijaḥ
srāvānetān parīkṣyādau tataḥ karmācaredbhiṣak
ata ūrdhvaṃ sarvavraṇavedanā vakṣyāmaḥ todanabhedanatāḍanacchedanāyamanamanthanavikṣepaṇacumucumāyananirdahanāvabhañjanasphoṭanavidāraṇotpāṭanakampanavividhaśūlaviśleṣaṇavikiraṇapūraṇastambhanasvapnākuñcanāṅkuśikāḥ sambhavanti animittavividhavedanāprādurbhāvo vā muhurmuhuryatrāgacchanti vedanāviśeṣāstaṃ vātikamiti vidyāt oṣacoṣaparidāhadhūmāyanāni yatra gātram aṅgārāvakīrṇam iva pacyate yatra coṣmābhivṛddhiḥ kṣate kṣārāvasiktavac ca vedanāviśeṣāstaṃ paittikamiti vidyāt pittavadraktasamutthaṃ jānīyāt kaṇḍūrgurutvaṃ suptatvam upadeho 'lpavedanatvaṃ stambhaḥ śaityaṃ ca yatra taṃ ślaiṣmikamiti vidyāt yatra sarvāsāṃ vedanānāmutpattistaṃ sāṃnipātikamiti vidyāt
ata ūrdhvaṃ vraṇavarṇān vakṣyāmaḥ bhasmakapotāsthivarṇaḥ paruṣo 'ruṇaḥ kṛṣṇa iti mārutajasya nīlaḥ pīto haritaḥ śyāvaḥ kṛṣṇo raktaḥ kapilaḥ piṅgala iti raktapittasamutthayoḥ śvetaḥ snigdhaḥ pāṇḍuriti śleṣmajasya sarvavarṇopetaḥ sāṃnipātika iti
bhavati cātra
na kevalaṃ vraṇeṣūkto vedanāvarṇasaṃgrahaḥ
sarvaśophavikāreṣu vraṇavallakṣayedbhiṣak
athātaḥ kṛtyākṛtyavidhimadhyāyaṃ vyākhyāsyāmaḥ
yathovāca bhagavān dhanvantariḥ
tatra vayaḥsthānāṃ dṛḍhānāṃ prāṇavatāṃ sattvavatāṃ ca sucikitsyā vraṇāḥ ekasmin vā puruṣe yatraitadguṇacatuṣṭayaṃ tasya sukhasādhanīyatamāḥ
tatra vayaḥsthānāṃ pratyagradhātutvādāśu vraṇā rohanti dṛḍhānāṃ sthirabahumāṃsatvācchastramavacāryamāṇaṃ sirāsnāyvādiviśeṣānna prāpnoti prāṇavatāṃ vedanābhighātāhārayantraṇādibhir na glānirutpadyate sattvavatāṃ dāruṇair api kriyāviśeṣair na vyathā bhavati tasmād eteṣāṃ sukhasādhanīyatamāḥ
ta eva viparītaguṇā vṛddhakṛśālpaprāṇabhīruṣu draṣṭavyāḥ
sphikpāyuprajananalalāṭagaṇḍauṣṭhapṛṣṭhakarṇaphalakośodarajatrumukhābhyantarasaṃsthāḥ sukharopaṇīyā vraṇāḥ
akṣidantanāsāpāṅgaśrotranābhijaṭharasevanīnitambapārśvakukṣivakṣaḥkakṣāstanasaṃdhibhāgagatāḥ saphenapūyaraktānilavāhino 'ntaḥśalyāś ca duścikitsyāḥ adhobhāgāś cordhvabhāganirvāhiṇo romāntopanakhamarmajaṅghāsthisaṃśritāś ca bhagandaram api cāntarmukhaṃ sevanīkuṭakāsthisaṃśritam
kuṣṭhināṃ viṣajuṣṭānāṃ śoṣiṇāṃ madhumehinām
vraṇāḥ kṛcchreṇa sidhyanti yeṣāṃ cāpi vraṇe vraṇāḥ
avapāṭikāniruddhaprakaśasaṃniruddhagudajaṭharagranthikṣatakrimayaḥ pratiśyāyajāḥ koṣṭhajāś ca tvagdoṣiṇāṃ pramehiṇāṃ vā ye parikṣateṣu dṛśyante śarkarā sikatāmeho vātakuṇḍalikāṣṭhīlā dantaśarkaropakuśaḥ kaṇṭhaśālūkaṃ niṣkoṣaṇadūṣitāś ca dantaveṣṭā visarpāsthikṣatoraḥkṣatavraṇagranthiprabhṛtayaś ca yāpyāḥ
sādhyā yāpyatvamāyānti yāpyāścāsādhyatāṃ tathā
ghnanti prāṇānasādhyāstu narāṇāmakriyāvatām
yāpanīyaṃ vijānīyāt kriyā dhārayate tu yam
kriyāyāṃ tu nivṛttāyāṃ sadya eva vinaśyati
prāptā kriyā dhārayati yāpyavyādhitam āturam
prapatiṣyadivāgāraṃ viṣkambhaḥ sādhuyojitaḥ
ata ūrdhvamasādhyān vakṣyāmaḥ māṃsapiṇḍavadudgatāḥ prasekino 'ntaḥpūyavedanāvanto 'śvāpānavad udvṛttauṣṭhāḥ kecit kaṭhinā gośṛṅgavad unnatamṛdumāṃsaprarohāḥ apare duṣṭarudhirāsrāviṇas tanuśītapicchilasrāviṇo vā madhyonnatāḥ kecidavasannaśuṣiraparyantāḥ śaṇatūlavat snāyujālavanto durdarśanāḥ vasāmedomajjamastuluṅgasrāviṇaś ca doṣasamutthāḥ pītāsitamūtrapurīṣavātavāhinaś ca koṣṭhasthāḥ ta evobhayatobhāgavraṇamukheṣu pūyaraktanirvāhiṇaḥ kṣīṇamāṃsānāṃ ca sarvatogatayaścāṇumukhā māṃsabudbudavantaḥ saśabdavātavāhinaś ca śiraḥkaṇṭhasthāḥ kṣīṇamāṃsānāṃ ca pūyaraktanirvāhiṇo 'rocakāvipākakāsaśvāsopadravayuktāḥ bhinne vā śiraḥkapāle yatra mastuluṅgadarśanaṃ tridoṣaliṅgaprādurbhāvaḥ kāsaśvāsau vā yasyeti
bhavanti cātra
vasāṃ medo 'tha majjānaṃ mastuluṅgaṃ ca yaḥ sravet
āgantustu vraṇaḥ sidhyenna sidhyeddoṣasaṃbhavaḥ
amarmopahite deśe sirāsandhyasthivarjite
vikāro yo 'nuparyeti tadasādhyasya lakṣaṇam
krameṇopacayaṃ prāpya dhātūnanugataḥ śanaiḥ
na śakya unmūlayituṃ vṛddho vṛkṣa ivāmayaḥ
sa sthiratvānmahattvāc ca dhātvanukramaṇena ca
nihantyauṣadhavīryāṇi mantrān duṣṭagraho yathā
ato yo viparītaḥ syāt sukhasādhyaḥ sa ucyate
abaddhamūlaḥ kṣupako yadvadutpāṭane sukhaḥ
tribhir doṣair anākrāntaḥ śyāvauṣṭhaḥ piḍakī samaḥ
avedano nirāsrāvo vraṇaḥ śuddha ihocyate
kapotavarṇapratimā yasyāntāḥ kledavarjitāḥ
sthirāścipiṭikāvanto rohatīti tamādiśet
rūḍhavartmānam agranthim aśūnam arujaṃ vraṇam
tvaksavarṇaṃ samatalaṃ samyagrūḍhaṃ vinirdiśet
doṣaprakopādvyāyāmādabhighātādajīrṇataḥ
harṣāt krodhādbhayādvāpi vraṇo rūḍho 'pi dīryate
athāto vyādhisamuddeśīyamadhyāyaṃ vyākhyāsyāmaḥ
yathovāca bhagavān dhanvantariḥ
dvividhāstu vyādhayaḥ śastrasādhyāḥ snehādikriyāsādhyāś ca
tatra śastrasādhyeṣu snehādikriyā na pratiṣidhyate snehādikriyāsādhyeṣu śastrakarma na kriyate
asmin punaḥ śāstre sarvatantrasāmānyāt sarveṣāṃ vyādhīnāṃ yathāsthūlamavarodhaḥ kriyate
prāgabhihitaṃ tadduḥkhasaṃyogā vyādhaya iti
tacca duḥkhaṃ trividham ādhyātmikam ādhibhautikam ādhidaivikam iti
tattu saptavidhe vyādhāvupanipatati
te punaḥ saptavidhā vyādhayaḥ tadyathā ādibalapravṛttāḥ janmabalapravṛttāḥ doṣabalapravṛttāḥ saṃghātabalapravṛttāḥ kālabalapravṛttāḥ daivabalapravṛttāḥ svabhāvabalapravṛttā iti
tatrādibalapravṛttā ye śukraśoṇitadoṣānvayāḥ kuṣṭhārśaḥprabhṛtayaḥ te 'pi dvividhāḥ mātṛjāḥ pitṛjāś ca
janmabalapravṛttā ye māturapacārāt paṅgujātyandhabadhiramūkaminminavāmanaprabhṛtayo jāyante te 'pi dvividhā rasakṛtāḥ dauhṛdāpacārakṛtāś ca
doṣabalapravṛttā ya ātaṅkasamutpannā mithyāhārācārakṛtāś ca te 'pi dvividhāḥ āmāśayasamutthāḥ pakvāśayasamutthāś ca
punaś ca dvividhāḥ śārīrā mānasāś ca
ta ete ādhyātmikāḥ
saṃghātabalapravṛttā ya āgantavo durbalasya balavadvigrahāt te 'pi dvividhāḥ śastrakṛtā vyālakṛtāś ca
ete ādhibhautikāḥ
kālabalapravṛttā ye śītoṣṇavātavarṣāprabhṛtinimittāḥ te 'pi dvividhāḥ vyāpannartukṛtā avyāpannartukṛtāś ca
daivabalapravṛttā ye devadrohādabhiśastakā atharvaṇakṛtā upasargajāś ca te 'pi dvividhāḥ vidyudaśanikṛtāḥ piśācādikṛtāś ca punaś ca dvividhāḥ saṃsargajā ākasmikāś ca
svabhāvabalapravṛttā ye kṣutpipāsājarāmṛtyunidrāprabhṛtayaḥ te 'pi dvividhāḥ kālakṛtā akālakṛtāś ca tatra parirakṣaṇakṛtāḥ kālakṛtāḥ aparirakṣaṇakṛtā akālakṛtāḥ
ete ādhidaivikāḥ
atra sarvavyādhyavarodhaḥ
sarveṣāṃ ca vyādhīnāṃ vātapittaśleṣmāṇa eva mūlaṃ talliṅgatvād dṛṣṭaphalatvād āgamācca
yathā hi kṛtsnaṃ vikārajātaṃ viśvarūpeṇāvasthitaṃ sattvarajastamāṃsi na vyatiricyante evam eva kṛtsnaṃ vikārajātaṃ viśvarūpeṇāvasthitam avyatiricya vātapittaśleṣmāṇo vartante
doṣadhātumalasaṃsargād āyatanaviśeṣānnimittataś caiṣāṃ vikalpaḥ
doṣadūṣiteṣvatyarthaṃ dhātuṣu saṃjñā rasajo 'yaṃ śoṇitajo 'yaṃ māṃsajo 'yaṃ medojo 'yam asthijo 'yaṃ majjajo 'yaṃ śukrajo 'yam vyādhir iti
tatra annāśraddhārocakāvipākāṅgamardajvarahṛllāsatṛptigauravahṛtpāṇḍurogamārgoparodhakārśyavairasyāṅgasādākālavalipalitadarśanaprabhṛtayo rasadoṣajā vikārāḥ kuṣṭhavisarpapiḍakāmaśakanīlikātilakālakanyacchavyaṅgendraluptaplīhavidradhigulmavātaśoṇitārśo'rbudāṅgamardāsṛgdararaktapittaprabhṛtayo raktadoṣajāḥ gudamukhameḍhrapākāśca adhimāṃsārbudārśo 'dhijihvopajihvopakuśagalaśuṇḍikālajīmāṃsasaṃghātauṣṭhaprakopagalagaṇḍagaṇḍamālāprabhṛtayo māṃsadoṣajāḥ
granthivṛddhigalagaṇḍārbudamedojauṣṭhaprakopamadhumehātisthaulyātisvedaprabhṛtayo 'sthidoṣajāḥ tamodarśanamūrchābhramaparvasthūlamūlārurjanmanetrābhiṣyandaprabhṛtayo majjadoṣajāḥ klaibyāpraharṣaśukrāśmarīśukramehaśukradoṣādayaś ca taddoṣāḥ tvagdoṣāḥ saṅgo 'tipravṛttirayathāpravṛttirvā malāyatanadoṣāḥ indriyāṇām apravṛttir ayathāpravṛttir vendriyāyatanadoṣāḥ ity eṣa samāsa uktaḥ vistaraṃ nimittāni caiṣāṃ pratirogaṃ vakṣyāmaḥ
bhavati cātra
kupitānāṃ hi doṣāṇāṃ śarīre paridhāvatām
yatra saṅgaḥ khavaiguṇyādvyādhistatropajāyate
bhūyo 'tra jijñāsyaṃ kiṃ vātādīnāṃ jvarādīnāṃ ca nityaḥ saṃśleṣaḥ paricchedo vā iti yadi nityaḥ saṃśleṣaḥ syāttarhi nityāturāḥ sarva eva prāṇinaḥ syuḥ athāpyanyathā vātādīnāṃ jvarādīnāṃ cānyatra vartamānānāmanyatra liṅgaṃ na bhavatīti kṛtvā yaducyate vātādayo jvarādīnāṃ mūlānīti tanna
atrocyate doṣān pratyākhyāya jvarādayo na bhavanti atha ca na nityaḥ sambandhaḥ yathāhi vidyudvātāśanivarṣāṇyākāśaṃ pratyākhyāya na bhavanti satyapyākāśe kadācin na bhavanti atha ca nimittatastata evotpattiriti taraṃgabudbudādayaś codakaviśeṣāḥ eva vātādīnāṃ jvarādīnāṃ ca nāpyevam saṃśleṣo na paricchedaḥ śāśvatikaḥ atha ca nimittata evotpattir iti
bhavati cātra
vikāraparimāṇaṃ ca saṃkhyā caiṣāṃ pṛthak pṛthak
vistareṇottare tantre sarvābādhāś ca vakṣyate
athāto 'ṣṭavidhaśastrakarmīyam adhyāyaṃ vyākhyāsyāmaḥ
yathovāca bhagavān dhanvantariḥ
chedyā bhagandarā granthiḥ ślaiṣmikastilakālakaḥ
vraṇavartmārbudānyarśaścarmakīlo 'sthimāṃsagam
śalyaṃ jatumaṇirmāṃsasaṃghāto galaśuṇḍikā
snāyumāṃsasirākotho valmīkaṃ śataponakaḥ
adhruṣaścopadaṃśāś ca māṃsakandyadhimāṃsakaḥ
bhedyā vidradhayo 'nyatra sarvajād granthayastrayaḥ
ādito ye visarpāś ca vṛddhayaḥ savidārikāḥ
pramehapiḍakāśophastanarogāvamanthakāḥ
kumbhīkānuśayī nāḍyo vṛndau puṣkarikālajī
prāyaśaḥ kṣudrarogāś ca puppuṭau tāludantajau
tuṇḍikerī gilāyuś ca pūrvaṃ ye ca prapākiṇaḥ
vastistathāśmarīhetor medojā ye ca kecana
lekhyāścatasro rohiṇyaḥ kilāsam upajihvikā
medojo dantavaidarbho granthirvartmādhijihvikā
arśāṃsi maṇḍalaṃ māṃsakandī māṃsonnatistathā
vedhyāḥ sirā bahuvidhā mūtravṛddhirdakodaram
eṣyā nāḍyaḥ saśalyāś ca vraṇā unmārgiṇaś ca
āhāryāḥ śarkarāstisro dantakarṇamalo 'śmarī
śalyāni mūḍhagarbhāś ca varcaś ca nicitaṃ gude
srāvyā vidradhayaḥ pañca bhaveyuḥ sarvajādṛte
kuṣṭhāni vāyuḥ sarujaḥ śopho yaścaikadeśajaḥ
pālyāmayāḥ ślīpadāni viṣajuṣṭaṃ ca śoṇitam
arbudāni visarpāś ca granthayaścāditastu ye
trayastrayaścopadaṃśāḥ stanarogā vidārikā
suṣiro galaśālūkaṃ kaṇṭakāḥ kṛmidantakaḥ
dentaveṣṭaḥ sopakuśaḥ śītādo dantapuppuṭaḥ
pittāsṛkkaphajāś cauṣṭhyāḥ kṣudrarogāś ca bhūyaśaḥ
sīvyā medaḥsamutthāś ca bhinnāḥ sulikhitā gadāḥ
sadyovraṇāś ca ye caiva calasandhivyapāśritāḥ
na kṣārāgniviṣair juṣṭā na ca mārutavāhinaḥ
nāntarlohitaśalyāś ca teṣu samyagviśodhanam
pāṃśuromanakhādīni calamasthi bhavecca yat
ahṛtāni yato 'mūni pācayeyurbhṛśaṃ vraṇam
rujaś ca vividhāḥ kuryustasmād etān viśodhayet
tato vraṇaṃ samunnamya sthāpayitvā yathāsthitam
sīvyet sūkṣmeṇa sūtreṇa valkenāśmantakasya vā
śaṇajakṣaumasūtrābhyāṃ snāyvā vālena vā punaḥ
mūrvāguḍūcītānair vā sīvyedvellitakaṃ śanaiḥ
sīvyedgophaṇikāṃ vāpi sīvyedvā tunnasevanīm
ṛjugranthimatho vāpi yathāyogamathāpi vā
deśe 'lpamāṃse sandhau ca sūcī vṛttāṅguladvayam
āyatā tryaṅgulā tryasrā māṃsale vāpi pūjitā
dhanurvakrā hitā marmaphalakośodaropari
ity etāstrividhāḥ sūcīstīkṣṇāgrāḥ susamāhitāḥ
kārayenmālatīpuṣpavṛntāgraparimaṇḍalāḥ
nātidūre nikṛṣṭe vā sūcīṃ karmaṇi pātayet
dūrādrujo vraṇauṣṭhasya saṃnikṛṣṭe 'valuñcanam
atha kṣaumapicucchannaṃ susyūtaṃ pratisārayet
priyaṅgvañjanayaṣṭyāhvarodhracūrṇaiḥ samantataḥ
śallakīphalacūrṇair vā kṣaumadhyāmena vā punaḥ
tato vraṇaṃ yathāyogaṃ baddhvācārikamādiśet
etadaṣṭavidhaṃ karma samāsena prakīrtitam
cikitsiteṣu kārtsnyena vistarastasya vakṣyate
hīnātiriktaṃ tiryak ca gātracchedanamātmanaḥ
etāścatasro 'ṣṭavidhe karmaṇi vyāpadaḥ smṛtāḥ
ajñānalobhāhitavākyayogabhayapramohair aparaiś ca bhāvaiḥ
yadā prayuñjīta bhiṣak kuśastraṃ tadā sa śeṣān kurute vikārān
taṃ kṣāraśastrāgnibhir auṣadhaiś ca bhūyo 'bhiyuñjānamayuktiyuktam
jijīviṣurdūrata eva vaidyaṃ vivarjayedugraviṣāhitulyam
tadeva yuktaṃ tvati marmasandhīn hiṃsyāt sirāḥ snāyumathāsthi caiva
mūrkhaprayuktaṃ puruṣaṃ kṣaṇena prāṇair viyuñjyādathavā kathaṃcit
bhramaḥ pralāpaḥ patanaṃ pramoho viceṣṭanaṃ saṃlayanoṣṇate ca
srastāṅgatā mūrchanam ūrdhvavātas tīvrā rujo vātakṛtāś ca tāstāḥ
māṃsodakābhaṃ rudhiraṃ ca gacchet sarvendriyārthoparamastathaiva
daśārdhasaṃkhyeṣvapi vikṣateṣu sāmānyato marmasu liṅgamuktam
surendragopapratimaṃ prabhūtaṃ raktaṃ sravedvai kṣatataś ca vāyuḥ
karoti rogān vividhān yathoktāṃśchinnāsu bhinnāsvathavā sirāsu
kaubjyaṃ śarīrāvayavāvasādaḥ kriyāsvaśaktis tumulā rujaś ca
cirādvraṇo rohati yasya cāpi taṃ snāyuviddhaṃ manujaṃ vyavasyet
śophātivṛddhistumulā rujaś ca balakṣayaḥ parvasu bhedaśophau
kṣateṣu sandhiṣvacalācaleṣu syāt sandhikarmoparatiś ca liṅgam
ghorā rujo yasya niśādineṣu sarvāsvavasthāsu na śāntirasti
tṛṣṇāṅgasādau śvayathuś ca rukca tamasthividdhaṃ manujaṃ vyavasyet
yathāsvametāni vibhāvayeyurliṅgāni marmasvabhitāḍiteṣu
sparśaṃ na jānāti vipāṇḍuvarṇo yo māṃsamarmaṇyabhitāḍitaḥ syāt
ātmānamevātha jaghanyakārī śastreṇa yo hanti hi karma kurvan
tamātmavān ātmahanaṃ kuvaidyaṃ vivarjayedāyurabhīpsamānaḥ
tiryakpraṇihite śastre doṣāḥ pūrvamudāhṛtāḥ
tasmāt pariharan doṣān kuryācchastranipātanam
mātaraṃ pitaraṃ putrān bāndhavān api cāturaḥ
apyetānabhiśaṅketa vaidye viśvāsameti ca
visṛjatyātmanātmānaṃ na cainaṃ pariśaṅkate
tasmāt putravadevainaṃ pālayedāturaṃ bhiṣak
dharmārthau kīrtimityarthaṃ satāṃ grahaṇamuttamam
prāpnuyāt svargavāsaṃ ca hitam ārabhya karmaṇā
karmaṇā kaścidekena dvābhyāṃ kaścit tribhistathā
vikāraḥ sādhyate kaścic caturbhir api karmabhiḥ
athātaḥ pranaṣṭaśalyavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
śala śvala āśugamane dhātus tasya śalyamiti rūpam
taddvividhaṃ śārīram āgantukaṃ ca
sarvaśarīrābādhakaraṃ śalyaṃ tadihopadiśyata ityataḥ śalyaśāstram
tatra śārīraṃ dantaromanakhādi dhātavo 'nnamalā doṣāś ca duṣṭāḥ āgantvapi śārīraśalyavyatirekeṇa yāvanto bhāvā duḥkham utpādayanti
adhikāro hi lohaveṇuvṛkṣatṛṇaśṛṅgāsthimayeṣu tatrāpi viśeṣato loheṣveva viśasanārthopapannatvāllohasya lohānām api durvāratvādaṇumukhatvāddūraprayojanakaratvāc ca śara evādhikṛtaḥ
sa dvividhaḥ karṇī ślakṣṇaś ca prāyeṇa vividhavṛkṣapatrapuṣpaphalatulyākṛtayo vyākhyātā vyālamṛgapakṣivaktrasadṛśāś ca
sarvaśalyānāṃ tu mahatāmaṇūnāṃ vā pañcavidho gativiśeṣa ūrdhvamadho 'rvācīnastiryagṛjur iti
tāni vegakṣayāt pratighātādvā tvagādiṣu vraṇavastuṣvavatiṣṭhante dhamanīsroto'sthivivarapeśīprabhṛtiṣu vā śarīrapradeśeṣu
tatra śalyalakṣaṇamucyamānam upadhāraya
tattu dvividhaṃ sāmānyaṃ vaiśeṣikaṃ ca
śyāvaṃ piḍakācitaṃ śophavedanāvantaṃ muhurmuhuḥ śoṇitāsrāviṇaṃ budbudavadunnataṃ mṛdumāṃsaṃ ca vraṇaṃ jānīyāt saśalyo 'yam iti
sāmānyametallakṣaṇamuktam
vaiśeṣikaṃ tu tvaggate vivarṇaḥ śopho bhavatyāyataḥ kaṭhinaś ca māṃsagate śophābhivṛddhiḥ śalyamārgānupasaṃrohaḥ pīḍanāsahiṣṇutā coṣapākau ca peśyantarasthe 'pyetadeva coṣaśophavarjaṃ sirāgate sirādhmānam sirāśūlaṃ sirāśophaś ca snāyugate snāyujālotkṣepaṇaṃ saṃrambhaścogrā ruk ca srotogate srotasāṃ svakarmaguṇahāniḥ dhamanīsthe saphenaṃ raktamīrayannanilaḥ saśabdo nirgacchatyaṅgamardaḥ pipāsā hṛllāsaś ca asthigate vividhavedanāprādurbhāvaḥ śophaś ca asthivivaragate 'sthipūrṇatāsthitodaḥ saṃharṣo balavāṃś ca sandhigate 'sthivacceṣṭoparamaśca koṣṭhagata āṭopānāhau mūtrapurīṣāhāradarśanaṃ ca vraṇamukhāt marmagate marmaviddhavacceṣṭate
sūkṣmagatiṣu śalyeṣvetānyeva lakṣaṇānyaspaṣṭāni bhavanti
mahāntyalpāni vā śuddhadehānāmanulomasaṃniviṣṭāni rohanti viśeṣataḥ kaṇṭhasrotaḥsirātvakpeśyasthivivareṣu doṣaprakopavyāyāmābhighātājīrṇebhyaḥ pracalitāni punarbādhante
tatra tvakpranaṣṭe snigdhasvinnāyāṃ mṛnmāṣayavagodhūmagomayamṛditāyāṃ tvaci yatra saṃrambho vedanā vā bhavati tatra śalyaṃ vijānīyāt styānaghṛtamṛccandanakalkair vā pradigdhāyāṃ śalyoṣmaṇāśu visarati ghṛtam upaśuṣyati vā lepo yatra tatra śalyaṃ vijānīyāt māṃsapranaṣṭe snehasvedādibhiḥ kriyāviśeṣair aviruddhair āturam upapādayet karśitasya tu śithilībhūtam anavabaddhaṃ kṣubhyamāṇaṃ yatra saṃrambhaṃ vedanāṃ vā janayati tatra śalyaṃ vijānīyāt koṣṭhāsthisandhipeśīvivareṣvavasthitam evam eva parīkṣeta sirādhamanīsrotaḥsnāyupranaṣṭe khaṇḍacakrasaṃyukte yāne vyādhitamāropyāśu viṣame 'dhvani yāyādyatra saṃrambho vedanā vā bhavati tatra śalyaṃ jānīyāt asthipranaṣṭe snehasvedopapannānyasthīni bandhanapīḍanābhyāṃ bhṛśam upācaredyatra saṃrambho vedanā vā bhavati tatra śalyaṃ jānīyāt sandhipranaṣṭe snehasvedopapannān sandhīn prasaraṇākuñcanabandhanapīḍanair bhṛśam upācaret yatra saṃrambho vedanā vā bhavati tatra śalyaṃ vijānīyāt marmapranaṣṭe tv ananyabhāvān marmaṇām uktaṃ parīkṣaṇaṃ bhavati
sāmānyalakṣaṇam api ca hastiskandhāśvapṛṣṭhaparvatadrumārohaṇadhanurvyāyāmadrutayānaniyuddhādhvagamanalaṅghanaprataraṇaplavanavyāyāmair jṛmbhodgārakāsakṣavathuṣṭhīvanahasanaprāṇāyāmair vātamūtrapurīṣaśukrotsargair vā yatra saṃrambho vedanā vā bhavati tatra śalyaṃ jānīyāt
bhavanti cātra
yasmiṃstodādayo deśe suptatā gurutāpi ca
ghaṭṭate bahuśo yatra śūyate tudyate 'pi ca
āturaś cāpi yaṃ deśamabhīkṣṇaṃ parirakṣati
saṃvāhyamāno bahuśastatra śalyaṃ vinirdiśet
alpābādhamaśūnaṃ ca nīrujaṃ nirupadravam
prasannaṃ mṛduparyantaṃ nirāghaṭṭam anunnatam
eṣaṇyā sarvato dṛṣṭvā yathāmārgaṃ cikitsakaḥ
prasārākuñcanānnūnaṃ niḥśalyamiti nirdiśet
asthyātmakaṃ bhajyate tu śalyamantaś ca śīryate
prāyo nirbhujyate śārṅgamāyasaṃ ceti niścayaḥ
vārkṣavaiṇavatārṇāni nirhriyante tu no yadi
pacanti raktaṃ māṃsaṃ ca kṣiprametāni dehinām
kānakaṃ rājataṃ tāmraṃ raitikaṃ trapusīsakam
cirasthānādvilīyante pittatejaḥpratāpanāt
svabhāvaśītā mṛdavo ye cānye 'pīdṛśā matāḥ
dravībhūtāḥ śarīre 'sminnekatvaṃ yānti dhātubhiḥ
viṣāṇadantakeśāsthiveṇudārūpalāni tu
śalyāni na viśīryante śarīre mṛnmayāni ca
dvividhaṃ pañcagatimattvagādivraṇavastuṣu
viśliṣṭaṃ vetti yaḥ śalyaṃ sa rājñaḥ kartumarhati
athātaḥ śalyāpanayanīyamadhyāyaṃ vyākhyāsyāmaḥ
yathovāca bhagavān dhanvantariḥ
śalyaṃ dvividham avabaddham anavabaddhaṃ ca
tatra samāsenānavabaddhaśalyoddharaṇārthaṃ pañcadaśa hetūn vakṣyāmaḥ
tadyathā svabhāvaḥ pācanaṃ bhedanaṃ dāraṇaṃ pīḍanaṃ pramārjanaṃ nirdhmāpanaṃ vamanaṃ virecanaṃ prakṣālanaṃ pratimarśaḥ pravāhaṇam ācūṣaṇam ayaskānto harṣaśceti
tatrāśrukṣavathūdgārakāsamūtrapurīṣānilaiḥ svabhāvabalapravṛttair nayanādibhyaḥ patati māṃsāvagāḍhaṃ śalyam avidahyamānaṃ pācayitvā prakothāttasya pūyaśoṇitavegādgauravādvā patati
pakvam abhidyamānaṃ bhedayeddārayedvā
bhinnam anirasyamānaṃ pīḍanīyaiḥ pīḍayet pāṇibhir vā
aṇūnyakṣaśalyāni pariṣecanādhmāpanair vālavastrapāṇibhiḥ pramārjayet
āhāraśeṣaśleṣmahīnāṇuśalyāni śvasanotkāsanapradhamanair nirdhamet
annaśalyāni vamanāṅgulipratimarśaprabhṛtibhiḥ
virecanaiḥ pakvāśayagatāni
vraṇadoṣāśayagatāni prakṣālanaiḥ
vātamūtrapurīṣagarbhasaṅgeṣu pravāhaṇamuktam
mārutodakasaviṣarudhiraduṣṭastanyeṣvācūṣaṇamāsyena viṣāṇair vā
anulomamanavabaddhamakarṇamanalpavraṇamukhamayaskāntena
hṛdyavasthitamanekakāraṇotpannaṃ śokaśalyaṃ harṣeṇeti
sarvaśalyānāṃ tu mahatāmaṇūnāṃ vā dvāvevāharaṇahetū bhavataḥ pratilomo 'nulomaś ca
tatra pratilomamarvācīnamānayet anulomaṃ parācīnam
uttuṇḍitaṃ chittvā nirghātayecchedanīyamukham
chedanīyamukhānyapi kukṣivakṣaḥkakṣāvaṅkṣaṇaparśukāntarapatitāni ca hastaśakyaṃ yathāmārgeṇa hastenaivāpahartuṃ prayateta
hastenāpahartumaśakyaṃ viśasya śastreṇa yantreṇāpaharet
bhavati cātra
śītalena jalenainaṃ mūrchantam avasecayet
saṃrakṣedasya marmāṇi muhurāśvāsayec ca tam
tataḥ śalyamuddhṛtya nirlohitaṃ vraṇaṃ kṛtvā svedārham agnighṛtaprabhṛtibhiḥ saṃsvedya vidahya pradihya sarpirmadhubhyāṃ baddhvācārikam upadiśet
sirāsnāyuvilagnaṃ śalākādibhir vimocyāpanayet śvayathugrastavāraṅgaṃ samavapīḍya śvayathuṃ durbalavāraṅgaṃ kuśādibhir baddhvā
hṛdayamabhito vartamānaṃ śalyaṃ śītajalādibhir udvejitasyāpahared yathāmārgaṃ durupaharamanyato 'pabādhyamānaṃ pāṭayitvoddharet
asthivivarapraviṣṭamasthividaṣṭaṃ vāvagṛhya pādābhyāṃ yantreṇāpaharet aśakyamevaṃ vā balavadbhiḥ suparigṛhītasya yantreṇa grāhayitvā śalyavāraṅgaṃ pravibhujya dhanurguṇair baddhvaikataś cāsya pañcāṅgyām upasaṃyatasyāśvasya vaktrakavike badhnīyāt athainaṃ kaśayā tāḍayedyathonnamayan śiro vegena śalyamuddharati dṛḍhāṃ vā vṛkṣaśākhāmavanamya tasyāṃ pūrvavadbaddhvoddharet
adeśottuṇḍitamaṣṭhīlāśmamudgarāṇām anyatamasya prahāreṇa vicālya yathāmārgam eva yantreṇa
yantreṇa vimṛditakarṇāni karṇavantyanābādhakaradeśottuṇḍitāni purastādeva
jātuṣe kaṇṭhāsakte kaṇṭhe nāḍīṃ praveśyāgnitaptāṃ ca śalākāṃ tayāvagṛhya śītābhir adbhiḥ pariṣicya sthirībhūtāmuddharet
ajātuṣaṃ jatumadhūcchiṣṭapraliptayā śalākayā pūrvakalpenetyeke
asthiśalyamanyadvā tiryakkaṇṭhāsaktamavekṣya keśoṇḍukaṃ dṛḍhaikasūtrabaddhaṃ dravabhaktopahitaṃ pāyayed ā kaṇṭhāt pūrṇakoṣṭhaṃ ca vāmayet vamataś ca śalyaikadeśasaktaṃ jñātvā sūtraṃ sahasā tvākṣipet mṛdunā vā dantadhāvanakūrcakenāpaharet praṇuded vāntaḥ
kṣatakaṇṭhāya ca madhusarpiṣī leḍhuṃ prayacchettriphalācūrṇaṃ vā madhuśarkarāvimiśram
udakapūrṇodaram avākśirasam avapīḍayed dhunīyād vāmayedvā bhasmarāśau vā nikhaned ā mukhāt
grāsaśalye tu kaṇṭhāsakte niḥśaṅkam anavabuddhaṃ skandhe muṣṭinābhihanyāt snehaṃ madyaṃ pānīyaṃ vā pāyayet
bāhurajjulatāpāśaiḥ kaṇṭhapīḍanādvāyuḥ prakupitaḥ śleṣmāṇaṃ kopayitvā sroto niruṇaddhi lālāsrāvaṃ phenāgamanaṃ saṃjñānāśaṃ cāpādayati tamabhyajya saṃsvedya śirovirecanaṃ tasmai tīkṣṇaṃ dadyādrasaṃ ca vātaghnaṃ vidadhyād iti
bhavanti cātra
śalyākṛtiviśeṣāṃś ca sthānānyāvekṣya buddhimān
tathā yantrapṛthaktvaṃ ca samyak śalyamathāharet
karṇavanti tu śalyāni duḥkhāhāryāṇi yāni ca
ādadīta bhiṣak tasmāt tāni yuktyā samāhitaḥ
etair upāyaiḥ śalyaṃ tu naiva niryātyate yadi
matyā nipuṇayā vaidyo yantrayogaiś ca nirharet
śothapākau rujaścogrāḥ kuryācchalyamanirhṛtam
vaikalyaṃ maraṇaṃ cāpi tasmād yatnādvinirharet
athāto viparītāviparītavraṇavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
phalāgnijalavṛṣṭīnāṃ puṣpadhūmāmbudā yathā
khyāpayanti bhaviṣyatvaṃ tathā riṣṭāni pañcatām
tāni saukṣmyāt pramādādvā tathaivāśu vyatikramāt
gṛhyante nodgatānyajñair mumūrṣor na tvasaṃbhavāt
dhruvaṃ tu maraṇaṃ riṣṭe brāhmaṇaistat kilāmalaiḥ
rasāyanatapojapyatatparair vā nivāryate
nakṣatrapīḍā bahudhā yathākālaṃ vipacyate
tathaivāriṣṭapākaṃ ca bruvate bahavo janāḥ
asiddhimāpnuyālloke pratikurvan gatāyuṣaḥ
ato 'riṣṭāni yatnena lakṣayet kuśalo bhiṣak
gandhavarṇarasādīnāṃ viśeṣāṇāṃ svabhāvataḥ
vaikṛtaṃ yat tadācaṣṭe vraṇinaḥ pakvalakṣaṇam
kaṭustīkṣṇaś ca visraś ca gandhastu pavanādibhiḥ
lohagandhistu raktena vyāmiśraḥ sānnipātikaḥ
lājātasītailasamāḥ kiṃcidvisrāś ca gandhataḥ
jñeyāḥ prakṛtigandhāḥ syurato 'nyadgandhavaikṛtam
madyāgurvājyasumanāpadmacandanacampakaiḥ
sagandhā divyagandhāś ca mumūrṣūṇāṃ vraṇāḥ smṛtāḥ
śvavājimūṣikadhvāṅkṣapūtivallūramatkuṇaiḥ
sagandhāḥ paṅkagandhāś ca bhūmigandhāś ca garhitāḥ
kuṅkumadhyāmakaṅkuṣṭhasavarṇāḥ pittakopataḥ
na dahyante na cūṣyante bhiṣak tān parivarjayet
kaṇḍūmantaḥ sthirāḥ śvetāḥ snigdhāḥ kaphanimittataḥ
dūyante vāpi dahyante bhiṣak tān parivarjayet
kṛṣṇāstu ye tanusrāvā vātajā marmatāpinaḥ
svalpām api na kurvanti rujaṃ tān parivarjayet
kṣveḍanti ghurghurāyante jvalantīva ca ye vraṇāḥ
tvaṅmāṃsasthāś ca pavanaṃ saśabdaṃ visṛjanti ye
ye ca marmasvasaṃbhūtā bhavantyatyarthavedanāḥ
dahyante cāntaratyarthaṃ bahiḥ śītāś ca ye vraṇāḥ
dahyante bahir atyarthaṃ bhavantyantaś ca śītalāḥ
śaktidhvajarathāḥ kuntavājivāraṇagovṛṣāḥ
yeṣu cāpyavabhāseran prāsādākṛtayastathā
cūrṇāvakīrṇā iva ye bhānti vā na ca cūrṇitāḥ
prāṇamāṃsakṣayaśvāsakāsārocakapīḍitāḥ
pravṛddhapūyarudhirā vraṇā yeṣāṃ ca marmasu
kriyābhiḥ samyagārabdhā na sidhyanti ca ye vraṇāḥ
varjayettān bhiṣak prājñaḥ saṃrakṣannātmano yaśaḥ
athāto viparītāviparītasvapnanidarśanīyamadhyāyaṃ vyākhyāsyāmaḥ
yathovāca bhagavān dhanvantariḥ
dūtadarśanasambhāṣā veṣāśceṣṭitam eva ca
ṛkṣaṃ velā tithiś caiva nimittaṃ śakuno 'nilaḥ
deśo vaidyasya vāgdehamanasāṃ ca viceṣṭitam
kathayantyāturagataṃ śubhaṃ vā yadi vāśubham
pākhaṇḍāśramavarṇānāṃ sapakṣāḥ karmasiddhaye
ta eva viparītāḥ syurdūtāḥ karmavipattaye
napuṃsakaṃ strī bahavo naikakāryā asūyakāḥ
gardabhoṣṭrarathaprāptāḥ prāptā vā syuḥ paramparāḥ
vaidyaṃ ya upasarpanti dūtāste cāpi garhitāḥ
pāśadaṇḍāyudhadharāḥ pāṇḍuretaravāsasaḥ
ārdrajīrṇāpasavyaikamalinoddhvastavāsasaḥ
nyūnādhikāṅgā udvignā vikṛtā raudrarūpiṇaḥ
rūkṣaniṣṭhuravādāś cāpyamaṅgalyābhidhāyinaḥ
chindantastṛṇakāṣṭhāni spṛśanto nāsikāṃ stanam
vastrāntānāmikākeśanakharomadaśāspṛśaḥ
sroto'varodhahṛdgaṇḍamūrdhoraḥkukṣipāṇayaḥ
kapālopalabhasmāsthituṣāṅgārakarāś ca ye
vilikhanto mahīṃ kiṃcinmuñcanto loṣṭabhedinaḥ
tailakardamadigdhāṅgā raktasraganulepanāḥ
phalaṃ pakvamasāraṃ vā gṛhītvānyac ca tadvidham
nakhair nakhāntaraṃ vāpi kareṇa caraṇaṃ tathā
upānaccarmahastā vā vikṛtavyādhipīḍitāḥ
vāmācārā rudantaś ca śvāsino vikṛtekṣaṇāḥ
yāmyāṃ diśaṃ prāñjalayo viṣamaikapade sthitāḥ
vaidyaṃ ya upasarpanti dūtāste cāpi garhitāḥ
dakṣiṇābhimukhaṃ deśe tvaśucau vā hutāśanam
jvalayantaṃ pacantaṃ vā krūrakarmaṇi codyatam
nagnaṃ bhūmau śayānaṃ vā vegotsargeṣu vāśucim
prakīrṇakeśam abhyaktaṃ svinnaṃ viklavam eva vā
vaidyaṃ ya upasarpanti dūtāste cāpi garhitāḥ
vaidyasya paitrye daive vā kārye cotpātadarśane
madhyāhne cārdharātre vā sandhyayoḥ kṛttikāsu ca
ārdrāśleṣāmaghāmūlapūrvāsu bharaṇīṣu ca
caturthyāṃ vā navamyāṃ vā ṣaṣṭhyāṃ sandhidineṣu ca
vaidyaṃ ya upasarpanti dūtāste cāpi garhitāḥ
svinnābhitaptā madhyāhne jvalanasya samīpataḥ
garhitāḥ pittarogeṣu dūtā vaidyamupāgatāḥ
ta eva kapharogeṣu karmasiddhikarāḥ smṛtāḥ
etena śeṣaṃ vyākhyātaṃ buddhvā saṃvibhajettu tat
raktapittātisāreṣu prameheṣu tathaiva ca
praśasto jalarodheṣu dūtavaidyasamāgamaḥ
vijñāyaivaṃ vibhāgaṃ tu śeṣaṃ budhyeta paṇḍitaḥ
śuklavāsāḥ śucirgauraḥ śyāmo vā priyadarśanaḥ
svasyām jātau svagotro vā dūtaḥ kāryakaraḥ smṛtaḥ
goyānenāgatastuṣṭaḥ pādābhyāṃ śubhaceṣṭitaḥ
smṛtimān vidhikālajñaḥ svatantraḥ pratipattimān
alaṃkṛto maṅgalavān dūtaḥ kāryakaraḥ smṛtaḥ
svasthaṃ prāṅmukham āsīnaṃ same deśe śucau śucim
upasarpati yo vaidyaṃ sa ca kāryakaraḥ smṛtaḥ
māṃsodakumbhātapatravipravāraṇagovṛṣāḥ
śuklavarṇāś ca pūjyante prasthāne darśanaṃ gatāḥ
strī putriṇī savatsā gaur vardhamānam alaṃkṛtā
kanyā matsyāḥ phalaṃ cāmaṃ svastikaṃ modakā dadhi
hiraṇyākṣatapātraṃ vā ratnāni sumano nṛpaḥ
apraśānto 'nalo vājī haṃsaścāṣaḥ śikhī tathā
brahmadundubhijīmūtaśaṅkhaveṇurathasvanāḥ
siṃhagovṛṣanādāś ca hreṣitaṃ gajabṛṃhitam
śastaṃ haṃsarutaṃ nṛṇāṃ kauśikaṃ caiva vāmataḥ
prasthāne yāyinaḥ śreṣṭhā vācaś ca hṛdayaṅgamāḥ
patrapuṣpaphalopetān sakṣīrān nīrujo drumān
āśritā vā nabhoveśmadhvajatoraṇavedikāḥ
dikṣu śāntāsu vaktāro madhuraṃ pṛṣṭhato 'nugāḥ
vāmā vā dakṣiṇā vāpi śakunāḥ karmasiddhaye
śuṣke 'śanihate 'pattre vallīnaddhe sakaṇṭake
vṛkṣe 'thavāśmabhasmāsthiviṭtuṣāṅgārapāṃśuṣu
caityavalmīkaviṣamasthitā dīptakharasvarāḥ
purato dikṣu dīptāsu vaktāro nārthasādhakāḥ
punnāmānaḥ khagā vāmāḥ strīsaṃjñā dakṣiṇāḥ śubhāḥ
dakṣiṇādvāmagamanaṃ praśastaṃ śvaśṛgālayoḥ
vāmaṃ nakulacāṣāṇāṃ nobhayaṃ śaśasarpayoḥ
bhāsakauśikayoś caiva na praśastaṃ kilobhayam
darśanaṃ vā rutaṃ cāpi na godhākṛkalāsayoḥ
dūtair aniṣṭaistulyānāmaśastaṃ darśanaṃ nṛṇām
kulatthatilakārpāsatuṣapāṣāṇabhasmanām
pātraṃ neṣṭaṃ tathāṅgāratailakardamapūritam
prasannetaramadyānāṃ pūrṇaṃ vā raktasarṣapaiḥ
śavakāṣṭhapalāśānāṃ śuṣkāṇāṃ pathi saṅgamāḥ
neṣyante patitāntasthadīnāndharipavastathā
mṛduḥ śīto 'nukūlaś ca sugandhiścānilaḥ śubhaḥ
kharoṣṇo 'niṣṭagandhaś ca pratilomaś ca garhitaḥ
granthyarbudādiṣu sadā chedaśabdastu pūjitaḥ
vidradhyudaragulmeṣu bhedaśabdastathaiva ca
raktapittātisāreṣu ruddhaśabdaḥ praśasyate
evaṃ vyādhiviśeṣeṇa nimittam upadhārayet
tathaivākruṣṭahākaṣṭam ākrandaruditasvanāḥ
chardyāṃ vātapurīṣāṇāṃ śabdo vai gardabhoṣṭrayoḥ
pratiṣiddhaṃ tathā bhagnaṃ kṣutaṃ skhalitamāhatam
daurmanasyaṃ ca vaidyasya yātrāyāṃ na praśasyate
praveśe 'pyetaduddeśādavekṣyaṃ ca tathāture
pratidvāraṃ gṛhe vāsya punaretanna gaṇyate
keśabhasmāsthikāṣṭhāśmatuṣakārpāsakaṇṭakāḥ
khaṭvordhvapādā madyāpo vasā tailaṃ tilāstṛṇam
napuṃsakavyaṅgabhagnanagnamuṇḍāsitāmbarāḥ
prasthāne vā praveśe vā neṣyante darśanaṃ gatāḥ
bhāṇḍānāṃ saṃkarasthānāṃ sthānāt saṃcaraṇaṃ tathā
nikhātotpāṭanaṃ bhaṅgaḥ patanaṃ nirgamastathā
vaidyāsanāvasādo vā rogī vā syādadhomukhaḥ
vaidyaṃ sambhāṣamāṇo 'ṅgaṃ kuḍyamāstaraṇāni vā
pramṛjyādvā dhunīyādvā karau pṛṣṭhaṃ śirastathā
hastaṃ cākṛṣya vaidyasya nyasecchirasi corasi
yo vaidyamunmukhaḥ pṛcchedunmārṣṭi svāṅgamāturaḥ
na sa sidhyati vaidyo vā gṛhe yasya na pūjyate
bhavane pūjyate vāpi yasya vaidyaḥ sa sidhyati
śubhaṃ śubheṣu dūtādiṣvaśubhaṃ hy aśubheṣu ca
āturasya dhruvaṃ tasmād dūtādīn lakṣayedbhiṣak
svapnānataḥ pravakṣyāmi maraṇāya śubhāya ca
suhṛdo yāṃśca paśyanti vyādhito vā svayaṃ tathā
snehābhyaktaśarīrastu karabhavyālagardabhaiḥ
varāhair mahiṣair vāpi yo yāyād dakṣiṇāmukhaḥ
raktāmbaradharā kṛṣṇā hasantī muktamūrdhajā
yaṃ vā karṣati baddhvā strī nṛtyantī dakṣiṇāmukham
antāvasāyibhir yo vākṛṣyate dakṣiṇāmukhaḥ
pariṣvajeran yaṃ vāpi pretāḥ pravrajitāstathā
muhurāghrāyate yastu śvāpadair vikṛtānanaiḥ
pibenmadhu ca tailaṃ ca yo vā paṅke 'vasīdati
paṅkapradigdhagātro vā pranṛtyet prahasettathā
nirambaraś ca yo raktāṃ dhārayecchirasi srajam
yasya vaṃśo nalo vāpi tālo vorasi jāyate
yaṃ vā matsyo grasedyo vā jananīṃ praviśennaraḥ
parvatāgrāt patedyo vā śvabhre vā tamasāvṛte
hriyate srotasā yo vā yo vā mauṇḍyamavāpnuyāt
parājīyeta badhyeta kākādyair vābhibhūyate
patanaṃ tārakādīnāṃ praṇāśaṃ dīpacakṣuṣoḥ
yaḥ paśyeddevatānāṃ ca prakampamavanestathā
yasya chardirvireko vā daśanāḥ prapatanti vā
śālmalīṃ kiṃśukaṃ yūpaṃ valmīkaṃ pāribhadrakam
puṣpāḍhyaṃ kovidāraṃ vā citāṃ vā yo 'dhirohati
kārpāsatailapiṇyākalohāni lavaṇaṃ tilān
labhetāśnīta vā pakvamannaṃ yaś ca pibet surām
svasthaḥ sa labhate vyādhiṃ vyādhito mṛtyumṛcchati
yathāsvaṃ prakṛtisvapno vismṛto vihatastathā
cintākṛto divā dṛṣṭo bhavantyaphaladāstu te
jvaritānāṃ śunā sakhyaṃ kapisakhyaṃ tu śoṣiṇām
unmāde rākṣasaiḥ pretair apasmāre pravartanam
mehātisāriṇāṃ toyapānaṃ snehasya kuṣṭhinām
gulmeṣu sthāvarotpattiḥ koṣṭhe mūrdhni śiroruji
śaṣkulībhakṣaṇaṃ chardyāmadhvā śvāsapipāsayoḥ
hāridraṃ bhojanaṃ vāpi yasya syāt pāṇḍurogiṇaḥ
raktapittī pibedyastu śoṇitaṃ sa vinaśyati
svapnānevaṃvidhān dṛṣṭvā prātarutthāya yatnavān
dadyānmāṣāṃstilāṃllohaṃ viprebhyaḥ kāñcanaṃ tathā
japeccāpi śubhān mantrān gāyatrīṃ tripadāṃ tathā
dṛṣṭvā tu prathame yāme svapyād dhyātvā punaḥ śubham
japedvānyatamaṃ vede brahmacārī samāhitaḥ
na cācakṣīta kasmaicid dṛṣṭvā svapnam aśobhanam
devatāyatane caiva vasedrātritrayaṃ tathā
viprāṃś ca pūjayennityaṃ duḥsvapnāt pravimucyate
ata ūrdhvaṃ pravakṣyāmi praśastaṃ svapnadarśanam
devān dvijāngovṛṣabhān jīvataḥ suhṛdo nṛpān
samiddhamagniṃ sādhūṃśca nirmalāni jalāni ca
paśyet kalyāṇalābhāya vyādherapagamāya ca
māṃsaṃ matsyān srajaḥ śvetā vāsāṃsi ca phalāni ca
labhante dhanalābhāya vyādherapagamāya ca
mahāprāsādasaphalavṛkṣavāraṇaparvatān
āroheddravyalābhāya vyādherapagamāya ca
nadīnadasamudrāṃś ca kṣubhitān kaluṣodakān
taret kalyāṇalābhāya vyādherapagamāya ca
urago vā jalauko vā bhramaro vāpi yaṃ daśet
ārogyaṃ nirdiśettasya dhanalābhaṃ ca buddhimān
evaṃrūpān śubhān svapnān yaḥ paśyedvyādhito naraḥ
sa dīrghāyuriti jñeyastasmai karma samācaret
athātaḥ pañcendriyārthavipratipattimadhyāyaṃ vyākhyāsyāmaḥ
yathovāca bhagavān dhanvantariḥ
śarīraśīlayor yasya prakṛtervikṛtirbhavet
tattvariṣṭaṃ samāsena vyāsatastu nibodha me
śṛṇoti vividhān śabdān yo divyānāmabhāvataḥ
samudrapurameghānāmasaṃpattau ca niḥsvanān
tān svanānnāvagṛhṇāti manyate cānyaśabdavat
grāmyāraṇyasvanāṃścāpi viparītān śṛṇoti ca
dviṣacchabdeṣu ramate suhṛcchabdeṣu kupyati
na śṛṇoti ca yo 'kasmāttaṃ bruvanti gatāyuṣam
yastūṣṇam iva gṛhṇāti śītamuṣṇaṃ ca śītavat
saṃjātaśītapiḍako yaśca dāhena pīḍyate
uṣṇagātro 'timātraṃ ca yaḥ śītena pravepate
prahārānnābhijānāti yo 'ṅgacchedamathāpi vā
pāṃśunevāvakīrṇāni yaśca gātrāṇi manyate
varṇānyatā vā rājyo vā yasya gātre bhavanti hi
snātānuliptaṃ yaṃ cāpi bhajante nīlamakṣikāḥ
sugandhir vāti yo 'kasmāttaṃ bruvanti gatāyuṣam
viparītena gṛhṇāti rasān yaścopayojitān
upayuktāḥ kramādyasya rasā doṣābhivṛddhaye
yasya doṣāgnisāmyaṃ ca kuryurmithyopayojitāḥ
yo vā rasānna saṃvetti gatāsuṃ taṃ pracakṣate
sugandhaṃ vetti durgandhaṃ durgandhasya sugandhitām
gṛhṇīte vānyathā gandhaṃ śānte dīpe ca nīrujaḥ
yo vā gandhānna jānāti gatāsuṃ taṃ vinirdiśet
dvandvānyuṣṇahimādīni kālāvasthā diśastathā
viparītena gṛhṇāti bhāvānanyāṃśca yo naraḥ
divā jyotīṃṣi yaścāpi jvalitānīva paśyati
rātrau sūryaṃ jvalantaṃ vā divā vā candravarcasam
ameghopaplave yaśca śakracāpataḍidguṇān
taḍittvato 'sitān yo vā nirmale gagane ghanān
vimānayānaprāsādair yaśca saṃkulamambaram
yaścānilaṃ mūrtimantamantarikṣaṃ ca paśyati
dhūmanīhāravāsobhir āvṛtām iva medinīm
pradīptam iva lokaṃ ca yo vā plutamivāmbhasā
bhūmim aṣṭāpadākārāṃ lekhābhir yaśca paśyati
na paśyati sanakṣatrāṃ yaśca devīmarundhatīm
dhruvam ākāśagaṅgāṃ vā taṃ vadanti gatāyuṣam
jyotsnādarśoṣṇatoyeṣu chāyāṃ yaśca na paśyati
paśyatyekāṅgahīnāṃ vā vikṛtāṃ vānyasattvajām
śvakākakaṅkagṛdhrāṇāṃ pretānāṃ yakṣarakṣasām
piśācoraganāgānāṃ bhūtānāṃ vikṛtām api
yo vā mayūrakaṇṭhābhaṃ vidhūmaṃ vahnimīkṣate
āturasya bhavenmṛtyuḥ svastho vyādhimavāpnuyāt
athātaś chāyāvipratipattimadhyāyaṃ vyākhyāsyāmaḥ
yathovāca bhagavān dhanvantariḥ
śyāvā lohitikā nīlā pītikā vāpi mānavam
abhidravanti yaṃ chāyāḥ sa parāsur asaṃśayam
hrīrapakramate yasya prabhādhṛtismṛtiśriyaḥ
akasmādyaṃ bhajante vā sa parāsur asaṃśayam
yasyādharauṣṭhaḥ patitaḥ kṣiptaścordhvaṃ tathottaraḥ
ubhau vā jāmbavābhāsau durlabhaṃ tasya jīvitam
āraktā daśanā yasya śyāvā vā syuḥ patanti vā
khañjanapratimā vāpi taṃ gatāyuṣamādiśet
kṛṣṇā stabdhāvaliptā vā jihvā śūnā ca yasya vai
karkaśā vā bhavedyasya so 'cirād vijahātyasūn
kuṭilā sphuṭitā vāpi śuṣkā vā yasya nāsikā
avasphūrjati magnā vā na sa jīvati mānavaḥ
saṃkṣipte viṣame stabdhe rakte sraste ca locane
syātāṃ vā prasrute yasya sa gatāyurnaro dhruvam
keśāḥ sīmantino yasya saṃkṣipte vinate bhruvau
lunanti cākṣipakṣmāṇi so 'cirād yāti mṛtyave
nāharatyannamāsyasthaṃ na dhārayati yaḥ śiraḥ
ekāgradṛṣṭirmūḍhātmā sadyaḥ prāṇān jahāti saḥ
balavān durbalo vāpi saṃmohaṃ yo 'dhigacchati
utthāpyamāno bahuśastaṃ pakvaṃ bhiṣagādiśet
uttānaḥ sarvadā śete pādau vikurute ca yaḥ
viprasāraṇaśīlo vā na sa jīvati mānavaḥ
śītapādakarocchvāsaśchinnocchvāsaś ca yo bhavet
kākocchvāsaśca yo martyastaṃ dhīraḥ parivarjayet
nidrā na chidyate yasya yo vā jāgarti sarvadā
muhyedvā vaktukāmaśca pratyākhyeyaḥ sa jānatā
uttarauṣṭhaṃ ca yo lihyād utkārāṃśca karoti yaḥ
pretair vā bhāṣate sārdhaṃ pretarūpaṃ tamādiśet
khebhyaḥ saromakūpebhyo yasya raktaṃ pravartate
puruṣasyāviṣārtasya sadyo jahyāt sa jīvitam
vātāṣṭhīlā tu hṛdaye yasyordhvam anuyāyinī
rujānnavidveṣakarī sa parāsur asaṃśayam
ananyopadravakṛtaḥ śophaḥ pādasamutthitaḥ
puruṣaṃ hanti nārīṃ tu mukhajo guhyajo dvayam
atisāro jvaro hikkā chardiḥ śūnāṇḍameḍhratā
śvāsinaḥ kāsino vāpi yasya taṃ kṣīṇamādiśet
svedo dāhaś ca balavān hikkā śvāsaś ca mānavam
balavantam api prāṇair viyuñjanti na saṃśayaḥ
śyāvā jihvā bhavedyasya savyaṃ cākṣi nimajjati
mukhaṃ ca jāyate pūti yasya taṃ parivarjayet
vaktramāpūryate 'śrubhiḥ svidyataścaraṇāvubhau
cakṣuścākulatāṃ yāti yamarāṣṭraṃ gamiṣyataḥ
atimātraṃ laghūni syurgātrāṇi gurukāṇi vā
yasyākasmāt sa vijñeyo gantā vaivasvatālayam
paṅkamatsyavasātailaghṛtagandhāṃś ca ye narāḥ
mṛṣṭagandhāṃś ca ye vānti gantāraste yamālayam
yūkā lalāṭamāyānti baliṃ nāśnanti vāyasāḥ
yeṣāṃ vāpi ratirnāsti yātāraste yamālayam
jvarātisāraśophāḥ syuryasyānyonyāvasādinaḥ
prakṣīṇabalamāṃsasya nāsau śakyaścikitsitum
kṣīṇasya yasya kṣuttṛṣṇe hṛdyair miṣṭair hitaistathā
na śāmyato 'nnapānaiś ca tasya mṛtyurupasthitaḥ
pravāhikā śiraḥśūlaṃ koṣṭhaśūlaṃ ca dāruṇam
pipāsā balahāniś ca tasya mṛtyurupasthitaḥ
viṣameṇopacāreṇa karmabhiś ca purākṛtaiḥ
anityatvācca jantūnāṃ jīvitaṃ nidhanaṃ vrajet
pretā bhūtāḥ piśācāśca rakṣāṃsi vividhāni ca
maraṇābhimukhaṃ nityam upasarpanti mānavam
tāni bheṣajavīryāṇi pratighnanti jighāṃsayā
tasmān moghāḥ kriyāḥ sarvā bhavantyeva gatāyuṣām
athātaḥ svabhāvavipratipattim adhyāyaṃ vyākhyāsyāmaḥ
yathovāca bhagavān dhanvantariḥ
svabhāvaprasiddhānāṃ śarīraikadeśānām anyabhāvitvaṃ maraṇāya
tadyathā śuklānāṃ kṛṣṇatvaṃ kṛṣṇānāṃ śuklatā raktānāmanyavarṇatvaṃ sthirāṇāṃ mṛdutvaṃ mṛdūnāṃ sthiratā calānāmacalatvam acalānāṃ calatā pṛthūnāṃ saṃkṣiptatvaṃ saṃkṣiptānāṃ pṛthutā dīrghānāṃ hrasvatvaṃ hrasvānāṃ dīrghatā apatanadharmiṇāṃ patanadharmitvaṃ patanadharmiṇām apatanadharmitvam akasmāc ca śaityauṣṇyasnaigdhyaraukṣyaprastambhavaivarṇyāvasādanaṃ cāṅgānām
svebhyaḥ sthānebhyaḥ śarīraikadeśānām avasrastotkṣiptabhrāntāvakṣiptapatitavimuktanirgatāntargatagurulaghutvāni pravālavarṇavyaṅgaprādurbhāvo vāpyakasmāt sirāṇāṃ ca darśanaṃ lalāṭe nāsāvaṃśe vā piḍakotpattiḥ lalāṭe prabhātakāle svedaḥ netrarogādvinā vāśrupravṛttiḥ gomayacūrṇaprakāśasya vā rajaso darśanamuttamāṅge nilayanaṃ vā kapotakaṅkakākaprabhṛtīnāṃ mūtrapurīṣavṛddhir abhuñjānānāṃ tatpraṇāśo bhuñjānānāṃ vā stanamūlahṛdayoraḥsu ca śūlotpattayaḥ madhye śūnatvamanteṣu parimlāyitvaṃ viparyayo vā tathārdhāṅge śvayathuḥ śoṣo 'ṅgapakṣayor vā naṣṭahīnavikalavikṛtasvaratā vā vivarṇapuṣpaprādurbhāvo vā dantamukhanakhaśarīreṣu yasya vāpsu kaphapurīṣaretāṃsi nimajjanti yasya vā dṛṣṭimaṇḍale bhinnavikṛtāni rūpāṇyālokyante snehābhyaktakeśāṅga iva yo bhāti yaś ca durbalo bhaktadveṣātisārābhyāṃ pīḍyate kāsamānaś ca tṛṣṇābhibhūtaḥ kṣīṇaś chardibhaktadveṣayuktaḥ saphenapūyarudhirodvāmī hatasvaraḥ śūlābhipannaś ca manuṣyaḥ śūnakaracaraṇavadanaḥ kṣīṇo 'nnadveṣī srastapiṇḍikāṃsapāṇipādo jvarakāsābhibhūtaḥ yastu pūrvāhṇe bhuktam aparāhṇe chardayatyavidagdhamatisāryate vā jvarakāsābhibhūtaḥ sa śvāsānmriyate bastavadvilapan yaś ca bhūmau patati srastamuṣkaḥ stabdhameḍhro bhagnagrīvaḥ pranaṣṭamehanaś ca manuṣyaḥ prāgviśuṣyamāṇahṛdaya ārdraśarīraḥ yaś ca loṣṭaṃ loṣṭenābhihanti kāṣṭhaṃ kāṣṭhena tṛṇāni vā chinatti adharoṣṭhaṃ daśati uttaroṣṭhaṃ vā leḍhi āluñcati vā karṇau keśāṃś ca devadvijagurusuhṛdvaidyāṃś ca dveṣṭi yasya vakrānuvakragā grahā garhitasthānagatāḥ pīḍayanti janmarkṣaṃ vā yasyolkāśanibhyāmabhihanyate horā vā gṛhadāraśayanāsanayānavāhanamaṇiratnopakaraṇagarhitalakṣaṇanimittaprādurbhāvo veti
bhavanti cātra
cikitsyamānaḥ samyak ca vikāro yo 'bhivardhate
prakṣīṇabalamāṃsasya lakṣaṇaṃ tadgatāyuṣaḥ
nivartate mahāvyādhiḥ sahasā yasya dehinaḥ
na cāhāraphalaṃ yasya dṛśyate sa vinaśyati
etānyariṣṭarūpāṇi samyag budhyeta yo bhiṣak
sādhyāsādhyaparīkṣāyāṃ sa rājñaḥ saṃmato bhavet
athāto 'vāraṇīyamadhyāyaṃ vyākhyāsyāmaḥ
yathovāca bhagavān dhanvantariḥ
upadravaistu ye juṣṭā vyādhayo yāntyavāryatām
rasāyanādvinā vatsa tān śṛṇvekamanā mama
vātavyādhiḥ pramehaś ca kuṣṭhamarśo bhagaṃdaram
aśmarī mūḍhagarbhaś ca tathaivodaramaṣṭamam
aṣṭāvete prakṛtyaiva duścikitsyā mahāgadāḥ
prāṇamāṃsakṣayaśvāsatṛṣṇāśoṣavamījvaraiḥ
mūrcchātisārahikkābhiḥ punaścaitair upadrutāḥ
varjanīyā viśeṣeṇa bhiṣajā siddhimicchatā
śūnaṃ suptatvacaṃ bhagnaṃ kampādhmānanipīḍitam
naraṃ rujārtamantaś ca vātavyādhirvināśayet
yathoktopadravāviṣṭam atiprasrutam eva vā
piḍakāpīḍitaṃ gāḍhaṃ prameho hanti mānavam
prabhinnaṃ prasrutāṅgaṃ ca raktanetraṃ hatasvaram
pañcakarmaguṇātītaṃ kuṣṭhaṃ hantīha kuṣṭhinam
tṛṣṇārocakaśūlārtam atiprasrutaśoṇitam
śophātīsārasaṃyuktamarśovyādhirvināśayet
vātamūtrapurīṣāṇi krimayaḥ śukram eva ca
bhagandarāt prasravanti yasya taṃ parivarjayet
praśūnanābhivṛṣaṇaṃ ruddhamūtraṃ ruganvitam
aśmarī kṣapayatyāśu sikatāśarkarānvitā
garbhakoṣaparāsaṅgo makkallo yonisaṃvṛtiḥ
hanyāt striyaṃ mūḍhagarbhe yathoktāścāpyupadravāḥ
pārśvabhaṅgānnavidveṣaśophātīsārapīḍitam
viriktaṃ pūryamāṇaṃ ca varjayedudarārditam
yastāmyati visaṃjñaś ca śete nipatito 'pi vā
śītārdito 'ntaruṣṇaś ca jvareṇa mriyate naraḥ
yo hṛṣṭaromā raktākṣo hṛdi saṃghātaśūlavān
nityaṃ vaktreṇa cocchvasyāttaṃ jvaro hanti mānavam
hikkāśvāsapipāsārtaṃ mūḍhaṃ vibhrāntalocanam
saṃtatocchvāsinaṃ kṣīṇaṃ naraṃ kṣapayati jvaraḥ
āvilākṣaṃ pratāmyantaṃ nidrāyuktamatīva ca
kṣīṇaśoṇitamāṃsaṃ ca naraṃ nāśayati jvaraḥ
śvāsaśūlapipāsārtaṃ kṣīṇaṃ jvaranipīḍitam
viśeṣeṇa naraṃ vṛddhamatīsāro vināśayet
śuklākṣam annadveṣṭāram ūrdhvaśvāsanipīḍitam
kṛcchreṇa bahu mehantaṃ yakṣmā hantīha mānavam
śvāsaśūlapipāsānnavidveṣagranthimūḍhatāḥ
bhavanti durbalatvaṃ ca gulmino mṛtyumeṣyataḥ
ādhmātaṃ baddhaniṣyandaṃ chardihikkātṛḍanvitam
rujāśvāsasamāviṣṭaṃ vidradhirnāśayennaram
pāṇḍudantanakho yaś ca pāṇḍunetraś ca mānavaḥ
pāṇḍusaṃghātadarśī ca pāṇḍurogī vinaśyati
lohitaṃ chardayedyastu bahuśo lohitekṣaṇaḥ
raktānāṃ ca diśāṃ draṣṭā raktapittī vinaśyati
avāṅmukhastūnmukho vā kṣīṇamāṃsabalo naraḥ
jāgariṣṇur asaṃdehamunmādena vinaśyati
bahuśo 'pasmarantaṃ tu prakṣīṇaṃ calitabhruvam
netrābhyāṃ ca vikurvāṇamapasmāro vināśayet
athāto yuktasenīyamadhyāyaṃ vyākhyāsyāmaḥ
yathovāca bhagavān dhanvantariḥ
yuktasenasya nṛpateḥ parān abhijigīṣataḥ
bhiṣajā rakṣaṇaṃ kāryaṃ yathā tadupadekṣyate
vijigīṣuḥ sahāmātyair yātrāyuktaḥ prayatnataḥ
rakṣitavyo viśeṣeṇa viṣādeva narādhipaḥ
panthānamudakaṃ chāyāṃ bhaktaṃ yavasamindhanam
dūṣayantyarayastacca jānīyācchodhayettathā
tasya liṅgaṃ cikitsā ca kalpasthāne pravakṣyate
eka uttaram mṛtyu śatam atharvāṇaḥ pracakṣate
tatra ekaḥ kāla saṃyuktaḥ
śeṣāḥ āgantavaḥ smṛtāḥ
doṣāgantujamṛtyubhyo rasamantraviśāradau
rakṣetāṃ nṛpatiṃ nityaṃ yattau vaidyapurohitau
brahmā vedāṅgamaṣṭāṅgamāyurvedamabhāṣata
purohitamate tasmād varteta bhiṣagātmavān
saṃkaraḥ sarvavarṇānāṃ praṇāśo dharmakarmaṇām
prajānām api cocchittirnṛpavyasanahetutaḥ
puruṣāṇāṃ nṛpāṇāṃ ca kevalaṃ tulyamūrtitā
ājñā tyāgaḥ kṣamā dhairyaṃ vikramaścāpyamānuṣaḥ
tasmād devamivābhīkṣṇaṃ vāṅmanaḥkarmabhiḥ śubhaiḥ
cintayennṛpatiṃ vaidyaḥ śreyāṃsīcchan vicakṣaṇaḥ
skandhāvāre ca mahati rājagehād anantaram
bhavetsaṃnihito nityaṃ sarvopakaraṇānvitaḥ
tatrasthamenaṃ dhvajavadyaśaḥkhyātisamucchritam
upasarpantyamohena viṣaśalyāmayārditāḥ
svatantrakuśalo 'nyeṣu śāstrārtheṣvabahiṣkṛtaḥ
vaidyo dhvaja ivābhāti nṛpatadvidyapūjitaḥ
vaidyo vyādhyupasṛṣṭaś ca bheṣajaṃ paricārakaḥ
ete pādāścikitsāyāḥ karmasādhanahetavaḥ
guṇavadbhistribhiḥ pādaiścaturtho guṇavān bhiṣak
vyādhimalpena kālena mahāntam api sādhayet
vaidyahīnāstrayaḥ pādā guṇavanto 'pyapārthakāḥ
udgātṛhotṛbrahmāṇo yathādhvaryuṃ vinādhvare
vaidyastu guṇavān ekastārayedāturān sadā
plavaṃ pratitarair hīnaṃ karṇadhāra ivāmbhasi
tattvādhigataśāstrārtho dṛṣṭakarmā svayaṃkṛtī
laghuhastaḥ śuciḥ śūraḥ sajjopaskarabheṣajaḥ
pratyutpannamatir dhīmān vyavasāyī viśāradaḥ
satyadharmaparo yaś ca sa bhiṣak pāda ucyate
āyuṣmān sattvavān sādhyo dravyavānātmavān api
āstiko vaidyavākyastho vyādhitaḥ pāda ucyate
praśastadeśasambhūtaṃ praśaste 'hani coddhṛtam
yuktamātraṃ manaskāntaṃ gandhavarṇarasānvitam
doṣaghnam aglānikaram avikāri viparyaye
samīkṣya dattaṃ kāle ca bheṣajaṃ pāda ucyate
snigdho 'jugupsurbalavān yukto vyādhitarakṣaṇe
vaidyavākyakṛdaśrāntaḥ pādaḥ paricaraḥ smṛtaḥ
athātaḥ āturopakramaṇīyamadhyāyaṃ vyākhyāsyāmaḥ
yathovāca bhagavān dhanvantariḥ
āturam upakramamāṇena bhiṣajāyurādāveva parīkṣitavyaṃ satyāyuṣi vyādhyṛtvagnivayodehabalasattvasātmyaprakṛtibheṣajadeśān parīkṣeta
tatra mahāpāṇipādapārśvapṛṣṭhastanāgradaśanavadanaskandhalalāṭaṃ dīrghāṅguliparvocchvāsaprekṣaṇabāhuṃ vistīrṇabhrūstanāntaroraskaṃ hrasvajaṅghāmeḍhragrīvaṃ gambhīrasattvasvaranābhim anuccair baddhastanam upacitamahāromaśakarṇaṃ paścānmastiṣkaṃ snātānuliptaṃ mūrdhānupūrvyā viśuṣyamāṇaśarīraṃ paścācca viśuṣyamāṇahṛdayaṃ puruṣaṃ jānīyāddīrghāyuḥ khalvayam iti
tamekāntenopakramet
ebhir lakṣaṇair viparītair alpāyuḥ miśrair madhyamāyur iti
bhavanti cātra
gūḍhasandhisirāsnāyuḥ saṃhatāṅgaḥ sthirendriyaḥ
uttarottarasukṣetro yaḥ sa dīrghāyurucyate
garbhātprabhṛtyarogo yaḥ śanaiḥ samupacīyate
śarīrajñānavijñānaiḥ sa dīrghāyuḥ samāsataḥ
madhyamasyāyuṣo jñānamata ūrdhvaṃ nibodha me
adhastādakṣayor yasya lekhāḥ syurvyaktamāyatāḥ
dve vā tisro 'dhikā vāpi pādau karṇau ca māṃsalau
nāsāgramūrdhvaṃ ca bhavedūrdhvaṃ lekhāś ca pṛṣṭhataḥ
yasya syustasya paramamāyurbhavati saptatiḥ
jaghanyasyāyuṣo jñānamata ūrdhvaṃ nibodha me
hrasvāni yasya parvāṇi sumahac cāpi mehanam
tathorasyavalīḍhāni na ca syātpṛṣṭhamāyatam
ūrdhvaṃ ca śravaṇau sthānānnāsā coccā śarīriṇaḥ
hasato jalpato vāpi dantamāṃsaṃ pradṛśyate
prekṣate yaś ca vibhrāntaṃ sa jīvetpañcaviṃśatim
atha punarāyuṣo vijñānārtham aṅgapratyaṅgapramāṇasārān upadekṣyāmaḥ
tatrāṅgāny antarādhisakthibāhuśirāṃsi tadavayavāḥ pratyaṅgānīti
tatra svair aṅgulaiḥ pādāṅguṣṭhapradeśinyau dvyaṅgulāyate pradeśinyāstu madhyamānāmikākaniṣṭhikā yathottaraṃ pañcamabhāgahīnāḥ caturaṅgulāyate pañcāṅgulavistṛte prapadapādatale pañcacaturaṅgulāyatavistṛtā pārṣṇiḥ caturdaśāṅgulāyataḥ pādaḥ caturdaśāṅgulapariṇāhāni pādagulphajaṅghājānumadhyāni aṣṭādaśāṅgulā jaṅghā jānūpariṣṭāc ca dvātriṃśadaṅgulamevaṃ pañcāśat jaṅghāyāmasamāvūrū dvyaṅgulāni vṛṣaṇacibukadaśananāsāpuṭabhāgakarṇamūlanayanāntarāṇi caturaṅgulāni mehanavadanāntaranāsākarṇalalāṭagrīvocchrāyadṛṣṭyantarāṇi dvādaśāṅgulāni bhagavistāramehananābhihṛdayagrīvāstanāntaramukhāyāmamaṇibandhaprakoṣṭhasthaulyāni indravastipariṇāhāṃsapīṭhakūrparāntarāyāmaḥ ṣoḍaśāṅgulaḥ caturviṃśatyaṅgulo hastaḥ dvātriṃśadaṅgulaparimāṇau bhujau dvātriṃśatpariṇāhāvūrū maṇibandhakūrparāntaraṃ ṣoḍaśāṅgulaṃ talaṃ ṣaṭcaturaṅgulāyāmavistāram aṅguṣṭhamūlapradeśinīśravaṇāpāṅgāntaramadhyamāṅgulyau pañcāṅgule ardhapañcāṅgule pradeśinyanāmike sārdhatryaṅgulau kaniṣṭhāṅguṣṭhau caturviṃśativistārapariṇāhaṃ mukhagrīvaṃ tribhāgāṅgulavistārā nāsāpuṭamaryādā nayanatribhāgapariṇāhā tārakā navamastārakāṃśo dṛṣṭiḥ keśāntamastakāntaramekādaśāṅgulaṃ mastakādavaṭukeśānto daśāṅgulaḥ karṇāvaṭvantaraṃ caturdaśāṅgulaṃ puruṣoraḥpramāṇavistīrṇā strīśroṇiḥ aṣṭādaśāṅgulavistāramuraḥ tatpramāṇā puruṣasya kaṭī saviṃśamaṅgulaśataṃ puruṣāyāma iti
bhavanti cātra
pañcaviṃśe tato varṣe pumān nārī tu ṣoḍaśe
samatvāgatavīryau tau jānīyāt kuśalo bhiṣak
dehaḥ svair aṅgulair eṣa yathāvadanukīrtitaḥ
yuktaḥ pramāṇenānena pumān vā yadi vāṅganā
dīrghamāyuravāpnoti vittaṃ ca mahadṛcchati
madhyamaṃ madhyamair āyurvittaṃ hīnaistathāvaram
atha sārān vakṣyāmaḥ smṛtibhaktiprajñāśauryaśaucopetaṃ kalyāṇābhiniveśaṃ sattvasāraṃ vidyāt snigdhasaṃhataśvetāsthidantanakhaṃ bahulakāmaprajaṃ śukreṇa akṛśamuttamabalaṃ snigdhagambhīrasvaraṃ saubhāgyopapannaṃ mahānetraṃ ca majjñā mahāśiraḥskandhaṃ dṛḍhadantahanvasthinakhamasthibhiḥ snigdhamūtrasvedasvaraṃ bṛhaccharīram āyāsāsahiṣṇuṃ medasā acchidragātraṃ gūḍhāsthisandhiṃ māṃsopacitaṃ ca māṃsena snigdhatāmranakhanayanatālujihvauṣṭhapāṇipādatalaṃ raktena suprasannamṛdutvagromāṇaṃ tvaksāraṃ vidyād iti
eṣāṃ pūrvaṃ pūrvaṃ pradhānam āyuḥsaubhāgyayor iti
viśeṣato 'ṅgapratyaṅgapramāṇādatha sārataḥ
parīkṣyāyuḥ sunipuṇo bhiṣak sidhyati karmasu
vyādhiviśeṣāstu prāgabhihitāḥ sarva evaite trividhāḥ sādhyā yāpyāḥ pratyākhyeyāś ca
tatraitān bhūyastridhā parīkṣeta kimasāvaupasargikaḥ prākkevalo 'nyalakṣaṇa iti
tatra aupasargiko yaḥ pūrvotpannaṃ vyādhiṃ jaghanyakālajāto vyādhirupasṛjati sa tanmūla evopadravasaṃjñaḥ prākkevalo yaḥ prāgevotpanno vyādhirapūrvarūpo 'nupadravaś ca anyalakṣaṇo yo bhaviṣyadvyādhikhyāpakaḥ sa pūrvarūpasaṃjñaḥ
tatra sopadravam anyonyāvirodhenopakrameta balavantam upadravaṃ vā prākkevalaṃ yathāsvaṃ pratikurvīta anyalakṣaṇe tvādivyādhau prayateta
bhavati cātra
nāsti rogo vinā doṣair yasmāttasmād vicakṣaṇaḥ
anuktam api doṣāṇāṃ liṅgair vyādhimupācaret
prāgabhihitā ṛtavaḥ
śīte śītapratīkāramuṣṇe coṣṇanivāraṇam
kṛtvā kuryāt kriyāṃ prāptāṃ kriyākālaṃ na hāpayet
aprāpte vā kriyākāle prāpte vā na kṛtā kriyā
kriyā hīnātiriktā vā sādhyeṣv api na sidhyati
yā hyudīrṇaṃ śamayati nānyaṃ vyādhiṃ karoti ca
sā kriyā na tu yā vyādhiṃ haratyanyamudīrayet
prāgabhihito 'gnirannasya pācakaḥ
sa caturvidho bhavati doṣānabhipanna ekaḥ vikriyāmāpannastrividho bhavati viṣamo vātena tīkṣṇaḥ pittena mandaḥ śleṣmaṇā caturthaḥ samaḥ sarvasāmyād iti
tatra yo yathākālam upayuktamannaṃ samyak pacati sa samaḥ samair doṣaiḥ yaḥ kadācit samyak pacati kadācid ādhmānaśūlodāvartātisārajaṭharagauravāntrakūjanapravāhaṇāni kṛtvā sa viṣamaḥ yaḥ prabhūtam apyupayuktam annamāśu pacati sa tīkṣṇaḥ sa evābhivardhamāno 'tyagnirityābhāṣyate sa muhurmuhuḥ prabhūtam apyupayuktam annam āśutaraṃ pacati pākānte ca galatālvoṣṭhaśoṣadāhasaṃtāpāñjanayati yastvalpam apyupayuktam udaraśirogauravakāsaśvāsaprasekacchardigātrasadanāni kṛtvā mahatā kālena pacati sa mandaḥ
viṣamo vātajān rogāṃstīkṣṇaḥ pittanimittajān
karotyagnistathā mando vikārān kaphasaṃbhavān
tatra same parirakṣaṇaṃ kurvīta viṣame snigdhāmlalavaṇaiḥ kriyāviśeṣaiḥ pratikurvīta tīkṣṇe madhurasnigdhaśītair virekaiś ca evamevātyagnau viśeṣeṇa māhiṣaiś ca kṣīradadhisarpirbhiḥ mande kaṭutiktakaṣāyair vamanaiś ca
jāṭharo bhagavānagnirīśvaro 'nnasya pācakaḥ
saukṣmyādrasānādadāno vivektuṃ naiva śakyate
prāṇāpānasamānaistu sarvataḥ pavanaistribhiḥ
dhmāyate pācyate cāpi sve sve sthāne vyavasthitaiḥ
vayastu trividhaṃ bālyaṃ madhyaṃ vṛddham iti
tatronaṣoḍaśavarṣā bālāḥ
te 'pi trividhāḥ kṣīrapāḥ kṣīrānnādā annādā iti
teṣu saṃvatsaraparāḥ kṣīrapāḥ dvisaṃvatsaraparāḥ kṣīrānnādāḥ parato 'nnādā iti
ṣoḍaśasaptatyor antare madhyaṃ vayaḥ
tasya vikalpo vṛddhiryauvanaṃ sampūrṇatā hānir iti
tatra ā viṃśatervṛddhiḥ ā triṃśato yauvanam ā catvāriṃśataḥ sarvadhātvindriyabalavīryasampūrṇatā ata ūrdhvam īṣatparihāṇir yāvat saptatir iti
saptaterūrdhvaṃ kṣīyamāṇadhātvindriyabalavīryotsāhamahanyahani valīpalitakhālityajuṣṭaṃ kāsaśvāsaprabhṛtibhir upadravair abhibhūyamānaṃ sarvakriyāsvasamarthaṃ jīrṇāgāramivābhivṛṣṭamavasīdantaṃ vṛddhamācakṣate
tatrottarottarāsu vayo'vasthāsūttarottarā bheṣajamātrāviśeṣā bhavanti ṛte ca parihāṇeḥ tatrādyāpekṣayā pratikurvīta
bhavanti cātra
bāle vivardhate śleṣmā madhyame pittam eva tu
bhūyiṣṭhaṃ vardhate vāyurvṛddhe tadvīkṣya yojayet
agnikṣāravirekaistu bālavṛddhau vivarjayet
tatsādhyeṣu vikāreṣu mṛdvīṃ kuryāt kriyāṃ śanaiḥ
dehaḥ sthūlaḥ kṛśo madhya iti prāgupadiṣṭaḥ
karśayedbṛṃhayeccāpi sadā sthūlakṛśau narau
rakṣaṇaṃ caiva madhyasya kurvīta satataṃ bhiṣak
balamabhihitaguṇaṃ daurbalyaṃ ca svabhāvadoṣajarādibhir avekṣitavyam
yasmādbalavataḥ sarvakriyāpravṛttistasmād balam eva pradhānamadhikaraṇānām
kecit kṛśāḥ prāṇavantaḥ sthūlāścālpabalā narāḥ
yasmāt sthiratvavyāyāmair balaṃ vaidyaḥ pratarkayet
sattvaṃ tu vyasanābhyudayakriyādisthāneṣv aviklavakaram
sattvavān sahate sarvaṃ saṃstabhyātmānam ātmanā
rājasaḥ stabhyamāno 'nyaiḥ sahate naiva tāmasaḥ
sātmyāni tu deśakālajātyṛturogavyāyāmodakadivāsvapnarasaprabhṛtīni prakṛtiviruddhāny api yānyabādhakarāṇi bhavanti
yo rasaḥ kalpate yasya sukhāyaiva niṣevitaḥ
vyāyāmajātamanyadvā tat sātmyamiti nirdiśet
prakṛtiṃ bheṣajaṃ copariṣṭādvakṣyāmaḥ
deśastvānūpo jāṅgalaḥ sādhāraṇa iti
tatra bahūdakanimnonnatanadīvarṣagahano mṛduśītānilo bahumahāparvatavṛkṣo mṛdusukumāropacitaśarīramanuṣyaprāyaḥ kaphavātarogabhūyiṣṭhaś cānūpaḥ ākāśasamaḥ praviralālpakaṇṭakivṛkṣaprāyo 'lpavarṣaprasravaṇodapānodakaprāya uṣṇadāruṇavātaḥ praviralālpaśailaḥ sthirakṛśaśarīramanuṣyaprāyo vātapittarogabhūyiṣṭhaś ca jāṅgalaḥ ubhayadeśalakṣaṇaḥ sādhāraṇa iti
bhavanti cātra
samāḥ sādhāraṇe yasmācchītavarṣoṣmamārutāḥ
doṣāṇāṃ samatā jantostasmāt sādhāraṇo mataḥ
na tathā balavantaḥ syurjalajā vā sthalāhṛtāḥ
svadeśe nicitā doṣā anyasmin kopamāgatāḥ
ucite vartamānasya nāsti deśakṛtaṃ bhayam
āhārasvapnaceṣṭādau taddeśasya guṇe sati
deśaprakṛtisātmye tu viparīto 'cirotthitaḥ
saṃpattau bhiṣagādīnāṃ balasattvāyuṣāṃ tathā
kevalaḥ samadehāgneḥ sukhasādhyatamo gadaḥ
ato 'nyathā tvasādhyaḥ syāt kṛcchro vyāmiśralakṣaṇaḥ
kriyāyāstu guṇālābhe kriyāmanyāṃ prayojayet
pūrvasyāṃ śāntavegāyāṃ na kriyāsaṃkaro hitaḥ
guṇālābhe 'pi sapadi yadi saiva kriyā hitā
kartavyaiva tadā vyādhiḥ kṛcchrasādhyatamo yadi
ya evamenaṃ vidhimekarūpaṃ bibharti kālādivaśena dhīmān
sa mṛtyupāśān jagato gadaughān chinatti bhaiṣajyaparaśvadhena
athāto bhūmipravibhāgīyamadhyāyaṃ vyākhyāsyāmaḥ
yathovāca bhagavān dhanvantariḥ
śvabhraśarkarāśmaviṣamavalmīkaśmaśānāghātanadevatāyatanasikatābhir anupahatāmanūṣarāmabhaṅgurāmadūrodakāṃ snigdhāṃ prarohavatīṃ mṛdvīṃ sthirāṃ samāṃ kṛṣṇāṃ gaurīṃ lohitāṃ vā bhūmimauṣadhārthaṃ parīkṣeta
tasyāṃ jātam api kṛmiviṣaśastrātapapavanadahanatoyasambādhamārgair anupahatamekarasaṃ puṣṭaṃ pṛthvavagāḍhamūlamudīcyāṃ cauṣadhamādadītetyeṣa bhūmiparīkṣāviśeṣaḥ sāmānyaḥ
viśeṣatastu tatra aśmavatī sthirā gurvī śyāmā kṛṣṇā vā sthūlavṛkṣaśasyaprāyā svaguṇabhūyiṣṭhā snigdhā śītalāsannodakā snigdhaśasyatṛṇakomalavṛkṣaprāyā śuklāmbuguṇabhūyiṣṭhā nānāvarṇā laghvaśmavatī praviralālpapāṇḍuvṛkṣaprarohāgniguṇabhūyiṣṭhā rūkṣā bhasmarāsabhavarṇā tanurūkṣakoṭarālparasavṛkṣaprāyānilaguṇabhūyiṣṭhā mṛdvī samā śvabhravatyavyaktarasajalā sarvato 'sāravṛkṣā mahāparvatavṛkṣaprāyā śyāmā cākāśaguṇabhūyiṣṭhā
atra kecidāhurācāryāḥ prāvṛḍvarṣāśaraddhemantavasantagrīṣmeṣu yathāsaṃkhyaṃ mūlapatratvakkṣīrasāraphalāny ādadīteti tattu na samyak saumyāgneyatvājjagataḥ
saumyānyauṣadhāni saumyeṣvṛtuṣvādadītāgneyānyāgneyeṣu evamavyāpannaguṇāni bhavanti
saumyānyauṣadhāni saumyeṣvṛtuṣu gṛhītāni somaguṇabhūyiṣṭhāyāṃ bhūmau jātānyatimadhurasnigdhaśītāni jāyante
etena śeṣaṃ vyākhyātam
tatra pṛthivyambuguṇabhūyiṣṭhāyāṃ bhūmau jātāni virecanadravyāṇyādadīta agnyākāśamārutaguṇabhūyiṣṭhāyāṃ vamanadravyāṇi ubhayaguṇabhūyiṣṭhāyāmubhayatobhāgāny ākāśaguṇabhūyiṣṭhāyāṃ saṃśamanāni evaṃ balavattarāṇi bhavanti
sarvāṇyeva cābhinavānyanyatra madhughṛtaguḍapippalīviḍaṅgebhyaḥ
viḍaṅgaṃ pippalī kṣaudraṃ sarpiścāpyanavaṃ hitam
śeṣam anyattvabhinavaṃ gṛhṇīyād doṣavarjitam
teṣām asampattāvatikrāntasaṃvatsarāṇyādadīteti
bhavanti cātra
gopālāstāpasā vyādhā ye cānye vanacāriṇaḥ
mūlāhārāś ca ye tebhyo bheṣajavyaktiriṣyate
sarvāvayavasādhyeṣu palāśalavaṇādiṣu
vyavasthito na kālo 'sti tatra sarvo vidhīyate
gandhavarṇarasopetā ṣaḍvidhā bhūmiriṣyate
tasmād bhūmisvabhāvena bījinaḥ ṣaḍrasāyutāḥ
avyaktaḥ kila toyasya raso niścayaniścitaḥ
rasaḥ sa eva cāvyakto vyakto bhūmirasādbhavet
sarvalakṣaṇasampannā bhūmiḥ sādhāraṇā smṛtā
dravyāṇi yatra tatraiva tadguṇāni viśeṣataḥ
vigandhenāparāmṛṣṭam avipannaṃ rasādibhiḥ
navaṃ dravyaṃ purāṇaṃ vā grāhyam eva vinirdiśet
jaṅgamānāṃ vayaḥsthānāṃ raktaromanakhādikam
kṣīramūtrapurīṣāṇi jīrṇāhāreṣu saṃharet
plotamṛdbhāṇḍaphalakaśaṅkuvinyastabheṣajam
praśastāyāṃ diśi śucau bheṣajāgāramiṣyate
athāto miśrakamadhyāyaṃ vyākhyāsyāmaḥ
yathovāca bhagavān dhanvantariḥ
mātuluṅgāgnimanthau ca bhadradāru mahauṣadham
ahiṃsrā caiva rāsnā ca pralepo vātaśophajit
dūrvā ca nalamūlaṃ ca madhukaṃ candanaṃ tathā
śītalāś ca gaṇāḥ sarve pralepaḥ pittaśophahṛt
āgantuje raktaje ca hy eṣa eva vidhiḥ smṛtaḥ
vidhirviṣaghno viṣaje pittaghno 'pi hitastathā
ajagandhāśvagandhā ca kālā saralayā saha
ekaiṣikājaśṛṅgī ca pralepaḥ śleṣmaśophahṛt
ete vargāstrayo lodhraṃ pathyā piṇḍītakāni ca
anantā ceti lepo 'yaṃ sānnipātikaśophahṛt
snigdhāmlalavaṇo vāte koṣṇaḥ śītaḥ payoyutaḥ
pitte coṣṇaḥ kaphe kṣāramūtrāḍhyastatpraśāntaye
śaṇamūlakaśigrūṇāṃ phalāni tilasarṣapāḥ
saktavaḥ kiṇvamatasī dravyāṇyuṣṇāni pācanam
cirabilvo 'gniko dantī citrako hayamārakaḥ
kapotagṛdhrakaṅkāṇāṃ purīṣāṇi ca dāraṇam
kṣāradravyāṇi vā yāni kṣāro vā dāraṇaṃ param
dravyāṇāṃ picchilānāṃ tu tvaṅmūlāni prapīḍanam
yavagodhūmamāṣāṇāṃ cūrṇāni ca samāsataḥ
śaṅkhinyaṅkoṭhasumanaḥkaravīrasuvarcalāḥ
śodhanāni kaṣāyāṇi vargaścāragvadhādikaḥ
ajagandhājaśṛṅgī ca gavākṣī lāṅgalāhvayā
pūtīkaścitrakaḥ pāṭhā viḍaṅgailāhareṇavaḥ
kaṭutrikaṃ yavakṣāro lavaṇāni manaḥśilā
kāsīsaṃ trivṛtā dantī haritālaṃ surāṣṭrajā
saṃśodhanīnāṃ vartīnāṃ dravyāṇyetāni nirdiśet
etair evauṣadhaiḥ kuryātkalkān api ca śodhanān
arkottamāṃ snuhīkṣīraṃ piṣṭvā kṣārottamān api
jātīmūlaṃ haridre dve kāsīsaṃ kaṭurohiṇīm
pūrvoddiṣṭāni cānyāni kuryāt saṃśodhanaṃ ghṛtam
mayūrako rājavṛkṣo nimbaḥ kośātakī tilāḥ
bṛhatī kaṇṭakārī ca haritālaṃ manaḥśilā
śodhanāni ca yojyāni taile dravyāṇi śodhane
kāsīse saindhave kiṇve vacāyāṃ rajanīdvaye
śodhanāṅgeṣu cānyeṣu cūrṇaṃ kurvīta śodhanam
sālasārādisāreṣu paṭolatriphalāsu ca
rasakriyā vidhātavyā śodhanī śodhaneṣu ca
śrīveṣṭake sarjarase sarale devadāruṇi
sāreṣv api ca kurvīta matimān vraṇadhūpanam
kaṣāyāṇāmanuṣṇānāṃ vṛkṣāṇāṃ tvakṣu sādhitam
śṛtaṃ śītaṃ kaṣāyaṃ vā ropaṇārtheṣu śasyate
somāmṛtāśvagandhāsu kākolyādau gaṇe tathā
kṣīripraroheṣv api ca vartayo ropaṇāḥ smṛtāḥ
samaṅgā somasaralā somavalkaḥ sacandanaḥ
kākolyādiś ca kalkaḥ syāt praśasto vraṇaropaṇe
pṛthakparṇyātmaguptā ca haridre mālatī sitā
kākolyādiś ca yojyaḥ syādbhiṣajā ropaṇe ghṛte
kālānusāryāguruṇī haridre devadāru ca
priyaṅgavaś ca rodhraṃ ca taile yojyāni ropaṇe
kaṅgukā triphalā rodhraṃ kāsīsaṃ śravaṇāhvayā
dhavāśvakarṇayostvak ca ropaṇaṃ cūrṇamiṣyate
priyaṅgukā sarjarasaḥ puṣpakāsīsam eva ca
tvakcūrṇaṃ dhavajaṃ caiva ropaṇārthaṃ praśasyate
tvakṣu nyagrodhavargasya triphalāyāstathaiva ca
rasakriyāṃ ropaṇārthe vidadhīta yathākramam
apāmārgo 'śvagandhā ca tālapatrī suvarcalā
utsādane praśasyante kākolyādiś ca yo gaṇaḥ
kāsīsaṃ saindhavaṃ kiṇvaṃ kuruvindo manaḥśilā
kukkuṭāṇḍakapālāni sumanomukulāni ca
phale śairīṣakārañje dhātucūrṇāni yāni ca
vraṇeṣūtsannamāṃseṣu praśastānyavasādane
samastaṃ vargamardhaṃ vā yathālābhamathāpi vā
prayuñjīta bhiṣak prājño yathoddiṣṭeṣu karmasu
atha atas dravayasaṃgrahaṇīyam adhyāyam vyākhyāsyāmaḥ yathā uvāca bhagavān dhanvantariḥ
samāsena saptatriṃśaddravyagaṇā bhavanti
tadyathā vidārigandhā vidārī viśvadevā sahadevā śvadaṃṣṭrā pṛthakparṇī śatāvarī sārivā kṛṣṇasārivā jīvakarṣabhakau mahāsahā kṣudrasahā bṛhatyau punarnavairaṇḍo haṃsapādī vṛścikālyṛṣabhī ceti
vidārigandhādir ayaṃ gaṇaḥ pittānilāpahaḥ
śoṣagulmāṅgamardordhvaśvāsakāsavināśanaḥ
āragvadhamadanagopaghoṇṭākaṇṭakīkuṭajapāṭhāpāṭalāmūrvendrayavasaptaparṇanimbakuruṇṭakadāsīkuruṇṭakaguḍūcīcitrakaśārṅgeṣṭākarañjadvayapaṭolakirātatiktakāni suṣavī ceti
āragvadhādirityeṣa gaṇaḥ śleṣmaviṣāpahaḥ
mehakuṣṭhajvaravamīkaṇḍūghno vraṇaśodhanaḥ
varuṇārtagalaśigrumadhuśigrutarkārīmeṣaśṛṅgīpūtīkanaktamālamoraṭāgnimanthasaireyakadvayabimbīvasukavasiracitrakaśatāvarībilvājaśṛṅgīdarbhā bṛhatīdvayaṃ ceti
varuṇādirgaṇo hy eṣa kaphamedonivāraṇaḥ
vinihanti śiraḥśūlagulmābhyantaravidradhīn
vīratarusahacaradvayadarbhavṛkṣādanīgundrānalakuśakāśāśmabhedakāgnimanthamoraṭāvasukavasirabhallūkakuraṇṭakendīvarakapotavaṅkā śvadaṃṣṭrā ceti
vīratarvādirityeṣa gaṇo vātavikāranut
aśmarīśarkarāmūtrakṛcchrāghātarujāpahaḥ
sālasārājakarṇakhadirakadarakālaskandhakramukabhūrjameṣaśṛṅgatiniśacandanakucandanaśiṃśapāśirīṣāsanadhavārjunatālaśākanaktamālapūtīkāśvakarṇāgurūṇi kālīyakaṃ ceti
sālasārādirityeṣa gaṇaḥ kuṣṭhavināśanaḥ
mehapāṇḍvāmayaharaḥ kaphamedoviśoṣaṇaḥ
rodhrasāvararodhrapalāśakuṭannaṭāśokaphañjīkaṭphalailavālukaśallakījiṅginīkadambasālāḥ kadalī ceti
eṣa rodhrādirity ukto medaḥkaphaharo gaṇaḥ
yonidoṣaharaḥ stambhī varṇyo viṣavināśanaḥ
arkālarkakarañjadvayanāgadantīmayūrakabhārgīrāsnendrapuṣpīkṣudraśvetāmahāśvetāvṛścikālyalavaṇās tāpasavṛkṣaśceti
arkādiko gaṇo hy eṣa kaphamedoviṣāpahaḥ
kṛmikuṣṭhapraśamano viśeṣād vraṇaśodhanaḥ
surasāśvetasurasāphaṇijjhakārjakabhūstṛṇasugandhakasumukhakālamālakāsamardakṣavakakharapuṣpāviḍaṅgakaṭphalasurasīnirguṇḍīkulāhalondurukarṇikāphañjīprācībalakākamācyo viṣamuṣṭikaś ceti
surasādir gaṇo hyeṣa kaphahṛt kṛmisūdanaḥ
pratiśyāyāruciśvāsakāsaghno vraṇaśodhanaḥ
muṣkakapalāśadhavacitrakamadanavṛkṣakaśiṃśapāvajravṛkṣas triphalā ceti
muṣkakādirgaṇo hyeṣa medoghnaḥ śukradoṣahṛt
mehārśaḥpāṇḍurogaghnaḥ śarkarānāśanaḥ paraḥ
pippalīpippalīmūlacavyacitrakaśṛṅgaveramaricahastipippalīhareṇukailājamodendrayavapāṭhājīrakasarṣapamahānimbaphalahiṅgubhārgīmadhurasātiviṣāvacāviḍaṅgāni kaṭurohiṇī ceti
pippalyādiḥ kaphaharaḥ pratiśyāyānilārucīḥ
nihanyāddīpano gulmaśūlaghnaścāmapācanaḥ
elātagarakuṣṭhamāṃsīdhyāmakatvakpatranāgapuṣpapriyaṅguhareṇukāvyāghranakhaśukticaṇḍāsthauṇeyakaśrīveṣṭakacocacorakavālukaguggulusarjarasaturuṣkakundurukāgaruspṛkkośīrabhadradārukuṅkumāni puṃnāgakeśaraṃ ceti
elādiko vātakaphau nihanyādviṣam eva ca
varṇaprasādanaḥ kaṇḍūpiḍakākoṭhanāśanaḥ
vacāmustātiviṣābhayābhadradārūṇi nāgakeśaraṃ ceti
haridrādāruharidrākalaśīkuṭajabījāni madhukaṃ ceti
etau vacāharidrādī gaṇau stanyaviśodhanau
āmātisāraśamanau viśeṣāddoṣapācanau
śyāmāmahāśyāmātrivṛddantīśaṅkhinītilvakakampillakaramyakakramukaputraśreṇīgavākṣīrājavṛkṣakarañjadvayaguḍūcīsaptalācchagalāntrīsudhāḥ suvarṇakṣīrī ceti
uktaḥ śyāmādirityeṣa gaṇo gulmaviṣāpahaḥ
ānāhodaraviḍbhedī tathodāvartanāśanaḥ
bṛhatīkaṇṭakārikākuṭajaphalapāṭhā madhukaṃ ceti
pācanīyo bṛhatyādirgaṇaḥ pittānilāpahaḥ
kaphārocakahṛdrogamūtrakṛcchrarujāpahaḥ
paṭolacandanakucandanamūrvāguḍūcīpāṭhāḥ kaṭurohiṇī ceti
paṭolādirgaṇaḥ pittakaphārocakanāśanaḥ
jvaropaśamano vraṇyaśchardikaṇḍūviṣāpahaḥ
kākolīkṣīrakākolījīvakarṣabhakamudgaparṇīmāṣaparṇīmedāmahāmedācchinnaruhākarkaṭaśṛṅgītugākṣīrīpadmakaprapauṇḍarīkarddhivṛddhimṛdvīkājīvantyo madhukaṃ ceti
kākolyādirayaṃ pittaśoṇitānilanāśanaḥ
jīvano bṛṃhaṇo vṛṣyaḥ stanyaśleṣmakarastathā
ūṣakasaindhavaśilājatukāsīsadvayahiṅgūni tutthakaṃ ceti
ūṣakādiḥ kaphaṃ hanti gaṇo medoviśoṣaṇaḥ
aśmarīśarkarāmūtrakṛcchragulmapraṇāśanaḥ
sārivāmadhukacandanakucandanapadmakakāśmarīphalamadhūkapuṣpāṇy uśīraṃ ceti
sārivādiḥ pipāsāghno raktapittaharo gaṇaḥ
pittajvarapraśamano viśeṣād dāhanāśanaḥ
añjanarasāñjananāgapuṣpapriyaṅgunīlotpalanaladanalinakesarāṇi madhukaṃ ceti
añjanādirgaṇo hyeṣa raktapittanibarhaṇaḥ
viṣopaśamano dāhaṃ nihantyābhyantaraṃ tathā
parūṣakadrākṣākaṭphaladāḍimarājādanakatakaphalaśākaphalāni triphalā ceti
parūṣakādirityeṣa gaṇo 'nilavināśanaḥ
mūtradoṣaharo hṛdyaḥ pipāsāghno rucipradaḥ
priyaṅgusamaṅgādhātakīpuṃnāganāgapuṣpacandanakucandanamocarasarasāñjanakumbhīkasrotoñjanapadmakesarayojanavallyo dīrghamūlā ceti
ambaṣṭhādhātakīkusumasamaṅgākaṭvaṅgamadhukabilvapeśikāsāvararodhrapalāśanandīvṛkṣāḥ padmakeśarāṇi ceti
gaṇau priyaṅgvambaṣṭhādī pakvātīsāranāśanau
saṃdhānīyau hitau pitte vraṇānāṃ cāpi ropaṇau
nyagrodhodumbarāśvatthaplakṣamadhukakapītanakakubhāmrakośāmracorakapattrajambūdvayapiyālamadhūkarohiṇīvañjulakadambabadarītindukīsallakīrodhrasāvararodhrabhallātakapalāśā nandīvṛkṣaś ceti
nyagrodhādirgaṇo vraṇyaḥ saṃgrāhī bhagnasādhakaḥ
raktapittaharo dāhamedoghno yonidoṣahṛt
guḍūcīnimbakustumburucandanāni padmakaṃ ceti
eṣa sarvajvarān hanti guḍūcyādistu dīpanaḥ
hṛllāsārocakavamīpipāsādāhanāśanaḥ
utpalaraktotpalakumudasaugandhikakuvalayapuṇḍarīkāṇi madhukaṃ ceti
utpalādirayaṃ dāhapittaraktavināśanaḥ
pipāsāviṣahṛdrogacchardimūrcchāharo gaṇaḥ
mustāharidrādāruharidrāharītakyāmalakavibhītakakuṣṭhahaimavatīvacāpāṭhākaṭurohiṇīśārṅgaṣṭātiviṣādrāviḍībhallātakāni citrakaś ceti
eṣa mustādiko nāmnā gaṇaḥ śleṣmaniṣūdanaḥ
yonidoṣaharaḥ stanyaśodhanaḥ pācanastathā
harītakyāmalakabibhītakāni triphalā
triphalā kaphapittaghnī mehakuṣṭhavināśanī
cakṣuṣyā dīpanī caiva viṣamajvaranāśanī
pippalīmaricaśṛṅgaverāṇi trikaṭukam
tryūṣaṇaṃ kaphamedoghnaṃ mehakuṣṭhatvagāmayān
nihanyāddīpanaṃ gulmapīnasāgnyalpatām api
āmalakīharītakīpippalyaścitrakaś ceti
āmalakyādirityeṣa gaṇaḥ sarvajvarāpahaḥ
cakṣuṣyo dīpano vṛṣyaḥ kaphārocakanāśanaḥ
trapusīsatāmrarajatakṛṣṇalohasuvarṇāni lohamalaś ceti
gaṇastrapvādirityeṣa garakrimiharaḥ paraḥ
pipāsāviṣahṛdrogapāṇḍumehaharas tathā
lākṣārevatakuṭajāśvamārakaṭphalaharidrādvayanimbasaptacchadamālatyas trāyamāṇā ceti
kaṣāyastiktamadhuraḥ kaphapittārtināśanaḥ
kuṣṭhakrimiharaś caiva duṣṭavraṇaviśodhanaḥ
pañca pañcamūlānyata ūrdhvaṃ vakṣyāmaḥ
tatra trikaṇṭakabṛhatīdvayapṛthakparṇyo vidārigandhā ceti kanīyaḥ
kaṣāyatiktamadhuraṃ kanīyaḥ pañcamūlakam
vātaghnaṃ pittaśamanaṃ bṛṃhaṇaṃ balavardhanam
bilvāgnimanthaṭiṇṭukapāṭalāḥ kāśmaryaś ceti mahat
satiktaṃ kaphavātaghnaṃ pāke laghvagnidīpanam
madhurānurasaṃ caiva pañcamūlaṃ mahat smṛtaḥ
anayor daśamūlam ucyate
gaṇaḥ śvāsaharo hyeṣa kaphapittānilāpahaḥ
āmasya pācanaś caiva sarvajvaravināśanaḥ
vidārīsārivārajanīguḍūcyo 'jaśṛṅgī ceti vallīsaṃjñaḥ
karamardatrikaṇṭakasairīyakaśatāvarīgṛdhranakhya iti kaṇṭakasaṃjñaḥ
raktapittaharau hy etau śophatrayavināśanau
sarvamehaharau caiva śukradoṣavināśanau
kuśakāśanaladarbhakāṇḍekṣukā iti tṛṇasaṃjñakaḥ
antyaḥ prayuktaḥ kṣīreṇa śīghram eva vināśayet
eṣāṃ vātaharāvādyāvantyaḥ pittavināśanaḥ
pañcakau śleṣmaśamanāvitarau parikīrtitau
trivṛtādikamanyatropadekṣyāmaḥ
samāsena gaṇā hyete proktāsteṣāṃ tu vistaram
cikitsiteṣu vakṣyāmi jñātvā doṣabalābalam
ebhir lepān kaṣāyāṃśca tailaṃ sarpīṃṣi pānakān
pravibhajya yathānyāyaṃ kurvīta matimān bhiṣak
dhūmavarṣānilakledaiḥ sarvartuṣvanabhidrute
grāhayitvā gṛhe nyasyedvidhinauṣadhasaṃgraham
samīkṣya doṣabhedāṃś ca miśrān bhinnān prayojayet
pṛthaṅmiśrān samastānvā gaṇaṃ vā vyastasaṃhatam
athātaḥ saṃśodhanasaṃśamanīyamadhyāyaṃ vyākhyāsyāmaḥ
yathovāca bhagavān dhanvantariḥ
madanakuṭajajīmūtakekṣvākudhāmārgavakṛtavedhanasarṣapaviḍaṅgapippalīkarañjaprapunnāḍakovidārakarbudārāriṣṭāśvagandhāvidulabandhujīvakaśvetāśaṇapuṣpībimbīvacāmṛgervāruś citrā cetyūrdhvabhāgaharāṇi
tatra kovidārapūrvāṇāṃ phalāni kovidārādīnāṃ mūlāni
vivṛtāśyāmādantīdravantīsaptalāśaṅkhinīviṣāṇikāgavākṣīcchagalāntrīsnuksuvarṇakṣīrīcitrakakiṇihīkuśakāśatilvakakampillakaramyakapāṭalāpūgaharītakyāmalakabibhītakanīlinīcaturaṅgulairaṇḍapūtīkamahāvṛkṣasaptacchadārkā jyotiṣmatī cetyadhobhāgaharāṇi
tatra tilvakapūrvāṇāṃ mūlāni tilvakādīnāṃ pāṭalāntānāṃ tvacaḥ kampillakaphalarajaḥ pūgādīnāmeraṇḍāntānāṃ phalāni pūtīkāragvadhayoḥ patrāṇi śeṣāṇāṃ kṣīrāṇīti
koṣātakī saptalā śaṅkhinī devadālī kāravellikā cetyubhayatobhāgaharāṇi
eṣāṃ svarasā iti
pippalīviḍaṅgāpāmārgaśigrusiddhārthakaśirīṣamaricakaravīrabimbīgirikarṇikākiṇihīvacājyotiṣmatīkarañjārkālarkalaśunātiviṣāśṛṅgaveratālīśatamālasurasārjakeṅgudīmeṣaśṛṅgīmātuluṅgīmuraṅgīpīlujātīśālatālamadhūkalākṣāhiṅgulavaṇamadyagośakṛdrasamūtrāṇīti śirovirecanāni
tatra karavīrapūrvāṇāṃ phalāni karavīrādīnām arkāntānāṃ mūlāni tālīśapūrvāṇāṃ kandāḥ tālīśādīnāmarjakāntānāṃ pattrāṇi iṅgudīmeṣaśṛṅgyos tvacaḥ mātuluṅgīsuraṅgīpīlujātīnāṃ puṣpāṇi śālatālamadhūkānāṃ sārāḥ hiṅgulākṣe niryāsau lavaṇāni pārthivaviśeṣāḥ madyānyāsutasaṃyogāḥ śakṛdrasamūtre malāviti
saṃśamanānyata ūrdhvaṃ vakṣyāmaḥ tatra bhadradārukuṣṭhaharidrāvaruṇameṣaśrṅgībalātibalārtagalakacchurāsallakīkuberākṣīvīratarusahacarāgnimanthavatsādanyeraṇḍāśmabhedakālarkārkaśatāvarīpunarnavāvasukavaśirakāñcanakabhārgīkārpāsīvṛścikālīpattūrabadarayavakolakulatthaprabhṛtīni vidārigandhādiś ca dve cādye pañcamūlyau samāsena vātasaṃśamano vargaḥ
candanakucandanahrīverośīramañjiṣṭhāpayasyādidārīśatāvarṅgundrāśaivalakahlārakumudotpalakandalīdūrvāmūrvāprabhṛtīni kākolyādiḥ sārivādir añjanādir utpalādir nyagrodhādis tṛṇapañcamūlam iti samāsena pittasaṃśamano vargaḥ
kāleyakāgurutilaparṇīkuṣṭhaharidrāśītaśivaśatapuṣpāsaralārāsnāprakīryodakīryeṅgudīsumanaukākādanīlāṅgalakīhastikarṇamuñjātakalāmajjakaprabhṛtīni vallīkaṇṭakapañcamūlyau pippalyādir bṛhatyādir muṣkakādir vacādiḥ surasādir āragvadhādir iti samāsena śleṣmasaṃśamano vargaḥ
tatra sarvāṇyevauṣadhāni vyādhyagnipuruṣabalānyabhisamīkṣya vidadhyāt
tatra vyādhibalādadhikamauṣadham upayuktaṃ tam upaśamya vyādhiṃ vyādhimanyamāvahati agnibalādadhikam ajīrṇaṃ viṣṭabhya vā pacyate puruṣabalādadhikaṃ glānimūrchāmadān āvahati saṃśamanam evaṃ saṃśodhanamatipātayati
hīnamebhyo dattamakiṃcitkaraṃ bhavati
tasmāt samam eva vidadhyāt
bhavanti cātra
roge śodhanasādhye tu yo bhaveddoṣadurbalaḥ
tasmai dadyādbhiṣak prājño doṣapracyāvanaṃ mṛdu
cale doṣe mṛdau koṣṭhe nekṣetātra balaṃ nṛṇām
avyādhidurbalasyāpi śodhanaṃ hi tadā bhavet
svayaṃ pravṛttadoṣasya mṛdukoṣṭhasya śodhanam
bhavedalpabalasyāpi prayuktaṃ vyādhināśanam
vyādhyādiṣu tu madhyeṣu kvāthasyāñjaliriṣyate
biḍālapadakaṃ cūrṇaṃ deyaḥ kalko 'kṣasaṃmitaḥ
athāto dravyarasaguṇavīryavipākavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
kecidācāryā bruvate dravyaṃ pradhānaṃ kasmāt vyavasthitatvāt iha khalu dravyaṃ vyavasthitaṃ na rasādayaḥ yathā āme phale ye rasādayaste pakve na santi nityatvāc ca nityaṃ hi dravyamanityā guṇāḥ yathā kalkādipravibhāgaḥ sa eva sampannarasagandho vyāpannarasagandho vā bhavati svajātyavasthānāc ca yathā hi pārthivaṃ dravyamanyabhāvaṃ na gacchatyevaṃ śeṣāṇi pañcendriyagrahaṇācca pañcabhir indriyair gṛhyate dravyaṃ na rasādayaḥ āśrayatvācca dravyamāśritā rasādayo bhavanti ārambhasāmarthyācca dravyāśrita ārambhaḥ yathā vidārigandhādimāhṛtya saṃkṣudya vipacedityevamādiṣu na rasādiṣvārambhaḥ śāstraprāmāṇyāc ca śāstre hi dravyaṃ pradhānam upadeśe hi yogānāṃ yathā mātuluṅgāgnimanthau cetyādau na rasādaya upadiśyante kramāpekṣitatvāc ca rasādīnāṃ rasādayo hi dravyakramamapekṣante yathā taruṇe taruṇāḥ sampūrṇe sampūrṇā iti ekadeśasādhyatvācca dravyāṇām ekadeśenāpi vyādhayaḥ sādhyante yathā mahāvṛkṣakṣīreṇeti tasmād dravyaṃ pradhānam
na rasādayaḥ kasmānniravayavatvāt
dravyalakṣaṇaṃ tu kriyāguṇavat samavāyikāraṇam iti
netyāhuranye rasāstu pradhānaṃ kasmāt āgamāt āgamo hi śāstram ucyate śāstre hi rasā adhikṛtāḥ yathā rasāyatta āhāra iti tasmiṃś ca prāṇāḥ upadeśāc ca upadiśyante hi rasāḥ yathā madhurāmlalavaṇā vātaṃ śamayanti anumānācca rasena hyanumīyate dravyaṃ yathā madhuramiti ṛṣivacanācca ṛṣivacanaṃ vedo yathā kiṃcidijyārthaṃ madhuramāharediti tasmād rasāḥ pradhānaṃ raseṣu guṇasaṃjñā
rasalakṣaṇamanyatropadekṣyāmaḥ
netyāhuranye vīryaṃ pradhānam iti
kasmāt tadvaśenauṣadhakarmaniṣpatteḥ
ihauṣadhakarmāṇy ūrdhvādhobhāgobhayabhāgasaṃśodhanasaṃśamanasaṃgrāhakāgnidīpanapīḍanalekhanabṛṃhaṇarasāyanavājīkaraṇaśvayathukaravilayanadahanadāraṇamādanaprāṇaghnaviṣapraśamanāni vīryaprādhānyādbhavanti
tacca vīryaṃ dvividhamuṣṇaṃ śītaṃ ca agnīṣomīyatvājjagataḥ
kecidaṣṭavidhamāhuḥ śītamuṣṇaṃ snigdhaṃ rūkṣaṃ viśadaṃ picchilaṃ mṛdu tīkṣṇaṃ ceti
etāni vīryāṇi svabalaguṇotkarṣād rasam abhibhūyātmakarma kurvanti
yathā tāvanmahatpañcamūlaṃ kaṣāyaṃ tiktānurasaṃ vātaṃ śamayati uṣṇavīryatvāt tathā kulatthaḥ kaṣāyaḥ kaṭukaḥ palāṇḍuḥ snehabhāvāc ca madhuraścekṣuraso vātaṃ vardhayati śītavīryatvāt kaṭukā pippalī pittaṃ śamayati mṛduśītavīryatvāt amlamāmalakaṃ lavaṇaṃ saindhavaṃ ca tiktā kākamācī pittaṃ vardhayati uṣṇavīryatvāt madhurā matsyāś ca kaṭukaṃ mūlakaṃ śleṣmāṇaṃ śamayati rūkṣavīryatvāt madhuraṃ kṣaudraṃ ca tadetannidarśanamātramuktam
bhavanti cātra
ye rasā vātaśamanā bhavanti yadi teṣu vai
raukṣyalāghavaśaityāni na te hanyuḥ samīraṇam
ye rasāḥ pittaśamanā bhavanti yadi teṣu vai
taikṣṇyauṣṇyalaghutāś caiva na te tatkarmakāriṇaḥ
ye rasāḥ śleṣmaśamanā bhavanti yadi teṣu vai
snehagauravaśaityāni na te tatkarmakāriṇaḥ
tasmād vīryaṃ pradhānam iti
netyāhuranye vipākaḥ pradhānam iti
kasmāt samyaṅmithyāvipākatvāt iha sarvadravyāṇyabhyavahṛtāni samyaṅmithyāvipakvāni guṇaṃ doṣaṃ vā janayanti
tatrāhuranye prati rasaṃ pāka iti
kecit trividham icchanti madhuramamlaṃ kaṭukaṃ ceti
tattu na samyak bhūtaguṇādāmāccānyo 'mlo vipāko nāsti pittaṃ hi vidagdham amlatām upaityagner mandatvāt yadyevaṃ lavaṇo 'pyanyaḥ pāko bhaviṣyati śleṣmā hi vidagdho lavaṇatām upaitīti
madhuro madhurasyāmlo 'mlasyaivaṃ sarveṣāmiti kecidāhuḥ dṛṣṭāntaṃ copadiśanti yathā tāvat kṣīram ukhāgataṃ pacyamānaṃ madhuram eva syāttathā śāliyavamudgādayaḥ prakīrṇāḥ svabhāvamuttarakāle 'pi na parityajanti tadvaditi
kecidvadanti abalavanto balavatāṃ vaśamāyāntīti
evamanavasthitiḥ tasmād asiddhānta eṣaḥ
āgame hi dvividha eva pāko madhuraḥ kaṭukaś ca
tayor madhurākhyo guruḥ kaṭukākhyo laghur iti
tatra pṛthivyaptejovāyvākāśānāṃ dvaividhyaṃ bhavati guṇasādharmyād gurutā laghutā ca pṛthivyāpaś ca gurvyaḥ śeṣāṇi laghūni tasmād dvividha eva pāka iti
bhavanti cātra
dravyeṣu pacyamāneṣu yeṣvambupṛthivīguṇāḥ
nirvartante 'dhikāstatra pāko madhura ucyate
tejo'nilākāśaguṇāḥ pacyamāneṣu yeṣu tu
nirvartante 'dhikāstatra pākaḥ kaṭuka ucyate
pṛthaktvadarśināmeṣa vādināṃ vādasaṃgrahaḥ
caturṇām api sāmagryamicchantyatra vipaścitaḥ
taddravyamātmanā kiṃcitkiṃcidvīryeṇa sevitam
kiṃcidrasavipākābhyāṃ doṣaṃ hanti karoti vā
pāko nāsti vinā vīryādvīryaṃ nāsti vinā rasāt
raso nāsti vinā dravyāddravyaṃ śreṣṭhatamaṃ smṛtam
janma tu dravyarasayor anyonyāpekṣikaṃ smṛtam
anyonyāpekṣikaṃ janma yathā syāddehadehinoḥ
vīryasaṃjñā guṇā ye 'ṣṭau te 'pi dravyāśrayāḥ smṛtāḥ
raseṣu na bhavantyete nirguṇāstu guṇāḥ smṛtāḥ
dravye dravyāṇi yasmāddhi vipacyante na ṣaḍrasāḥ
śreṣṭhaṃ dravyamato jñeyaṃ śeṣā bhāvāstadāśrayāḥ
amīmāṃsyānyacintyāni prasiddhāni svabhāvataḥ
āgamenopayojyāni bheṣajāni vicakṣaṇaiḥ
pratyakṣalakṣaṇaphalāḥ prasiddhāś ca svabhāvataḥ
nauṣadhīrhetubhir vidvān parīkṣeta kathaṃcana
sahasreṇāpi hetūnāṃ nāmbaṣṭhādir virecayet
tasmāt tiṣṭhettu matimānāgame na tu hetuṣu
athāto dravyaviśeṣavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
tatra pṛthivyaptejovāyvākāśānāṃ samudāyāddravyābhinirvṛttiḥ utkarṣastvabhivyañjako bhavati idaṃ pārthivamidamāpyamidaṃ taijasamidaṃ vāyavyamidamākāśīyam iti
tatra sthūlasāndramandasthiragurukaṭhinaṃ gandhabahulamīṣatkaṣāyaṃ prāyaśo madhuramiti pārthivaṃ tat sthairyabalagauravasaṃghātopacayakaraṃ viśeṣataścādhogatisvabhāvam iti
śītastimitasnigdhamandagurusarasāndramṛdupicchilaṃ rasabahulamīṣatkaṣāyāmlalavaṇaṃ madhurarasaprāyamāpyaṃ tat snehanahlādanakledanabandhanaviṣyandanakaram iti
uṣṇatīkṣṇasūkṣmarūkṣakharalaghuviśadaṃ rūpabahulamīṣadamlalavaṇaṃ kaṭukarasaprāyaṃ viśeṣataścordhvagatisvabhāvam iti taijasaṃ taddahanapacanadāraṇatāpanaprakāśanaprabhāvarṇakaram iti
sūkṣmarūkṣakharaśiśiralaghuviśadaṃ sparśabahulam īṣattiktaṃ viśeṣataḥ kaṣāyamiti vāyavīyaṃ tadvaiśadyalāghavaglapanavirūkṣaṇavicāraṇakaram iti
ślakṣṇasūkṣmamṛduvyavāyiviśadaviviktamavyaktarasaṃ śabdabahulamākāśīyaṃ tan mārdavaśauṣiryalāghavakaram iti
anena nidarśanena nānauṣadhībhūtaṃ jagati kiṃciddravyamastīti kṛtvā taṃ taṃ yuktiviśeṣamarthaṃ cābhisamīkṣya svavīryaguṇayuktāni dravyāṇi kārmukāṇi bhavanti
tāni yadā kurvanti sa kālaḥ yatkurvanti tatkarma yena kurvanti tadvīryaṃ yatra kurvanti tad adhikaranaṃ yathā kurvanti sa upāyaḥ yanniṣpādayanti tat phalam iti
tatra virecanadravyāṇi pṛthivyambuguṇabhūyiṣṭhāni pṛthivyāpo gurvyastā gurutvādadho gacchanti tasmād virecanamadhoguṇabhūyiṣṭhamanumānāt vamanadravyāṇyagnivāyuguṇabhūyiṣṭhāni agnivāyū hi laghū laghutvāc ca tānyūrdhvamuttiṣṭhanti tasmād vamanamapyūrdhvaguṇabhūyiṣṭham ubhayaguṇabhūyiṣṭham ubhyatobhāgam ākāśaguṇabhūyiṣṭhaṃ saṃśamanaṃ sāṃgrāhikamanilaguṇabhūyiṣṭham anilasya śoṣaṇātmakatvāt dīpanam agniguṇabhūyiṣṭhaṃ tatsamānatvāt lekhanamanilānalaguṇabhūyiṣṭhaṃ bṛṃhaṇaṃ pṛthivyambuguṇabhūyiṣṭham evamauṣadhakarmāṇyanumānātsādhayet
bhavanti cātra
bhūtejovārijair dravyaiḥ śamaṃ yāti samīraṇaḥ
bhūmyambuvāyujaiḥ pittaṃ kṣipramāpnoti nirvṛtim
khatejo'nilajaiḥ śleṣmā śamameti śarīriṇām
viyatpavanajātābhyāṃ vṛddhimāpnoti mārutaḥ
āgneyam eva yaddravyaṃ tena pittamudīryate
vasudhājalajātābhyāṃ balāsaḥ parivardhate
evam etadguṇādhikyaṃ dravye dravye viniścitam
dviśo vā bahuśo vāpi jñātvā doṣeṣu cācaret
tatra ya ime guṇā vīryasaṃjñakāḥ śītoṣṇasnigdharūkṣamṛdutīkṣṇapicchilaviśadāsteṣāṃ tīkṣṇoṣṇāvāgneyau śītapicchilāvambuguṇabhūyiṣṭhau pṛthivyambuguṇabhūyiṣṭhaḥ snehaḥ toyākāśaguṇabhūyiṣṭhaṃ mṛdutvaṃ vāyuguṇabhūyiṣṭhaṃ raukṣyaṃ kṣitisamīraṇaguṇabhūyiṣṭhaṃ vaiśadyaṃ gurulaghuvipākāvuktaguṇau tatra uṣṇasnigdhau vātaghnau śītamṛdupicchilāḥ pittaghnāḥ tīkṣṇarūkṣaviśadāḥ śleṣmaghnāḥ gurupāko vātapittaghnaḥ laghupākaḥ śleṣmaghnaḥ teṣāṃ mṛduśītoṣṇāḥ sparśagrāhyāḥ picchilaviśadau cakṣuḥsparśābhyāṃ snigdharūkṣau cakṣuṣā tīkṣṇo mukhaduḥkhotpādanāt
gurupākaḥ sṛṣṭaviṇmūtratayā kaphotkleśena ca laghur baddhaviṇmūtratayā mārutakopena ca
tatra tulyaguṇeṣu bhūteṣu rasavaiśeṣyam upalakṣayet tadyathā madhuro guruś ca pārthivaḥ madhuraḥ snigdhaścāpya iti
bhavati cātra
guṇā ya uktā dravyeṣu śarīreṣv api te tathā
sthānavṛddhikṣayāstasmād dehināṃ dravyahetukāḥ
athāto rasaviśeṣavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
ākāśapavanadahanatoyabhūmiṣu yathāsaṃkhyam ekottaraparivṛddhāḥ śabdasparśarūparasagandhāḥ tasmād āpyo rasaḥ
parasparasaṃsargāt parasparānugrahāt parasparānupraveśācca sarveṣu sarveṣāṃ sāṃnidhyamasti utkarṣāpakarṣāttu grahaṇam
sa khalvāpyo rasaḥ śeṣabhūtasaṃsargādvidagdhaḥ ṣoḍhā vibhajyate tadyathā madhuro 'mlo lavaṇaḥ kaṭukastiktaḥ kaṣāya iti
te ca bhūyaḥ parasparasaṃsargāttriṣaṣṭidhā bhidyante
tatra bhūmyambuguṇabāhulyānmadhuraḥ bhūmyagniguṇabāhulyādamlaḥ toyāgniguṇabāhulyāllavaṇaḥ vāyvagniguṇabāhulyātkaṭukaḥ vāyvākāśaguṇabāhulyāttiktaḥ pṛthivyanilaguṇabāhulyātkaṣāya iti
tatra madhurāmlalavaṇā vātaghnāḥ madhuratiktakaṣāyāḥ pittaghnāḥ kaṭutiktakaṣāyāḥ śleṣmaghnāḥ
tatra vāyor ātmaivātmā pittamāgneyaṃ śleṣmā saumya iti
ta ete rasāḥ svayonivardhanā anyayonipraśamanāś ca
kecidāhuragnīṣomīyatvājjagato rasā dvividhāḥ saumyā āgneyāś ca
tatra madhuratiktakaṣāyāḥ saumyāḥ kaṭvamlalavaṇā āgneyāḥ
tatra madhurāmlalavaṇāḥ snigdhā guravaś ca kaṭutiktakaṣāyā rūkṣā laghavaś ca saumyāḥ śītā āgneyāścoṣṇāḥ
tatra śaityaraukṣyalāghavavaiśadyavaiṣṭambhyaguṇalakṣaṇo vāyuḥ tasya samānayoniḥ kaṣāyo rasaḥ so 'sya śaityācchaityaṃ vardhayati raukṣyādraukṣyaṃ lāghavāllāghavaṃ vaiśadyādvaiśadyaṃ vaiṣṭambhyādvaiṣṭambhyam iti
auṣṇyataikṣṇyaraukṣyalāghavavaiśadyaguṇalakṣaṇaṃ pittaṃ tasya samānayoniḥ kaṭuko rasaḥ so 'syauṣṇyādauṣṇyaṃ vardhayati taikṣṇyāttaikṣṇyaṃ raukṣyādraukṣyaṃ lāghavāllāghavaṃ vaiśadyādvaiśadyam iti
mādhuryasnehagauravaśaityapaicchilyaguṇalakṣaṇaḥ śleṣmā tasya samānayonirmadhuro rasaḥ so 'sya mādhuryānmādhuryaṃ vardhayati snehāt snehaṃ gauravādgauravaṃ śaityācchaityaṃ paicchilyātpaicchilyam iti
tasya punar anyayoniḥ kaṭuko rasaḥ sa śleṣmaṇaḥ pratyanīkatvāt kaṭukatvānmādhuryamabhibhavati raukṣyāt snehaṃ lāghavādgauravamauṣṇyācchaityaṃ vaiśadyātpaicchilyam iti
tadetannidarśanamātramuktam
rasalakṣaṇamata ūrdhvaṃ vakṣyāmaḥ tatra yaḥ paritoṣamutpādayati prahlādayati tarpayati jīvayati mukhopalepaṃ janayati śleṣmāṇaṃ cābhivardhayati sa madhuraḥ yo dantaharṣamutpādayati mukhāsrāvaṃ janayati śraddhāṃ cotpādayati so 'mlaḥ yo bhaktarucimutpādayati kaphaprasekaṃ janayati mārdavam cāpādayati sa lavaṇaḥ yo jihvāgraṃ bādhate udvegaṃ janayati śiro gṛhṇīte nāsikāṃ ca srāvayati sa kaṭukaḥ yo gale coṣamutpādayati mukhavaiśadyaṃ janayati bhaktaruciṃ cāpādayati harṣaṃ ca sa tiktaḥ yo vaktraṃ pariśoṣayati jihvāṃ stambhayati kaṇṭhaṃ badhnāti hṛdayaṃ karṣati pīḍayati ca sa kaṣāyaḥ
rasaguṇānata ūrdhvaṃ vakṣyāmaḥ tatra madhuro raso rasaraktamāṃsamedo'sthimajjaujaḥśukrastanyavardhanaś cakṣuṣyaḥ keśyo varṇyo balakṛt saṃdhānaḥ śoṇitarasaprasādano bālavṛddhakṣatakṣīṇahitaḥ ṣaṭpadapipīlikānāmiṣṭatamastṛṣṇāmūrcchādāhapraśamanaḥ ṣaḍindriyaprasādanaḥ kṛmikaphakaraś ceti sa evaṃguṇo 'pyeka evātyartham āsevyamānaḥ kāsaśvāsālasakavamathuvadanamādhuryasvaropaghātakṛmigalagaṇḍān āpādayati tathārbudaślīpadavastigudopalepābhiṣyandaprabhṛtīñ janayati
amlo jaraṇaḥ pācano dīpanaḥ pavananigrahaṇo 'nulomanaḥ koṣṭhavidāhī bahiḥśītaḥ kledanaḥ prāyaśo hṛdyaś ceti sa evaṃguṇo 'pyeka evātyartham upasevyamāno dantaharṣanayanasammīlanaromasaṃvejanakaphavilayanaśarīraśaithilyāny āpādayati tathā kṣatābhihatadagdhadaṣṭabhagnaśūnarugṇapracyutāvamūtritavisarpitacchinnabhinnaviddhotpiṣṭādīni pācayatyāgneyasvabhāvāt paridahati kaṇṭhamuro hṛdayaṃ ceti
lavaṇaḥ saṃśodhanaḥ pācano viśleṣaṇaḥ kledanaḥ śaithilyakṛduṣṇaḥ sarvarasapratyanīko mārgaviśodhanaḥ sarvaśarīrāvayavamārdavakaraś ceti sa evaṃguṇo 'pyeka evātyartham āsevyamāno gātrakaṇḍūkoṭhaśophavaivarṇyapuṃstvopaghātendriyopatāpamukhākṣipākaraktapittavātaśoṇitāmlīkāprabhṛtīn āpādayati
kaṭuko dīpanaḥ pācano rocanaḥ śodhanaḥ sthaulyālasyakaphakṛmiviṣakuṣṭhakaṇḍūpaśamanaḥ sandhibandhavicchedano 'vasādanaḥ stanyaśukramedasām upahantā ceti sa evaṃguṇo 'pyeka evātyartham upasevyamāno bhramamadagalatālvoṣṭhaśoṣadāhasaṃtāpabalavighātakampatodabhedakṛt karacaraṇapārśvapṛṣṭhaprabhṛtiṣu ca vātaśūlānāpādayati
tiktaśchedano rocano dīpanaḥ śodhanaḥ kaṇḍūkoṭhatṛṣṇāmūrcchājvarapraśamanaḥ stanyaśodhano viṇmūtrakledamedovasāpūyopaśoṣaṇaś ceti sa evaṃguṇo 'pyeka evātyartham upasevyamāno gātramanyāstambhākṣepakārditaśiraḥśūlabhramatodabhedacchedāsyavairasyāny āpādayati
kaṣāyaḥ saṃgrāhako ropaṇaḥ stambhanaḥ śodhano lekhanaḥ śoṣaṇaḥ pīḍanaḥ kledopaśoṣaṇaś ceti sa evaṃguṇo 'pyeka evātyartham upasevyamāno hṛtpīḍāsyaśoṣodarādhmānavākyagrahamanyāstambhagātrasphuraṇacumucumāyanākuñcanākṣepaṇaprabhṛtīñ janayati
ataḥ sarveṣām eva dravyāṇyupadekṣyāmaḥ
tadyathā kākolyādiḥ kṣīraghṛtavasāmajjaśāliṣaṣṭikayavagodhūmamāṣaśṛṅgāṭakakaserukatrapusairvārukarkārukālāvukālindakatakagiloḍyapiyālapuṣkarabījakāśmaryamadhūkadrākṣākharjūrarājādanatālanālikerekṣuvikārabalātibalātmaguptāvidārīpayasyāgokṣurakakṣīramoraṭamadhūlikākūṣmāṇḍaprabhṛtīni samāsena madhuro vargaḥ dāḍimāmalakamātuluṅgāmrātakakapitthakaramardabadarakollaprācīnāmalakatintiḍīkakośāmrakabhavyapārāvatavetraphalalakucāmlavetasadantaśaṭhadadhitakrasurāśuktasauvīrakatuṣodakadhānyāmlaprabhṛtīni samāsenāmlo vargaḥ
saindhavasauvarcalaviḍapākyaromakasāmudrakapaktrimayavakṣāroṣaraprasūtasuvarcikāprabhṛtīni samāsena lavaṇo vargaḥ pippalyādiḥ surasādiḥ śigrumadhuśigrumūlakalaśunasumukhaśītaśītaśivakuṣṭhadevadāruhareṇukāvalgujaphalacaṇḍāguggulumustalāṅgalakīśukanāsāpīluprabhṛtīni sālasārādiś ca prāyaśaḥ kaṭuko vargaḥ āragvadhādir guḍūcyādir maṇḍūkaparṇīvetrakarīraharidrādvayendrayavavaruṇasvādukaṇṭakasaptaparṇabṛhatīdvayaśaṅkhinīdravantītrivṛtkṛtavedhanakarkoṭakakāravellavārtākakarīrakaravīrasumanaḥśaṅkhapuṣpyapāmārgatrāyamāṇāśokarohiṇīvaijayantīsuvarcalāpunarnavāvṛścikālījyotiṣmatīprabhṛtīni samāsena tikto vargaḥ nyagrodhādirambaṣṭhādiḥ priyaṅgvādī rodhrādis triphalāśallakījambvāmrabakulatindukaphalāni katakaśākapāṣāṇabhedakavanaspatiphalāni sālasārādiś ca prāyaśaḥ kuruvakakovidārakajīvantīcillīpālaṅkyāsuniṣaṇṇakaprabhṛtīni varakādayo mudgādayaś ca samāsena kaṣāyo vargaḥ
tatraiteṣāṃ rasānāṃ saṃyogāstriṣaṣṭirbhavanti
tadyathā pañcadaśa dvikāḥ viṃśatistrikāḥ pañcadaśa catuṣkāḥ ṣaṭ pañcakāḥ ekaśaḥ ṣaḍrasāḥ ekaḥ ṣaṭka iti
teṣāmanyatra prayojanāni vakṣyāmaḥ
bhavati cātra
jagdhāḥ ṣaḍadhigacchanti balino vaśatāṃ rasāḥ
yathā prakupitā doṣā vaśaṃ yānti balīyasaḥ
athāto vamanadravyavikalpavijñānīyam adhyāyaṃ vyākhyāsyāmaḥ
yathovāca bhagavān dhanvantariḥ
vamanadravyāṇāṃ phalādīnāṃ madanaphalāni śreṣṭhatamāni bhavanti
atha madanapuṣpāṇāmātapapariśuṣkāṇāṃ cūrṇaprakuñcaṃ pratyakpuṣpāsadāpuṣpīnimbakaṣāyāṇām anyatamenāloḍya madhusaindhavayuktāṃ puṣpacūrṇamātrāṃ pāyayitvā vāmayet
madanaśalāṭucūrṇānyevaṃ vā bakularamyakopayuktāni madhulavaṇayuktānyabhiprataptāni madanaśalāṭucūrṇasiddhāṃ vā tilataṇḍulayavāgūm
nirvṛttānāṃ vā nātiharitapāṇḍūnāṃ kuśamūḍhāvabaddhamṛdgomayapraliptānāṃ yavatuṣamudgamāṣaśālyādidhānyarāśāvaṣṭarātroṣitaklinnabhinnānāṃ phalānāṃ phalapippalīr uddhṛtyātape śoṣayet tāsāṃ dadhimadhupalalavimṛditapariśuṣkāṇāṃ subhājanasthānām antarnakhamuṣṭim uṣṇe yaṣṭīmadhukakaṣāye kovidārādīnāmanyatame vā kaṣāye pramṛdya rātriparyuṣitaṃ madhusaindhavayuktam āśīrbhir abhimantritam udaṅmukhaḥ prāṅmukham āturaṃ pāyayedanena mantreṇābhimantrya
brahmadakṣāśvirudrendrabhūcandrārkānalānilāḥ
ṛṣayaḥ sauṣadhigrāmā bhūtasaṃghāś ca pāntu te
rasāyanamivarṣīṇāṃ devānāmamṛtaṃ yathā
sudhevottamanāgānāṃ bhaiṣajyamidamastu te
viśeṣeṇa śleṣmajvarapratiśyāyāntarvidradhiṣu apravartamāne vā doṣe pippalīvacāgaurasarṣapakalkonmiśraiḥ salavaṇais tuṣāmbubhiḥ punaḥ punaḥ pravartayed ā samyagvāntalakṣaṇād iti
madanaphalamajjacūrṇaṃ vā tatkvāthaparibhāvitaṃ madanaphalakaṣāyeṇa madanaphalamajjasiddhasya vā payasaḥ saṃtānikāṃ kṣaudrayuktāṃ madanaphalamajjasiddhaṃ vā payaḥ madanaphalamajjasiddhena vā payasā yavāgūm adhobhāgāsṛkpittahṛddāhayoḥ madanaphalamajjasiddhasya vā payaso dadhibhāvam upagatasya dadhyuttaraṃ dadhi vā kaphaprasekacchardimūrcchātamakeṣu madanaphalamajjarasaṃ bhallātakasnehavadādāya phāṇitībhūtaṃ lehayet ātapapariśuṣkaṃ vā tam eva jīvantīkaṣāyeṇa pitte kaphasthānagate
madanaphalamajjakvāthaṃ vā pippalyādipratīvāpaṃ taccūrṇaṃ vā nimbarūpikākaṣāyayor anyatareṇa saṃtarpaṇakaphajavyādhiharaṃ madanaphalamajjacūrṇaṃ vā madhukakāśmaryadrākṣākaṣāyeṇa
madanaphalavidhānamuktam
jīmūtakakusumacūrṇaṃ pūrvavadeva kṣīreṇa nirvṛtteṣu kṣīrayavāgūṃ romaśeṣu saṃtānikām aromaśeṣu dadhyuttaraṃ haritapāṇḍuṣu dadhi tatkaṣāyasaṃsṛṣṭāṃ vā surāṃ kaphārocakakāsaśvāsapāṇḍurogayakṣmasu paryāgateṣu madanaphalamajjavadupayogaḥ
tadvadeva kuṭajaphalavidhānam
kṛtavedhanānāmapyeṣa eva kalpaḥ
ikṣvākukusumacūrṇaṃ vā pūrvavat evaṃ kṣīreṇa kāsaśvāsacchardikapharogeṣūpayogaḥ
dhāmārgavasyāpi madanaphalamajjavadupayogo viśeṣatastu garagulmodarakāsaśvāsaśleṣmāmayeṣu vāyau ca kaphasthānagate
kṛtavedhanaphalapippalīnāṃ vamanadravyakaṣāyaparipītānāṃ bahuśaścūrṇamutpalādiṣu dattamāghrātaṃ vāmayati tattvanavabaddhadoṣeṣu yavāgūm ā kaṇṭhāt pītavatsu ca vidadhyāt
vamanavirecanaśirovirecanadravyāṇyevaṃ vā pradhānatamāni bhavanti
bhavataś cātra
vamanadravyayogāṇāṃ digiyaṃ saṃprakīrtitā
tāṃ vibhajya yathāvyādhi kālaśaktiviniścayāt
kaṣāyaiḥ svarasaiḥ kalkaiścūrṇair api ca buddhimān
peyalehyādyabhojyeṣu vamanānyupakalpayet
athāto virecanadravyavikalpavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
aruṇābhaṃ trivṛnmūlaṃ śreṣṭhaṃ mūlavirecane
pradhānaṃ tilvakas tvakṣu phaleṣvapi harītakī
taileṣveraṇḍajaṃ tailaṃ svarase kāravellikā
sudhāpayaḥ payaḥsūktamiti prādhānyasaṃgrahaḥ
teṣāṃ vidhānaṃ vakṣyāmi yathāvadanupūrvaśaḥ
vairecanadravyarasānupītaṃ mūlaṃ mahattraivṛtamastadoṣam
cūrṇīkṛtam saindhavanāgarāḍhyamamlaiḥ pibenmārutarogajuṣṭaḥ
ikṣor vikārair madhurai rasaistat paitte gade kṣīrayutaṃ pibecca
guḍūcyariṣṭatriphalārasena savyoṣamūtraṃ kaphaje pibettat
trivarṇakatryūṣaṇayuktametadguḍena lihyādanavena cūrṇam
prasthe ca tanmūlarasasya dattvā tanmūlakalkaṃ kuḍavapramāṇam
karṣonmite saindhavanāgare ca vipācya kalkīkṛtametadadyāt
tatkalkabhāgaḥ samahauṣadhārdhaḥ sasaindhavo mūtrayutaś ca peyaḥ
samāstrivṛnnāgarakābhayāḥ syurbhāgārdhakaṃ pūgaphalaṃ supakvam
viḍaṅgasāro maricaṃ sadāru yogaḥ sasindhūdbhavamūtrayuktaḥ
virecanadravyabhavaṃ tu cūrṇaṃ rasena teṣāṃ bhiṣajā vimṛdya
tanmūlasiddhena ca sarpiṣāktaṃ sevyaṃ tadājye guṭikīkṛtaṃ ca
guḍe ca pākābhimukhe nidhāya cūrṇīkṛtaṃ samyagidaṃ vipācya
śītaṃ trijātāktamatho vimṛdya yogānurūpā guṭikāḥ prayojyāḥ
vairekīyadravyacūrṇasya bhāgaṃ siddhaṃ sārdhaṃ kvāthabhāgaiścaturbhiḥ
āmṛdnīyāt sarpiṣā tacchṛtena tatkvāthoṣmasveditaṃ sāmitaṃ ca
pākaprāpte phāṇite cūrṇitaṃ tat kṣiptaṃ pakvaṃ cāvatārya prayatnāt
śītībhūtā modakā hṛdyagandhāḥ kāryāstvete bhakṣyakalpāḥ samāsāt
rasena teṣāṃ paribhāvya mudgān yūṣaḥ sasindhūdbhavasarpiriṣṭaḥ
vairecane 'nyair api vaidalaiḥ syādevaṃ vidadhyādvamanauṣadhaiś ca
bhittvā dvidhekṣuṃ parilipya kalkaistribhaṇḍijātaiḥ pratibadhya rajjvā
pakvaṃ ca samyak puṭapākayuktyā khādettu taṃ pittagadī suśītam
sitājagandhātvakkṣīrīvidārītrivṛtāḥ samāḥ
lihyānmadhughṛtābhyāṃ tu tṛḍdāhajvaraśāntaye
śarkarākṣaudrasaṃyuktaṃ trivṛccūrṇāvacūrṇitam
recanaṃ sukumārāṇāṃ tvakpatramaricāṃśakam
pacellehaṃ sitākṣaudrapalārdhakuḍavānvitam
trivṛccūrṇayutaṃ śītaṃ pittaghnaṃ tadvirecanam
trivṛcchyāmākṣāraśuṇṭhīpippalīrmadhunāpnuyāt
sarvaśleṣmavikārāṇāṃ śreṣṭhametadvirecanam
bījāḍhyapathyākāśmaryadhātrīdāḍimakolajān
tailabhṛṣṭān rasānamlaphalair āvāpya sādhayet
ghanībhūtaṃ trisaugandhyaṃ trivṛtkṣaudrasamanvitam
lehyametatkaphaprāyaiḥ sukumārair virecanam
nīlītulyaṃ tvagelaṃ ca taistrivṛtsasitopalā
cūrṇaṃ saṃtarpaṇaṃ kṣaudraphalāmlaṃ saṃnipātanut
trivṛcchyāmāsitākṛṣṇātriphalāmākṣikaiḥ samaiḥ
modakāḥ saṃnipātordhvaraktapittajvarāpahāḥ
trivṛdbhāgāstrayaḥ proktāstriphalā tatsamā tathā
kṣārakṛṣṇāviḍaṅgāni saṃcūrṇya madhusarpiṣā
lihyādguḍena guṭikāḥ kṛtvā vāpyatha bhakṣayet
kaphavātakṛtān gulmān plīhodarahalīmakān
hantyanyān api cāpyetannirapāyaṃ virecanam
cūrṇaṃ śyāmātrivṛnnīlī kaṭvī mustā durālabhā
cavyendrabījaṃ triphalā sarpirmāṃsarasāmbubhiḥ
pītaṃ virecanaṃ taddhi rūkṣāṇām api śasyate
vairecanikaniḥkvāthabhāgāḥ śītāstrayo matāḥ
dvau phāṇitasya taccāpi punaragnāvadhiśrayet
tat sādhusiddhaṃ vijñāya śītaṃ kṛtvā nidhāpayet
kalase kṛtasaṃskāre vibhajyartū himāhimau
māsād ūrdhvaṃ jātarasaṃ madhugandhaṃ varāsavam
pibedasāveva vidhiḥ kṣāramūtrāsaveṣvapi
vairecanikamūlāṇāṃ kvāthe māṣān subhāvitān
sudhautāṃstatkaṣāyeṇa śālīnāṃ cāpi taṇḍulān
avakṣudyaikataḥ piṇḍān kṛtvā śuṣkān sucūrṇitān
śālitaṇḍulacūrṇaṃ ca tatkaṣāyoṣmasādhitam
tasya piṣṭasya bhāgāṃstrīn kiṇvabhāgavimiśritān
maṇḍodakārthe kvāthaṃ ca dadyāttatsarvamekataḥ
nidadhyātkalase tāṃ tu surāṃ jātarasāṃ pibet
eṣa eva surākalpo vamaneṣvapi kīrtitaḥ
mūlāni trivṛdādīnāṃ prathamasya gaṇasya ca
mahataḥ pañcamūlasya mūrvāśārṅgaṣṭayor api
sudhāṃ haimavatīṃ caiva triphalātiviṣe vacām
saṃhṛtyaitāni bhāgau dvau kārayedekametayoḥ
kuryānniḥkvātham ekasminnekasmiṃścūrṇam eva tu
kṣuṇṇāṃstasmiṃstu niḥkvāthe bhāvayedbahuśo yavān
śuṣkāṇāṃ mṛdubhṛṣṭānāṃ teṣāṃ bhāgāstrayo matāḥ
caturthaṃ bhāgamāvāpya cūrṇānāmanukīrtitam
prakṣipya kalase samyak samastaṃ tadanantaram
teṣām eva kaṣāyeṇa śītalena suyojitam
pūrvavatsaṃnidadhyāttu jñeyaṃ sauvīrakaṃ hi tat
pūrvoktaṃ vargamāhṛtya dvidhā kṛtvaikametayoḥ
bhāgaṃ saṃkṣudya saṃsṛjya yavaiḥ sthālyāmadhiśrayet
ajaśṛṅgyāḥ kaṣāyeṇa tamabhyāsicya sādhayet
susiddhāṃścāvatāryaitānauṣadhibhyo vivecayet
vimṛdya satuṣān samyak tatastān pūrvavanmitān
pūrvoktauṣadhabhāgasya cūrṇaṃ dattvā tu pūrvavat
tenaiva saha yūṣeṇa kalase pūrvavatkṣipet
jñātvā jātarasaṃ cāpi tattuṣodakamādiśet
tuṣāmbusauvīrakayor vidhireṣa prakīrtitaḥ
ṣaḍrātrāt saptarātrādvā te ca peye prakīrtite
vairecaneṣu sarveṣu trivṛnmūlavidhiḥ smṛtaḥ
dantīdravantyor mūlāni viśeṣānmṛtkuśāntare
pippalīkṣaudrayuktāni svinnānyuddhṛtya śoṣayet
tatastrivṛdvidhānena yojayecchleṣmapittayoḥ
tayoḥ kalkakaṣāyābhyāṃ cakratailaṃ vipācayet
sarpiś ca pakvaṃ vīsarpakakṣādāhālajīrjayet
mehagulmānilaśleṣmavibandhāṃstailam eva ca
catuḥsnehaṃ śakṛcchukravātasaṃrodhajā rujaḥ
dantīdravantīmaricakanakāhvayavāsakaiḥ
viśvabheṣajamṛdvīkācitrakair mūtrabhāvitam
saptāhaṃ sarpiṣā cūrṇaṃ yojyametadvirecanam
jīrṇe saṃtarpaṇaṃ kṣaudraṃ pittaśleṣmarujāpaham
ajīrṇapārśvarukpāṇḍuplīhodaranibarhaṇam
guḍasyāṣṭapale pathyā viṃśatiḥ syuḥ palaṃ palam
dantīcitrakayoḥ karṣau pippalītrivṛtor daśa
kṛtvaitānmodakānekaṃ daśame daśame 'hani
tataḥ khādeduṣṇatoyasevī niryantraṇāstvime
doṣaghnā grahaṇīpāṇḍurogārśaḥkuṣṭhanāśanāḥ
vyoṣaṃ trijātakaṃ mustā viḍaṅgāmalake tathā
navaitāni samāṃśāni trivṛdaṣṭaguṇāni vai
ślakṣṇacūrṇīkṛtānīha dantībhāgadvayaṃ tathā
sarvāṇi cūrṇitānīha gālitāni vimiśrayet
ṣaḍbhiśca śarkarābhāgair īṣatsaindhavamākṣikaiḥ
piṇḍitam bhakṣayitvā tu tataḥ śītāmbu pāyayet
bastiruktṛḍjvaracchardiśoṣapāṇḍubhramāpaham
niryantraṇamidaṃ sarvaṃ viṣaghnaṃ tu virecanam
trivṛdaṣṭakasaṃjño 'yaṃ praśastaḥ pittarogiṇām
bhakṣyaḥ kṣīrānupāno vā pittaśleṣmāturair naraiḥ
bhakṣyarūpasadharmatvādāḍhyeṣveva vidhīyate
tilvakasya tvacaṃ bāhyām antarvalkavivarjitām
cūrṇayitvā tu dvau bhāgau tatkaṣāyeṇa gālayet
tṛtīyaṃ bhāvitaṃ tena bhāgaṃ śuṣkaṃ tu bhāvitam
daśamūlīkaṣāyeṇa trivṛdvatsaṃprayojayet
vidhānaṃ tvakṣu nirdiṣṭaṃ phalānāmatha vakṣyate
harītakyāḥ phalaṃ tvasthivimuktaṃ doṣavarjitam
yojyaṃ trivṛdvidhānena sarvavyādhinibarhaṇam
rasāyanaṃ paraṃ medhyaṃ duṣṭāntarvraṇaśodhanam
harītakī viḍaṅgāni saindhavaṃ nāgaraṃ trivṛt
maricāni ca tatsarvaṃ gomūtreṇa virecanam
harītakī bhadradāru kuṣṭhaṃ pūgaphalaṃ tathā
saindhavaṃ śṛṅgaveraṃ ca gomūtreṇa virecanam
nīlinīphalacūrṇaṃ ca nāgarābhayayostathā
lihyādguḍena salilaṃ paścāduṣṇaṃ pibennaraḥ
pippalyādikaṣāyeṇa pibetpiṣṭāṃ harītakīm
saindhavopahitāṃ sadya eṣa yogo virecayet
harītakī bhakṣyamāṇā nāgareṇa guḍena vā
saindhavopahitā vāpi sātatyenāgnidīpanī
vātānulomanī vṛṣyā cendriyāṇāṃ prasādanī
saṃtarpaṇakṛtān rogān prāyo hanti harītakī
śītamāmalakaṃ rūkṣaṃ pittamedaḥkaphāpaham
vibhītakamanuṣṇaṃ tu kaphapittanibarhaṇam
trīṇyapyamlakaṣāyāṇi satiktamadhurāṇi ca
triphalā sarvarogaghnī tribhāgaghṛtamūrchitā
vayasaḥ sthāpanaṃ cāpi kuryāt saṃtatasevitā
harītakīvidhānena phalānyevaṃ prayojayet
virecanāni sarvāṇi viśeṣāccaturaṅgulāt
phalaṃ kāle samuddhṛtya sikatāyāṃ nidhāpayet
saptāhamātape śuṣkaṃ tato majjānamuddharet
tailaṃ grāhyaṃ jale paktvā tilavadvā prapīḍya ca
tasyopayogo bālānāṃ yāvadvarṣāṇi dvādaśa
lihyāderaṇḍatailena kuṣṭhatrikaṭukānvitam
sukhodakaṃ cānupibedeṣa yogo virecayet
eraṇḍatailaṃ triphalākvāthena triguṇena tu
yuktaṃ pītaṃ tathā kṣīrarasābhyāṃ tu virecayet
bālavṛddhakṣatakṣīṇasukumāreṣu yojitam
phalānāṃ vidhiruddiṣṭaḥ kṣīrāṇāṃ śṛṇu suśruta
virecanānāṃ tīkṣṇānāṃ payaḥ saudhaṃ paraṃ matam
ajñaprayuktaṃ taddhanti viṣavat karmavibhramāt
vijānatā prayuktaṃ tu mahāntam api saṃcayam
bhinattyāśveva doṣāṇāṃ rogān hanti ca dustarān
mahatyāḥ pañcamūlyāstu bṛhatyoścaikaśaḥ pṛthak
kaṣāyaiḥ samabhāgaṃ tu tadaṅgārair viśoṣitam
amlādibhiḥ pūrvavattu prayojyaṃ kolasaṃmitam
mahāvṛkṣapayaḥpītair yavāgūstaṇḍulaiḥ kṛtā
pītā virecayatyāśu guḍenotkārikā kṛtā
leho vā sādhitaḥ samyak snuhīkṣīrapayoghṛtaiḥ
bhāvitāstu snuhīkṣīre pippalyo lavaṇānvitāḥ
cūrṇaṃ kāmpillakaṃ vāpi tatpītaṃ guṭikīkṛtam
saptalā śaṅkhinī dantī trivṛdāragvadhaṃ gavām
mūtreṇāplāvya saptāhaṃ snuhīkṣīre tataḥ param
kīrṇaṃ tenaiva cūrṇena mālyaṃ vasanam eva ca
āghrāyāvṛtya vā samyaṅmṛdukoṣṭho viricyate
kṣīratvakphalamūlānāṃ vidhānaiḥ parikīrtitaiḥ
avekṣya samyagrogādīn yathāvadupayojayet
trivṛcchāṇā mitāstisrastisraśca triphalātvacaḥ
viḍaṅgapippalīkṣāraśāṇāstisraśca cūrṇitāḥ
lihyāt sarpirmadhubhyāṃ ca modakaṃ vā guḍena vā
bhakṣayenniṣparīhārametacchreṣṭhaṃ virecanam
gulmān plīhodaram kāsaṃ halīmakamarocakam
kaphavātakṛtāṃścānyān vyādhīnetadvyapohati
ghṛteṣu taileṣu payaḥsu cāpi madyeṣu mūtreṣu tathā raseṣu
bhakṣyānnalehyeṣu ca teṣu teṣu virecanānyagramatirvidadhyāt
kṣīraṃ rasaḥ kalkamatho kaṣāyaḥ śṛtaś ca śītaś ca tathaiva cūrṇam
kalpāḥ ṣaḍete khalu bheṣajānāṃ yathottaraṃ te laghavaḥ pradiṣṭāḥ
athāto dravadravyavidhimadhyāyaṃ vyākhyāsyāmaḥ
yathovāca bhagavān dhanvantariḥ
pānīyamāntarīkṣamanirdeśyarasamamṛtaṃ jīvanaṃ tarpaṇaṃ dhāraṇamāśvāsajananaṃ śramaklamapipāsāmadamūrchātandrānidrādāhapraśamanam ekāntataḥ pathyatamaṃ ca
tadevāvanipatitam anyatamaṃ rasam upalabhate sthānaviśeṣānnadīnadasarastaḍāgavāpīkūpacuṇṭīprasravaṇodbhidavikirakedārapalvalādiṣu sthāneṣvavasthitam iti
tatra lohitakapilapāṇḍunīlapītaśukleṣvavanipradeśeṣu madhurāmlalavaṇakaṭutiktakaṣāyāṇi yathāsaṅkhyam udakāni sambhavantītyeke bhāṣante
tattu na samyak
tatra pṛthivyādīnāmanyonyānupraveśakṛtaḥ salilaraso bhavatyutkarṣāpakarṣeṇa
tatra svalakṣaṇabhūyiṣṭhāyāṃ bhūmāvamlaṃ lavaṇaṃ ca ambuguṇabhūyiṣṭhāyāṃ madhuraṃ tejoguṇabhūyiṣṭhāyāṃ kaṭukaṃ tiktaṃ ca vāyuguṇabhūyiṣṭhāyāṃ kaṣāyam ākāśaguṇabhūyiṣṭhāyāmavyaktarasam avyaktaṃ hyākāśamityataḥ tat pradhānamavyaktarasatvāt tatpeyamāntarīkṣalābhe
tatrāntarīkṣaṃ caturvidham
tadyathā dhāraṃ kāraṃ tauṣāraṃ haimam iti
teṣāṃ dhāraṃ pradhānaṃ laghutvāt tat punardvividhaṃ gāṅgaṃ sāmudraṃ ceti
tatra gāṅgamāśvayuje māsi prāyaśo varṣati
tayor dvayor api parīkṣaṇaṃ kurvīta śālyodanapiṇḍam akuthitam avidagdhaṃ rajatabhājanopahitaṃ varṣati deve bahiṣkurvīta sa yadi muhūrtam sthitastādṛśa eva bhavati tadā gāṅgaṃ patatītyavagantavyaṃ varṇānyatve sikthapraklede ca sāmudramiti vidyāt tannopādeyam
sāmudramapyāśvayuje māsi gṛhītaṃ gāṅgavadbhavati
gāṅgaṃ punaḥ pradhānaṃ tadupādadītāśvayuje māsi
śuciśuklavitatapaṭaikadeśacyutamathavā harmyatalaparibhraṣṭamanyair vā śucibhir bhājanair gṛhītaṃ sauvarṇe rājate mṛnmaye vā pātre nidadhyāt
tatsarvakālam upayuñjīta tasyālābhe bhaumam
taccākāśaguṇabahulam
tat punaḥ saptavidham
tadyathā kaupaṃ nādeyaṃ sārasaṃ tāḍāgaṃ prāsravaṇam audbhidaṃ cauṇṭyam iti
tatra varṣāsvāntarikṣamaudbhidaṃ vā seveta mahāguṇatvāt śaradi sarvaṃ prasannatvāt hemante sārasaṃ tāḍāgaṃ vā vasante kaupaṃ prāsravaṇaṃ vā grīṣme 'pyevaṃ prāvṛṣi cauṇṭyam anabhivṛṣṭaṃ sarvaṃ ceti
kīṭamūtrapurīṣāṇḍaśavakothapradūṣitam
tṛṇaparṇotkarayutaṃ kaluṣaṃ viṣasaṃyutam
yo 'vagāheta varṣāsu pibedvāpi navaṃ jalam
sa bāhyābhyantarān rogān prāpnuyāt kṣipram eva tu
tatra yat paṅkaśaivalahaṭhatṛṇapadmapatraprabhṛtibhir avacchannaṃ śaśisūryakiraṇānilair nābhijuṣṭaṃ gandhavarṇarasopasṛṣṭaṃ ca tadvyāpannamiti vidyāt
tasya sparśarūparasagandhavīryavipākadoṣāḥ ṣaṭ sambhavanti
tatra kharatā paicchilyamauṣṇyaṃ dantagrāhitā ca sparśadoṣaḥ paṅkasikatāśaivālabahuvarṇatā rūpadoṣaḥ vyaktarasatā rasadoṣaḥ aniṣṭagandhatā gandhadoṣaḥ yadupayuktaṃ tṛṣṇāgauravaśūlakaphaprasekānāpādayati sa vīryadoṣaḥ yadupayuktaṃ cirādvipacyate viṣṭambhayati vā sa vipākadoṣa iti
ta ete āntarikṣe na santi
vyāpannasya cāgnikvathanaṃ sūryātapapratāpanaṃ taptāyaḥpiṇḍasikatāloṣṭrāṇāṃ vā nirvāpaṇaṃ prasādanaṃ ca kartavyaṃ nāgacampakotpalapāṭalāpuṣpaprabhṛtibhiścādhivāsanam iti
sauvarṇe rājate tāmre kāṃsye maṇimaye 'pi vā
puṣpāvataṃsaṃ bhaume vā sugandhi salilaṃ pibet
vyāpannaṃ varjayennityaṃ toyaṃ yaccāpyanārtavam
doṣasaṃjananaṃ hyetannādadītāhitaṃ tu tat
vyāpannam salilaṃ yastu pibatīhāprasāditam
śvayathuṃ pāṇḍurogaṃ ca tvagdoṣamavipākatām
śvāsakāsapratiśyāyaśūlagulmodarāṇi ca
anyānvā viṣamānrogānprāpnuyād acireṇa saḥ
tatra sapta kaluṣasya prasādanāni bhavanti
tadyathā katakagomedakabisagranthiśaivālamūlavastrāṇi muktāmaṇiśceti
pañca nikṣepaṇāni bhavanti
tadyathā phalakaṃ tryaṣṭakaṃ muñjavalaya udakamañcikā śikyaṃ ceti
sapta śītīkaraṇāni bhavanti tadyathā pravātasthāpanam udakaprakṣepaṇaṃ yaṣṭikābhrāmaṇaṃ vyajanaṃ vastroddharaṇaṃ vālukāprakṣepaṇaṃ śikyāvalambanaṃ ceti
nirgandhamavyaktarasaṃ tṛṣṇāghnaṃ śuci śītalam
acchaṃ laghu ca hṛdyaṃ ca toyaṃ guṇavaducyate
tatra nadyaḥ paścimābhimukhāḥ pathyāḥ laghūdakatvāt pūrvābhimukhāstu na praśasyante gurūdakatvāt dakṣiṇābhimukhā nātidoṣalāḥ sādhāraṇatvāt
tatra sahyaprabhavāḥ kuṣṭhaṃ janayanti vindhyaprabhavāḥ kuṣṭhaṃ pāṇḍurogaṃ ca malayaprabhavāḥ kṛmīn mahendraprabhavāḥ ślīpadodarāṇi himavatprabhavā hṛdrogaśvayathuśirorogaślīpadagalagaṇḍān prācyāvantyā aparāvantyāścārśāṃsyupajanayanti pāriyātraprabhavāḥ pathyā balārogyakarya iti
nadyaḥ śīghravahā laghvyaḥ proktā yāścāmalodakāḥ
gurvyaḥ śaivālasaṃchannāḥ kaluṣā mandagāśca yāḥ
prāyeṇa nadyo maruṣu satiktā lavaṇānvitāḥ
laghvyaḥ samadhurāścaiva pauruṣeyā bale hitāḥ
tatra sarveṣāṃ bhaumānāṃ grahaṇaṃ pratyūṣasi tatra hyamalatvaṃ śaityaṃ cādhikaṃ bhavati sa eva cāpāṃ paro guṇa iti
divārkakiraṇair juṣṭaṃ niśāyāminduraśmibhiḥ
arūkṣamanabhiṣyandi tattulyaṃ gaganāmbunā
gaganāmbu tridoṣaghnaṃ gṛhītaṃ yat subhājane
balyaṃ rasāyanaṃ medhyaṃ pātrāpekṣi tataḥ param
rakṣoghnaṃ śītalaṃ hlādi jvaradāhaviṣāpaham
candrakāntodbhavaṃ vāri pittaghnaṃ vimalaṃ smṛtam
mūrcchāpittoṣṇadāheṣu viṣe rakte madātyaye
bhramaklamaparīteṣu tamake vamathau tathā
ūrdhvage raktapitte ca śītamambhaḥ praśasyate
pārśvaśūle pratiśyāye vātaroge galagrahe
ādhmāne stimite koṣṭhe sadyaḥśuddhe navajvare
hikkāyāṃ snehapīte ca śītāmbu parivarjayet
nādeyaṃ vātalaṃ rūkṣaṃ dīpanaṃ laghu lekhanam
tadabhiṣyandi madhuraṃ sāndraṃ guru kaphāvaham
tṛṣṇāghnaṃ sārasaṃ balyaṃ kaṣāyaṃ madhuraṃ laghu
tāḍāgaṃ vātalaṃ svādu kaṣāyaṃ kaṭupāki ca
vātaśleṣmaharam vāpyaṃ sakṣāraṃ kaṭu pittalam
sakṣāraṃ pittalaṃ kaupaṃ śleṣmaghnaṃ dīpanaṃ laghu
cauṇṭyamagnikaraṃ rūkṣaṃ madhuraṃ kaphakṛnna ca
kaphaghnaṃ dīpanaṃ hṛdyaṃ laghu prasravaṇodbhavam
madhuraṃ pittaśamanamavidāhyaudbhidaṃ smṛtam
vaikiraṃ kaṭu sakṣāraṃ śleṣmaghnaṃ laghu dīpanam
kaidāraṃ madhuraṃ proktaṃ vipāke guru doṣalam
tadvatpālvalamuddiṣṭaṃ viśeṣāddoṣalaṃ tu tat
sāmudramudakaṃ visraṃ lavaṇaṃ sarvadoṣakṛt
anekadoṣamānūpaṃ vāryabhiṣyandi garhitam
ebhir doṣair asaṃyuktaṃ niravadyaṃ tu jāṅgalam
pāke 'vidāhi tṛṣṇāghnaṃ praśastaṃ prītivardhanam
dīpanaṃ svādu śītaṃ ca toyaṃ sādhāraṇaṃ laghu
kaphamedo'nilāmaghnaṃ dīpanaṃ bastiśodhanam
śvāsakāsajvaraharaṃ pathyamuṣṇodakaṃ sadā
yat kvāthyamānaṃ nirvegaṃ niṣphenaṃ nirmalaṃ laghu
caturbhāgāvaśeṣaṃ tu tattoyaṃ guṇavat smṛtam
na ca paryuṣitaṃ deyaṃ kadācidvāri jānatā
amlībhūtaṃ kaphotkleśi na hitaṃ tat pipāsave
madyapānātsamudbhūte roge pittotthite tathā
saṃnipātasamutthe ca śṛtaśītaṃ praśasyate
snigdhaṃ svādu himaṃ hṛdyaṃ dīpanaṃ vastiśodhanam
vṛṣyaṃ pittapipāsāghnaṃ nārikelodakaṃ guru
dāhātīsārapittāsṛṅmūrchāmadyaviṣārtiṣu
śṛtaśītaṃ jalaṃ śastaṃ tṛṣṇāchardibhrameṣu ca
arocake pratiśyāye praseke śvayathau kṣaye
mande 'gnāvudare kuṣṭhe jvare netrāmaye tathā
vraṇe ca madhumehe ca pānīyaṃ mandamācaret
gavyamājaṃ tathā cauṣṭramāvikaṃ māhiṣaṃ ca yat
aśvāyāścaiva nāryāśca kareṇūnāṃ ca yatpayaḥ
tattvanekauṣadhirasaprasādaṃ prāṇadaṃ guru
madhuraṃ picchilaṃ śītaṃ snigdhaṃ ślakṣṇaṃ saraṃ mṛdu
sarvaprāṇabhṛtāṃ tasmāt sātmyaṃ kṣīramihocyate
tatra sarvam eva kṣīraṃ prāṇināmapratiṣiddhaṃ jātisātmyāt vātapittaśoṇitamānaseṣvapi vikāreṣvaviruddhaṃ jīrṇajvarakāsaśvāsaśoṣakṣayagulmonmādodaramūrchābhramamadadāhapipāsāhṛdbastidoṣapāṇḍurogagrahaṇīdoṣārśaḥśūlodāvartātisārapravāhikāyonirogagarbhāsrāvaraktapittaśramaklamaharaṃ pāpmāpahaṃ balyaṃ vṛṣyaṃ vājīkaraṇaṃ rasāyanaṃ medhyaṃ saṃdhānam āsthāpanaṃ vayaḥsthāpanam āyuṣyaṃ jīvanaṃ bṛṃhaṇaṃ vamanavirecanāsthāpanaṃ tulyaguṇatvāccaujaso vardhanaṃ bālavṛddhakṣatakṣīṇānāṃ kṣudvyavāyavyāyāmakarśitānāṃ ca pathyatamam
alpābhiṣyandi gokṣīraṃ snigdhaṃ guru rasāyanam
raktapittaharaṃ śītaṃ madhuraṃ rasapākayoḥ
jīvanīyaṃ tathā vātapittaghnaṃ paramaṃ smṛtam
gavyatulyaguṇaṃ tvājaṃ viśeṣācchoṣiṇāṃ hitam
dīpanaṃ laghu saṃgrāhi śvāsakāsāsrapittanut
ajānāmalpakāyatvāt kaṭutiktaniṣevaṇāt
nātyambupānād vyāyāmāt sarvavyādhiharaṃ payaḥ
rūkṣoṣṇaṃ lavaṇaṃ kiṃcidauṣṭraṃ svādurasaṃ laghu
śophagulmodarārśoghnaṃ kṛmikuṣṭhaviṣāpaham
āvikaṃ madhuraṃ snigdhaṃ guru pittakaphāvaham
pathyaṃ kevalavāteṣu kāse cānilasaṃbhave
mahābhiṣyandi madhuraṃ māhiṣaṃ vahnināśanam
nidrākaraṃ śītataraṃ gavyāt snigdhataraṃ guru
uṣṇamaikaśaphaṃ balyaṃ śākhāvātaharaṃ payaḥ
madhurāmlarasaṃ rūkṣaṃ lavaṇānurasaṃ laghu
nāryāstu madhuraṃ stanyaṃ kaṣāyānurasaṃ himam
nasyāścyotanayoḥ pathyaṃ jīvanaṃ laghu dīpanam
hastinyā madhuraṃ vṛṣyaṃ kaṣāyānurasaṃ guru
snigdhaṃ sthairyakaraṃ śītaṃ cakṣuṣyaṃ balavardhanam
prāyaḥ prābhātikaṃ kṣīraṃ guru viṣṭambhi śītalam
rātryāḥ somaguṇatvācca vyāyāmābhāvatastathā
divākarābhitaptānāṃ vyāyāmānilasevanāt
śramaghnaṃ vātanuc caiva cakṣuṣyaṃ cāparāhṇikam
payo 'bhiṣyandi gurvāmaṃ prāyaśaḥ parikīrtitam
tadevoktaṃ laghutaramanabhiṣyandi vai śṛtam
varjayitvā striyāḥ stanyamāmam eva hi taddhitam
dhāroṣṇaṃ guṇavat kṣīraṃ viparītam ato 'nyathā
tadevātiśṛtaṃ śītaṃ guru bṛṃhaṇam ucyate
aniṣṭagandhamamlaṃ ca vivarṇaṃ virasaṃ ca yat
varjyaṃ salavaṇaṃ kṣīraṃ tacca vigrathitaṃ bhavet
dadhi tu madhuramamlamatyamlaṃ ceti tatkaṣāyānurasaṃ snigdhamuṣṇaṃ pīnasaviṣamajvarātisārārocakamūtrakṛcchrakārśyāpahaṃ vṛṣyam prāṇakaraṃ maṅgalyaṃ ca
mahābhiṣyandi madhuraṃ kaphamedovivardhanam
kaphapittakṛdamlaṃ syādatyamlaṃ raktadūṣaṇam
vidāhi sṛṣṭaviṇmūtraṃ mandajātaṃ tridoṣakṛt
snigdhaṃ vipāke madhuraṃ dīpanaṃ balavardhanam
vātāpaham pavitraṃ ca dadhi gavyaṃ rucipradam
dadhyājaṃ kaphapittaghnaṃ laghu vātakṣayāpaham
durnāmaśvāsakāseṣu hitamagneśca dīpanam
vipāke madhuraṃ vṛṣyaṃ vātapittaprasādanam
balāsavardhanaṃ snigdhaṃ viśeṣāddadhi māhiṣam
vipāke kaṭu sakṣāraṃ guru bhedyauṣṭrikaṃ dadhi
vātamarśāṃsi kuṣṭhāni kṛmīn hantyudarāṇi ca
kopanaṃ kaphavātānāṃ durnāmnāṃ cāvikaṃ dadhi
rase pāke ca madhuramatyabhiṣyandi doṣalam
dīpanīyamacakṣuṣyaṃ vāḍavaṃ dadhi vātalam
rūkṣamuṣṇaṃ kaṣāyaṃ ca kaphamūtrāpahaṃ ca tat
snigdhaṃ vipāke madhuraṃ balyaṃ saṃtarpaṇaṃ guru
cakṣuṣyamagryaṃ doṣaghnaṃ dadhi nāryā guṇottaram
laghu pāke balāsaghnaṃ vīryoṣṇaṃ paktināśanam
kaṣāyānurasaṃ nāgyā dadhi varcovivardhanam
dadhīnyuktāni yānīha gavyādīni pṛthak pṛthak
vijñeyamevaṃ sarveṣu gavyam eva guṇottaram
vātaghnaṃ kaphakṛt snigdhaṃ bṛṃhaṇaṃ nātipittakṛt
kuryādbhaktābhilāṣaṃ ca dadhi yat suparisrutam
śṛtāt kṣīrāttu yajjātaṃ guṇavaddadhi tat smṛtam
vātapittaharaṃ rucyaṃ dhātvagnibalavardhanam
dadhnaḥ saro gururvṛṣyo vijñeyo 'nilanāśanaḥ
vahnervidhamanaścāpi kaphaśukravivardhanaḥ
dadhi tvasāraṃ rūkṣaṃ ca grāhi viṣṭambhi vātalam
dīpanīyaṃ laghutaraṃ sakaṣāyaṃ rucipradam
śaradgrīṣmavasanteṣu prāyaśo dadhi garhitam
hemante śiśire caiva varṣāsu dadhi śasyate
tṛṣṇāklamaharaṃ mastu laghu srotoviśodhanam
amlaṃ kaṣāyaṃ madhuramavṛṣyaṃ kaphavātanut
prahlādanaṃ prīṇanaṃ ca bhinattyāśu malaṃ ca tat
balamāvahate kṣipraṃ bhaktacchandaṃ karoti ca
svādvamlam atyamlakamandajātaṃ tathā śṛtakṣīrabhavaṃ saraśca
asāramevaṃ dadhi saptadhāsmin varge smṛtā mastuguṇāstathaiva
takraṃ madhuramamlaṃ kaṣāyānurasam uṣṇavīryaṃ laghu rūkṣam agnidīpanaṃ garaśophātisāragrahaṇīpāṇḍurogārśaḥplīhagulmārocakaviṣamajvaratṛṣṇācchardiprasekaśūlamedaḥśleṣmānilaharaṃ madhuravipākaṃ hṛdyaṃ mūtrakṛcchrasnehavyāpatpraśamanam avṛṣyaṃ ca
manthanādipṛthagbhūtasnehamardhodakaṃ ca yat
nātisāndradravaṃ takraṃ svādvamlaṃ tuvaraṃ rase
yattu sasneham ajalaṃ mathitam gholam ucyate
naiva takraṃ kṣate dadyānnoṣṇakāle na durbale
na mūrcchābhramadāheṣu na roge raktapaittike
śītakāle 'gnimāndye ca kaphottheṣvāmayeṣu ca
mārgāvarodhe duṣṭe ca vāyau takraṃ praśasyate
tat punarmadhuraṃ śleṣmaprakopaṇaṃ pittapraśamanaṃ ca amlaṃ vātaghnaṃ pittakaraṃ ca
vāte 'mlaṃ saindhavopetaṃ svādu pitte saśarkaram
pibettakraṃ kaphe cāpi vyoṣakṣārasamanvitam
grāhiṇī vātalā rūkṣā durjarā takrakūrcikā
takrāllaghutaro maṇḍaḥ kūrcikādadhitakrajaḥ
guruḥ kilāṭo 'nilahā puṃstvanidrāpradaḥ smṛtaḥ
madhurau bṛṃhaṇau vṛṣyau tadvatpīyūṣamoraṭau
navanītaṃ punaḥ sadyaskaṃ laghu sukumāraṃ madhuraṃ kaṣāyamīṣadamlaṃ śītalaṃ medhyaṃ dīpanaṃ hṛdyaṃ saṃgrāhi pittānilaharaṃ vṛṣyamavidāhi kṣayakāsavraṇaśoṣārśo'rditāpahaṃ cirotthitaṃ guru kaphamedovivardhanaṃ balakaraṃ bṛṃhaṇaṃ śoṣaghnaṃ viśeṣeṇa bālānāṃ praśasyate
kṣīrotthaṃ punarnavanītamutkṛṣṭasnehamādhuryamatiśītaṃ saukumāryakaraṃ cakṣuṣyaṃ saṃgrāhi raktapittanetrarogaharaṃ prasādanaṃ ca
saṃtānikā punarvātaghnī tarpaṇī balyā vṛṣyā snigdhā rucyā madhurā madhuravipākā raktapittaprasādanī gurvī ca
vikalpa eṣa dadhyādiḥ śreṣṭho gavyo 'bhivarṇitaḥ
vikalpānavaśiṣṭāṃstu kṣīravīryātsamādiśet
ghṛtaṃ tu madhuraṃ saumyaṃ mṛduśītavīryam alpābhiṣyandi snehanam udāvartonmādāpasmāraśūlajvarānāhavātapittapraśamanam agnidīpanaṃ smṛtimatimedhākāntisvaralāvaṇyasaukumāryaujastejobalakaram āyuṣyaṃ vṛṣyaṃ medhyaṃ vayaḥsthāpanaṃ guru cakṣuṣyaṃ śleṣmābhivardhanaṃ pāpmālakṣmīpraśamanaṃ viṣaharaṃ rakṣoghnaṃ ca
vipāke madhuraṃ śītaṃ vātapittaviṣāpaham
cakṣuṣyamagryaṃ balyaṃ ca gavyaṃ sarpirguṇottaram
ājaṃ ghṛtaṃ dīpanīyaṃ cakṣuṣyaṃ balavardhanam
kāse śvāse kṣaye cāpi pathyaṃ pāke ca tallaghu
madhuraṃ raktapittaghnaṃ guru pāke kaphāvaham
vātapittapraśamanaṃ suśītaṃ māhiṣaṃ ghṛtam
auṣṭraṃ kaṭu ghṛtaṃ pāke śophakrimiviṣāpaham
dīpanaṃ kaphavātaghnaṃ kuṣṭhagulmodarāpaham
pāke laghvāvikaṃ sarpirna ca pittaprakopaṇam
kaphe 'nile yonidoṣe śoṣe kampe ca taddhitam
pāke laghūṣṇavīryaṃ ca kaṣāyaṃ kaphanāśanam
dīpanaṃ baddhamūtraṃ ca vidyādaikaśaphaṃ ghṛtam
cakṣuṣyamagryaṃ strīṇāṃ tu sarpiḥ syādamṛtopamam
vṛddhiṃ karoti dehāgnyor laghupākaṃ viṣāpaham
kaṣāyaṃ baddhaviṇmūtram tiktamagnikaraṃ laghu
hanti kāreṇavaṃ sarpiḥ kaphakuṣṭhaviṣakrimīn
kṣīraghṛtaṃ punaḥ saṃgrāhi raktapittabhramamūrcchāpraśamanaṃ netrarogahitaṃ ca
sarpirmaṇḍastu madhuraḥ saro yoniśrotrākṣiśirasāṃ śūlaghno bastinasyākṣipūraṇeṣūpadiśyate
sarpiḥ purāṇaṃ saraṃ kaṭuvipākaṃ tridoṣāpahaṃ mūrcchāmadonmādodarajvaragaraśoṣāpasmārayoniśrotrākṣiśiraḥśūlaghnaṃ dīpanaṃ bastinasyākṣipūraṇeṣūpadiśyate
bhavati cātra
purāṇaṃ timiraśvāsapīnasajvarakāsanut
mūrcchākuṣṭhaviṣonmādagrahāpasmāranāśanam
ekādaśaśataṃ caiva vatsarānuṣitaṃ ghṛtam
rakṣoghnaṃ kumbhasarpiḥ syāt paratastu mahāghṛtam
peyaṃ mahāghṛtaṃ bhūtaiḥ kaphaghnaṃ pavanādhikaiḥ
balyaṃ pavitraṃ medhyaṃ ca viśeṣāttimirāpaham
sarvabhūtaharaṃ caiva ghṛtametat praśasyate
tailaṃ tvāgneyam uṣṇaṃ tīkṣṇaṃ madhuraṃ madhuravipākaṃ bṛṃhaṇaṃ prīṇanaṃ vyavāyi sūkṣmaṃ viśadaṃ guru saraṃ vikāsi vṛṣyaṃ tvakprasādanaṃ śodhanaṃ medhāmārdavamāṃsasthairyavarṇabalakaraṃ cakṣuṣyaṃ baddhamūtraṃ lekhanaṃ tiktakaṣāyānurasaṃ pācanam anilabalāsakṣayakaraṃ krimighnam aśitapittajananaṃ yoniśiraḥkarṇaśūlapraśamanaṃ garbhāśayaśodhanaṃ ca tathā chinnabhinnaviddhotpiṣṭacyutamathitakṣatapiccitabhagnasphuṭitakṣārāgnidagdhaviśliṣṭadāritābhihatadurbhagnamṛgavyālavidaṣṭaprabhṛtiṣu ca pariṣekābhyaṅgāvagāhādiṣu tilatailaṃ praśasyate
tadbastiṣu ca pāneṣu nasye karṇākṣipūraṇe
annapānavidhau cāpi prayojyaṃ vātaśāntaye
eraṇḍatailaṃ madhuramuṣṇaṃ tīkṣṇaṃ dīpanaṃ kaṭu kaṣāyānurasaṃ sūkṣmaṃ srotoviśodhanaṃ tvacyaṃ vṛṣyaṃ madhuravipākaṃ vayaḥsthāpanaṃ yoniśukraviśodhanamārogyamedhākāntismṛtibalakaraṃ vātakaphaharam adhobhāgadoṣaharaṃ ca
nimbātasīkusumbhamūlakajīmūtakavṛkṣakakṛtavedhanārkakampillakahastikarṇapṛthvīkāpīlukarañjeṅgudīśigrusarṣapasuvarcalāviḍaṅgajyotiṣmatīphalatailāni tīkṣṇāni laghūnyuṣṇavīryāṇi kaṭūni kaṭuvipākāni sarāṇy anilakaphakṛmikuṣṭhapramehaśirorogāpaharāṇi ceti
vātaghnaṃ madhuraṃ teṣu kṣaumaṃ tailaṃ balāpaham
kaṭupākamacakṣuṣyaṃ snigdhoṣṇaṃ guru pittalam
kṛmighnaṃ sārṣapaṃ tailaṃ kaṇḍūkuṣṭhāpahaṃ laghu
kaphamedo'nilaharaṃ lekhanaṃ kaṭu dīpanam
kṛmighnam iṅgudītailam īṣattiktaṃ tathā laghu
kuṣṭhāmayakṛmiharaṃ dṛṣṭiśukrabalāpaham
vipāke kaṭukaṃ tailaṃ kausumbhaṃ sarvadoṣakṛt
raktapittakaraṃ tīkṣṇam acakṣuṣyaṃ vidāhi ca
kirātatiktakātimuktakabibhītakanālikerakolākṣoḍajīvantīpriyālakarbudārasūryavallītrapusairvārukakarkārukūṣmāṇḍaprabhṛtīnāṃ tailāni madhurāṇi madhuravipākāni vātapittapraśamanāni śītavīryāṇyabhiṣyandīni sṛṣṭamūtrāṇyagnisādanāni ceti
madhukakāśmaryapalāśatailāni madhurakaṣāyāṇi kaphapittapraśamanāni
tuvarakabhallātakataile uṣṇe madhurakaṣāye tiktānurase vātakaphakuṣṭhamedomehakṛmipraśamane ubhayatobhāgadoṣahare ca
saraladevadārugaṇḍīraśiṃśapāgurusārasnehāstiktakaṭukaṣāyā duṣṭavraṇaśodhanāḥ kṛmikaphakuṣṭhānilaharāśca
tumbīkośāmradantīdravantīśyāmāsaptalānīlikākampillakaśaṅkhinīsnehās tiktakaṭukaṣāyā adhobhāgadoṣaharāḥ kṛmikaphakuṣṭhānilaharā duṣṭavraṇaśodhanāśca
yavatiktātailaṃ sarvadoṣapraśamanam īṣattiktam agnidīpanaṃ lekhanaṃ medhyaṃ pathyaṃ rasāyanaṃ ca
ekaiṣikātailaṃ madhuramatiśītaṃ pittaharamanilaprakopaṇaṃ śleṣmābhivardhanaṃ ca
sahakāratailamīṣattiktam atisugandhi vātakaphaharaṃ rūkṣaṃ madhurakaṣāyaṃ rasavannātipittakaraṃ ca
phalodbhavāni tailāni yānyuktānīha kānicit
guṇān karma ca vijñāya phalānīva vinirdiśet
yāvantaḥ sthāvarāḥ snehāḥ samāsātparikīrtitāḥ
sarve tailaguṇā jñeyāḥ sarve cānilanāśanāḥ
sarvebhyastviha tailebhyastilatailaṃ viśiṣyate
niṣpattestadguṇatvācca tailatvam itareṣvapi
grāmyānūpaudakānāṃ ca vasāmedomajjāno gurūṣṇamadhurā vātaghnāḥ jāṅgalaikaśaphakravyādādīnāṃ laghuśītakaṣāyā raktapittaghnāḥ pratudaviṣkirāṇāṃ śleṣmaghnāḥ
tatra ghṛtatailavasāmedomajjāno yathottaraṃ guruvipākā vātaharāśca
madhu tu madhuraṃ kaṣāyānurasaṃ rūkṣaṃ śītamagnidīpanaṃ varṇyaṃ svaryaṃ laghu sukumāraṃ lekhanaṃ hṛdyaṃ vājīkaraṇaṃ saṃdhānaṃ śodhanaṃ ropaṇaṃ saṃgrāhi cakṣuṣyaṃ prasādanaṃ sūkṣmamārgānusāri pittaśleṣmamedomehahikkāśvāsakāsātisāraccharditṛṣṇākṛmiviṣapraśamanaṃ hlādi tridoṣapraśamanaṃ ca tattu laghutvātkaphaghnaṃ paicchilyānmādhuryātkaṣāyabhāvācca vātapittaghnam
pauttikaṃ bhrāmaraṃ kṣaudraṃ mākṣikaṃ chāttram eva ca
ārghyamauddālakaṃ dālamityaṣṭau madhujātayaḥ
viśeṣātpauttikaṃ teṣu rūkṣoṣṇaṃ saviṣānvayāt
vātāsṛkpittakṛcchedi vidāhi madakṛnmadhu
paicchilyāt svādubhūyastvādbhrāmaraṃ gurusaṃjñitam
kṣaudraṃ viśeṣato jñeyaṃ śītalaṃ laghu lekhanam
tasmāllaghutaraṃ rūkṣaṃ mākṣikaṃ pravaraṃ smṛtam
śvāsādiṣu ca rogeṣu praśastaṃ tadviśeṣataḥ
svādupākaṃ guru himaṃ picchilaṃ raktapittajit
śvitramehakṛmighnaṃ ca vidyācchāttraṃ guṇottaram
ārghyaṃ madhvaticakṣuṣyaṃ kaphapittaharaṃ param
kaṣāyaṃ kaṭu pāke ca balyaṃ tiktamavātakṛt
auddālakaṃ rucikaraṃ svaryaṃ kuṣṭhaviṣāpaham
kaṣāyamuṣṇamamlaṃ ca pittakṛt kaṭupāki ca
chardimehapraśamanaṃ madhu rūkṣaṃ dalodbhavam
bṛṃhaṇīyaṃ madhu navaṃ nātiśleṣmaharaṃ saram
medaḥsthaulyāpahaṃ grāhi purāṇamatilekhanam
doṣatrayaharaṃ pakvamāmamamlaṃ tridoṣakṛt
tadyuktaṃ vividhair yogair nihanyādāmayān bahūn
nānādravyātmakatvācca yogavāhi paraṃ madhu
tattu nānādravyarasaguṇavīryavipākaviruddhānāṃ puṣparasānāṃ saviṣamakṣikāsaṃbhavatvāccānuṣṇopacāram
uṣṇair virudhyate sarvaṃ viṣānvayatayā madhu
uṣṇārtamuṣṇair uṣṇe vā tannihanti yathā viṣam
tatsaukumāryācca tathaiva śaityānnānauṣadhīnāṃ rasasaṃbhavācca
uṣṇair virudhyeta viśeṣataśca tathāntarīkṣeṇa jalena cāpi
uṣṇena madhu saṃyuktaṃ vamaneṣvavacāritam
apākādanavasthānānna virudhyeta pūrvavat
madhvāmātparatastvanyadāmaṃ kaṣṭaṃ na vidyate
viruddhopakramatvāttat sarvaṃ hanti yathā viṣam
ikṣavo madhurā madhuravipākā guravaḥ śītāḥ snigdhā balyā vṛṣyā mūtralā raktapittapraśamanāḥ kṛmikaphakarāśceti
te cānekavidhāḥ tadyathā
pauṇḍrako bhīrukaścaiva vaṃśakaḥ śvetaporakaḥ
kāntārastāpasekṣuśca kāṣṭhekṣuḥ sūcipatrakaḥ
nepālo dīrghapattraśca nīlaporo 'tha kośakṛt
ityetā jātayaḥ sthaulyād guṇān vakṣyāmyataḥ param
suśīto madhuraḥ snigdho bṛṃhaṇaḥ śleṣmalaḥ saraḥ
avidāhī gururvṛṣyaḥ pauṇḍrako bhīrukastathā
ābhyāṃ tulyaguṇaḥ kiṃcitsakṣāro vaṃśako mataḥ
vaṃśavacchvetaporastu kiṃciduṣṇaḥ sa vātahā
kāntāratāpasāvikṣū vaṃśakānugatau matau
evaṃguṇastu kāṣṭhekṣuḥ sa tu vātaprakopaṇaḥ
sūcīpatro nīlaporo naipālo dīrghapattrakaḥ
vātalāḥ kaphapittaghnāḥ sakaṣāyā vidāhinaḥ
kośakāro guruḥ śīto raktapittakṣayāpahaḥ
atīva madhuro mūle madhye madhura eva tu
agreṣvakṣiṣu vijñeya ikṣūṇāṃ lavaṇo rasaḥ
avidāhī kaphakaro vātapittanivāraṇaḥ
vaktraprahlādano vṛṣyo dantaniṣpīḍito rasaḥ
gururvidāhī viṣṭambhī yāntrikastu prakīrtitaḥ
pakvo guruḥ saraḥ snigdhaḥ satīkṣṇaḥ kaphavātanut
phāṇitaṃ guru madhuramabhiṣyandi bṛṃhaṇamavṛṣyaṃ tridoṣakṛcca
guḍaḥ sakṣāramadhuro nātiśītaḥ snigdho mūtraraktaśodhano nātipittajidvātaghno medaḥkaphakaro balyo vṛṣyaśca
pittaghno madhuraḥ śuddho vātaghno 'sṛkprasādanaḥ
sa purāṇo 'dhikaguṇo guḍaḥ pathyatamaḥ smṛtaḥ
matsyaṇḍikākhaṇḍaśarkarā vimalajātā uttarottaraṃ śītāḥ snigdhāḥ gurutarā madhuratarā vṛṣyā raktapittapraśamanāstṛṣṇāpraśamanāśca
yathā yathaiṣāṃ vaimalyaṃ madhuratvaṃ tathā tathā
snehagauravaśaityāni saratvaṃ ca tathā tathā
yo yo matsyaṇḍikākhaṇḍaśarkarāṇāṃ svako guṇaḥ
tena tenaiva nirdeśyasteṣāṃ visrāvaṇo guṇaḥ
sārasthitā suvimalā niḥkṣārā ca yathā yathā
tathā tathā guṇavatī vijñeyā śarkarā budhaiḥ
madhuśarkarā punaśchardyatīsāraharī rūkṣā chedanī prasādanī kaṣāyamadhurā madhuravipākā ca
yavāsaśarkarā madhurakaṣāyā tiktānurasā śleṣmaharī sarā ceti
yāvatyaḥ śarkarāḥ proktāḥ sarvā dāhapraṇāśanāḥ
raktapittapraśamanāśchardimūrcchātṛṣāpahāḥ
rūkṣaṃ madhūkapuṣpotthaṃ phāṇitaṃ vātapittakṛt
kaphaghnaṃ madhuraṃ pāke kaṣāyaṃ bastidūṣaṇam
sarvaṃ pittakaraṃ madyamamlaṃ rocanadīpanam
bhedanaṃ kaphavātaghnaṃ hṛdyaṃ bastiviśodhanam
pāke laghu vidāhyuṣṇaṃ tīkṣṇamindriyabodhanam
vikāsi sṛṣṭaviṇmūtraṃ śṛṇu tasya viśeṣaṇam
mārdvīkamavidāhitvānmadhurānvayatastathā
raktapitte 'pi satataṃ budhair na pratiṣidhyate
madhuraṃ taddhi rūkṣaṃ ca kaṣāyānurasaṃ laghu
laghupāki saraṃ śoṣaviṣamajvaranāśanam
mārdvīkālpāntaraṃ kiṃcit khārjūraṃ vātakopanam
tadeva viśadaṃ rucyaṃ kaphaghnaṃ karśanaṃ laghu
kaṣāyamadhuraṃ hṛdyaṃ sugandhīndriyabodhanam
kāsārśograhaṇīdoṣamūtraghātānilāpahā
stanyaraktakṣayahitā surā bṛṃhaṇadīpanī
kāsārśograhaṇīśvāsapratiśyāyavināśanī
śvetā mūtrakaphastanyaraktamāṃsakarī surā
chardyarocakahṛtkukṣitodaśūlapramardanī
prasannā kaphavātārśovibandhānāhanāśanī
pittalālpakaphā rūkṣā yavair vātaprakopaṇī
viṣṭambhinī surā gurvī śleṣmalā tu madhūlikā
rūkṣā nātikaphā vṛṣyā pācanī cākṣikī smṛtā
tridoṣo bhedyavṛṣyaśca kohalo vadanapriyaḥ
grāhyuṣṇo jagalaḥ paktā rūkṣastṛṭkaphaśophakṛt
hṛdyaḥ pravāhikāṭopadurnāmānilaśoṣahṛt
bakvaso hṛtasāratvādviṣṭambhī vātakopanaḥ
dīpanaḥ sṛṣṭaviṇmūtro viśado 'lpamado guruḥ
kaṣāyo madhuraḥ sīdhurgauḍaḥ pācanadīpanaḥ
śārkaro madhuro rucyo dīpano bastiśodhanaḥ
vātaghno madhuraḥ pāke hṛdya indriyabodhanaḥ
tadvat pakvarasaḥ sīdhurbalavarṇakaraḥ saraḥ
śophaghno dīpano hṛdyo rucyaḥ śleṣmārśasāṃ hitaḥ
karśanaḥ śītarasikaḥ śvayathūdaranāśanaḥ
varṇakṛjjaraṇaḥ svaryo vibandhaghno 'rśasāṃ hitaḥ
ākṣikaḥ pāṇḍurogaghno vraṇyaḥ saṃgrāhako laghuḥ
kaṣāyamadhuraḥ sīdhuḥ pittaghno 'sṛkprasādanaḥ
jāmbavo baddhanisyandastuvaro vātakopanaḥ
tīkṣṇaḥ surāsavo hṛdyo mūtralaḥ kaphavātanut
mukhapriyaḥ sthiramado vijñeyo 'nilanāśanaḥ
laghurmadhvāsavaśchedī mehakuṣṭhaviṣāpahaḥ
tiktaḥ kaṣāyaḥ śophaghnastīkṣṇaḥ svādur avātakṛt
tīkṣṇaḥ kaṣāyo madakṛd durnāmakaphagulmahṛt
kṛmimedo'nilaharo maireyo madhuro guruḥ
balyaḥ pittaharo varṇyo hṛdyaścekṣurasāsavaḥ
śīdhur madhūkapuṣpottho vidāhyagnibalapradaḥ
rūkṣaḥ kaṣāyakaphahṛd vātapittaprakopaṇaḥ
nirdiśed rasataścānyān kandamūlaphalāsavān
navaṃ madyamabhiṣyandi guru vātādikopanam
aniṣṭagandhi virasamahṛdyaṃ ca vidāhi ca
sugandhi dīpanaṃ hṛdyaṃ rociṣṇu kṛmināśanam
sphuṭasrotaskaraṃ jīrṇaṃ laghu vātakaphāpaham
ariṣṭo dravyasaṃyogasaṃskārādadhiko guṇaiḥ
bahudoṣaharaścaiva doṣāṇāṃ śamanaśca saḥ
dīpanaḥ kaphavātaghnaḥ saraḥ pittāvirodhanaḥ
śūlādhmānodaraplīhajvarājīrṇārśasāṃ hitaḥ
pippalyādikṛto gulmakapharogaharaḥ smṛtaḥ
cikitsiteṣu vakṣyante 'riṣṭā rogaharāḥ pṛthak
ariṣṭāsavasīdhūnāṃ guṇān karmāṇi cādiśet
buddhyā yathāsvaṃ saṃskāramavekṣya kuśalo bhiṣak
sāndraṃ vidāhi durgandhaṃ virasaṃ kṛmilaṃ guru
ahṛdyaṃ taruṇaṃ tīkṣṇamuṣṇaṃ durbhājanasthitam
alpauṣadhaṃ paryuṣitamatyacchaṃ picchilaṃ ca yat
tadvarjyaṃ sarvadā madyaṃ kiṃciccheṣaṃ ca yadbhavet
tatra yat stokasambhāraṃ taruṇaṃ picchilaṃ guru
kaphaprakopi tanmadyaṃ durjaraṃ ca viśeṣataḥ
pittaprakopi bahalaṃ tīkṣṇamuṣṇaṃ vidāhi ca
ahṛdyaṃ pelavaṃ pūti kṛmilaṃ virasaṃ ca yat
tathā paryuṣitaṃ cāpi vidyādanilakopanam
sarvadoṣair upetaṃ tu sarvadoṣaprakopaṇam
cirasthitaṃ jātarasaṃ dīpanaṃ kaphavātajit
rucyaṃ prasannaṃ surabhi madyaṃ sevyaṃ madāvaham
tasyānekaprakārasya madyasya rasavīryataḥ
saukṣmyādauṣṇyācca taikṣṇyācca vikāsitvācca vahninā
sametya hṛdayaṃ prāpya dhamanīrūrdhvamāgatam
vikṣobhyendriyacetāṃsi vīryaṃ madayate 'cirāt
cireṇa ślaiṣmike puṃsi pānato jāyate madaḥ
acirādvātike dṛṣṭaḥ paittike śīghram eva tu
sāttvike śaucadākṣiṇyaharṣamaṇḍanalālasaḥ
gītādhyayanasaubhāgyasuratotsāhakṛnmadaḥ
rājase duḥkhaśīlatvamātmatyāgaṃ sasāhasam
kalahaṃ sānubandhaṃ tu karoti puruṣe madaḥ
aśaucanidrāmātsaryāgamyāgamanalolatāḥ
asatyabhāṣaṇaṃ cāpi kuryāddhi tāmase madaḥ
raktapittakaraṃ śuktaṃ chedi bhuktavipācanam
vaisvaryaṃ jaraṇaṃ śleṣmapāṇḍukrimiharaṃ laghu
tīkṣṇoṣṇaṃ mūtralaṃ hṛdyaṃ kaphaghnaṃ kaṭupāki ca
tadvattadāsutaṃ sarvaṃ rocanam ca viśeṣataḥ
gauḍāni rasaśuktāni madhuśuktāni yāni ca
yathāpūrvaṃ gurutarāṇyabhiṣyandakarāṇi ca
tuṣāmbu dīpanaṃ hṛdyaṃ hṛtpāṇḍukṛmiroganut
grahaṇyarśovikāraghnaṃ bhedi sauvīrakaṃ tathā
dhānyāmlaṃ dhānyayonitvājjīvanaṃ dāhanāśanam
sparśātpānāttu pavanakaphatṛṣṇāharaṃ laghu
taikṣṇyācca nirharedāśu kaphaṃ gaṇḍūṣadhāraṇāt
mukhavairasyadaurgandhyamalaśoṣaklamāpaham
dīpanaṃ jaraṇaṃ bhedi hitamāsthāpaneṣu ca
samudramāśritānāṃ ca janānāṃ sātmyam ucyate
atha mūtrāṇi gomahiṣājāvigajahayakharoṣṭrāṇāṃ tīkṣṇānyuṣṇāni kaṭūni tiktāni lavaṇānurasāni laghūni śodhanāni kaphavātakṛmimedoviṣagulmārśaudarakuṣṭhaśophārocakapāṇḍurogaharāṇi hṛdyāni dīpanāni ca sāmānyataḥ
bhavataścātra
tatsarvaṃ kaṭu tīkṣṇoṣṇaṃ lavaṇānurasaṃ laghu
śodhanaṃ kaphavātaghnaṃ kṛmimedoviṣāpaham
arśojaṭharagulmaghnaṃ śophārocakanāśanam
pāṇḍurogaharaṃ bhedi hṛdyaṃ dīpanapācanam
gomūtraṃ kaṭu tīkṣṇoṣṇaṃ sakṣāratvānna vātalam
laghvagnidīpanaṃ medhyaṃ pittalaṃ kaphavātajit
śūlagulmodarānāhavirekāsthāpanādiṣu
mūtraprayogasādhyeṣu gavyaṃ mūtraṃ prayojayet
durnāmodaraśūleṣu kuṣṭhamehāviśuddhiṣu
ānāhaśophagulmeṣu pāṇḍuroge ca māhiṣam
kāsaśvāsāpahaṃ śophakāmalāpāṇḍuroganut
kaṭutiktānvitaṃ chāgamīṣanmārutakopanam
kāsaplīhodaraśvāsaśoṣavarcograhe hitam
sakṣāraṃ tiktakaṭukamuṣṇaṃ vātaghnamāvikam
dīpanaṃ kaṭu tīkṣṇoṣṇaṃ vātacetovikāranut
āśvaṃ kaphaharaṃ mūtraṃ kṛmidadruṣu śasyate
satiktaṃ lavaṇaṃ bhedi vātaghnaṃ pittakopanam
tīkṣṇaṃ kṣāre kilāse ca nāgaṃ mūtraṃ prayojayet
garacetovikāraghnaṃ tīkṣṇaṃ grahaṇiroganut
dīpanaṃ gārdabhaṃ mūtraṃ kṛmivātakaphāpaham
śophakuṣṭhodaronmādamārutakrimināśanam
arśoghnaṃ kārabhaṃ mūtraṃ mānuṣaṃ ca viṣāpaham
dravadravyāṇi sarvāṇi samāsāt kīrtitāni tu
kāladeśavibhāgajño nṛpaterdātumarhati
athāto 'nnapānavidhimadhyāyaṃ vyākhyāsyāmaḥ
yathovāca bhagavān dhanvantariḥ
dhanvantarimabhivādya suśruta uvāca prāgabhihitaḥ prāṇināṃ punarmūlamāhāro balavarṇaujasāṃ ca sa ṣaṭsu raseṣvāyattaḥ rasāḥ punardravyāśrayiṇaḥ dravyarasaguṇavīryavipākanimitte ca kṣayavṛddhī doṣāṇāṃ sāmyaṃ ca brahmāderapi ca lokasyāhāraḥ sthityutpattivināśahetuḥ āhārādevābhivṛddhirbalamārogyaṃ varṇendriyaprasādaśca tathā hyāhāravaiṣamyādasvāsthyaṃ tasyāśitapītalīḍhakhāditasya nānādravyātmakasyānekavidhavikalpasyānekavidhaprabhāvasya pṛthakpṛthagdravyarasaguṇavīryavipākaprabhāvakarmāṇīcchāmi jñātuṃ na hyanavabuddhasvabhāvā bhiṣajaḥ svasthānuvṛttiṃ roganigrahaṇaṃ ca kartuṃ samarthāḥ āhārāyattāśca sarvaprāṇino yasmāttasmād annapānavidhim upadiśatu me bhagavān ityuktaḥ provāca bhagavān dhanvantariḥ atha khalu vatsa suśruta yathāpraśnamucyamānam upadhārayasva
tatra lohitaśālikalamakardamakapāṇḍukasugandhakaśakunāhṛtapuṣpāṇḍakapuṇḍarīkamahāśāliśītabhīrukarodhrapuṣpakadīrghaśūkakāñcanakamahiṣamahāśūkahāyanakadūṣakamahādūṣakaprabhṛtayaḥ śālayaḥ
madhurā vīryataḥ śītā laghupākā balāvahāḥ
pittaghnālpānilakaphāḥ snigdhā baddhālpavarcasaḥ
teṣāṃ lohitakaḥ śreṣṭho doṣaghnaḥ śukramūtralaḥ
cakṣuṣyo varṇabalakṛt svaryo hṛdyastṛṣāpahaḥ
vraṇyo jvaraharaścaiva sarvadoṣaviṣāpahaḥ
tasmād alpāntaraguṇāḥ kramaśaḥ śālayo 'varāḥ
ṣaṣṭikakāṅgukamukundakapītakapramodakakākalakāsanapuṣpakamahāṣaṣṭikacūrṇakakuravakakedāraprabhṛtayaḥ ṣaṣṭikāḥ
rase pāke ca madhurāḥ śamanā vātapittayoḥ
śālīnāṃ ca guṇaistulyā bṛṃhaṇāḥ kaphaśukralāḥ
ṣaṣṭikaḥ pravarasteṣāṃ kaṣāyānuraso laghuḥ
mṛduḥ snigdhastridoṣaghnaḥ sthairyakṛdbalavardhanaḥ
vipāke madhuro grāhī tulyo lohitaśālibhiḥ
śeṣāstvalpāntaraguṇāḥ ṣaṣṭikāḥ kramaśo guṇaiḥ
kṛṣṇavrīhiśālāmukhajatumukhanandīmukhalāvākṣakatvaritakakukkuṭāṇḍakapārāvatakapāṭalaprabhṛtayo vrīhayaḥ
kaṣāyamadhurāḥ pāke 'madhurā vīryato 'himāḥ
alpābhiṣyandinastulyāḥ ṣaṣṭikair baddhavarcasaḥ
kṛṣṇavrīhirvarasteṣāṃ kaṣāyānuraso laghuḥ
tasmād alpāntaraguṇāḥ kramaśo vrīhayo 'pare
dagdhāyāmavanau jātāḥ śālayo laghupākinaḥ
kaṣāyā baddhaviṇmūtrā rūkṣāḥ śleṣmāpakarṣaṇāḥ
sthalajāḥ kaphapittaghnāḥ kaṣāyāḥ kaṭukānvayāḥ
kiṃcitsatiktamadhurāḥ pavanānalavardhanāḥ
kaidārā madhurā vṛṣyā balyāḥ pittanibarhaṇāḥ
īṣatkaṣāyālpamalā guravaḥ kaphaśukralāḥ
ropyātiropyā laghavaḥ śīghrapākā guṇottarāḥ
adāhino doṣaharā balyā mūtravivardhanāḥ
śālayaśchinnarūḍhā ye rūkṣāste baddhavarcasaḥ
tiktāḥ kaṣāyāḥ pittaghnā laghupākāḥ kaphāpahāḥ
vistareṇāyamuddiṣṭaḥ śālivargo hitāhitaḥ
tadvat kudhānyamudgādimāṣādīnāṃ ca vakṣyate
atha kudhānyavargaḥ
koradūṣakaśyāmākanīvāraśāntanuvarakoddālakapriyaṅgumadhūlikānāndīmukhīkuruvindagavedhukasaravarukatodaparṇīmukundakaveṇuyavaprabhṛtayaḥ kudhānyaviśeṣāḥ
uṣṇāḥ kaṣāyamadhurā rūkṣāḥ kaṭuvipākinaḥ
śleṣmaghnā baddhanisyandā vātapittaprakopaṇāḥ
kaṣāyamadhurasteṣāṃ śītaḥ pittāpahaḥ smṛtaḥ
kodravaśca sanīvāraḥ śyāmākaśca saśāntanuḥ
kṛṣṇā raktāśca pītāśca śvetāścaiva priyaṅgavaḥ
yathottaram pradhānāḥ syū rūkṣāḥ kaphaharāḥ smṛtāḥ
madhūlī madhurā śītā snigdhā nandīmukhī tathā
viśoṣī tatra bhūyiṣṭhaṃ varukaḥ samukundakaḥ
rūkṣā veṇuyavā jñeyā vīryoṣṇāḥ kaṭupākinaḥ
baddhamūtrāḥ kaphaharāḥ kaṣāyā vātakopanāḥ
mudgavanamudgakalāyamakuṣṭhamasūramaṅgalyacaṇakasatīnatripuṭakahareṇvāḍhakīprabhṛtayo vaidalāḥ
kaṣāyamadhurāḥ śītāḥ kaṭupākā marutkarāḥ
baddhamūtrapurīṣāśca pittaśleṣmaharāstathā
nātyarthaṃ vātalāsteṣu mudgā dṛṣṭiprasādanaḥ
pradhānā haritāstatra vanyā mudgasamāḥ smṛtāḥ
vipāke madhurāḥ proktā masūrā baddhavarcasaḥ
makuṣṭhakāḥ kṛmikarāḥ kalāyāḥ pracurānilāḥ
āḍhakī kaphapittaghnī nātivātaprakopaṇī
vātalāḥ śītamadhurāḥ sakaṣāyā virūkṣaṇāḥ
kaphaśoṇitapittaghnāścaṇakāḥ puṃstvanāśanāḥ
ta eva ghṛtasaṃyuktāstridoṣaśamanāḥ param
hareṇavaḥ satīnāśca vijñeyā baddhavarcasaḥ
ṛte mudgamasūrābhyāmanye tvādhmānakārakāḥ
māṣo gururbhinnapurīṣamūtraḥ snigdhoṣṇavṛṣyo madhuro 'nilaghnaḥ
saṃtarpaṇaḥ stanyakaro viśeṣādbalapradaḥ śukrakaphāvahaśca
kaṣāyabhāvānna purīṣabhedī na mūtralo naiva kaphasya kartā
svādurvipāke madhuro 'lasāndraḥ saṃtarpaṇaḥ stanyarucipradaśca
māṣaiḥ samānaṃ phalam ātmaguptamuktaṃ ca kākāṇḍaphalaṃ tathaiva
āraṇyamāṣā guṇataḥ pradiṣṭā rūkṣāḥ kaṣāyā avidāhinaśca
uṣṇaḥ kulattho rasataḥ kaṣāyaḥ kaṭurvipāke kaphamārutaghnaḥ
śukrāśmarīgulmaniṣūdanaśca sāṃgrāhikaḥ pīnasakāsahārī
ānāhamedogudakīlahikkāśvāsāpahaḥ śoṇitapittakṛcca
kaphasya hantā nayanāmayaghno viśeṣato vanyakulattha uktaḥ
īṣatkaṣāyo madhuraḥ satiktaḥ sāṃgrāhikaḥ pittakarastathoṣṇaḥ
tilo vipāke madhuro baliṣṭhaḥ snigdho vraṇālepana eva pathyaḥ
dantyo 'gnimedhājanano 'lpamūtrastvacyo 'tha keśyo 'nilahā guruśca
tileṣu sarveṣvasitaḥ pradhāno madhyaḥ sito hīnatarāstathānye
yavaḥ kaṣāyo madhuro himaśca kaṭurvipāke kaphapittahārī
vraṇeṣu pathyastilavacca nityaṃ prabaddhamūtro bahuvātavarcāḥ
sthairyāgnimedhāsvaravarṇakṛcca sapicchilaḥ sthūlavilekhanaśca
medomaruttṛḍḍharaṇo 'tirūkṣaḥ prasādanaḥ śoṇitapittayośca
ebhir guṇair hīnataraistu kiṃcidvidyādyavebhyo 'tiyavānaśeṣaiḥ
godhūma ukto madhuro guruśca balyaḥ sthiraḥ śukrarucipradaśca
snigdho 'tiśīto 'nilapittahantā saṃdhānakṛt śleṣmakaraḥ saraśca
rūkṣaḥ kaṣāyo viṣaśoṣaśukrabalāsadṛṣṭikṣayakṛd vidāhī
kaṭurvipāke madhurastu śimbaḥ prabandhaviṇmārutapittalaśca
sitāsitāḥ pītakaraktavarṇā bhavanti ye 'nekavidhāstu śimbāḥ
yathoditāste guṇataḥ pradhānā jñeyāḥ kaṭūṣṇā rasapākayośca
sahādvayaṃ mūlakajāśca śimbāḥ kuśimbivallīprabhavāstu śimbāḥ
jñeyā vipāke madhurā rase ca balapradāḥ pittanibarhaṇāśca
vidāhavantaśca bhṛśaṃ virūkṣā viṣṭabhya jīryantyanilapradāśca
rucipradāścaiva sudurjarāśca sarve smṛtā vaidalikāstu śimbāḥ
kaṭurvipāke kaṭukaḥ kaphaghno vidāhibhāvādahitaḥ kusumbhaḥ
uṣṇātasī svādurasānilaghnī pittolbaṇā syāt kaṭukā vipāke
pāke rase cāpi kaṭuḥ pradiṣṭaḥ siddhārthakaḥ śoṇitapittakopī
tīkṣṇoṣṇarūkṣaḥ kaphamārutaghnas tathāguṇaś cāsitasarṣapo 'pi
anārtavaṃ vyādhihatam aparyāgatam eva ca
abhūmijaṃ navaṃ cāpi na dhānyaṃ guṇavat smṛtam
navaṃ dhānyamabhiṣyandi laghu saṃvatsaroṣitam
vidāhi guru viṣṭambhi virūḍhaṃ dṛṣṭidūṣaṇam
śālyādeḥ sarṣapāntasya vividhasyāsya bhāgaśaḥ
kālapramāṇasaṃskāramātrāḥ samparikīrtitāḥ
athordhvaṃ māṃsavargānupadekṣyāmaḥ
tadyathā jaleśayā ānūpā grāmyāḥ kravyabhuja ekaśaphā jāṅgalāśceti ṣaṇmāṃsavargāḥ
eteṣāṃ vargāṇāmuttarottaraṃ pradhānatamāḥ
te punardvividhā jāṅgalā ānūpāśceti
tatra jāṅgalavargo 'ṣṭavidhaḥ
tadyathā jaṅghālā viṣkirāḥ pratudā guhāśayāḥ prasahāḥ parṇamṛgā bileśayā grāmyāśceti
teṣāṃ jaṅghālaviṣkirau pradhānatamau
tāv eṇahariṇarkṣakuraṅgakarālakṛtamālaśarabhaśvadaṃṣṭrāpṛṣatacāruṣkamṛgamātṛkāprabhṛtayo jaṅghālā mṛgāḥ kaṣāyā madhurā laghavo vātapittaharāstīkṣṇā hṛdyā bastiśodhanāśca
kaṣāyo madhuro hṛdyaḥ pittāsṛkkapharogahā
saṃgrāhī rocano balyasteṣāmeṇo jvarāpahaḥ
madhuro madhuraḥ pāke doṣaghno 'naladīpanaḥ
śītalo baddhaviṇmūtraḥ sugandhirhariṇo laghuḥ
eṇaḥ kṛṣṇastayor jñeyo hariṇastāmra ucyate
yo na kṛṣṇo na tāmraśca kuraṅgaḥ so 'bhidhīyate
śītāsṛkpittaśamanī vijñeyā mṛgamātṛkā
sannipātakṣayaśvāsakāsahikkārucipraṇut
lāvatittirikapiñjalavartīravartikāvartakanaptṛkāvārtīkacakorakalaviṅkamayūrakrakaropacakrakukkuṭasāraṅgaśatapatrakutittirikuruvāhakayavālakaprabhṛtayas tryāhalā viṣkirāḥ
laghavaḥ śītamadhurāḥ kaṣāyā doṣanāśanāḥ
saṃgrāhī dīpanaścaiva kaṣāyamadhuro laghuḥ
lāvaḥ kaṭuvipākaśca sannipāte ca pūjitaḥ
īṣadgurūṣṇamadhuro vṛṣyo medhāgnivardhanaḥ
tittiriḥ sarvadoṣaghno grāhī varṇaprasādanaḥ
raktapittaharaḥ śīto laghuścāpi kapiñjalaḥ
kaphottheṣu ca rogeṣu mandavāte ca śasyate
hikkāśvāsānilaharo viśeṣādgauratittiriḥ
vātapittaharā vṛṣyā medhāgnibalavardhanāḥ
laghavaḥ krakarā hṛdyāstathā caivopacakrakāḥ
kaṣāyaḥ svādulavaṇastvacyaḥ keśyo 'rucau hitaḥ
mayūraḥ svaramedhāgnidṛkśrotrendriyadārḍhyakṛt
snigdhoṣṇo 'nilahā vṛṣyaḥ svedasvarabalāvahaḥ
bṛṃhaṇaḥ kukkuṭo vanyastadvadgrāmyo gurustu saḥ
vātarogakṣayavamīviṣamajvaranāśanaḥ
kapotapārāvatabhṛṅgarājaparabhṛtakoyaṣṭikakuliṅgagṛhakuliṅgagokṣveḍakaḍiṇḍimāṇavakaśatapatrakamātṛnindakabhedāśiśukasārikāvalgulīgiriśālaṭvālaṭṭūṣakasugṛhākhañjarīṭahārītadātyūhaprabhṛtayaḥ pratudāḥ
kaṣāyamadhurā rūkṣāḥ phalāhārā marutkarāḥ
pittaśleṣmaharāḥ śītā baddhamūtrālpavarcasaḥ
sarvadoṣakarasteṣāṃ bhedāśī maladūṣakaḥ
kaṣāyasvādulavaṇo guruḥ kāṇakapotakaḥ
raktapittapraśamanaḥ kaṣāyaviśado 'pi ca
vipāke madhuraścāpi guruḥ pārāvataḥ smṛtaḥ
kuliṅgo madhuraḥ snigdhaḥ kaphaśukravivardhanaḥ
raktapittaharo veśmakuliṅgastvatiśukralaḥ
siṃhavyāghravṛkatarakṣvṛkṣadvīpimārjāraśṛgālamṛgervārukaprabhṛtayo guhāśayāḥ
madhurā guravaḥ snigdhā balyā mārutanāśanāḥ
uṣṇavīryā hitā nityaṃ netraguhyavikāriṇām
kākakaṅkakuraracāṣabhāsaśaśaghātyulūkacilliśyenagṛdhraprabhṛtayaḥ prasahāḥ
ete siṃhādibhiḥ sarve samānā vāyasādayaḥ
rasavīryavipākeṣu viśeṣācchoṣiṇe hitāḥ
madgumūṣikavṛkṣaśāyikāvakuśapūtighāsavānaraprabhṛtayaḥ parṇamṛgāḥ
madhurā guravo vṛṣyāścakṣuṣyāḥ śoṣiṇe hitāḥ
sṛṣṭamūtrapurīṣāśca kāsārśaḥśvāsanāśanāḥ
śvāvicchalyakagodhāśaśavṛṣadaṃśalopākalomaśakarṇakadalīmṛgapriyakājagarasarpamūṣikanakulamahābabhruprabhṛtayo bileśayāḥ
varcomūtraṃ saṃhataṃ kuryurete vīrye coṣṇāḥ pūrvavat svādupākāḥ
vātaṃ hanyuḥ śleṣmapitte ca kuryuḥ snigdhāḥ kāsaśvāsakārśyāpahāśca
kaṣāyamadhurasteṣāṃ śaśaḥ pittakaphāpahaḥ
nātiśītalavīryatvād vātasādhāraṇo mataḥ
godhā vipāke madhurā kaṣāyakaṭukā smṛtā
vātapittapraśamanī bṛṃhaṇī balavardhanī
śalyakaḥ svādupittaghno laghuḥ śīto viṣāpahaḥ
priyako mārute pathyo 'jagarastvarśasāṃ hitaḥ
durnāmāniladoṣaghnāḥ kṛmidūṣīviṣāpahāḥ
cakṣuṣyā madhurāḥ pāke sarpā medhāgnivardhanāḥ
darvīkarā dīpakāśca teṣūktāḥ kaṭupākinaḥ
madhurāścāticakṣuṣyāḥ sṛṣṭaviṇmūtramārutāḥ
aśvāśvataragokharoṣṭrabastorabhramedaḥpucchakaprabhṛtayo grāmyāḥ
grāmyā vātaharāḥ sarve bṛṃhaṇāḥ kaphapittalāḥ
madhurā rasapākābhyāṃ dīpanā balavardhanāḥ
nātiśīto guruḥ snigdho mandapittakaphaḥ smṛtaḥ
chagalastvanabhiṣyandī teṣāṃ pīnasanāśanaḥ
bṛṃhaṇaṃ māṃsamaurabhraṃ pittaśleṣmāvahaṃ guru
medaḥpucchodbhavaṃ vṛṣyam aurabhrasadṛśaṃ guṇaiḥ
śvāsakāsapratiśyāyaviṣamajvaranāśanam
śramātyagnihitaṃ gavyaṃ pavitramanilāpaham
aurabhravat salavaṇaṃ māṃsamekaśaphodbhavam
alpābhiṣyandyayaṃ vargo jāṅgalaḥ samudāhṛtaḥ
dūre janāntanilayā dūre pānīyagocarāḥ
ye mṛgāśca vihaṅgāśca te 'lpābhiṣyandino matāḥ
atīvāsannanilayāḥ samīpodakagocarāḥ
ye mṛgāśca vihaṅgāśca mahābhiṣyandinastu te
ānūpavargastu pañcavidhaḥ
tadyathā kūlacarāḥ plavāḥ kośasthāḥ pādino matsyāśceti
tatra gajagavayamahiṣarurucamarasṛmararohitavarāhakhaḍgigokarṇakālapucchakodranyaṅkvaraṇyagavayaprabhṛtayaḥ kūlacarāḥ paśavaḥ
vātapittaharā vṛṣyā madhurā rasapākayoḥ
śītalā balinaḥ snigdhā mūtralāḥ kaphavardhanāḥ
virūkṣaṇo lekhanaśca vīryoṣṇaḥ pittadūṣaṇaḥ
svādvamlalavaṇasteṣāṃ gajaḥ śleṣmānilāpahaḥ
gavayasya tu māṃsaṃ hi snigdhaṃ madhurakāsajit
vipāke madhuraṃ cāpi vyavāyasya tu vardhanam
snigdhoṣṇamadhuro vṛṣyo mahiṣastarpaṇo guruḥ
nidrāpuṃstvabalastanyavardhano māṃsadārḍhyakṛt
ruror māṃsaṃ samadhuraṃ kaṣāyānurasaṃ smṛtam
vātapittopaśamanaṃ guru śukravivardhanam
tathā camaramāṃsaṃ tu snigdhaṃ madhurakāsajit
vipāke madhuraṃ cāpi vātapittapraṇāśanam
sṛmarasya tu māṃsaṃ ca kaṣāyānurasaṃ smṛtam
vātapittopaśamanaṃ guru śukravivardhanam
svedanaṃ bṛṃhaṇaṃ vṛṣyaṃ śītalaṃ tarpaṇaṃ guru
śramānilaharaṃ snigdhaṃ vārāhaṃ balavardhanam
kaphaghnam khaḍgipiśitaṃ kaṣāyamanilāpaham
pitryaṃ pavitramāyuṣyaṃ baddhamūtraṃ virūkṣaṇam
gokarṇamāṃsaṃ madhuraṃ snigdhaṃ mṛdu kaphāvaham
vipāke madhuraṃ cāpi raktapittavināśanam
haṃsasārasakrauñcacakravākakurarakādambakāraṇḍavajīvañjīvakabakabalākāpuṇḍarīkaplavaśarārīmukhanandīmukhamadgūtkrośakācākṣamallikākṣaśuklākṣapuṣkaraśāyikākonālakāmbukukkuṭikāmegharāvaśvetavāralaprabhṛtayaḥ plavāḥ saṃghātacāriṇaḥ
raktapittaharāḥ śītāḥ snigdhā vṛṣyā marujjitaḥ
sṛṣṭamūtrapurīṣāśca madhurā rasapākayoḥ
gurūṣṇamadhuraḥ snigdhaḥ svaravarṇabalapradaḥ
bṛṃhaṇaḥ śukralasteṣāṃ haṃso vātavikāranut
śaṅkhaśaṅkhanakhaśuktiśambūkabhallūkaprabhṛtayaḥ kośasthāḥ
kūrmakumbhīrakarkaṭakakṛṣṇakarkaṭakaśiśumāraprabhṛtayaḥ pādinaḥ
śaṅkhakūrmādayaḥ svādurasapākā marunnudaḥ
śītāḥ snigdhā hitāḥ pitte varcasyāḥ śleṣmavardhanāḥ
kṛṣṇakarkaṭakasteṣāṃ balyaḥ koṣṇo 'nilāpahaḥ
śuklaḥ saṃdhānakṛt sṛṣṭaviṇmūtro 'nilapittahā
matsyāstu dvividhā nādeyāḥ sāmudrāśca
tatra nādeyāḥ rohitapāṭhīnapāṭalārājīvavarmigomatsyakṛṣṇamatsyavāguñjāramuralasahasradaṃṣṭraprabhṛtayo nādeyāḥ
nādeyā madhurā matsyā guravo mārutāpahāḥ
raktapittakarāścoṣṇā vṛṣyāḥ snigdhālpavarcasaḥ
kaṣāyānurasasteṣāṃ śaṣpaśaivālabhojanaḥ
rohito mārutaharo nātyarthaṃ pittakopanaḥ
pāṭhīnaḥ śleṣmalo vṛṣyo nidrāluḥ piśitāśanaḥ
dūṣayedraktapittaṃ tu kuṣṭharogaṃ karotyasau
muralo bṛṃhaṇo vṛṣyaḥ stanyaśleṣmakarastathā
sarastaḍāgasambhūtāḥ snigdhāḥ svādurasāḥ smṛtāḥ
mahāhradeṣu balinaḥ svalpe 'mbhasyabalāḥ smṛtāḥ
timitimiṅgilakuliśapākamatsyanirulanandivāralakamakaragargarakacandrakamahāmīnarājīvaprabhṛtayaḥ sāmudrāḥ
sāmudrā guravaḥ snigdhā madhurā nātipittalāḥ
uṣṇā vātaharā vṛṣyā varcasyāḥ śleṣmavardhanāḥ
balāvahā viśeṣeṇa māṃsāśitvāt samudrajāḥ
samudrajebhyo nādeyā bṛṃhaṇatvād guṇottarāḥ
teṣāmapyanilaghnatvāccauṇṭyakaupyau guṇottarāḥ
snigdhatvāt svādupākatvāttayor vāpyā guṇādhikāḥ
nādeyā guravo madhye yasmāt pucchāsyacāriṇaḥ
sarastaḍāgajānāṃ tu viśeṣeṇa śiro laghu
adūragocarā yasmāttasmād utsodapānajāḥ
kiṃcinmuktvā śirodeśamatyarthaṃ guravastu te
adhastādguravo jñeyā matsyāḥ sarasijāḥ smṛtāḥ
urovicaraṇātteṣāṃ pūrvamaṅgaṃ laghu smṛtam
ityānūpo mahābhiṣyandimāṃsavargo vyākhyātaḥ
tatra śuṣkapūtivyādhitaviṣasarpahatadigdhaviddhajīrṇakṛśabālānām asātmyacāriṇāṃ ca māṃsānyabhakṣyāṇi yasmād vigatavyāpannāpahatapariṇatālpāsaṃpūrṇavīryatvād doṣakarāṇi bhavanti ebhyo 'nyeṣāmupādeyaṃ māṃsam iti
arocakaṃ pratiśyāyaṃ guru śuṣkaṃ prakīrtitam
viṣavyādhihataṃ mṛtyuṃ bālaṃ chardiṃ ca kopayet
kāsaśvāsakaraṃ vṛddhaṃ tridoṣaṃ vyādhidūṣitam
klinnamutkleśajananaṃ kṛśaṃ vātaprakopaṇam
striyaś catuṣpātsu pumāṃso vihaṅgeṣu mahāśarīreṣvalpaśarīrā alpaśarīreṣu mahāśarīrāḥ pradhānatamāḥ evamekajātīyānāṃ mahāśarīrebhyaḥ kṛśaśarīrāḥ pradhānatamāḥ
sthānādikṛtaṃ māṃsasya gurulāghavam upadekṣyāmaḥ
tadyathā raktādiṣu śukrānteṣu dhātuṣūttarottarā gurutarāstathā sakthiskandhakroḍaśiraḥpādakarakaṭīpṛṣṭhacarmakāleyakayakṛdantrāṇi
śiraḥ skandhaṃ kaṭī pṛṣṭhaṃ sakthinī cātmapakṣayoḥ
gurupūrvaṃ vijānīyāddhātavastu yathottaram
sarvasya prāṇino dehe madhyo gururudāhṛtaḥ
pūrvabhāgo guruḥ puṃsāmadhobhāgastu yoṣitām
urogrīvaṃ vihaṅgānāṃ viśeṣeṇa guru smṛtam
pakṣotkṣepātsamo dṛṣṭo madhyabhāgastu pakṣiṇām
atīva rūkṣaṃ māṃsaṃ tu vihaṅgānāṃ phalāśinām
bṛṃhaṇaṃ māṃsamatyarthaṃ khagānāṃ piśitāśinām
matsyāśināṃ pittakaraṃ vātaghnaṃ dhānyacāriṇām
jalajānūpajā grāmyāḥ kravyādaikaśaphāstathā
prasahā bilavāsāśca ye ca jaṅghālasaṃjñitāḥ
pratudā viṣkirāścaiva laghavaḥ syuryathottaram
alpābhiṣyandinaścaiva yathāpūrvamato 'nyathā
pramāṇādhikāstu svajātau cālpasārā guravaśca
sarvaprāṇināṃ sarvaśarīreṣu ye pradhānatamā bhavanti yakṛtpradeśavartinastānādadīta pradhānālābhe madhyamavayaskaṃ sadyaskamakliṣṭamupādeyaṃ māṃsam iti
bhavati cātra
caraḥ śarīrāvayavāḥ svabhāvo dhātavaḥ kriyāḥ
liṅgaṃ pramāṇaṃ saṃskāro mātrā cāsmin parīkṣyate
ata ūrdhvaṃ phalānyupadekṣyāmaḥ
tadyathā dāḍimāmalakabadarakolakarkandhusauvīrasiñcitikāphalakapitthamātuluṅgāmrāmrātakakaramardapriyālanāraṅgajambīralakucabhavyapārāvatavetraphalaprācīnāmalakatintiḍīkanīpakośāmrāmlīkāprabhṛtīni
amlāni rasataḥ pāke gurūṇyuṣṇāni vīryataḥ
pittalānyanilaghnāni kaphotkleśakarāṇi ca
kaṣāyānurasaṃ teṣāṃ dāḍimaṃ nātipittalam
dīpanīyaṃ rucikaraṃ hṛdyaṃ varcovibandhanam
dvividhaṃ tattu vijñeyaṃ madhuraṃ cāmlam eva ca
tridoṣaghnaṃ tu madhuramamlaṃ vātakaphāpaham
amlaṃ samadhuraṃ tiktaṃ kaṣāyaṃ kaṭukaṃ saram
cakṣuṣyaṃ sarvadoṣaghnaṃ vṛṣyamāmalakīphalam
hanti vātaṃ tadamlatvāt pittaṃ mādhuryaśaityataḥ
kaphaṃ rūkṣakaṣāyatvāt phalebhyo 'bhyadhikaṃ ca tat
karkandhukolabadaramāmaṃ pittakaphāvaham
pakvaṃ pittānilaharaṃ snigdhaṃ samadhuraṃ saram
purātanaṃ tṛṭśamanaṃ śramaghnaṃ dīpanaṃ laghu
sauvīraṃ badaraṃ snigdhaṃ madhuraṃ vātapittajit
kaṣāyaṃ svādu saṃgrāhi śītaṃ siñcitikāphalam
āmaṃ kapittham asvaryaṃ kaphaghnaṃ grāhi vātalam
kaphānilaharaṃ pakvaṃ madhurāmlarasaṃ guru
śvāsakāsāruciharaṃ tṛṣṇāghnaṃ kaṇṭhaśodhanam
laghvamlaṃ dīpanaṃ hṛdyaṃ mātuluṅgamudāhṛtam
tvak tiktā durjarā tasya vātakrimikaphāpahā
svādu śītaṃ guru snigdhaṃ māṃsaṃ mārutapittajit
medhyaṃ śūlānilacchardikaphārocakanāśanam
dīpanaṃ laghu saṃgrāhi gulmārśoghnaṃ tu kesaram
śūlājīrṇavibandheṣu mande 'gnau kaphamārute
arucau ca viśeṣeṇa rasastasyopadiśyate
pittānilakaraṃ bālaṃ pittalaṃ baddhakesaram
hṛdyaṃ varṇakaraṃ rucyaṃ raktamāṃsabalapradam
kaṣāyānurasaṃ svādu vātaghnaṃ bṛṃhaṇaṃ guru
pittāvirodhi sampakvamāmraṃ śukravivardhanam
bṛṃhaṇaṃ madhuraṃ balyaṃ guru viṣṭabhya jīryati
āmrātakaphalaṃ vṛṣyaṃ sasnehaṃ śleṣmavardhanam
tridoṣaviṣṭambhakaraṃ lakucaṃ śukranāśanam
amlaṃ tṛṣāpahaṃ rucyaṃ pittakṛt karamardakam
vātapittaharaṃ vṛṣyaṃ priyālaṃ guru śītalam
hṛdyaṃ svādu kaṣāyāmlaṃ bhavyamāsyaviśodhanam
pittaśleṣmaharaṃ grāhi guru viṣṭambhi śītalam
pārāvataṃ samadhuraṃ rucyamatyagnivātanut
garadoṣaharaṃ nīpaṃ prācīnāmalakaṃ tathā
vātāpahaṃ tintiḍīkamāmaṃ pittabalāsakṛt
grāhyuṣṇaṃ dīpanaṃ rucyaṃ sampakvaṃ kaphavātanut
tasmād alpāntaraguṇaṃ kośāmraphalam ucyate
amlīkāyāḥ phalaṃ pakvaṃ tadvadbhedi tu kevalam
amlaṃ samadhuraṃ hṛdyaṃ viśadaṃ bhaktarocanam
vātaghnaṃ durjaraṃ proktaṃ nāraṅgasya phalaṃ guru
tṛṣṇāśūlakaphotkleśacchardiśvāsanivāraṇam
vātaśleṣmavibandhaghnaṃ jambīraṃ guru pittakṛt
airāvataṃ dantaśaṭhamamlaṃ śoṇitapittakṛt
kṣīravṛkṣaphalajāmbavarājādanatodanaśītaphalatindukabakuladhanvanāśmantakāśvakarṇaphalguparūṣakagāṅgerukīpuṣkaravartibilvabimbīprabhṛtīni
phalānyetāni śītāni kaphapittaharāṇi ca
saṃgrāhakāṇi rūkṣāṇi kaṣāyamadhurāni ca
kṣīravṛkṣaphalaṃ teṣāṃ guru viṣṭambhi śītalam
kaṣāyaṃ madhuraṃ sāmlaṃ nātimārutakopanam
atyarthaṃ vātalaṃ grāhi jāmbavaṃ kaphapittajit
snigdhaṃ svādu kaṣāyaṃ ca rājādanaphalaṃ guru
kaṣāyaṃ madhuraṃ rūkṣaṃ todanaṃ kaphavātajit
amloṣṇaṃ laghu saṃgrāhi snigdhaṃ pittāgnivardhanam
āmaṃ kaṣāyaṃ saṃgrāhi tindukaṃ vātakopanam
vipāke guru saṃpakvaṃ madhuraṃ kaphapittajit
madhuraṃ ca kaṣāyaṃ ca snigdhaṃ saṃgrāhi bākulam
sthirīkaraṃ ca dantānāṃ viśadaṃ phalam ucyate
sakaṣāyaṃ himaṃ svādu dhānvanaṃ kaphavātajit
tadvadgāṅgerukaṃ vidyādaśmantakaphalāni ca
viṣṭambhi madhuraṃ snigdhaṃ phalgujaṃ tarpaṇaṃ guru
atyamlamīṣanmadhuraṃ kaṣāyānurasaṃ laghu
vātaghnaṃ pittajananamāmaṃ vidyāt parūṣakam
tadeva pakvaṃ madhuraṃ vātapittanibarhaṇam
vipāke madhuraṃ śītaṃ raktapittaprasādanam
pauṣkaraṃ svādu viṣṭambhi balyaṃ kaphakaraṃ guru
kaphānilaharaṃ tīkṣṇaṃ snigdhaṃ saṃgrāhi dīpanam
kaṭutiktakaṣāyoṣṇaṃ bālaṃ bilvamudāhṛtam
vidyāttadeva saṃpakvaṃ madhurānurasaṃ guru
vidāhi viṣṭambhakaraṃ doṣakṛt pūtimārutam
bimbīphalaṃ sāśvakarṇaṃ stanyakṛt kaphapittajit
tṛḍdāhajvarapittāsṛkkāsaśvāsakṣayāpaham
tālanārikelapanasamaucaprabhṛtīni
svādupākarasānyāhurvātapittaharāṇi ca
balapradāni snigdhāni bṛṃhaṇāni himāni ca
phalaṃ svādurasaṃ teṣāṃ tālajaṃ guru pittajit
tadbījaṃ svādupākaṃ ca mūtralaṃ vātapittajit
nālikeraṃ guru snigdhaṃ pittaghnaṃ svādu śītalam
balamāṃsapradaṃ hṛdyaṃ bṛṃhaṇaṃ bastiśodhanam
panasaṃ sakaṣāyaṃ tu snigdhaṃ svādurasaṃ guru
maucaṃ svādurasaṃ proktaṃ kaṣāyaṃ nātiśītalam
raktapittaharaṃ vṛṣyaṃ rucyaṃ śleṣmakaraṃ guru
drākṣākāśmaryakharjūramadhūkapuṣpaprabhṛtīni
raktapittaharāṇyāhurgurūṇi madhurāṇi ca
teṣāṃ drākṣā sarā svaryā madhurā snigdhaśītalā
raktapittajvaraśvāsatṛṣṇādāhakṣayāpahā
hṛdyaṃ mūtravibandhaghnaṃ pittāsṛgvātanāśanam
keśyaṃ rasāyanaṃ medhyaṃ kāśmaryaṃ phalam ucyate
kṣatakṣayāpahaṃ hṛdyaṃ śītalaṃ tarpaṇaṃ guru
rase pāke ca madhuraṃ khārjūraṃ raktapittajit
bṛṃhaṇīyamahṛdyaṃ ca madhūkakusumaṃ guru
vātapittopaśamanaṃ phalaṃ tasyopadiśyate
vātāmākṣoḍābhiṣukaniculapicunikocakorumāṇaprabhṛtīni
pittaśleṣmaharāṇyāhuḥ snigdhoṣṇāni gurūṇi ca
bṛṃhaṇānyanilaghnāni balyāni madhurāṇi ca
kaṣāyaṃ kaphapittaghnaṃ kiṃcittiktaṃ rucipradam
hṛdyaṃ sugandhi viśadaṃ lavalīphalam ucyate
vasiraṃ śītapākyaṃ ca sāruṣkaranibandhanam
viṣṭambhi durjaraṃ rūkṣaṃ śītalaṃ vātakopanam
vipāke madhuraṃ cāpi raktapittaprasādanam
airāvataṃ dantaśaṭhamamlaṃ śoṇitapittakṛt
śītaṃ kaṣāyaṃ madhuraṃ ṭaṅkaṃ mārutakṛdguru
snigdhoṣṇaṃ tiktamadhuraṃ vātaśleṣmaghnamaiṅgudam
śamīphalaṃ guru svādu rūkṣoṣṇaṃ keśanāśanam
guru śleṣmātakaphalaṃ kaphakṛnmadhuraṃ himam
karīrākṣikapīlūni tṛṇaśūnyaphalāni ca
svādutiktakaṭūṣṇāni kaphavātaharāṇi ca
tiktaṃ pittakaraṃ teṣāṃ saraṃ kaṭuvipāki ca
tīkṣṇoṣṇaṃ kaṭukaṃ pīlu sasnehaṃ kaphavātajit
āruṣkaraṃ tauvarakaṃ kaṣāyaṃ kaṭupāki tathaiva ca
uṣṇaṃ kṛmijvarānāhamehodāvartanāśanam
kuṣṭhagulmodarārśoghnaṃ kaṭupāki tathaiva ca
aṅkolasya phalaṃ visraṃ guru śleṣmaharaṃ himam
karañjakiṃśukāriṣṭaphalaṃ jantupramehanut
rūkṣoṣṇaṃ kaṭukaṃ pāke laghu vātakaphāpaham
tiktamīṣadviṣahitaṃ viḍaṅgaṃ kṛmināśanam
vraṇyamuṣṇaṃ saraṃ medhyaṃ doṣaghnaṃ śophakuṣṭhanut
kaṣāyaṃ dīpanaṃ cāmlaṃ cakṣuṣyaṃ cābhayāphalam
bhedanaṃ laghu rūkṣoṣṇaṃ vaisvaryaṃ krimināśanam
cakṣuṣyaṃ svādupākyākṣaṃ kaṣāyaṃ kaphapittajit
kaphapittaharaṃ rūkṣaṃ vaktrakledamalāpaham
kaṣāyamīṣanmadhuraṃ kiṃcit pūgaphalaṃ saram
jātīkośo 'tha karpūraṃ jātīkaṭukayoḥ phalam
kakkolakaṃ lavaṅgaṃ ca tiktaṃ kaṭu kaphāpaham
laghu tṛṣṇāpahaṃ vaktrakledadaurgandhyanāśanam
satiktaḥ surabhiḥ śītaḥ karpūro laghulekhanaḥ
tṛṣṇāyāṃ mukhaśoṣe ca vairasye cāpi pūjitaḥ
latākastūrikā tadvacchītā bastiviśodhanī
priyālamajjā madhuro vṛṣyaḥ pittānilāpahaḥ
vaibhītako madakaraḥ kaphamārutanāśanaḥ
kaṣāyamadhuro majjā kolānāṃ pittanāśanaḥ
tṛṣṇāchardyanilaghnaśca tadvadāmalakasya ca
bījapūrakaśamyākamajjā kośāmrasaṃbhavaḥ
svādupāko 'gnibalakṛt snigdhaḥ pittānilāpahaḥ
yasya yasya phalasyeha vīryaṃ bhavati yādṛśam
tasya tasyaiva vīryeṇa majjānam api nirdiśet
phaleṣu paripakvaṃ yadguṇavattadudāhṛtam
bilvādanyatra vijñeyamāmaṃ taddhi guṇottaram
grāhyuṣṇaṃ dīpanaṃ taddhi kaṣāyaṃ kaṭu tiktakam
vyādhitaṃ kṛmijuṣṭaṃ ca pākātītam akālajam
varjanīyaṃ phalaṃ sarvamaparyāgatam eva ca
śākānyata ūrdhvaṃ vakṣyāmaḥ
tatra puṣpaphalālābukālindakaprabhṛtīni
pittaghnānyanilaṃ kuryustathā mandakaphāni ca
sṛṣṭamūtrapurīṣāṇi svādupākarasāni ca
pittaghnaṃ teṣu kūṣmāṇḍaṃ bālaṃ madhyaṃ kaphāvaham
śuklaṃ laghūṣṇaṃ sakṣāraṃ dīpanaṃ bastiśodhanam
sarvadoṣaharaṃ hṛdyaṃ pathyaṃ cetovikāriṇām
dṛṣṭiśukrakṣayakaraṃ kālindaṃ kaphavātakṛt
alāburbhinnaviṭkā tu rūkṣā gurvyatiśītalā
tiktālāburahṛdyā tu vāminī vātapittajit
trapusairvārukarkārukaśīrṇavṛntaprabhṛtīni
svādutiktarasānyāhuḥ kaphavātakarāṇi ca
sṛṣṭamūtrapurīṣāṇi raktapittaharāṇi ca
bālaṃ sunīlaṃ trapusaṃ teṣāṃ pittaharaṃ smṛtam
tatpāṇḍu kaphakṛjjīrṇamamlaṃ vātakaphāpaham
ervārukaṃ sakarkāru saṃpakvaṃ kaphavātakṛt
sakṣāraṃ madhuraṃ rucyaṃ dīpanaṃ nātipittalam
sakṣāraṃ madhuraṃ caiva śīrṇavṛntaṃ kaphāpaham
bhedanaṃ dīpanaṃ hṛdyam ānāhāṣṭhīlanul laghu
pippalīmaricaśṛṅgaverārdrakahiṅgujīrakakustumburujambīrasumukhasurasārjakabhūstṛṇasugandhakakāsamardakakālamālakuṭherakakṣavakakharapuṣpaśigrumadhuśigruphaṇijjhakasarṣaparājikākulāhalāvagutthagaṇḍīratilaparṇikāvarṣābhūcitrakamūlakalaśunapalāṇḍukalāyaprabhṛtīni
kaṭūnyuṣṇāni rucyāni vātaśleṣmaharāṇi ca
kṛtānneṣūpayujyante saṃskārārthamanekadhā
teṣāṃ gurvī svāduśītā pippalyārdrā kaphāvahā
śuṣkā kaphānilaghnī sā vṛṣyā pittāvirodhinī
svādupākyārdramaricaṃ guru śleṣmapraseki ca
kaṭūṣṇaṃ laghu tacchuṣkamavṛṣyaṃ kaphavātajit
nātyuṣṇaṃ nātiśītaṃ ca vīryato maricaṃ sitam
guṇavanmaricebhyaśca cakṣuṣyaṃ ca viśeṣataḥ
nāgaraṃ kaphavātaghnaṃ vipāke madhuraṃ kaṭu
vṛṣyoṣṇaṃ rocanaṃ hṛdyaṃ sasnehaṃ laghu dīpanam
kaphānilaharaṃ svaryaṃ vibandhānāhaśūlanut
kaṭūṣṇaṃ rocanam hṛdyaṃ vṛṣyaṃ caivārdrakaṃ smṛtam
laghūṣṇaṃ pācanam hiṅgu dīpanaṃ kaphavātajit
kaṭu snigdhaṃ saraṃ tīkṣṇaṃ śūlājīrṇavibandhanut
tīkṣṇoṣṇaṃ kaṭukaṃ pāke rucyaṃ pittāgnivardhanam
kaṭu śleṣmānilaharaṃ gandhāḍhyaṃ jīrakadvayam
kāravī karavī tadvadvijñeyā sopakuñcikā
bhakṣyavyañjanabhojyeṣu vividheṣvavacāritā
ārdrā kustumbarī kuryāt svādusaugandhyahṛdyatām
sā śuṣkā madhurā pāke snigdhā tṛḍdāhanāśanī
doṣaghnī kaṭukā kiṃcit tiktā srotoviśodhanī
jambīraḥ pācanastīkṣṇaḥ kṛmivātakaphāpahaḥ
surabhir dīpano rucyo mukhavaiśadyakārakaḥ
kaphānilaviṣaśvāsakāsadaurgandhyanāśanaḥ
pittakṛt pārśvaśūlaghnaḥ surasaḥ samudāhṛtaḥ
tadvattu sumukho jñeyo viśeṣādgaranāśanaḥ
kaphaghnā laghavo rūkṣāstīkṣṇoṣṇāḥ pittavardhanāḥ
kaṭupākarasāścaiva surasārjakabhūstṛṇāḥ
madhuraḥ kaphavātaghnaḥ pācanaḥ kaṇṭhaśodhanaḥ
viśeṣataḥ pittaharaḥ satiktaḥ kāsamardakaḥ
kaṭuḥ sakṣāramadhuraḥ śigrustikto 'tha picchilaḥ
madhuśigruḥ sarastiktaḥ śophaghno dīpanaḥ kaṭuḥ
vidāhi baddhaviṇmūtraṃ rūkṣaṃ tīkṣṇoṣṇam eva ca
tridoṣaṃ sārṣapaṃ śākaṃ gāṇḍīraṃ veganāma ca
citrakastilaparṇī ca kaphaśophahare laghū
varṣābhūḥ kaphavātaghnī hitā śophodarārśasām
kaṭutiktarasā hṛdyā rocanī vahnidīpanī
sarvadoṣaharā laghvī kaṇṭhyā mūlakapotikā
mahattadguru viṣṭambhi tīkṣṇamāmaṃ tridoṣakṛt
tadeva snehasiddhaṃ tu pittanut kaphavātajit
tridoṣaśamanaṃ śuṣkaṃ viṣadoṣaharaṃ laghu
viṣṭambhi vātalaṃ śākaṃ śuṣkamanyatra mūlakāt
puṣpaṃ ca patraṃ ca phalaṃ tathaiva yathottaram te guravaḥ pradiṣṭāḥ
teṣāṃ tu puṣpaṃ kaphapittahantṛ phalaṃ nihanyāt kaphamārutau ca
snigdhoṣṇatīkṣṇaḥ kaṭupicchilaśca guruḥ saraḥ svādurasaśca balyaḥ
vṛṣyaśca medhāsvaravarṇacakṣurbhagnāsthisaṃdhānakaro rasonaḥ
hṛdrogajīrṇajvarakukṣiśūlavibandhagulmārucikāsaśophān
durnāmakuṣṭhānalasādajantusamīraṇaśvāsakaphāṃśca hanti
nātyuṣṇavīryo 'nilahā kaṭuśca tīkṣṇo gururnātikaphāvahaśca
balāvahaḥ pittakaro 'tha kiṃcit palāṇḍuragniṃ ca vivardhayettu
snigdho ruciṣyaḥ sthiradhātukartā balyo 'tha medhākaphapuṣṭidaśca
svādurguruḥ śoṇitapittaśastaḥ sa picchilaḥ kṣīrapalāṇḍuruktaḥ
kalāyaśākaṃ pittaghnaṃ kaphaghnaṃ vātalaṃ guru
kaṣāyānurasaṃ caiva vipāke madhuraṃ ca tat
cuccūyūthikātaruṇījīvantībimbītikānadībhallātakachagalāntrīvṛkṣādanīphañjīśālmalīśeluvanaspatiprasavaśaṇakarbudārakovidāraprabhṛtīni
kaṣāyasvādutiktāni raktapittaharāṇi ca
kaphaghnānyanilaṃ kuryuḥ saṃgrāhīṇi laghūni ca
laghuḥ pāke ca jantughnaḥ picchilo vraṇināṃ hitaḥ
kaṣāyamadhuro grāhī cuccūsteṣāṃ tridoṣahā
cakṣuṣyā sarvadoṣaghnī jīvantī samudāhṛtā
vṛkṣādanī vātaharā phañjī tvalpabalā matā
kṣīravṛkṣotpalādīnāṃ kaṣāyāḥ pallavāḥ smṛtāḥ
śītāḥ saṃgrāhiṇaḥ śastā raktapittātisāriṇām
punarnavāvaruṇatarkāryurubūkavatsādanībilvaśākaprabhṛtīni
uṣṇāni svādutiktāni vātapraśamanāni ca
teṣu paunarnavaṃ śākaṃ viśeṣācchophanāśanam
taṇḍulīyakopodikāśvabalācillīpālaṅkyāvāstūkaprabhṛtīni
sṛṣṭamūtrapurīṣāṇi sakṣāramadhurāṇi ca
mandavātakaphānyāhū raktapittaharāṇi ca
madhuro rasapākābhyāṃ raktapittamadāpahaḥ
teṣāṃ śītatamo rūkṣastaṇḍulīyo viṣāpahaḥ
svādupākarasā vṛṣyā vātapittamadāpahā
upodikā sarā snigdhā balyā śleṣmakarī himā
kaṭurvipāke kṛmihā medhāgnibalavardhanaḥ
sakṣāraḥ sarvadoṣaghno vāstūko rocanaḥ saraḥ
cillī vāstūkavajjñeyā pālaṅkyā taṇḍulīyavat
vātakṛdbaddhaviṇmūtrā rūkṣā pittakaphe hitā
śākamāśvabalaṃ rūkṣaṃ baddhaviṇmūtramārutam
maṇḍūkaparṇīsaptalāsuniṣaṇṇakasuvarcalāpippalīguḍūcīgojihvākākamācīprapunnāḍāvalgujasatīnabṛhatīkaṇṭakārikāphalapaṭolavārtākukāravellakakaṭukikākevukorubūkaparpaṭakakirātatiktakarkoṭakāriṣṭakośātakīvetrakarīrāṭarūṣakārkapuṣpīprabhṛtīni
raktapittaharāṇyāhurhṛdyāni sulaghūni ca
kuṣṭhamehajvaraśvāsakāsāruciharāṇi ca
kaṣāyā tu hitā pitte svādupākarasā himā
laghvī maṇḍūkaparṇī tu tadvadgojihvikā matā
avidāhī tridoṣaghnaḥ saṃgrāhī suniṣaṇṇakaḥ
avalgujaḥ kaṭuḥ pāke tiktaḥ pittakaphāpahaḥ
īṣattiktaṃ tridoṣaghnaṃ śākaṃ kaṭu satīnajam
nātyuṣṇaśītaṃ kuṣṭhaghnaṃ kākamācyāstu tadvidham
kaṇḍukuṣṭhakṛmighnāni kaphavātaharāṇi ca
phalāni bṛhatīnāṃ tu kaṭutiktalaghūni ca
kaphapittaharaṃ vraṇyamuṣṇaṃ tiktamavātalam
paṭolaṃ kaṭukaṃ pāke vṛṣyaṃ rocanadīpanam
kaphavātaharaṃ tiktaṃ rocanaṃ kaṭukaṃ laghu
vārtākaṃ dīpanaṃ proktaṃ jīrṇaṃ sakṣārapittalam
tadvat karkoṭakaṃ vidyāt kāravellakam eva ca
aṭarūṣakavetrāgraguḍūcīnimbaparpaṭāḥ
kirātatiktasahitāstiktāḥ pittakaphāpahāḥ
kaphāpahaṃ śākamuktaṃ varuṇaprapunāḍayoḥ
rūkṣaṃ laghu ca śītaṃ ca vātapittaprakopaṇam
dīpanaṃ kālaśākaṃ tu garadoṣaharaṃ kaṭu
kausumbhaṃ madhuraṃ rūkṣamuṣṇaṃ śleṣmaharaṃ laghu
vātalaṃ nālikāśākaṃ pittaghnaṃ madhuraṃ ca tat
grahaṇyarśovikāraghnī sāmlā vātakaphe hitā
uṣṇā kaṣāyamadhurā cāṅgerī cāgnidīpanī
loṇikājātukatriparṇikāpattūrajīvakasuvarcalāḍuḍurakakutumbakakuṭhiñjarakuntalikākuraṇṭikāprabhṛtayaḥ
svādupākarasāḥ śītāḥ kaphaghnā nātipittalāḥ
lavaṇānurasā rūkṣāḥ sakṣārā vātalāḥ sarāḥ
svādutiktā kuntalikā kaṣāyā sakuraṇṭikā
saṃgrāhi śītalaṃ cāpi laghu doṣāpahaṃ tathā
rājakṣavakaśākaṃ tu śaṭīśākaṃ ca tadvidham
svādupākarasaṃ śākaṃ durjaraṃ harimanthajam
bhedanaṃ madhuraṃ rūkṣaṃ kālāyam ativātalam
sraṃsanaṃ kaṭukaṃ pāke laghu vātakaphāpaham
śophaghnamuṣṇavīryaṃ ca patraṃ pūtikarañjajam
tāmbūlapatraṃ tīkṣṇoṣṇaṃ kaṭu pittaprakopaṇam
sugandhi viśadaṃ tiktaṃ svaryaṃ vātakaphāpaham
sraṃsanaṃ kaṭukaṃ pāke kaṣāyaṃ vahnidīpanam
vaktrakaṇḍūmalakledadaurgandhyādiviśodhanam
kovidāraśaṇaśālmalīpuṣpāṇi madhurāṇi madhuravipākāni raktapittaharāṇi ca vṛṣāgastyayoḥ puṣpāṇi tiktāni kaṭuvipākāni kṣayakāsāpahāni ca
āgastyaṃ nātiśītoṣṇaṃ naktāndhānāṃ praśasyate
karīramadhuśigrukusumāni kaṭuvipākāni vātaharāṇi sṛṣṭamūtrapurīṣāṇi ca
raktavṛkṣasya nimbasya muṣkakārkāsanasya ca
kaphapittaharaṃ puṣpaṃ kuṣṭhaghnaṃ kuṭajasya ca
satiktaṃ madhuraṃ śītaṃ padmaṃ pittakaphāpaham
madhuraṃ picchilaṃ snigdhaṃ kumudaṃ hlādi śītalam
tasmād alpāntaraguṇe vidyāt kuvalayotpale
sindhuvāraṃ vijānīyāddhimaṃ pittavināśanam
mālatīmallike tikte saurabhyāt pittanāśane
sugandhi viśadaṃ hṛdyaṃ bākulaṃ pāṭalāni ca
śleṣmapittaviṣaghnaṃ tu nāgaṃ tadvacca kuṅkumam
campakaṃ raktapittaghnaṃ śītoṣṇaṃ kaphanāśanam
kiṃśukaṃ kaphapittaghnaṃ tadvadeva kuraṇṭakam
yathāvṛkṣaṃ vijānīyāt puṣpaṃ vṛkṣocitaṃ tathā
madhuśigrukarīrāṇi kaṭuśleṣmaharāṇi ca
kṣavakakulevaravaṃśakarīraprabhṛtīni kaphaharāṇi sṛṣṭamūtrapurīṣāṇi ca
kṣavakaṃ kṛmilaṃ teṣu svādupākaṃ sapicchalam
viṣyandi vātalaṃ nātipittaśleṣmakaraṃ ca tat
veṇoḥ karīrāḥ kaphalā madhurā rasapākataḥ
vidāhino vātakarāḥ sakaṣāyā virūkṣaṇāḥ
udbhidāni palālekṣukarīṣaveṇukṣitijāni
tatra palālajātaṃ madhuraṃ madhuravipākaṃ rūkṣaṃ doṣapraśamanaṃ ca ikṣujaṃ madhuraṃ kaṣāyānurasaṃ kaṭukaṃ śītalaṃ ca tadvadevoṣṇaṃ kārīṣaṃ kaṣāyaṃ vātakopanaṃ ca veṇujātaṃ kaṣāyaṃ vātakopanaṃ ca bhūmijaṃ guru nātivātalaṃ bhūmitaścāsyānurasaḥ
piṇyākatilakalkasthūṇikāśuṣkaśākāṇi sarvadoṣaprakopaṇāni
viṣṭambhinaḥ smṛtāḥ sarve vaṭakā vātakopanāḥ
siṇḍākī vātalā sārdrā ruciṣyānaladīpanī
viḍbhedi guru rūkṣaṃ ca prāyo viṣṭambhi durjaram
sakaṣāyaṃ ca sarvaṃ hi svādu śākamudāhṛtam
puṣpaṃ patraṃ phalaṃ nālaṃ kandāśca guravaḥ kramāt
karkaśaṃ parijīrṇaṃ ca kṛmijuṣṭamadeśajam
varjayet patraśākaṃ tadyadakālavirohi ca
kandānata ūrdhvaṃ vakṣyāmaḥ vidārīkandaśatāvarībisamṛṇālaśṛṅgāṭakakaśerukapiṇḍālukamadhvālukahastyālukakāṣṭhālukaśaṅkhālukaraktālukendīvarotpalakandaprabhṛtīni
raktapittaharāṇyāhuḥ śītāni madhurāṇi ca
gurūṇi bahuśukrāṇi stanyavṛddhikarāṇi ca
madhuro bṛṃhaṇo vṛṣyaḥ śītaḥ svaryo 'timūtralaḥ
vidārīkando balyastu pittavātaharaśca saḥ
vātapittaharī vṛṣyā svādutiktā śatāvarī
mahatī caiva hṛdyā ca medhāgnibalavardhinī
grahaṇyarśovikāraghnī vṛṣyā śītā rasāyanī
kaphapittaharāstiktāstasyā evāṅkurāḥ smṛtāḥ
avidāhi bisaṃ proktaṃ raktapittaprasādanam
viṣṭambhi durjaraṃ rūkṣaṃ virasaṃ mārutāvaham
gurū viṣṭambhiśītau ca śṛṅgāṭakakaśerukau
piṇḍālukaṃ kaphakaraṃ guru vātaprakopaṇam
surendrakandaḥ śleṣmaghno vipāke kaṭupittakṛt
veṇoḥ karīrā guravaḥ kaphamārutakopanāḥ
sthūlasūraṇamāṇakaprabhṛtayaḥ kandā īṣatkaṣāyāḥ kaṭukā rūkṣā viṣṭambhino guravaḥ kaphavātalāḥ pittaharāśca
mānakaṃ svādu śītaṃ ca guru cāpi prakīrtitam
sthūlakandastu nātyuṣṇaḥ sūraṇo gudakīlahā
kumudotpalapadmānāṃ kandā mārutakopanāḥ
kaṣāyāḥ pittaśamanā vipāke madhurā himāḥ
varāhakandaḥ śleṣmaghnaḥ kaṭuko rasapākataḥ
mehakuṣṭhakṛmiharo balyo vṛṣyo rasāyanaḥ
tālanārikelakharjūraprabhṛtīnāṃ mastakamajjānaḥ
svādupākarasānāhū raktapittaharāṃstathā
śukralānanilaghnāṃśca kaphavṛddhikarān api
bālaṃ hyanārtavaṃ jīrṇaṃ vyādhitaṃ krimibhakṣitam
kandaṃ vivarjayet sarvaṃ yo vā samyaṅna rohati
saindhavasāmudraviḍasauvarcalaromakaudbhidaprabhṛtīni lavaṇāni yathottaram uṣṇāni vātaharāṇi kaphapittakarāṇi yathāpūrvaṃ snigdhāni svādūni sṛṣṭamūtrapurīṣāṇi ceti
cakṣuṣyaṃ saindhavaṃ hṛdyaṃ rucyaṃ laghvagnidīpanam
snigdhaṃ samadhuraṃ vṛṣyaṃ śītaṃ doṣaghnamuttamam
sāmudraṃ madhuraṃ pāke nātyuṣṇamavidāhi ca
bhedanaṃ snigdhamīṣacca śūlaghnaṃ nātipittalam
sakṣāraṃ dīpanaṃ sūkṣmaṃ śūlahṛdroganāśanam
rocanaṃ tīkṣṇamuṣṇaṃ ca viḍaṃ vātānulomanam
laghu sauvarcalaṃ pāke vīryoṣṇaṃ viśadaṃ kaṭu
gulmaśūlavibandhaghnaṃ hṛdyaṃ surabhi rocanam
romakaṃ tīkṣṇamatyuṣṇaṃ vyavāyi kaṭupāki ca
vātaghnaṃ laghu viṣyandi sūkṣmaṃ viḍbhedi mūtralam
laghu tīkṣṇoṣṇamutkledi sūkṣmaṃ vātānulomanam
satiktaṃ kaṭu sakṣāraṃ vidyāllavaṇamaudbhidam
kaphavātakrimiharaṃ lekhanaṃ pittakopanam
dīpanaṃ pācanaṃ bhedi lavaṇaṃ guṭikāhvayam
ūṣasūtaṃ vālukailaṃ śailamūlākarodbhavam
lavaṇaṃ kaṭukaṃ chedi vihitaṃ kaṭu cocyate
yavakṣārasvarjikākṣāroṣakṣārapākimaṭaṅkaṇakṣāraprabhṛtayaḥ
gulmārśograhaṇīdoṣapratiśyāyavināśanāḥ
kṣārāstu pācanāḥ sarve raktapittakarāḥ sarāḥ
jñeyau vahnisamau kṣārau svarjikāyāvaśūkajau
śukraśleṣmavibandhārśogulmaplīhavināśanau
uṣṇo 'nilaghnaḥ prakledī coṣakṣāro balāpahaḥ
medoghnaḥ pākimaḥ kṣārasteṣāṃ bastiviśodhanaḥ
virūkṣaṇo 'nilakaraḥ śleṣmaghnaḥ pittadūṣaṇaḥ
agnidīptikarastīkṣṇaṣṭaṅkaṇaḥ kṣāra ucyate
suvarṇaṃ svādu hṛdyaṃ ca bṛṃhaṇīyaṃ rasāyanam
doṣatrayāpahaṃ śītaṃ cakṣuṣyaṃ viṣasūdanam
rūpyamamlaṃ saraṃ śītaṃ sasnehaṃ pittavātanut
tāmraṃ kaṣāyaṃ madhuraṃ lekhanaṃ śītalaṃ saram
satiktaṃ lekhanaṃ kāṃsyaṃ cakṣuṣyaṃ kaphavātajit
vātakṛcchītalaṃ lohaṃ tṛṣṇāpittakaphāpaham
kaṭu krimighnaṃ lavaṇaṃ trapu sīsaṃ vilekhanam
muktāvidrumavajrendravaidūryasphaṭikādayaḥ
cakṣuṣyā maṇayaḥ śītā lekhanā viṣasūdanāḥ
pavitrā dhāraṇīyāśca pāpmālakṣmīmalāpahāḥ
dhānyeṣu māṃseṣu phaleṣu caiva śākeṣu cānuktamihāprameyāt
āsvādato bhūtaguṇaiśca matvā tadādiśed dravyam analpabuddhiḥ
ṣaṣṭikā yavagodhūmā lohitā ye ca śālayaḥ
mudgāḍhakīmasūrāśca dhānyeṣu pravarāḥ smṛtāḥ
lāvatittirisāraṅgakuraṅgaiṇakapiñjalāḥ
mayūravarmikūrmāśca śreṣṭhā māṃsagaṇeṣviha
dāḍimāmalakaṃ drākṣā kharjūraṃ saparūṣakam
rājādanaṃ mātuluṅgaṃ phalavarge praśasyate
satīno vāstukaścuccūcillīmūlakapotikāḥ
maṇḍūkaparṇī jīvantī śākavarge praśasyate
gavyaṃ kṣīraṃ ghṛtaṃ śreṣṭhaṃ saindhavaṃ lavaṇeṣu ca
dhātrīdāḍimamamleṣu pippalī nāgaraṃ kaṭau
tikte paṭolavārtāke madhure ghṛtam ucyate
kṣaudraṃ pūgaphalaṃ śreṣṭhaṃ kaṣāye saparūṣakam
śarkarekṣuvikāreṣu pāne madhvāsavau tathā
parisaṃvatsaraṃ dhānyaṃ māṃsaṃ vayasi madhyame
aparyuṣitam annaṃ tu saṃskṛtaṃ mātrayā śubham
phalaṃ paryāgataṃ śākamaśuṣkaṃ taruṇaṃ navam
ataḥ paraṃ pravakṣyāmi kṛtānnaguṇavistaram
lājamaṇḍo viśuddhānāṃ pathyaḥ pācanadīpanaḥ
vātānulomano hṛdyaḥ pippalīnāgarāyutaḥ
svedāgnijananī laghvī dīpanī bastiśodhanī
kṣuttṛṭśramaglāniharī peyā vātānulomanī
vilepī tarpaṇī hṛdyā grāhiṇī balavardhanī
pathyā svādurasā laghvī dīpanī kṣuttṛṣāpahā
hṛdyā saṃtarpaṇī vṛṣyā bṛṃhaṇī balavardhanī
śākamāṃsaphalair yuktā vilepyamlā ca durjarā
sikthair virahito maṇḍaḥ peyā sikthasamanvitā
vilepī bahusikthā syādyavāgūrviraladravā
viṣṭambhī pāyaso balyo medaḥkaphakaro guruḥ
kaphapittakarī balyā kṛśarānilanāśanī
dhautastu vimalaḥ śuddho manojñaḥ surabhiḥ samaḥ
svinnaḥ suprasrutastūṣṇo viśadastvodano laghuḥ
adhauto 'prasruto 'svinnaḥ śītaścāpyodano guruḥ
laghuḥ sugandhiḥ kaphahā vijñeyo bhṛṣṭataṇḍulaḥ
snehair māṃsaiḥ phalaiḥ kandair vaidalāmlaiśca saṃyutāḥ
guravo bṛṃhaṇā balyā ye ca kṣīropasādhitāḥ
susvinno nistuṣo bhṛṣṭa īṣatsūpo laghurhitaḥ
svinnaṃ niṣpīḍitaṃ śākaṃ hitaṃ syāt snehasaṃskṛtam
asvinnaṃ sneharahitamapīḍitamato 'nyathā
māṃsaṃ svabhāvato vṛṣyaṃ snehanaṃ balavardhanam
snehagorasadhānyāmlaphalāmlakaṭukaiḥ saha
siddhaṃ māṃsaṃ hitaṃ balyaṃ rocanaṃ bṛṃhaṇaṃ guru
tadeva gorasādānaṃ surabhidravyasaṃskṛtam
vidyātpittakaphodreki balamāṃsāgnivardhanam
pariśuṣkaṃ sthiraṃ snigdhaṃ harṣaṇaṃ prīṇanaṃ guru
rocanaṃ balamedhāgnimāṃsaujaḥśukravardhanam
tadevolluptapiṣṭatvād ulluptamiti pācakāḥ
pariśuṣkaguṇair yuktaṃ vahnau pakvamato laghu
tadeva śūlikāprotamaṅgāraparipācitam
jñeyaṃ gurutaraṃ kiṃcit pradigdhaṃ gurupākataḥ
ulluptaṃ bharjitaṃ piṣṭaṃ prataptaṃ kandupācitam
pariśuṣkaṃ pradigdhaṃ ca śūlyaṃ yaccānyadīdṛśam
māṃsaṃ yattailasiddhaṃ tadvīryoṣṇaṃ pittakṛdguru
laghvagnidīpanaṃ hṛdyaṃ rucyaṃ dṛṣṭiprasādanam
anuṣṇavīryaṃ pittaghnaṃ manojñaṃ ghṛtasādhitam
prīṇanaḥ prāṇajananaḥ śvāsakāsakṣayāpahaḥ
vātapittaśramaharo hṛdyo māṃsarasaḥ smṛtaḥ
smṛtyojaḥsvarahīnānāṃ jvarakṣīṇakṣatorasām
bhagnaviśliṣṭasandhīnāṃ kṛśānāmalparetasām
āpyāyanaḥ saṃhananaḥ śukrado balavardhanaḥ
sa dāḍimayuto vṛṣyaḥ saṃskṛto doṣanāśanaḥ
prīṇanaḥ sarvabhūtānāṃ viśeṣānmukhaśoṣiṇām
kṣuttṛṣṇāpaharaḥ śreṣṭhaḥ saurāvaḥ svāduśītalaḥ
yanmāṃsamuddhṛtarasaṃ na tat puṣṭibalāvaham
viṣṭambhi durjaraṃ rūkṣaṃ virasaṃ mārutāvaham
dīptāgnīnāṃ sadā pathyaḥ khāniṣkastu paraṃ guruḥ
māṃsaṃ nirasthi susvinnaṃ punardṛṣadi peṣitam
pippalīśuṇṭhimaricaguḍasarpiḥ samanvitam
aikadhyaṃ pācayetsamyagvesavāra iti smṛtaḥ
vesavāro guruḥ snigdho balyo vātarujāpahaḥ
kaphaghno dīpano hṛdyaḥ śuddhānāṃ vraṇinām api
jñeyaḥ pathyatamaścaiva mudgayūṣaḥ kṛtākṛtaḥ
sa tu dāḍimamṛdvīkāyuktaḥ syād rāgaṣāḍavaḥ
ruciṣyo laghupākaśca doṣāṇāṃ cāvirodhakṛt
masūramudgagodhūmakulatthalavaṇaiḥ kṛtaḥ
kaphapittāvirodhī syādvātavyādhau ca śasyate
mṛdvīkādāḍimair yuktaḥ sa cāpyukto 'nilārdite
rocano dīpano hṛdyo laghupākyupadiśyate
paṭolanimbayūṣau tu kaphamedoviśoṣiṇau
pittaghnau dīpanau hṛdyau kṛmikuṣṭhajvarāpahau
śvāsakāsapratiśyāyaprasekārocakajvarān
hanti mūlakayūṣastu kaphamedogalāmayān
kulatthayūṣo 'nilahā śvāsapīnasanāśanaḥ
tūṇīpratūṇīkāsārśogulmodāvartanāśanaḥ
dāḍimāmalakair yūṣo hṛdyaḥ saṃśamano laghuḥ
prāṇāgnijanano mūrcchāmedoghnaḥ pittavātajit
mudgāmalakayūṣastu grāhī pittakaphe hitaḥ
yavakolakulatthānāṃ yūṣaḥ kaṇṭhyo 'nilāpahaḥ
sarvadhānyakṛtastadvadbṛṃhaṇaḥ prāṇavardhanaḥ
khaḍakāmbalikau hṛdyau tathā vātakaphe hitau
balyaḥ kaphānilau hanti dāḍimāmlo 'gnidīpanaḥ
dadhyamlaḥ kaphakṛdbalyaḥ snigdho vātaharo guruḥ
takrāmlaḥ pittakṛt prokto viṣaraktapradūṣaṇaḥ
khaḍāḥ khaḍayavāgvaśca ṣāḍavāḥ pānakāni ca
evamādīni cānyāni kriyante vaidyavākyataḥ
asnehalavaṇaṃ sarvamakṛtaṃ kaṭukair vinā
vijñeyaṃ lavaṇasnehakaṭukaiḥ saṃyutaṃ kṛtam
atha gorasadhānyāmlaphalāmlairanvitaṃ ca yat
yathottaraṃ laghu hitaṃ saṃskṛtāsaṃskṛtaṃ rasam
dadhimastvamlasiddhastu yūṣaḥ kāmbalikaḥ smṛtaḥ
tilapiṇyākavikṛtiḥ śuṣkaśākaṃ virūḍhakam
siṇḍākī ca gurūṇi syuḥ kaphapittakarāṇi ca
tadvacca vaṭakānyāhurvidāhīni gurūṇi ca
laghavo bṛṃhaṇā vṛṣyā hṛdyā rocanadīpanāḥ
tṛṣṇāmūrcchābhramacchardiśramaghnā rāgaṣāḍavāḥ
rasālā bṛṃhaṇī balyā snigdhā vṛṣyā ca rocanī
snehanaṃ guḍasaṃyuktaṃ hṛdyaṃ dadhyanilāpaham
saktavaḥ sarpiṣābhyaktāḥ śītavāripariplutāḥ
nātidravā nātisāndrā mantha ityupadiśyate
manthaḥ sadyobalakaraḥ pipāsāśramanāśanaḥ
sāmlasnehaguḍo mūtrakṛcchrodāvartanāśanaḥ
śarkarekṣurasadrākṣāyuktaḥ pittavikāranut
drākṣāmadhūkasaṃyuktaḥ kapharoganibarhaṇaḥ
vargatrayeṇopahito maladoṣānulomanaḥ
gauḍamamlamanamlaṃ vā pānakaṃ guru mūtralam
tadeva khaṇḍamṛdvīkāśarkarāsahitaṃ punaḥ
sāmlaṃ satīkṣṇaṃ sahimaṃ pānakaṃ syānniratyayam
mārdvīkaṃ tu śramaharaṃ mūrcchādāhatṛṣāpaham
parūṣakāṇāṃ kolānāṃ hṛdyaṃ viṣṭambhi pānakam
dravyasaṃyogasaṃskāraṃ jñātvā mātrāṃ ca sarvataḥ
pānakānāṃ yathāyogaṃ gurulāghavamādiśet
vakṣyāmyataḥ paraṃ bhakṣyān rasavīryavipākataḥ
bhakṣyāḥ kṣīrakṛtā balyā vṛṣyā hṛdyāḥ sugandhinaḥ
adāhinaḥ puṣṭikarā dīpanāḥ pittanāśanāḥ
teṣāṃ prāṇakarā hṛdyā ghṛtapūrāḥ kaphāvahāḥ
vātapittaharā vṛṣyā guravo raktamāṃsalāḥ
bṛṃhaṇā gauḍikā bhakṣyā guravo 'nilanāśanāḥ
adāhinaḥ pittaharāḥ śukralāḥ kaphavardhanāḥ
madhumastakasaṃyāvāḥ pūpā ye te viśeṣataḥ
guravo bṛṃhaṇāścaiva modakāstu sudurjarāḥ
rocano dīpanaḥ svaryaḥ pittaghnaḥ pavanāpahaḥ
gururmṛṣṭatamaścaiva saṭṭakaḥ prāṇavardhanaḥ
hṛdyaḥ sugandhirmadhuraḥ snigdhaḥ kaphakaro guruḥ
vātāpahastṛptikaro balyo viṣyandanaḥ smṛtaḥ
bṛṃhaṇā vātapittaghnā bhakṣyā balyāstu sāmitāḥ
hṛdyāḥ pathyatamāsteṣāṃ laghavaḥ phenakādayaḥ
mudgādivesavārāṇāṃ pūrṇā viṣṭambhino matāḥ
vesavāraiḥ sapiśitaiḥ sampūrṇā gurubṛṃhaṇāḥ
pālalāḥ śleṣmajananāḥ śaṣkulyaḥ kaphapittalāḥ
vīryoṣṇāḥ paiṣṭikā bhakṣyāḥ kaphapittaprakopaṇāḥ
vidāhino nātibalā guravaśca viśeṣataḥ
vaidalā laghavo bhakṣyāḥ kaṣāyāḥ sṛṣṭamārutāḥ
viṣṭambhinaḥ pittasamāḥ śleṣmaghnā bhinnavarcasaḥ
balyā vṛṣyāstu guravo vijñeyā māṣasādhitāḥ
kūrcikāvikṛtā bhakṣyā guravo nātipittalāḥ
virūḍhakakṛtā bhakṣyā guravo 'nilapittalāḥ
vidāhotkleśajananā rūkṣā dṛṣṭipradūṣaṇāḥ
hṛdyāḥ sugandhino bhakṣyā laghavo ghṛtapācitāḥ
vātapittaharā balyā varṇadṛṣṭiprasādanāḥ
vidāhinastailakṛtā guravaḥ kaṭupākinaḥ
uṣṇā mārutadṛṣṭighnāḥ pittalāstvakpradūṣaṇāḥ
phalamāṃsekṣuvikṛtitilamāṣopasaṃskṛtāḥ
bhakṣyā balyāśca guravo bṛṃhaṇā hṛdayapriyāḥ
kapālāṅgārapakvāstu laghavo vātakopanāḥ
supakvāstanavaścaiva bhūyiṣṭhaṃ laghavo matāḥ
sakilāṭādayo bhakṣyā guravaḥ kaphavardhanāḥ
kulmāṣā vātalā rūkṣā guravo bhinnavarcasaḥ
udāvartaharo vāṭyaḥ kāsapīnasamehanut
dhānolumbāstu laghavaḥ kaphamedoviśoṣaṇāḥ
śaktavo bṛṃhaṇā vṛṣyāstṛṣṇāpittakaphāpahāḥ
pītāḥ sadyobalakarā bhedinaḥ pavanāpahāḥ
gurvī piṇḍī kharātyarthaṃ laghvī saiva viparyayāt
śaktūnāmāśu jīryeta mṛdutvādavalehikā
lājāśchardyatisāraghnā dīpanāḥ kaphanāśanāḥ
balyāḥ kaṣāyamadhurā laghavastṛṇmalāpahāḥ
tṛṭchardidāhagharmārtinudas tatsaktavo matāḥ
raktapittaharāścaiva dāhajvaravināśanāḥ
pṛthukā guravaḥ snigdhā bṛṃhaṇāḥ kaphavardhanāḥ
balyāḥ sakṣīrabhāvāttu vātaghnā bhinnavarcasaḥ
saṃdhānakṛtpiṣṭamāmaṃ tāṇḍulaṃ kṛmimehanut
sudurjaraḥ svāduraso bṛṃhaṇastaṇḍulo navaḥ
saṃdhānakṛnmehaharaḥ purāṇastaṇḍulaḥ smṛtaḥ
dravyasaṃyogasaṃskāravikārān samavekṣya tu
yathākāraṇamāsādya bhoktṝṇāṃ chandato 'pi vā
anekadravyayonitvācchāstratastān vinirdiśet
ataḥ sarvānupānānyupadekṣyāmaḥ
amlena kecidvihatā manuṣyā mādhuryayoge praṇayībhavanti
tathāmlayoge madhureṇa tṛptāsteṣāṃ yatheṣṭaṃ pravadanti pathyam
śītoṣṇatoyāsavamadyayūṣaphalāmladhānyāmlapayorasānām
yasyānupānaṃ tu hitaṃ bhavedyattasmai pradeyaṃ tviha mātrayā tat
vyādhiṃ ca kālaṃ ca vibhāvya dhīrair dravyāṇi bhojyāni ca tāni tāni
sarvānupāneṣu varaṃ vadanti medhyaṃ yadambhaḥ śucibhājanastham
lokasya janmaprabhṛti praśastaṃ toyātmakāḥ sarvarasāśca dṛṣṭāḥ
saṃkṣepa eṣo 'bhihito 'nupāneṣvataḥ paraṃ vistarato 'bhidhāsye
uṣṇodakānupānaṃ tu snehānāmatha śasyate
ṛte bhallātakasnehāt snehāttauvarakāttathā
anupānaṃ vadantyeke taile yūṣāmlakāñjikam
śītodakaṃ mākṣikasya piṣṭānnasya ca sarvaśaḥ
dadhipāyasamadyārtiviṣajuṣṭe tathaiva ca
kecit piṣṭamayasyāhuranupānaṃ sukhodakam
payo māṃsaraso vāpi śālimudgādibhojinām
yuddhādhvātapasaṃtāpaviṣamadyarujāsu ca
māṣāderanupānaṃ tu dhānyāmlaṃ dadhimastu vā
madyaṃ madyocitānāṃ tu sarvamāṃseṣu pūjitam
amadyapānām udakaṃ phalāmlaṃ vā praśasyate
kṣīraṃ gharmādhvabhāṣyastrīklāntānāmamṛtopamam
surā kṛśānāṃ sthūlānāmanupānaṃ madhūdakam
nirāmayānāṃ citraṃ tu bhuktamadhye prakīrtitam
snigdhoṣṇaṃ mārute pathyaṃ kaphe rūkṣoṣṇamiṣyate
anupānaṃ hitaṃ cāpi pitte madhuraśītalam
hitaṃ śoṇitapittibhyaḥ kṣīramikṣurasastathā
arkaśeluśirīṣāṇāmāsavāstu viṣārtiṣu
ataḥ paraṃ tu vargāṇāmanupānaṃ pṛthak pṛthak
pravakṣyāmyānupūrvyeṇa sarveṣām eva me śṛṇu
tatra pūrvaśasyajātīnāṃ badarāmlaṃ vaidalānāṃ dhānyāmlaṃ jaṅghālānāṃ dhanvajānāṃ ca pippalyāsavaḥ viṣkirāṇāṃ kolabadarāsavaḥ pratudānāṃ kṣīravṛkṣāsavaḥ guhāśayānāṃ kharjūranālikerāsavaḥ prasahānāmaśvagandhāsavaḥ parṇamṛgāṇāṃ kṛṣṇagandhāsavaḥ bileśayānāṃ phalasārāsavaḥ ekaśaphānāṃ triphalāsavaḥ anekaśaphānāṃ khadirāsavaḥ kūlacarāṇāṃ śṛṅgāṭakakaśerukāsavaḥ kośavāsināṃ pādināṃ ca sa eva plavānāmikṣurasāsavaḥ nādeyānāṃ matsyānāṃ mṛṇālāsavaḥ sāmudrāṇāṃ tu mātuluṅgāsavaḥ amlānāṃ phalānāṃ padmotpalakandāsavaḥ kaṣāyāṇāṃ dāḍimavetrāsavaḥ madhurāṇāṃ trikaṭukayuktaḥ khaṇḍāsavaḥ tālaphalādīnāṃ dhānyāmlaṃ kaṭukānāṃ dūrvānalavetrāsavaḥ pippalyādīnāṃ śvadaṃṣṭrāvasukāsavaḥ kūṣmāṇḍādīnāṃ dārvīkarīrāsavaḥ cuccuprabhṛtīnāṃ lodhrāsavaḥ jīvantyādīnāṃ triphalāsavaḥ kusumbhaśākasya sa eva maṇḍūkaparṇyādīnāṃ mahāpañcamūlāsavaḥ tālamastakādīnām amlaphalāsavaḥ saindhavādīnāṃ surāsava āranālaṃ ca toyaṃ vā sarvatreti
bhavanti cātra
sarveṣāmanupānānāṃ māhendraṃ toyamuttamam
sātmyaṃ vā yasya yattoyaṃ tattasmai hitam ucyate
uṣṇaṃ vāte kaphe toyaṃ pitte rakte ca śītalam
doṣavadguru vā bhuktam atimātram athāpi vā
yathoktenānupānena sukhamannaṃ prajīryati
rocanam bṛṃhaṇaṃ vṛṣyaṃ doṣasaṃghātabhedanam
tarpaṇaṃ mārdavakaraṃ śramaklamaharaṃ sukham
dīpanaṃ doṣaśamanaṃ pipāsāchedanaṃ param
balyaṃ varṇakaraṃ samyaganupānaṃ sadocyate
tadādau karśayetpītaṃ sthāpayenmadhyasevitam
paścātpītaṃ bṛṃhayati tasmād vīkṣya prayojayet
sthiratāṃ gatam aklinnam annam adravapāyinām
bhavatyābādhajananam anupānam ataḥ pibet
na pibecchvāsakāsārto roge cāpyūrdhvajatruge
kṣatoraskaḥ prasekī ca yasya copahataḥ svaraḥ
pītvādhvabhāṣyādhyayanageyasvapnānna śīlayet
pradūṣyāmāśayaṃ taddhi tasya kaṇṭhorasi sthitam
syandāgnisādacchardyādīn āmayāñjanayed bahūn
gurulāghavacinteyaṃ svabhāvaṃ nātivartate
tathā saṃskāramātrānnakālāṃścāpyuttarottaram
mandakarmānalārogyāḥ sukumārāḥ sukhocitāḥ
jantavo ye tu teṣāṃ hi cinteyaṃ parikīrtyate
balinaḥ kharabhakṣyā ye ye ca dīptāgnayo narāḥ
karmanityāśca ye teṣāṃ nāvaśyaṃ parikīrtyate
athāhāravidhiṃ vatsa vistareṇākhilaṃ śṛṇu
āptāsthitamasaṃkīrṇaṃ śuci kāryaṃ mahānasam
tatrāptair guṇasampannam annaṃ bhakṣyaṃ susaṃskṛtam
śucau deśe susaṃguptaṃ samupasthāpayed bhiṣak
viṣaghnairagadaiḥ spṛṣṭaṃ prokṣitaṃ vyajanodakaiḥ
siddhair mantrair hataviṣaṃ siddhamannaṃ nivedayet
vakṣyāmyataḥ paraṃ kṛtsnāmāhārasyopakalpanām
ghṛtaṃ kārṣṇāyase deyaṃ peyā deyā tu rājate
phalāni sarvabhakṣyāṃśca pradadyādvai daleṣu ca
pariśuṣkapradigdhāni sauvarṇeṣu prakalpayet
pradravāṇi rasāṃścaiva rājateṣūpahārayet
kaṭvarāṇi khaḍāṃścaiva sarvān śaileṣu dāpayet
dadyāttāmramaye pātre suśītaṃ suśṛtaṃ payaḥ
pānīyaṃ pānakaṃ madyaṃ mṛnmayeṣu pradāpayet
kācasphaṭikapātreṣu śītaleṣu śubheṣu ca
dadyādvaidūryacitreṣu rāgaṣāḍavasaṭṭakān
purastādvimale pātre suvistīrṇe manorame
sūdaḥ sūpaudanaṃ dadyāt pradehāṃśca susaṃskṛtān
phalāni sarvabhakṣyāṃśca pariśuṣkāṇi yāni ca
tāni dakṣiṇapārśve tu bhuñjānasyopakalpayet
pradravāṇi rasāṃścaiva pānīyaṃ pānakaṃ payaḥ
khaḍān yūṣāṃśca peyāṃśca savye pārśve pradāpayet
sarvān guḍavikārāṃśca rāgaṣāḍavasaṭṭakān
purastāt sthāpayet prājño dvayorapi ca madhyataḥ
evaṃ vijñāya matimān bhojanasyopakalpanām
bhoktāraṃ vijane ramye niḥsaṃpāte śubhe śucau
sugandhapuṣparacite same deśe 'tha bhojayet
viśiṣṭamiṣṭasaṃskāraiḥ pathyair iṣṭai rasādibhiḥ
manojñaṃ śuci nātyuṣṇaṃ pratyagramaśanaṃ hitam
pūrvaṃ madhuramaśnīyānmadhye 'mlalavaṇau rasau
paścāccheṣān rasān vaidyo bhojaneṣvavacārayet
ādau phalāni bhuñjīta dāḍimādīni buddhimān
tataḥ peyāṃstato bhojyān bhakṣyāṃścitrāṃstataḥ param
ghanaṃ pūrvaṃ samaśnīyāt kecidāhurviparyayam
ādāvante ca madhye ca bhojanasya tu śasyate
niratyayaṃ doṣaharaṃ phaleṣvāmalakaṃ nṛṇām
mṛṇālabisaśālūkakandekṣuprabhṛtīni ca
pūrvaṃ yojyāni bhiṣajā na tu bhukte kadācana
sukhamuccaiḥ samāsīnaḥ samadeho 'nnatatparaḥ
kāle sātmyaṃ laghu snigdhaṃ kṣipramuṣṇaṃ dravottaram
bubhukṣito 'nnamaśnīyānmātrāvad viditāgamaḥ
kāle bhuktaṃ prīṇayati sātmyamannaṃ na bādhate
laghu śīghraṃ vrajet pākaṃ snigdhoṣṇaṃ balavahnidam
kṣipraṃ bhuktaṃ samaṃ pākaṃ yātyadoṣaṃ dravottaram
sukhaṃ jīryati mātrāvaddhātusāmyaṃ karoti ca
atīvāyatayāmāstu kṣapā yeṣvṛtuṣu smṛtāḥ
teṣu tatpratyanīkāḍhyaṃ bhuñjīta prātareva tu
yeṣu cāpi bhaveyuśca divasā bhṛśamāyatāḥ
teṣu tatkālavihitamaparāhṇe praśasyate
rajanyo divasāścaiva yeṣu cāpi samāḥ smṛtāḥ
kṛtvā samamahorātraṃ teṣu bhuñjīta bhojanam
nāprāptātītakālaṃ vā hīnādhikam athāpi vā
aprāptakālaṃ bhuñjānaḥ śarīre hyalaghau naraḥ
tāṃstān vyādhīnavāpnoti maraṇaṃ vā niyacchati
atītakālaṃ bhuñjāno vāyunopahate 'nale
kṛcchrādvipacyate bhuktaṃ dvitīyaṃ ca na kāṅkṣati
hīnamātram asaṃtoṣaṃ karoti ca balakṣayam
ālasyagauravāṭopasādāṃśca kurute 'dhikam
tasmāt susaṃskṛtaṃ yuktyā doṣairetair vivarjitam
yathoktaguṇasampannam upaseveta bhojanam
vibhajya doṣakālādīn kālayorubhayorapi
acokṣaṃ duṣṭamutsṛṣṭaṃ pāṣāṇatṛṇaloṣṭavat
dviṣṭaṃ vyuṣitamasvādu pūti cānnaṃ vivarjayet
cirasiddhaṃ sthiraṃ śītamannamuṣṇīkṛtaṃ punaḥ
aśāntam upadagdhaṃ ca tathā svādu na lakṣyate
yadyat svādutaraṃ tattadvidadhyāduttarottaram
prakṣālayedadbhirāsyaṃ bhuñjānasya muhurmuhuḥ
viśuddharasane tasmai rocate 'nnamapūrvavat
svādunā tasya rasanaṃ prathamenātitarpitam
na tathā svādayedanyattasmāt prakṣālyamantarā
saumanasyaṃ balaṃ puṣṭimutsāhaṃ harṣaṇaṃ sukham
svādu saṃjanayatyannamasvādu ca viparyayam
bhuktvāpi yat prārthayate bhūyastat svādu bhojanam
aśitaścodakaṃ yuktyā bhuñjānaścāntarā pibet
dantāntaragataṃ cānnaṃ śodhanenāharecchanaiḥ
kuryādanirhṛtaṃ taddhi mukhasyāniṣṭagandhatām
jīrṇe 'nne vardhate vāyurvidagdhe pittam eva tu
bhuktamātre kaphaścāpi tasmād bhukteritaṃ kapham
dhūmenāpohya hṛdyair vā kaṣāyakaṭutiktakaiḥ
pūgakaṅkolakarpūralavaṅgasumanaḥphalaiḥ
phalaiḥ kaṭukaṣāyair vā mukhavaiśadyakārakaiḥ
tāmbūlapatrasahitaiḥ sugandhair vā vicakṣaṇaḥ
bhuktvā rājavadāsīta yāvadannaklamo gataḥ
tataḥ pādaśataṃ gatvā vāmapārśvena saṃviśet
śabdarūparasān gandhān sparśāṃśca manasaḥ priyān
bhuktavānupaseveta tenānnaṃ sādhu tiṣṭhati
śabdarūparasāḥ sparśā gandhāścāpi jugupsitāḥ
aśucyannaṃ tathā bhuktam atihāsyaṃ ca vāmayet
śayanaṃ cāsanaṃ cāpi necchedvāpi dravottaram
nāgnyātapau na plavanaṃ na yānaṃ nāpi vāhanam
na caikarasasevāyāṃ prasajyeta kadācana
śākāvarānnabhūyiṣṭhamamlaṃ ca na samācaret
ekaikaśaḥ samastān vā nādhyaśnīyādrasān sadā
prāgbhukte tvavivikte 'gnau dvirannaṃ na samācaret
pūrvabhukte vidagdhe 'nne bhuñjāno hanti pāvakam
mātrāguruṃ pariharedāhāraṃ dravyataśca yaḥ
piṣṭānnaṃ naiva bhuñjīta mātrayā vā bubhukṣitaḥ
dviguṇaṃ ca pibettoyaṃ sukhaṃ samyak prajīryati
peyalehyādyabhakṣyāṇāṃ guru vidyādyathottaram
gurūṇāmardhasauhityaṃ laghūnāṃ tṛptiriṣyate
dravottaro dravaścāpi na mātrāgururiṣyate
dravāḍhyam api śuṣkaṃ tu samyagevopapadyate
viśuṣkamannamabhyastaṃ na pākaṃ sādhu gacchati
piṇḍīkṛtam asaṃklinnaṃ vidāham upagacchati
srotasyannavahe pittaṃ paktau vā yasya tiṣṭhati
vidāhi bhuktamanyadvā tasyāpyannaṃ vidahyate
śuṣkaṃ viruddhaṃ viṣṭambhi vahnivyāpadamāvahet
āmaṃ vidagdhaṃ viṣṭabdhaṃ kaphapittānilaistribhiḥ
ajīrṇaṃ kecidicchanti caturthaṃ rasaśeṣataḥ
atyambupānādviṣamāśanādvā saṃdhāraṇāt svapnaviparyayācca
kāle 'pi sātmyaṃ laghu cāpi bhuktamannaṃ na pākaṃ bhajate narasya
īrṣyābhayakrodhaparikṣatena lubdhena rugdainyanipīḍitena
pradveṣayuktena ca sevyamānamannaṃ na samyak pariṇāmameti
mādhuryam annaṃ gatamāmasaṃjñaṃ vidagdhasaṃjñaṃ gatamamlabhāvam
kiṃcidvipakvaṃ bhṛśatodaśūlaṃ viṣṭabdham ānaddhaviruddhavātam
udgāraśuddhāvapi bhaktakāṅkṣā na jāyate hṛdgurutā ca yasya
rasāvaśeṣeṇa tu saprasekaṃ caturthametat pravadantyajīrṇam
mūrcchā pralāpo vamathuḥ prasekaḥ sadanaṃ bhramaḥ
upadravā bhavantyete maraṇaṃ cāpyajīrṇataḥ
tatrāme laṅghanaṃ kāryaṃ vidagdhe vamanaṃ hitam
viṣṭabdhe svedanaṃ pathyaṃ rasaśeṣe śayīta ca
vāmayedāśu taṃ tasmād uṣṇena lavaṇāmbunā
kāryaṃ cānaśanaṃ tāvadyāvanna prakṛtiṃ bhajet
laghukāyam ataścainaṃ laṅghanaiḥ samupācaret
yāvanna prakṛtisthaḥ syāddoṣataḥ prāṇatastathā
hitāhitopasaṃyuktam annaṃ samaśanaṃ smṛtam
bahu stokamakāle vā vijñeyaṃ viṣamāśanam
ajīrṇe bhujyate yattu tadadhyaśanam ucyate
trayametannihantyāśu bahūnvyādhīnkaroti vā
annaṃ vidagdham hi narasya śīghraṃ śītāmbunā vai paripākameti
taddhyasya śaityena nihanti pittam ākledibhāvācca nayatyadhastāt
vidahyate yasya tu bhuktamātre dahyate hṛtkoṣṭhagalaṃ ca yasya
drākṣābhayāṃ mākṣikasamprayuktāṃ līḍhvābhayāṃ vā sa sukhaṃ labheta
bhavedajīrṇaṃ prati yasya śaṅkā snigdhasya jantor balino 'nnakāle
prātaḥ saśuṇṭhīmabhayāmaśaṅko bhuñjīta saṃprāśya hitaṃ hitārthī
svalpaṃ yadā doṣavibaddham āmaṃ līnaṃ na tejaḥpatham āvṛṇoti
bhavatyajīrṇe 'pi tadā bubhukṣā sā mandabuddhiṃ viṣavannihanti
ata ūrdhvaṃ pravakṣyāmi guṇānāṃ karmavistaram
karmabhistvanumīyante nānādravyāśrayā guṇāḥ
hlādanaḥ stambhanaḥ śīto mūrcchātṛṭsvedadāhajit
uṣṇastadviparītaḥ syātpācanaśca viśeṣataḥ
snehamārdavakṛtsnigdho balavarṇakarastathā
rūkṣastadviparītaḥ syādviśeṣātstambhanaḥ kharaḥ
picchilo jīvano balyaḥ saṃdhānaḥ śleṣmalo guruḥ
viśado viparīto 'smāt kledācūṣaṇaropaṇaḥ
dāhapākakarastīkṣṇaḥ srāvaṇo mṛduranyathā
sādopalepabalakṛdgurustarpaṇabṛṃhaṇaḥ
laghustadviparītaḥ syāllekhano ropaṇastathā
daśādyāḥ karmataḥ proktāsteṣāṃ karmaviśeṣaṇaiḥ
daśaivānyān pravakṣyāmi dravādīṃstānnibodha me
dravaḥ prakledanaḥ sāndraḥ sthūlaḥ syādbandhakārakaḥ
ślakṣṇaḥ picchilavajjñeyaḥ karkaśo viśado yathā
sukhānubandhī sūkṣmaśca sugandho rocano mṛduḥ
durgandho viparīto 'smāddhṛllāsārucikārakaḥ
saro 'nulomanaḥ prokto mando yātrākaraḥ smṛtaḥ
vyavāyī cākhilaṃ dehaṃ vyāpya pākāya kalpate
vikāsī vikasannevaṃ dhātubandhān vimokṣayet
āśukārī tathāśutvāddhāvatyambhasi tailavat
sūkṣmastu saukṣmyāt sūkṣmeṣu srotaḥsvanusaraḥ smṛtaḥ
guṇā viṃśatirityevaṃ yathāvatparikīrtitāḥ
sampravakṣyāmyataścordhvam āhāragatiniścayam
pañcabhūtātmake dehe hyāhāraḥ pāñcabhautikaḥ
vipakvaḥ pañcadhā samyagguṇān svānabhivardhayet
avidagdhaḥ kaphaṃ pittaṃ vidagdhaḥ pavanaṃ punaḥ
samyagvipakvo niḥsāra āhāraḥ paribṛṃhayet
viṇmūtramāhāramalaḥ sāraḥ prāgīrito rasaḥ
sa tu vyānena vikṣiptaḥ sarvān dhātūn pratarpayet
kaphaḥ pittaṃ malaḥ kheṣu svedaḥ syānnakharoma ca
netraviṭ tvakṣu ca sneho dhātūnāṃ kramaśo malāḥ
divā vibuddhe hṛdaye jāgrataḥ puṇḍarīkavat
annamaklinnadhātutvādajīrṇe 'pi hitaṃ niśi
hṛdi saṃmīlite rātrau prasuptasya viśeṣataḥ
klinnavisrastadhātutvādajīrṇe na hitaṃ divā
imaṃ vidhiṃ yo 'numataṃ mahāmunernṛparṣimukhyasya paṭheddhi yatnataḥ
sa bhūmipālāya vidhātumauṣadhaṃ mahātmanāṃ cārhati sūrisattamaḥ
athāto vātavyādhinidānaṃ vyākhyāsyāmaḥ
yathovāca bhagavān dhanvantariḥ
dhanvantariṃ dharmabhṛtāṃ variṣṭhamamṛtodbhavam
caraṇāvupasaṃgṛhya suśrutaḥ paripṛcchati
vāyoḥ prakṛtibhūtasya vyāpannasya ca kopanaiḥ
sthānaṃ karma ca rogāṃś ca vada me vadatāṃ vara
tasya tadvacanaṃ śrutvā prābravīdbhiṣajāṃ varaḥ
svayaṃbhūreṣa bhagavān vāyurityabhiśabditaḥ
svātantryānnityabhāvācca sarvagatvāttathaiva ca
sarveṣām eva sarvātmā sarvalokanamaskṛtaḥ
sthityutpattivināśeṣu bhūtānāmeṣa kāraṇam
avyakto vyaktakarmā ca rūkṣaḥ śīto laghuḥ kharaḥ
tiryaggo dviguṇaścaiva rajobahula eva ca
acintyavīryo doṣāṇāṃ netā rogasamūharāṭ
āśukārī muhuścārī pakvādhānagudālayaḥ
dehe vicaratastasya lakṣaṇāni nibodha me
doṣadhātvagnisamatāṃ saṃprāptiṃ viṣayeṣu ca
kriyāṇāmānulomyaṃ ca karotyakupito 'nilaḥ
yathāgniḥ pañcadhā bhinno nāmasthānakriyāmayaiḥ
bhinno 'nilastathā hyeko nāmasthānakriyāmayaiḥ
prāṇodānau samānaś ca vyānaścāpāna eva ca
sthānasthā mārutāḥ pañca yāpayanti śarīriṇam
yo vāyurvaktrasaṃcārī sa prāṇo nāma dehadhṛk
so 'nnaṃ praveśayatyantaḥ prāṇāṃścāpyavalambate
prāyaśaḥ kurute duṣṭo hikkāśvāsādikān gadān
udāno nāma yastūrdhvam upaiti pavanottamaḥ
tena bhāṣitagītādiviśeṣo 'bhipravartate
ūrdhvajatrugatān rogān karoti ca viśeṣataḥ
āmapakvāśayacaraḥ samāno vahnisaṅgataḥ
so 'nnaṃ pacati tajjāṃś ca viśeṣānvivinakti hi
gulmāgnisādātīsāraprabhṛtīn kurute gadān
kṛtsnadehacaro vyāno rasasaṃvahanodyataḥ
svedāsṛksrāvaṇaś cāpi pañcadhā ceṣṭayatyapi
kruddhaś ca kurute rogān prāyaśaḥ sarvadehagān
pakvādhānālayo 'pānaḥ kāle karṣati cāpyadhaḥ
samīraṇaḥ śakṛnmūtraṃ śukragarbhārtavāni ca
kruddhaś ca kurute rogān ghorān bastigudāśrayān
śukradoṣapramehāstu vyānāpānaprakopajāḥ
yugapat kupitāś cāpi dehaṃ bhindyurasaṃśayam
ata ūrdhvaṃ pravakṣyāmi nānāsthānāntarāśritaḥ
bahuśaḥ kupito vāyurvikārān kurute hi yān
vāyurāmāśaye kruddhaśchardyādīn kurute gadān
mohaṃ mūrcchāṃ pipāsāṃ ca hṛdgrahaṃ pārśvavedanām
pakvāśayastho 'ntrakūjaṃ śūlaṃ nābhau karoti ca
kṛcchramūtrapurīṣatvamānāhaṃ trikavedanām
śrotrādiṣvindriyavadhaṃ kuryāt kruddhaḥ samīraṇaḥ
vaivarṇyaṃ sphuraṇaṃ raukṣyaṃ suptiṃ cumucumāyanam
tvakstho nistodanaṃ kuryāt tvagbhedaṃ paripoṭanam
vraṇāṃś ca raktago granthīn saśūlān māṃsasaṃśritaḥ
tathā medaḥśritaḥ kuryādgranthīn mandarujo 'vraṇān
kuryāt sirāgataḥ śūlaṃ sirākuñcanapūraṇam
snāyuprāptaḥ stambhakampau śūlamākṣepaṇaṃ tathā
hanti sandhigataḥ sandhīn śūlaśophau karoti ca
asthiśoṣaṃ prabhedaṃ ca kuryācchūlaṃ ca tacchritaḥ
tathā majjagate ruk ca na kadācit praśāmyati
apravṛttiḥ pravṛttirvā vikṛtā śukrage 'nile
hastapādaśirodhātūṃstathā saṃcarati kramāt
vyāpnuyādvākhilaṃ dehaṃ vāyuḥ sarvagato nṛṇām
stambhanākṣepaṇasvāpaśophaśūlāni sarvagaḥ
sthāneṣūkteṣu saṃmiśraḥ saṃmiśrāḥ kurute rujaḥ
kuryādavayavaprāpto mārutastvamitān gadān
dāhasaṃtāpamūrcchāḥ syurvāyau pittasamanvite
śaityaśophagurutvāni tasminneva kaphāvṛte
sūcībhir iva nistodaḥ sparśadveṣaḥ prasuptatā
śeṣāḥ pittavikārāḥ syurmārute śoṇitānvite
prāṇe pittāvṛte chardirdāhaścaivopajāyate
daurbalyaṃ sadanaṃ tandrā vaivarṇyaṃ ca kaphāvṛte
udāne pittasaṃyukte mūrcchādāhabhramaklamāḥ
asvedaharṣau mando 'gniḥ śītastambhau kaphāvṛte
samāne pittasaṃyukte svedadāhauṣṇyamūrchanam
kaphādhikaṃ ca viṇmūtraṃ romaharṣaḥ kaphāvṛte
apāne pittasaṃyukte dāhauṣṇye syādasṛgdaraḥ
adhaḥkāyagurutvaṃ ca tasminneva kaphāvṛte
vyāne pittāvṛte dāho gātravikṣepaṇaṃ klamaḥ
gurūṇi sarvagātrāṇi stambhanaṃ cāsthiparvaṇām
liṅgaṃ kaphāvṛte vyāne ceṣṭāstambhastathaiva ca
prāyaśaḥ sukumārāṇāṃ mithyāhāravihāriṇām
rogādhvapramadāmadyavyāyāmaiś cātipīḍanāt
ṛtusātmyaviparyāsāt snehādīnāṃ ca vibhramāt
avyavāye tathā sthūle vātaraktaṃ prakupyati
hastyaśvoṣṭrair gacchato 'nyaiś ca vāyuḥ kopaṃ yātaḥ kāraṇaiḥ sevitaiḥ svaiḥ
tīkṣṇoṣṇāmlakṣāraśākādibhojyaiḥ saṃtāpādyair bhūyasā sevitaiś ca
kṣipraṃ raktaṃ duṣṭimāyāti tacca vāyor mārgaṃ saṃruṇaddhyāśu yātaḥ
kruddho 'tyarthaṃ mārgarodhāt sa vāyur atyudriktaṃ dūṣayedraktamāśu
tat saṃpṛktaṃ vāyunā dūṣitena tatprābalyād ucyate vātaraktam
tadvat pittaṃ dūṣitenāsṛjāktaṃ śleṣmā duṣṭo dūṣitenāsṛjāktaḥ
sparśodvignau todabhedapraśoṣasvāpopetau vātaraktena pādau
pittāsṛgbhyām ugradāhau bhavetāmatyarthoṣṇau raktaśophau mṛdū ca
kaṇḍūmantau śvetaśītau saśophau pīnastabdhau śleṣmaduṣṭe tu rakte
sarvair duṣṭe śoṇite cāpi doṣāḥ svaṃ svaṃ rūpaṃ pādayor darśayanti
prāgrūpe śithilau svinnau śītalau saviparyayau
vaivarṇyatodasuptatvagurutvauṣasamanvitaḥ
pādayor mūlamāsthāya kadāciddhastayor api
ākhorviṣam iva kruddhaṃ taddehamanusarpati
ājānusphuṭitaṃ yacca prabhinnaṃ prasrutaṃ ca yat
upadravaiś ca yajjuṣṭaṃ prāṇamāṃsakṣayādibhiḥ
śoṇitaṃ tadasādhyaṃ syādyāpyaṃ saṃvatsarotthitam
yadā tu dhamanīḥ sarvāḥ kupito 'bhyeti mārutaḥ
tadākṣipatyāśu muhurmuhurdehaṃ muhuścaraḥ
muhurmuhustadākṣepādākṣepaka iti smṛtaḥ
so 'patānakasaṃjño yaḥ pātayatyantarāntarā
kaphānvito bhṛśaṃ vāyustāsveva yadi tiṣṭhati
sa daṇḍavat stambhayati kṛcchro daṇḍāpatānakaḥ
hanugrahastadātyarthaṃ kṛcchrānniṣevate
dhanustulyaṃ namedyastu sa dhanuḥstambhasaṃjñakaḥ
aṅgulīgulphajaṭharahṛdvakṣogalasaṃśritaḥ
snāyupratānamanilo yadākṣipati vegavān
viṣṭabdhākṣaḥ stabdhahanurbhagnapārśvaḥ kaphaṃ vaman
abhyantaraṃ dhanur iva yadā namati mānavaḥ
tadāsyābhyantarāyāmaṃ kurute māruto balī
bāhyasnāyupratānastho bāhyāyāmaṃ karoti ca
tamasādhyaṃ budhāḥ prāhurvakṣaḥkaṭyūrubhañjanam
kaphapittānvito vāyurvāyureva ca kevalaḥ
kuryādākṣepakaṃ tvanyaṃ caturthamabhighātajam
garbhapātanimittaś ca śoṇitātisravācca yaḥ
abhighātanimittaś ca na sidhyatyapatānakaḥ
adhogamāḥ satiryaggā dhamanīrūrdhvadehagāḥ
yadā prakupito 'tyarthaṃ mātariśvā prapadyate
tadānyatarapakṣasya sandhibandhān vimokṣayan
hanti pakṣaṃ tamāhurhi pakṣāghātaṃ bhiṣagvarāḥ
yasya kṛtsnaṃ śarīrārdhamakarmaṇyamacetanam
tataḥ patatyasūn vāpi tyajatyanilapīḍitaḥ
śuddhavātahataṃ pakṣaṃ kṛcchrasādhyatamaṃ viduḥ
sādhyamanyena saṃsṛṣṭamasādhyaṃ kṣayahetukam
vāyurūrdhvaṃ vrajet sthānāt kupito hṛdayaṃ śiraḥ
śaṅkhau ca pīḍayatyaṅgānyākṣipennamayecca saḥ
nimīlitākṣo niśceṣṭaḥ stabdhākṣo vāpi kūjati
nirucchvāso 'thavā kṛcchrāducchvasyānnaṣṭacetanaḥ
svasthaḥ syāddhṛdaye mukte hyāvṛte tu pramuhyati
kaphānvitena vātena jñeya eṣo 'patantrakaḥ
divāsvapnāsanasthānavivṛtādhvanirīkṣaṇaiḥ
manyāstambhaṃ prakurute sa eva śleṣmaṇāvṛtaḥ
garbhiṇīsūtikābālavṛddhakṣīṇeṣv asṛkkṣaye
uccair vyāharato 'tyarthaṃ khādataḥ kaṭhināni vā
hasato jṛmbhato bhārādviṣamācchayanād api
śironāsauṣṭhacibukalalāṭekṣaṇasandhigaḥ
ardayitvānilo vaktramarditaṃ janayatyataḥ
vakrībhavati vaktrārdhaṃ grīvā cāpyapavartate
śiraścalati vāksaṅgo netrādīnāṃ ca vaikṛtam
grīvācibukadantānāṃ tasmin pārśve tu vedanā
yasyāgrajo romaharṣo vepathurnetramāvilam
vāyurūrdhvaṃ tvaci svāpastodo manyāhanugrahaḥ
tamarditamiti prāhur vyādhiṃ vyādhiviśāradāḥ
kṣīṇasyānimiṣākṣasya prasaktaṃ saktabhāṣiṇaḥ
na sidhyatyarditaṃ bāḍhaṃ trivarṣaṃ vepanasya ca
pārṣṇipratyaṅgulīnāṃ tu kaṇḍarā yānilārditā
sakthnaḥ kṣepaṃ nigṛhṇīyādgṛdhrasīti hi sā smṛtā
talapratyaṅgulīnāṃ tu kaṇḍarā bāhupṛṣṭhataḥ
bāhvoḥ karmakṣayakarī viśvācīti hi sā smṛtā
vātaśoṇitajaḥ śopho jānumadhye mahārujaḥ
śiraḥ kroṣṭukapūrvaṃ tu sthūlaḥ kroṣṭukamūrdhavat
vāyuḥ kaṭyāṃ sthitaḥ sakthnaḥ kaṇḍarāmākṣipedyadā
khañjastadā bhavejjantuḥ paṅguḥ sakthnor dvayor vadhāt
prakrāman vepate yastu khañjann iva ca gacchati
kalāyakhañjaṃ taṃ vidyānmuktasandhiprabandhanam
nyaste tu viṣamaṃ pāde rujaḥ kuryāt samīraṇaḥ
vātakaṇṭaka ityeṣa vijñeyaḥ khaḍukāśritaḥ
pādayoḥ kurute dāhaṃ pittāsṛksahito 'nilaḥ
viśeṣataścaṅkramaṇāt pādadāhaṃ tamādiśet
hṛṣyataścaraṇau yasya bhavataś ca prasuptavat
pādaharṣaḥ sa vijñeyaḥ kaphavātaprakopajaḥ
aṃsadeśasthito vāyuḥ śoṣayitvāṃsabandhanam
sirāścākuñcya tatrastho janayatyavabāhukam
yadā śabdavahaṃ sroto vāyurāvṛtya tiṣṭhati
śuddhaḥ śleṣmānvito vāpi bādhiryaṃ tena jāyate
hanuśaṅkhaśirogrīvaṃ yasya bhindannivānilaḥ
karṇayoḥ kurute śūlaṃ karṇaśūlaṃ taducyate
āvṛtya sakapho vāyurdhamanīḥ śabdavāhinīḥ
narān karotyakriyakān mūkaminmiṇagadgadān
adho yā vedanā yāti varcomūtrāśayotthitā
bhindatīva gudopasthaṃ sā tūnītyabhidhīyate
gudopasthotthitā saiva pratilomavisarpiṇī
vegaiḥ pakvāśayaṃ yāti pratitūnīti sā smṛtā
āṭopamatyugrarujam ādhmātamudaraṃ bhṛśam
ādhmānamiti jānīyādghoraṃ vātanirodhajam
vimuktapārśvahṛdayaṃ tadevāmāśayotthitam
pratyādhmānaṃ vijānīyāt kaphavyākulitānilam
aṣṭhīlāvadghanaṃ granthimūrdhvamāyatamunnatam
vātāṣṭhīlāṃ vijānīyādbahirmārgāvarodhinīm
enām eva rujāyuktāṃ vātaviṇmūtrarodhinīm
pratyaṣṭhīlāmiti vadejjaṭhare tiryagutthitām
athāto 'rśasāṃ nidānaṃ vyākhyāsyāmaḥ
yathovāca bhagavān dhanvantariḥ
ṣaḍarśāṃsi bhavanti vātapittakaphaśoṇitasannipātaiḥ sahajāni ceti
tatrānātmavatāṃ yathoktaiḥ prakopaṇair viruddhādhyaśanastrīprasaṅgotkaṭukāsanapṛṣṭhayānavegavidhāraṇādibhir viśeṣaiḥ prakupitā doṣā ekaśo dviśaḥ samastāḥ śoṇitasahitā vā yathoktaṃ prasṛtāḥ pradhānadhamanīranuprapadyādho gatvā gudamāgamya pradūṣya gudavalīrmāṃsaprarohāñjanayanti viśeṣato mandāgnes tathā tṛṇakāṣṭhopalaloṣṭavastrādibhiḥ śītodakasaṃsparśanādvā kandāḥ parivṛddhimāsādayanti tānyarśāṃsītyācakṣate
tatra sthūlāntrapratibaddham ardhapañcāṅgulaṃ gudamāhus tasmin valayastisro 'dhyardhāṅgulāntarasambhūtāḥ pravāhaṇī visarjanī saṃvaraṇī ceti caturaṅgulāyatāḥ sarvāstiryagekāṅgulocchritāḥ
śaṅkhāvartanibhāś cāpi uparyupari saṃsthitāḥ
gajatālunibhāś cāpi varṇataḥ saṃprakīrtitāḥ
romāntebhyo yavādhyardho gudauṣṭhaḥ parikīrtitaḥ
prathamā tu gudauṣṭhādaṅgulamātre
teṣāṃ tu bhaviṣyatāṃ pūrvarūpāṇi anne 'śraddhā kṛcchrāt paktiramlīkā paridāho viṣṭambhaḥ pipāsā sakthisadanamāṭopaḥ kārśyam udgārabāhulyam akṣṇoḥ śvayathur antrakūjanaṃ gudaparikartanamāśaṅkā pāṇḍurogagrahaṇīdoṣaśoṣāṇāṃ kāsaśvāsau balahānir bhramastandrā nidrendriyadaurbalyaṃ ca
jāteṣvetānyeva lakṣaṇāni pravyaktatarāṇi bhavanti
tatra mārutāt pariśuṣkāruṇavivarṇāni viṣamamadhyāni kadambapuṣpatuṇḍikerīnāḍīmukulasūcīmukhākṛtīni ca bhavanti tair upadrutaḥ saśūlaṃ saṃhatam upaveśyate kaṭīpṛṣṭhapārśvameḍhragudanābhipradeśeṣu cāsya vedanā bhavanti gulmāṣṭhīlāplīhodarāṇi cāsya tannimittānyeva bhavanti kṛṣṇatvaṅnakhanayanadaśanavadanamūtrapurīṣaś ca puruṣo bhavati
pittān nīlāgrāṇi tanūni visarpīṇi pītāvabhāsāni yakṛtprakāśāni śukajihvāsaṃsthānāni yavamadhyāni jalaukovaktrasadṛśāni praklinnāni ca bhavanti tair upadrutaḥ sadāhaṃ sarudhiram atisāryate jvaradāhapipāsāmūrchāś cāsyopadravā bhavanti pītatvaṅnakhanayanadaśanavadanamūtrapurīṣaś ca puruṣo bhavati
śleṣmajāni śvetāni mahāmūlāni sthirāṇi vṛttāni snigdhāni pāṇḍūni karīrapanasāsthigostanākārāṇi na bhidyante na sravanti kaṇḍūbahulāni ca bhavanti tair upadrutaḥ saśleṣmāṇam analpaṃ māṃsadhāvanaprakāśamatisāryate śophaśītajvarārocakāvipākaśirogauravāṇi cāsya tannimittānyeva bhavanti śuklatvaṅnakhanayanadaśanavadanamūtrapurīṣaś ca puruṣo bhavati
raktajāni nyagrodhaprarohavidrumakākaṇantikāphalasadṛśāni pittalakṣaṇāni ca yadāvagāḍhapurīṣapīḍitāni bhavanti tadātyarthaṃ duṣṭamanalpamasṛk sahasā visṛjanti tasya cātipravṛttau śoṇitātiyogopadravā bhavanti
sannipātajāni sarvadoṣalakṣaṇayuktāni
sahajāni duṣṭaśoṇitaśukranimittāni teṣāṃ doṣata eva prasādhanaṃ kartavyaṃ viśeṣataścaitāni durdarśanāni paruṣāṇi pāṃsūni dāruṇānyantarmukhāni tair upadrutaḥ kṛśo 'lpabhuk sirāsaṃtatagātro 'lpaprajaḥ kṣīṇaretāḥ kṣāmasvaraḥ krodhano 'lpāgniprāṇaḥ paramalasaśca tathā ghrāṇaśiro'kṣināsāśravaṇarogī satatam antrakūjāṭopahṛdayopalepārocakaprabhṛtibhiḥ pīḍyate
bhavati cātra
bāhyamadhyavalisthānāṃ pratikuryādbhiṣagvaraḥ
antarvalisamutthānāṃ pratyākhyāyācaret kriyām
prakupitāstu doṣā meḍhramabhiprapannā māṃsaśoṇite pradūṣya kaṇḍūṃ janayanti tataḥ kaṇḍūyanāt kṣataṃ samupajāyate tasmiṃśca kṣate duṣṭamāṃsajāḥ prarohāḥ picchilarudhirasrāviṇo jāyante kūrcakino 'bhyantaram upariṣṭādvā te tu śepho vināśayantyupaghnanti ca puṃstvaṃ yonimabhiprapannāḥ sukumārān durgandhān picchilarudhirasrāviṇaśchatrākārān karīrāñjanayanti te tu yonim upaghnantyārtavaṃ ca nābhimabhiprapannāḥ sukumārān durgandhān picchilān gaṇḍūpadamukhasadṛśān karīrāñjanayanti ta evordhvamāgatāḥ śrotrākṣighrāṇavadaneṣvarśāṃsyupanirvartayanti tatra karṇajeṣu bādhiryaṃ śūlaṃ pūtikarṇatā ca netrajeṣu vartmāvarodho vedanā srāvo darśananāśaśca ghrāṇajeṣu pratiśyāyo 'timātraṃ kṣavathuḥ kṛcchrocchvāsatā pūtinasyaṃ sānunāsikavākyatvaṃ śiroduḥkhaṃ ca vaktrajeṣu kaṇṭhauṣṭhatālūnāmanyatamasmiṃstair gadgadavākyatā rasājñānaṃ mukharogāś ca bhavanti
vyānastu prakupitaḥ śleṣmāṇaṃ parigṛhya bahiḥ sthirāṇi kīlavadarśāṃsi nirvartayati tāni carmakīlānyarśāṃsītyācakṣate
bhavanti cātra
teṣu kīleṣu nistodo mārutenopajāyate
śleṣmaṇā tu savarṇatvaṃ granthitvaṃ ca vinirdiśet
pittaśoṇitajaṃ raukṣyaṃ kṛṣṇatvaṃ ślakṣṇatā tathā
samudīrṇakharatvaṃ ca carmakīlasya lakṣaṇam
arśasāṃ lakṣaṇaṃ vyāsāduktaṃ sāmānyatastu yat
tatsarvaṃ prāgvinirdiṣṭātsādhayedbhiṣajāṃ varaḥ
arśaḥsu dṛśyate rūpaṃ yadā doṣadvayasya tu
saṃsargaṃ taṃ vijānīyāt saṃsargaḥ sa ca ṣaḍvidhaḥ
tridoṣāṇyalpaliṅgāni yāpyāni tu vinirdiśet
dvandvajāni dvitīyāyāṃ valau yānyāśritāni ca
kṛcchrasādhyāni tānyāhuḥ parisaṃvatsarāṇi ca
sannipātasamutthāni sahajāni tu varjayet
sarvāḥ syurvalayo yeṣāṃ durnāmabhir upadrutāḥ
taistu pratihato vāyurapānaḥ saṃnivartate
tato vyānena saṃgamya jyotirmṛdnāti dehinām
athāto 'śmarīṇāṃ nidānaṃ vyākhyāsyāmaḥ
yathovāca bhagavān dhanvantariḥ
catasro 'śmaryo bhavanti śleṣmādhiṣṭhānāḥ tadyathā śleṣmaṇā vātena pittena śukreṇa ceti
tatrāsaṃśodhanaśīlasyāpathyakāriṇaḥ prakupitaḥ śleṣmā mūtrasaṃpṛkto 'nupraviśya bastimaśmarīṃ janayati
tāsāṃ pūrvarūpāṇi jvaro vastipīḍārocakau mūtrakṛcchraṃ bastiśiromuṣkaśephasāṃ vedanā kṛcchrāvasādo bastagandhitvaṃ mūtrasyeti
yathāsvavedanāvarṇaṃ duṣṭaṃ sāndramathāvilam
pūrvarūpe 'śmanaḥ kṛcchrānmūtraṃ sṛjati mānavaḥ
atha jātāsu nābhibastisevanīmehaneṣvanyatamasmin mehato vedanā mūtradhārāsaṅgaḥ sarudhiramūtratā mūtravikiraṇaṃ gomedakaprakāśam atyāvilaṃ sasikataṃ visṛjati dhāvanalaṅghanaplavanapṛṣṭhayānoṣṇādhvagamanaiścāsya vedanā bhavanti
tatra śleṣmāśmarī śleṣmalamannamabhyavaharato 'tyartham upalipyādhaḥ parivṛddhiṃ prāpya bastimukhamadhiṣṭhāya sroto niruṇaddhi tasya mūtrapratighātāddālyate bhidyate nistudyata iva ca bastirguruḥ śītaś ca bhavati aśmarī cātra śvetā snigdhā mahatī kukkuṭāṇḍapratīkāśā madhūkapuṣpavarṇā vā bhavati tāṃ ślaiṣmikīmiti vidyāt
pittayutastu śleṣmā saṃghātam upagamya yathoktāṃ parivṛddhiṃ prāpya bastimukhamadhiṣṭhāya sroto niruṇaddhi tasya mūtrapratīghātād ūṣyate cūṣyate dahyate pacyata iva bastiruṣṇavātaś ca bhavati aśmarī cātra saraktā pītāvabhāsā kṛṣṇā bhallātakāsthipratimā madhuvarṇā vā bhavati tāṃ paittikīmiti vidyāt
vātayutastu śleṣmā saṃghātam upagamya yathoktāṃ parivṛddhiṃ prāpya bastimukhamadhiṣṭhāya sroto niruṇaddhi tasya mūtrapratīghātāttīvrā vedanā bhavati tadātyarthaṃ pīḍyamāno dantān khādati nābhiṃ pīḍayati meḍhraṃ pramṛdnāti pāyuṃ spṛśati viśardhate vidahati vātamūtrapurīṣāṇi kṛcchreṇa cāsya mehato niḥsaranti aśmarī cātra śyāvā paruṣā viṣamā kharā kadambapuṣpavatkaṇṭakācitā bhavati tāṃ vātikīmiti vidyāt
prāyeṇaitāstisro 'śmaryo divāsvapnasamaśanādhyaśanaśītasnigdhagurumadhurāhārapriyatvād viśeṣeṇa bālānāṃ bhavanti teṣāmevālpabastikāyatvād anupacitamāṃsatvācca basteḥ sukhagrahaṇāharaṇā bhavanti mahatāṃ tu śukrāśmarī śukranimittā bhavati
maithunavighātād atimaithunādvā śukraṃ calitamanirgacchadvimārgagamanādanilo 'bhitaḥ saṃgṛhya meḍhravṛṣaṇayor antare saṃharati saṃhṛtya copaśoṣayati sā mūtramārgamāvṛṇoti mūtrakṛcchraṃ bastivedanāṃ vṛṣaṇayoś ca śvayathumāpādayati pīḍitamātre ca tasminneva pradeśe pravilayamāpadyate tāṃ śukrāśmarīmiti vidyāt
bhavanti cātra
śarkarā sikatā meho bhasmākhyo 'śmarivaikṛtam
aśmaryā śarkarā jñeyā tulyavyañjanavedanā
pavane 'nuguṇe sā tu niretyalpā viśeṣataḥ
sā bhinnamūrtirvātena śarkaretyabhidhīyate
hṛtpīḍā sakthisadanaṃ kukṣiśūlaṃ ca vepathuḥ
tṛṣṇordhvago 'nilaḥ kārṣṇyaṃ daurbalyaṃ pāṇḍugātratā
arocakāvipākau tu śarkarārte bhavanti ca
mūtramārgapravṛttā sā saktā kuryādupadravān
daurbalyaṃ sadanaṃ kārśyaṃ kukṣiśūlamarocakam
pāṇḍutvamuṣṇavātaṃ ca tṛṣṇāṃ hṛtpīḍanaṃ vamim
nābhipṛṣṭhakaṭīmuṣkagudavaṅkṣaṇaśephasām
ekadvārastanutvakko madhye bastiradhomukhaḥ
bastir vastiśiraścaiva pauruṣaṃ vṛṣaṇau gudaḥ
ekasaṃbandhino hyete gudāsthivivarāśritāḥ
alābvā iva rūpeṇa sirāsnāyuparigrahaḥ
mūtrāśayo malādhāraḥ prāṇāyatanamuttamam
pakvāśayagatāstatra nāḍyo mūtravahāstu yāḥ
tarpayanti sadā mūtraṃ saritaḥ sāgaraṃ yathā
sūkṣmatvānnopalabhyante mukhānyāsāṃ sahasraśaḥ
nāḍībhir upanītasya mūtrasyāmāśayāntarāt
jāgrataḥ svapataś caiva sa niḥsyandena pūryate
ā mukhāt salile nyastaḥ pārśvebhyaḥ pūryate navaḥ
ghaṭo yathā tathā viddhi bastirmūtreṇa pūryate
evam eva praveśena vātaḥ pittaṃ kapho 'pi vā
mūtrayuktam upasnehāt praviśya kurute 'śmarīm
apsu svacchāsvapi yathā niṣiktāsu nave ghaṭe
kālāntareṇa paṅkaḥ syādaśmarīsaṃbhavastathā
saṃhantyāpo yathā divyā māruto 'gniśca vaidyutaḥ
tadvadbalāsaṃ bastisthamūṣmā saṃhanti sānilaḥ
mārute praguṇe bastau mūtraṃ samyak pravartate
vikārā vividhāścāpi pratilome bhavanti hi
mūtrāghātāḥ pramehāśca śukradoṣāstathaiva ca
mūtradoṣāś ca ye kecidvastāveva bhavanti hi
athāto bhagandarāṇāṃ nidānaṃ vyākhyāsyāmaḥ
yathovāca bhagavān dhanvantariḥ
vātapittaśleṣmasannipātāgantunimittāḥ śataponakoṣṭragrīvaparisrāviśambūkāvartonmārgiṇo yathāsaṃkhyaṃ pañca bhagandarā bhavanti te tu bhagagudabastipradeśadāraṇācca bhagandarā ityucyante
abhinnāḥ piḍakāḥ bhinnāstu bhagandarāḥ
teṣāṃ tu pūrvarūpāṇi kaṭīkapālavedanā kaṇḍūrdāhaḥ śophaśca gudasya bhavati
tatrāpathyasevināṃ vāyuḥ prakupitaḥ saṃnivṛttaḥ sthirībhūto gudamabhito 'ṅgule dvyaṅgule vā māṃsaśoṇite pradūṣyāruṇavarṇāṃ piḍakāṃ janayati sāsya todādīn vedanāviśeṣāñjanayati apratikriyamāṇā ca pākam upaiti mūtrāśayābhyāsagatatvāc ca vraṇaḥ praklinnaḥ śataponakavadaṇumukhaiśchidrair āpūryate tāni ca chidrāṇyajasramacchaṃ phenānuviddhamadhikamāsrāvaṃ sravanti vraṇaśca tāḍyate bhidyate chidyate sūcībhir iva nistudyate gudaṃ cāvadīryate upekṣite ca vātamūtrapurīṣaretasāmapyāgamaśca tair eva chidrair bhavati taṃ bhagandaraṃ śataponakamityācakṣate
pittaṃ tu prakupitamanilenādhaḥ preritaṃ pūrvavadavasthitaṃ raktāṃ tanvīmucchritāmuṣṭragrīvākārāṃ piḍakāṃ janayati sāsya coṣādīn vedanāviśeṣāñjanayati apratikriyamāṇā ca pākam upaiti vraṇaścāgnikṣārābhyām iva dahyate durgandhamuṣṇamāsrāvaṃ sravati upekṣitaśca vātamūtrapurīṣaretāṃsi visṛjati taṃ bhagandaramuṣṭragrīvamityācakṣate
śleṣmā tu prakupitaḥ samīraṇenādhaḥ preritaḥ pūrvavadavasthitaḥ śuklāvabhāsāṃ sthirāṃ kaṇḍūmatīṃ piḍakāṃ janayati sāsya kaṇḍvādīn vedanāviśeṣāñjanayati apratikriyamāṇā ca pākam upaiti vraṇaśca kaṭhinaḥ saṃrambhī kaṇḍūprāyaḥ picchilamajasramāsrāvaṃ sravati upekṣitaś ca vātamūtrapurīṣaretāṃsi visṛjati taṃ bhagandaraṃ parisrāviṇamityācakṣate
vāyuḥ prakupitaḥ prakupitau pittaśleṣmāṇau parigṛhyādho gatvā pūrvavadavasthitaḥ pādāṅguṣṭhāgrapramāṇāṃ sarvaliṅgāṃ piḍakāṃ janayati sāsya todadāhakaṇḍvādīn vedanāviśeṣāñjanayati apratikriyamāṇā ca pākamupaiti vraṇaś ca nānāvidhavarṇamāsrāvaṃ sravati pūrṇanadīśambūkāvartavaccātra samuttiṣṭhanti vedanāviśeṣāḥ taṃ bhagandaraṃ śambūkāvartamityācakṣate
mūḍhena māṃsalubdhena yadasthiśalyamannena sahābhyavahṛtaṃ yadāvagāḍhapurīṣonmiśram apānenādhaḥpreritam asamyagāgataṃ gudam apakṣiṇoti tadā kṣatanimittaḥ kotha upajāyate tasmiṃś ca kṣate pūyarudhirāvakīrṇamāṃsakothe bhūmāv iva jalapraklinnāyāṃ krimayaḥ saṃjāyante te bhakṣayanto gudamanekadhā pārśvato dārayanti tasya tair mārgaiḥ kṛmikṛtair vātamūtrapurīṣaretāṃsyabhiniḥsaranti taṃ bhagandaramunmārgiṇamityācakṣate
bhavanti cātra
utpadyate 'lparuk śophāt kṣipraṃ cāpyupaśāmyati
pāyvantadeśe piḍakā sā jñeyānyā bhagandarāt
pāyoḥ syād dvyaṅgule deśe gūḍhamūlā sarugjvarā
bhāgaṃdarīti vijñeyā piḍakāto viparyayāt
yānayānānmalotsargāt kaṇḍūrugdāhaśophavān
pāyurbhavedrujaḥ kaṭyāṃ pūrvarūpaṃ bhagandare
ghorāḥ sādhayituṃ duḥkhāḥ sarva eva bhagandarāḥ
teṣvasādhyastridoṣotthaḥ kṣatajaśca bhagandaraḥ
athātaḥ kuṣṭhanidānaṃ vyākhyāsyāmaḥ
yathovāca bhagavān dhanvantariḥ
mithyāhārācārasya viśeṣād guruviruddhāsātmyājīrṇāhitāśinaḥ snehapītasya vāntasya vā vyāyāmagrāmyadharmasevino grāmyānūpaudakamāṃsāni vā payasābhīkṣṇamaśnato yo vā majjatyapsūṣmābhitaptaḥ sahasā chardiṃ vā pratihanti tasya pittaśleṣmāṇau prakupitau parigṛhyānilaḥ pravṛddhastiryaggāḥ sirāḥ samprapadya samuddhūya bāhyaṃ mārgaṃ prati samantādvikṣipati yatra yatra ca doṣo vikṣipto niścarati tatra tatra maṇḍalāni prādurbhavanti evaṃ samutpannastvaci doṣastatra tatra ca parivṛddhiṃ prāpyāpratikriyamāṇo 'bhyantaraṃ pratipadyate dhātūn abhidūṣayan
tasya pūrvarūpāṇi tvakpāruṣyamakasmādromaharṣaḥ kaṇḍūḥ svedabāhulyam asvedanaṃ vāṅgapradeśānāṃ svāpaḥ kṣatavisarpaṇamasṛjaḥ kṛṣṇatā ceti
tatra sapta mahākuṣṭhāni ekādaśa kṣudrakuṣṭhāni evamaṣṭādaśa kuṣṭhāni bhavanti
tatra mahākuṣṭhāny aruṇodumbararṣyajihvakapālakākaṇakapuṇḍarīkadadrukuṣṭhānīti
kṣudrakuṣṭhānyapi sthūlāruṣkaṃ mahākuṣṭhamekakuṣṭhaṃ carmadalaṃ visarpaḥ parisarpaḥ sidhmaṃ vicarcikā kiṭibhaṃ pāmā rakasā ceti
sarvāṇi kuṣṭhāni savātāni sapittāni saśleṣmāṇi sakrimīṇi ca bhavanti utsannatastu doṣagrahaṇamabhibhavāt
tatra vātenāruṇaṃ pittenodumbararṣyajihvakapālakākaṇakāni śleṣmaṇā puṇḍarīkaṃ dadrukuṣṭhaṃ ceti
teṣāṃ mahattvaṃ kriyāgurutvam uttarottaraṃ dhātvanupraveśādasādhyatvaṃ ceti
tatra vātenāruṇābhāni tanūni visarpīṇi todabhedasvāpayuktānyaruṇāni
pittena pakvodumbaraphalākṛtivarṇānyaudumbarāṇi ṛṣyajihvāprakāśāni kharāṇi ṛṣyajihvāni kṛṣṇakapālikāprakāśāni kapālakuṣṭhāni kākaṇantikāphalasadṛśānyatīva raktakṛṣṇāni kākaṇakāni teṣāṃ caturṇāmapyoṣacoṣaparidāhadhūmāyanāni kṣiprotthānaprapākabheditvāni krimijanma ca sāmānyāni liṅgāni
śleṣmaṇā puṇḍarīkapatraprakāśāni pauṇḍarīkāṇi atasīpuṣpavarṇāni tāmrāṇi vā visarpīṇi piḍakāvanti ca dadrukuṣṭhāni tayor dvayor apyutsannatā parimaṇḍalatā kaṇḍūścirotthānatvaṃ ceti sāmānyāni rūpāṇi
kṣudrakuṣṭhānyata ūrdhvaṃ vakṣyāmaḥ
sthūlāni sandhiṣvatidāruṇāni sthūlāruṣi syuḥ kaṭhinānyarūṃṣi
tvakkocabhedasvapanāṅgasādāḥ kuṣṭhe mahatpūrvayute bhavanti
kṛṣṇāruṇaṃ yena bhaveccharīraṃ tadekakuṣṭhaṃ pravadanti kuṣṭham
syuryena kaṇḍūvyathanauṣacoṣāstaleṣu taccarmadalaṃ vadanti
visarpavat sarpati sarvato yastvagraktamāṃsānyabhibhūya śīghram
mūrcchāvidāhāratitodapākān kṛtvā visarpaḥ sa bhavedvikāraḥ
śanaiḥ śarīre piḍakāḥ sravantyaḥ sarpanti yāstaṃ parisarpamāhuḥ
kaṇḍvanvitaṃ śvetamapāyi sidhma vidyāttanu prāyaśa ūrdhvakāye
rājyo 'tikaṇḍvartirujaḥ sarūkṣā bhavanti gātreṣu vicarcikāyām
kaṇḍūmatī dāharujopapannā vipādikā pādagateyameva
yat srāvi vṛttaṃ ghanamugrakaṇḍu tat snigdhakṛṣṇaṃ kiṭibhaṃ vadanti
sāsrāvakaṇḍūparidāhakābhiḥ pāmāṇukābhiḥ piḍakābhir ūhyā
sphoṭaiḥ sadāhair ati saiva kacchūḥ sphikpāṇipādaprabhavair nirūpyā
kaṇḍvanvitā yā piḍakā śarīre saṃsrāvahīnā rakasocyate sā
aruḥ sasidhmaṃ rakasā mahacca yaccaikakuṣṭhaṃ kaphajānyamūni
vāyoḥ prakopāt parisarpamekaṃ śeṣāṇi pittaprabhavāṇi vidyāt
kilāsam api kuṣṭhavikalpa eva tattrividhaṃ vātena pittena śleṣmaṇā ceti
kuṣṭhakilāsayor antaraṃ tvaggatam eva kilāsamaparisrāvi ca
tadvātena maṇḍalamaruṇaṃ paruṣaṃ paridhvaṃsi ca pittena padmapatrapratīkāśaṃ saparidāhaṃ ca śleṣmaṇā śvetaṃ snigdhaṃ bahalaṃ kaṇḍūmacca
teṣu sambaddhamaṇḍalam ante jātaṃ raktaroma cāsādhyamagnidagdhaṃ ca
kuṣṭheṣu tu tvaksaṃkocasvāpasvedaśophabhedakauṇyasvaropaghātā vātena pākāvadaraṇāṅgulipatanakarṇanāsābhaṅgākṣirāgasattvotpattayaḥ pittena kaṇḍūvarṇabhedaśophāsrāvagauravāṇi śleṣmaṇā
tatrādibalapravṛttaṃ pauṇḍarīkaṃ kākaṇaṃ cāsādhyam
bhavanti cātra
yathā vanaspatirjātaḥ prāpya kālaprakarṣaṇam
antarbhūmiṃ vigāheta mūlair vṛṣṭivivardhitaiḥ
evaṃ kuṣṭhaṃ samutpannaṃ tvaci kālaprakarṣataḥ
krameṇa dhātūn vyāpnoti narasyāpratikāriṇaḥ
sparśahāniḥ svedanatvamīṣatkaṇḍūśca jāyate
vaivarṇyaṃ rūkṣabhāvaśca kuṣṭhe tvaci samāśrite
tvaksvāpo romaharṣaśca svedasyābhipravartanam
kaṇḍūrvipūyakaścaiva kuṣṭhe śoṇitasaṃśrite
bāhulyaṃ vaktraśoṣaśca kārkaśyaṃ piḍakodgamaḥ
todaḥ sphoṭaḥ sthiratvaṃ ca kuṣṭhe māṃsasamāśrite
daurgandhyam upadehaśca pūyo 'tha krimayastathā
gātrāṇāṃ bhedanaṃ cāpi kuṣṭhe medaḥsamāśrite
nāsābhaṅgo 'kṣirāgaśca kṣate ca krimisaṃbhavaḥ
bhavet svaropaghātaśca hyasthimajjasamāśrite
kauṇyaṃ gatikṣayo 'ṅgānāṃ sambhedaḥ kṣatasarpaṇam
śukrasthānagate liṅgaṃ prāguktāni tathaiva ca
strīpuṃsayoḥ kuṣṭhadoṣādduṣṭaśoṇitaśukrayoḥ
yadapatyaṃ tayor jātaṃ jñeyaṃ tad api kuṣṭhitam
kuṣṭhamātmavataḥ sādhyaṃ tvagraktapiśitāśritam
medogataṃ bhavedyāpyamasādhyamata uttaram
brahmastrīsajjanavadhaparasvaharaṇādibhiḥ
karmabhiḥ pāparogasya prāhuḥ kuṣṭhasya saṃbhavam
mriyate yadi kuṣṭhena punarjāte 'pi gacchati
nātaḥ kaṣṭataro rogo yathā kuṣṭhaṃ prakīrtitam
āhārācārayoḥ proktāmāsthāya mahatīṃ kriyām
auṣadhīnāṃ viśiṣṭānāṃ tapasaśca niṣevaṇāt
yastena mucyate jantuḥ sa puṇyāṃ gatimāpnuyāt
prasaṅgādgātrasaṃsparśānniśvāsāt sahabhojanāt
sahaśayyāsanāccāpi vastramālyānulepanāt
kuṣṭhaṃ jvaraśca śoṣaśca netrābhiṣyanda eva ca
aupasargikarogāśca saṃkrāmanti narānnaram
athātaḥ pramehanidānaṃ vyākhyāsyāmaḥ
yathovāca bhagavān dhanvantariḥ
divāsvapnāvyāyāmālasyaprasaktaṃ śītasnigdhamadhuramedyadravānnapānasevinaṃ puruṣaṃ jānīyāt pramehī bhaviṣyatīti
tasya caivaṃpravṛttasyāparipakvā eva vātapittaśleṣmāṇo yadā medasā sahaikatvamupetya mūtravāhisrotāṃsyanusṛtyādho gatvā bastermukhamāśritya nirbhidyante tadā pramehāñjanayanti
teṣāṃ tu pūrvarūpāṇi hastapādataladāhaḥ snigdhapicchilagurutā gātrāṇāṃ madhuraśuklamūtratā tandrā sādaḥ pipāsā durgandhaśca śvāsastālugalajihvādanteṣu malotpattirjaṭilībhāvaḥ keśānāṃ vṛddhiśca nakhānām
tatrāvilaprabhūtamūtralakṣaṇāḥ sarva eva pramehā bhavanti
sarva eva sarvadoṣasamutthāḥ saha piḍakābhiḥ
tatra kaphād udakekṣuvālikāsurāsikatāśanair lavaṇapiṣṭasāndraśukraphenamehā daśa sādhyā doṣadūṣyāṇāṃ samakriyatvāt pittānnīlaharidrāmlakṣāramañjiṣṭhāśoṇitamehāḥ ṣaḍ yāpyā doṣadūṣyāṇāṃ viṣamakriyatvāt vātāt sarpirvasākṣaudrahastimehāścatvāro 'sādhyatamā mahātyayikatvāt
tatra vātapittamedobhir anvitaḥ śleṣmā śleṣmapramehāñjanayati vātakaphaśoṇitamedobhir anvitaṃ pittaṃ pittapramehān kaphapittavasāmajjamedobhir anvito vāyurvātapramehān
tatra śvetamavedanamudakasadṛśam udakamehī mehati ikṣurasatulyamikṣuvālikāmehī surātulyaṃ surāmehī sarujaṃ sikatānuviddhaṃ sikatāmehī śanaiḥ sakaphaṃ mṛtsnaṃ śanairmehī viśadaṃ lavaṇatulyaṃ lavaṇamehī hṛṣṭaromā piṣṭarasatulyaṃ piṣṭamehī āvilaṃ sāndraṃ sāndramehī śukratulyaṃ śukramehī stokaṃ stokaṃ saphenamacchaṃ phenamehī mehati
ata ūrdhvaṃ pittanimittān vakṣyāmaḥ saphenamacchaṃ nīlaṃ nīlamehī mehati sadāhaṃ haridrābhaṃ haridrāmehī amlarasagandhamamlamehī srutakṣārapratimaṃ kṣāramehī mañjiṣṭhodakaprakāśaṃ mañjiṣṭhāmehī śoṇitaprakāśaṃ śoṇitamehī mehati
ata ūrdhvaṃ vātanimittān vakṣyāmaḥ sarpiḥprakāśaṃ sarpirmehī mehati vasāprakāśaṃ vasāmehī kṣaudrarasavarṇaṃ kṣaudramehī mattamātaṅgavad anuprabandhaṃ hastimehī mehati
makṣikopasarpaṇamālasyaṃ māṃsopacayaḥ pratiśyāyaḥ śaithilyārocakāvipākāḥ kaphaprasekacchardinidrākāsaśvāsāśceti śleṣmajānām upadravā vṛṣaṇayor avadaraṇaṃ bastibhedo meḍhratodo hṛdi śūlamamlīkājvarātīsārārocakā vamathuḥ paridhūpanaṃ dāho mūrcchā pipāsā nidrānāśaḥ pāṇḍurogaḥ pītaviṇmūtranetratvaṃ ceti paittikānāṃ hṛdgraho laulyamanidrā stambhaḥ kampaḥ śūlaṃ baddhapurīṣatvaṃ ceti vātajānām
evamete viṃśatipramehāḥ sopadravā vyākhyātāḥ
tatra vasāmedobhyāmabhipannaśarīrasya tribhir doṣaiścānugatadhātoḥ pramehiṇo daśa piḍakā jāyante
tadyathā śarāvikā sarṣapikā kacchapikā jālinī vinatā putriṇī masūrikā alajī vidārikā vidradhikā ceti
śarāvamātrā tadrūpā nimnamadhyā śarāvikā
gaurasarṣapasaṃsthānā tatpramāṇā ca sārṣapī
sadāhā kūrmasaṃsthānā jñeyā kacchapikā budhaiḥ
jālinī tīvradāhā tu māṃsajālasamāvṛtā
mahatī piḍakā nīlā piḍakā vinatā smṛtā
mahatyalpācitā jñeyā piḍakā sā tu putriṇī
masūrasamasaṃsthānā jñeyā sā tu masūrikā
raktā sitā sphoṭavatī dāruṇā tvalajī bhavet
vidārīkandavadvṛttā kaṭhinā ca vidārikā
vidradherlakṣaṇair yuktā jñeyā vidradhikā budhaiḥ
gude hṛdi śirasyaṃse pṛṣṭhe marmaṇi cotthitāḥ
sopadravā durbalāgneḥ piḍakāḥ parivarjayet
kṛtsnaṃ śarīraṃ niṣpīḍya medomajjavasāyutaḥ
adhaḥ prakramate vāyustenāsādhyāstu vātajāḥ
pramehapūrvarūpāṇāmākṛtiryatra dṛśyate
kiṃcic cāpyadhikaṃ mūtraṃ taṃ pramehiṇamādiśet
kṛtsnānyardhāni vā yasmin pūrvarūpāṇi mānave
pravṛttamūtramatyarthaṃ taṃ pramehiṇamādiśet
piḍakāpīḍitaṃ gāḍham upasṛṣṭam upadravaiḥ
madhumehinamācaṣṭe sa cāsādhyaḥ prakīrtitaḥ
sa cāpi gamanāt sthānaṃ sthānādāsanamicchati
āsanād vṛṇute śayyāṃ śayanāt svapnamicchati
yathā hi varṇānāṃ pañcānāmutkarṣāpakarṣakṛtena saṃyogaviśeṣeṇa śabalababhrukapilakapotamecakādīnāṃ varṇānāmanekeṣāmutpattirbhavati evam eva doṣadhātumalāhāraviśeṣeṇotkarṣāpakarṣakṛtena saṃyogaviśeṣeṇa pramehāṇāṃ nānākaraṇaṃ bhavati
bhavati cātra
sarva eva pramehāstu kālenāpratikurvataḥ
madhumehatvamāyānti tadāsādhyā bhavanti hi
athāta udarāṇāṃ nidānaṃ vyākhyāsyāmaḥ
yathovāca bhagavān dhanvantariḥ
dhanvantarirdharmabhṛtāṃ variṣṭho rājarṣirindrapratimo 'bhavadyaḥ
brahmarṣiputraṃ vinayopapannaṃ śiṣyaṃ śubhaṃ suśrutamanvaśāt saḥ
pṛthak samastair api ceha doṣaiḥ plīhodaraṃ baddhagudaṃ tathaiva
āgantukaṃ saptamamaṣṭamaṃ ca dakodaraṃ ceti vadanti tāni
sudurbalāgner ahitāśanasya saṃśuṣkapūtyannaniṣevaṇādvā
snehādimithyācaraṇācca jantor vṛddhiṃ gatāḥ koṣṭhamabhiprapannāḥ
gulmākṛtivyañjitalakṣaṇāni kurvanti ghorāṇyudarāṇi doṣāḥ
koṣṭhādupasnehavadannasāro niḥsṛtya duṣṭo 'nilaveganunnaḥ
tvacaḥ samunnamya śanaiḥ samantādvivardhamāno jaṭharaṃ karoti
tatpūrvarūpaṃ balavarṇakāṅkṣāvalīvināśo jaṭhare hi rājyaḥ
jīrṇāparijñānavidāhavatyo bastau rujaḥ pādagataśca śophaḥ
saṃgṛhya pārśvodarapṛṣṭhanābhīryadvardhate kṛṣṇasirāvanaddham
saśūlam ānāhavad ugraśabdaṃ satodabhedaṃ pavanātmakaṃ tat
yaccoṣatṛṣṇājvaradāhayuktaṃ pītaṃ sirā bhānti ca yatra pītāḥ
pītākṣiviṇmūtranakhānanasya pittodaraṃ tattvacirābhivṛddhi
yacchītalaṃ śuklasirāvanaddhaṃ guru sthiraṃ śuklanakhānanasya
snigdhaṃ mahacchophayutaṃ sasādaṃ kaphodaraṃ tattu cirābhivṛddhi
striyo 'nnapānaṃ nakharomamūtraviḍārtavair yuktamasādhuvṛttāḥ
yasmai prayacchantyarayo garāṃśca duṣṭāmbudūṣīviṣasevanādvā
tenāśu raktaṃ kupitāśca doṣāḥ kurvanti ghoraṃ jaṭharaṃ triliṅgam
tacchītavātābhrasamudbhaveṣu viśeṣataḥ kupyati dahyate ca
sa cāturo mūrcchati samprasaktaṃ pāṇḍuḥ kṛśaḥ śuṣyati tṛṣṇayā ca
prakīrtitaṃ dūṣyudaraṃ tu ghoraṃ plīhodaraṃ kīrtayato nibodha
vidāhyabhiṣyandiratasya jantoḥ praduṣṭamatyarthamasṛk kaphaśca
plīhābhivṛddhiṃ satataṃ karoti plīhodaraṃ tat pravadanti tajjñāḥ
vāme ca pārśve parivṛddhimeti viśeṣataḥ sīdati cāturo 'tra
mandajvarāgniḥ kaphapittaliṅgair upadrutaḥ kṣīṇabalo 'tipāṇḍuḥ
savyetarasmin yakṛti praduṣṭe jñeyaṃ yakṛddālyudaraṃ tadeva
yasyāntramannair upalepibhir vā vālāśmabhir vā sahitaiḥ pṛthagvā
saṃcīyate tatra malaḥ sadoṣaḥ krameṇa nāḍyām iva saṃkaro hi
nirudhyate cāsya gude purīṣaṃ nireti kṛcchrād api cālpamalpam
hṛnnābhimadhye parivṛddhimeti taccodaraṃ viṭsamagandhikaṃ ca
pracchardayan baddhagudī vibhāvyaḥ tataḥ parisrāvyudaraṃ nibodha
śalyaṃ yadannopahitaṃ tadantraṃ bhinatti yasyāgatamanyathā vā
tasmāt sruto 'ntrāt salilaprakāśaḥ srāvaḥ sravedvai gudatastu bhūyaḥ
nābher adhaścodarameti vṛddhiṃ nistudyate 'tīva vidahyate ca
etat parisrāvyudaraṃ pradiṣṭaṃ dakodaraṃ kīrtayato nibodha
yaḥ snehapīto 'pyanuvāsito vā vānto virikto 'pyathavā nirūḍhaḥ
pibejjalaṃ śītalamāśu tasya srotāṃsi duṣyanti hi tadvahāni
snehopalipteṣvathavāpi teṣu dakodaraṃ pūrvavadabhyupaiti
snigdhaṃ mahat samparivṛttanābhi bhṛśonnataṃ pūrṇamivāmbunā ca
yathā dṛtiḥ kṣubhyati kampate ca śabdāyate cāpi dakodaraṃ tat
ādhmānaṃ gamane 'śaktirdaurbalyaṃ durbalāgnitā
śophaḥ sadanamaṅgānāṃ saṅgo vātapurīṣayoḥ
dāhastṛṣṇā ca sarveṣu jaṭhareṣu bhavanti hi
ante salilabhāvaṃ hi bhajante jaṭharāṇi tu
sarvāṇyeva parīpākāttadā tāni vivarjayet
athāto mūḍhagarbhanidānaṃ vyākhyāsyāmaḥ
yathovāca bhagavān dhanvantariḥ
grāmyadharmayānavāhanādhvagamanapraskhalanaprapatanaprapīḍanadhāvanābhighātaviṣamaśayanāsanopavāsavegābhighātātirūkṣakaṭutiktabhojanaśokātikṣārasevanātisāravamanavirecanapreṅkholanājīrṇagarbhaśātanaprabhṛtibhir viśeṣair bandhanānmucyate garbhaḥ phalam iva vṛntabandhanādabhighātaviśeṣaiḥ sa vimuktabandhano garbhāśayamatikramya yakṛtplīhāntravivarair avasraṃsamānaḥ koṣṭhasaṃkṣobhamāpādayati tasyā jaṭharasaṃkṣobhād vāyurapāno mūḍhaḥ pārśvabastiśīrṣodarayoniśūlānāhamūtrasaṅgānām anyatamam āpādya garbhaṃ cyāvayati taruṇaṃ śoṇitasrāveṇa tam eva kadācid vivṛddham asamyagāgatam apatyapatham anuprāptam anirasyamānaṃ viguṇāpānasaṃmohitaṃ garbhaṃ mūḍhagarbhamityācakṣate
tataḥ kīlaḥ pratikhuro bījakaḥ parigha iti
tatra ūrdhvabāhuśiraḥpādo yo yonimukhaṃ niruṇaddhi kīla iva sa kīlo niḥsṛtahastapādaśirāḥ kāyasaṅgī pratikhuro yo nirgacchatyekaśirobhujaḥ sa bījako yastu parigha iva yonimukhamāvṛtya tiṣṭhati sa parigha iti caturvidho bhavatītyeke bhāṣante
tattu na samyak kasmāt sa yadā viguṇānilaprapīḍito 'patyapathamanekadhā prapadyate tadā saṃkhyā hīyate
tatra kaściddvābhyāṃ sakthibhyāṃ yonimukhaṃ pratipadyate kaścidābhugnaikasakthirekena kaścidābhugnasakthiśarīraḥ sphigdeśena tiryagāgataḥ kaściduraḥpārśvapṛṣṭhānām anyatamena yonidvāraṃ pidhāyāvatiṣṭhate antaḥpārśvāpavṛttaśirāḥ kaścidekena bāhunā kaścidābhugnaśirā bāhudvayena kaścidābhugnamadhyo hastapādaśirobhiḥ kaścidekena sakthnā yonimukhaṃ pratipadyate 'pareṇa pāyum ityaṣṭavidhā mūḍhagarbhagatiruddiṣṭā samāsena
tatra dvāvantyāvasādhyau mūḍhagarbhau śeṣān api viparītendriyārthākṣepakayonibhraṃśasaṃvaraṇamakkallaśvāsakāsabhramanipīḍitān pariharet
bhavanti cātra
kālasya pariṇāmena muktaṃ vṛntādyathā phalam
prapadyate svabhāvena nānyathā patituṃ dhruvam
evaṃ kālaprakarṣeṇa mukto nāḍīnibandhanāt
garbhāśayastho yo garbho jananāya prapadyate
kṛmivātābhighātaistu tadevopadrutaṃ phalam
patatyakāle 'pi yathā tathā syādgarbhavicyutiḥ
ā caturthāttato māsāt prasravedgarbhavicyutiḥ
tataḥ sthiraśarīrasya pātaḥ pañcamaṣaṣṭhayoḥ
pravidhyati śiro yā tu śītāṅgī nirapatrapā
nīloddhatasirā hanti sā garbhaṃ sa ca tāṃ tathā
garbhāspandanamāvīnāṃ praṇāśaḥ śyāvapāṇḍutā
bhavatyucchvāsapūtitvaṃ śūlaṃ cāntarbhṛte śiśau
mānasāgantubhir māturupatāpaiḥ prapīḍitaḥ
garbho vyāpadyate kukṣau vyādhibhiśca prapīḍitaḥ
bastamāravipannāyāḥ kukṣiḥ praspandate yadi
tatkṣaṇājjanmakāle taṃ pāṭayitvoddharedbhiṣak
athāto vidradhīnāṃ nidānaṃ vyākhyāsyāmaḥ
yathovāca bhagavān dhanvantariḥ
sarvāmaraguruḥ śrīmānnimittāntarabhūmipaḥ
śiṣyāyovāca nikhilamidaṃ vidradhilakṣaṇam
tvagraktamāṃsamedāṃsi pradūṣyāsthisamāśritāḥ
doṣāḥ śophaṃ śanair ghoraṃ janayantyucchritā bhṛśam
mahāmūlaṃ rujāvantaṃ vṛttaṃ cāpyathavāyatam
tamāhurvidradhiṃ dhīrā vijñeyaḥ sa ca ṣaḍvidhaḥ
pṛthagdoṣaiḥ samastaiśca kṣatenāpyasṛjā tathā
ṣaṇṇām api hi teṣāṃ tu lakṣaṇaṃ sampravakṣyate
kṛṣṇo 'ruṇo vā paruṣo bhṛśamatyarthavedanaḥ
citrotthānaprapākaśca vidradhirvātasaṃbhavaḥ
pakvodumbarasaṃkāśaḥ śyāvo vā jvaradāhavān
kṣiprotthānaprapākaśca vidradhiḥ pittasaṃbhavaḥ
śarāvasadṛśaḥ pāṇḍuḥ śītaḥ stabdho 'lpavedanaḥ
cirotthānaprapākaśca sakaṇḍuśca kaphotthitaḥ
tanupītasitāścaiṣāmāsrāvāḥ kramaśaḥ smṛtāḥ
nānāvarṇarujāsrāvo ghāṭālo viṣamo mahān
viṣamaṃ pacyate cāpi vidradhiḥ sānnipātikaḥ
taistair bhāvair abhihate kṣate vāpathyasevinaḥ
kṣatoṣmā vāyuvisṛtaḥ saraktaṃ pittamīrayet
jvarastṛṣṇā ca dāhaś ca jāyate tasya dehinaḥ
eṣa vidradhirāgantuḥ pittavidradhilakṣaṇaḥ
kṛṣṇasphoṭāvṛtaḥ śyāvastīvradāharujājvaraḥ
pittavidradhiliṅgastu raktavidradhirucyate
uktā vidradhayo hy ete teṣvasādhyastu sarvajaḥ
ābhyantarānatastūrdhvaṃ vidradhīn paricakṣate
gurvasātmyaviruddhānnaśuṣkasaṃsṛṣṭabhojanāt
ativyavāyavyāyāmavegāghātavidāhibhiḥ
pṛthak sambhūya vā doṣāḥ kupitā gulmarūpiṇam
valmīkavat samunnaddham antaḥ kurvanti vidradhim
gude bastimukhe nābhyāṃ kukṣau vaṅkṣaṇayostathā
vṛkkayor yakṛti plīhni hṛdaye klomni vā tathā
teṣāṃ liṅgāni jānīyādbāhyavidradhilakṣaṇaiḥ
āmapakvaiṣaṇīyācca pakvāpakvaṃ vinirdiśet
adhiṣṭhānaviśeṣeṇa liṅgaṃ śṛṇu viśeṣataḥ
gude vātanirodhastu bastau kṛcchrālpamūtratā
nābhyāṃ hikkā tathāṭopaḥ kukṣau mārutakopanam
kaṭīpṛṣṭhagrahastīvro vaṅkṣaṇotthe tu vidradhau
vṛkkayoḥ pārśvasaṃkocaḥ plīhnyucchvāsāvarodhanam
sarvāṅgapragrahastīvro hṛdi śūlaś ca dāruṇaḥ
śvāso yakṛti tṛṣṇā ca pipāsā klomaje 'dhikā
āmo vā yadi vā pakvo mahān vā yadi vetaraḥ
sarvo marmotthitaś cāpi vidradhiḥ kaṣṭa ucyate
nābheruparijāḥ pakvā yāntyūrdhvamitare tvadhaḥ
jīvatyadho niḥsruteṣu sruteṣūrdhvaṃ na jīvati
hṛnnābhibastivarjyā ye teṣu bhinneṣu bāhyataḥ
jīvet kadācit puruṣo netareṣu kadācana
strīṇāmapaprajātānāṃ prajātānāṃ tathāhitaiḥ
dāhajvarakaro ghoro jāyate raktavidradhiḥ
api samyakprajātānāmasṛk kāyād aniḥsṛtam
raktajaṃ vidradhiṃ kuryāt kukṣau makkallasaṃjñitam
saptāhānnopaśāntaś cet tato 'sau samprapacyate
viśeṣamatha vakṣyāmi spaṣṭaṃ vidradhigulmayoḥ
gulmadoṣasamutthānād vidradher gulmakasya ca
kasmānna pacyate gulmo vidradhiḥ pākameti ca
na nibandho 'sti gulmānāṃ vidradhiḥ sanibandhanaḥ
gulmākārāḥ svayaṃ doṣā vidradhirmāṃsaśoṇite
vivarānucaro granthir apsu budbudako yathā
evaṃprakāro gulmastu tasmāt pākaṃ na gacchati
māṃsaśoṇitabāhulyāt pākaṃ gacchati vidradhiḥ
māṃsaśoṇitahīnatvādgulmaḥ pākaṃ na gacchati
gulmastiṣṭhati doṣe sve vidradhirmāṃsaśoṇite
vidradhiḥ pacyate tasmād gulmaś cāpi na pacyate
hṛnnābhibastijaḥ pakvo varjyo yaś ca tridoṣajaḥ
atha majjaparīpāko ghoraḥ samupajāyate
so 'sthimāṃsanirodhena dvāraṃ na labhate yadā
tataḥ sa vyādhinā tena jvalaneneva dahyate
asthi majjoṣmaṇā tena śīryate dahyamānavat
vikāraḥ śalyabhūto 'yaṃ kleśayedāturaṃ ciram
athāsya karmaṇā vyādhirdvāraṃ tu labhate yadā
tato medaḥprabhaṃ snigdhaṃ śuklaṃ śītamatho guru
bhinne 'sthni niḥsravet pūyam etadasthigataṃ viduḥ
vidradhiṃ śāstrakuśalāḥ sarvadoṣarujāvaham
athāto visarpanāḍīstanaroganidānaṃ vyākhyāsyāmaḥ
yathovāca bhagavān dhanvantariḥ
tvaṅmāṃsaśoṇitagatāḥ kupitāstu doṣāḥ sarvāṅgasāriṇam ihāsthitam ātmaliṅgam
kurvanti vistṛtamanunnatam āśu śophaṃ taṃ sarvato visaraṇācca visarpamāhuḥ
vātātmako 'sitamṛduḥ paruṣo 'ṅgamardasambhedatodapavanajvaraliṅgayuktaḥ
gaṇḍair yadā tu viṣamair atidūṣitatvād yuktaḥ sa eva kathitaḥ khalu varjanīyaḥ
pittātmako drutagatir jvaradāhapākasphoṭaprabhedabahulaḥ kṣatajaprakāśaḥ
doṣapravṛddhihatamāṃsasiro yadā syāt srotojakardamanibho na tadā sa sidhyet
śleṣmātmakaḥ sarati mandam aśīghrapākaḥ snigdhaḥ sitaśvayathur alparug ugrakaṇḍuḥ
sarvātmakastrividhavarṇarujo 'vagāḍhaḥ pakvo na sidhyati ca māṃsasirāpraśātāt
sadyaḥkṣatavraṇam upetya narasya pittaṃ raktaṃ ca doṣabahulasya karoti śopham
śyāvaṃ salohitam atijvaradāhapākaṃ sphoṭaiḥ kulatthasadṛśair asitaiśca kīrṇam
sidhyanti vātakaphapittakṛtā visarpāḥ sarvātmakaḥ kṣatakṛtaś ca na siddhimeti
paittānilāvapi ca darśitapūrvaliṅgau sarve ca marmasu bhavanti hi kṛcchrasādhyāḥ
śophaṃ na pakvamiti pakvamupekṣate yo yo vā vraṇaṃ pracurapūyam asādhuvṛttaḥ
abhyantaraṃ praviśati pravidārya tasya sthānāni pūrvavihitāni tataḥ sa pūyaḥ
tasyātimātragamanādgatirityataś ca nāḍīva yadvahati tena matā tu nāḍī
doṣaistribhir bhavati sā pṛthagekaśaśca saṃmūrchitairapi ca śalyanimittato 'nyā
tatrānilāt paruṣasūkṣmamukhī saśūlā phenānuviddhamadhikaṃ sravati kṣapāyām
tṛṭtāpatodasadanajvarabhedahetuḥ pītaṃ sravatyadhikam uṣṇamahaḥsu pittāt
jñeyā kaphādbahughanārjunapicchilāsrā rātrisrutiḥ stimitarukkaṭhinā sakaṇḍūḥ
doṣadvayābhihitalakṣaṇadarśanena tisro gatīrvyatikaraprabhavāstu vidyāt
dāhajvaraśvasanamūrchanavaktraśoṣā yasyāṃ bhavantyabhihitāni ca lakṣaṇāni
tāmādiśet pavanapittakaphaprakopād ghorām asukṣayakarīm iva kālarātrim
naṣṭaṃ kathaṃcid anumārgam udīriteṣu sthāneṣu śalyamacireṇa gatiṃ karoti
sā phenilaṃ mathitamacchamasṛgvimiśramuṣṇaṃ sraveta sahasā sarujā ca nityam
yāvatyo gatayo yaiśca kāraṇaiḥ sambhavanti hi
tāvantaḥ stanarogāḥ syuḥ strīṇāṃ tair eva hetubhiḥ
dhamanyaḥ saṃvṛtadvārāḥ kanyānāṃ stanasaṃśritāḥ
doṣāvisaraṇāttāsāṃ na bhavanti stanāmayāḥ
tāsām eva prajātānāṃ garbhiṇīnāṃ ca tāḥ punaḥ
svabhāvādeva vivṛtā jāyante sambhavantyataḥ
rasaprasādo madhuraḥ pakvāhāranimittajaḥ
kṛtsnadehāt stanau prāptaḥ stanyamityabhidhīyate
viśasteṣvapi gātreṣu yathā śukraṃ na dṛśyate
sarvadehāśritatvāc ca śukralakṣaṇam ucyate
tadeva ceṣṭayuvaterdarśanāt smaraṇād api
śabdasaṃśravaṇāt sparśāt saṃharṣācca pravartate
suprasannaṃ manastatra harṣaṇe heturucyate
āhārarasayonitvādevaṃ stanyam api striyāḥ
tadevāpatyasaṃsparśāddarśanāt smaraṇād api
grahaṇācca śarīrasya śukravat sampravartate
sneho nirantarastatra prasrave heturucyate
tat kaṣāyaṃ bhavedvātāt kṣiptaṃ ca plavate 'mbhasi
pittādamlaṃ sakaṭukaṃ rājyo 'mbhasi ca pītikāḥ
kaphādghanaṃ picchilaṃ ca jale cāpyavasīdati
sarvair duṣṭaiḥ sarvaliṅgamabhighātācca duṣyati
yat kṣīramudake kṣiptamekībhavati pāṇḍuram
madhuraṃ cāvivarṇaṃ ca prasannaṃ tadvinirdiśet
sakṣīrau vāpyadugdhau vā prāpya doṣaḥ stanau striyāḥ
raktaṃ māṃsaṃ ca saṃdūṣya stanarogāya kalpate
pañcānām api teṣāṃ tu hitvā śoṇitavidradhim
lakṣaṇāni samānāni bāhyavidradhilakṣaṇaiḥ
athāto granthyapacyarbudagalagaṇḍānāṃ nidānaṃ vyākhyāsyāmaḥ
yathovāca bhagavān dhanvantariḥ
vātādayo māṃsamasṛk ca duṣṭāḥ saṃdūṣya medaśca kaphānuviddham
vṛttonnataṃ vigrathitaṃ tu śophaṃ kurvantyato granthiriti pradiṣṭaḥ
āyamyate vyathyata eti todaṃ pratyasyate kṛtyata eti bhedam
kṛṣṇo 'mṛdurbastirivātataśca bhinnaḥ sraveccānilajo 'sramaccham
dandahyate dhūpyati cūṣyate ca pāpacyate prajvalatīva cāpi
raktaḥ sapīto 'pyathavāpi pittādbhinnaḥ sraveduṣṇamatīva cāsram
śīto 'vivarṇo 'lparujo 'tikaṇḍūḥ pāṣāṇavat saṃhananopapannaḥ
cirābhivṛddhiśca kaphaprakopādbhinnaḥ sravecchuklaghanaṃ ca pūyam
śarīravṛddhikṣayavṛddhihāniḥ snigdho mahānalparujo 'tikaṇḍūḥ
medaḥkṛto gacchati cātra bhinne piṇyākasarpiḥpratimaṃ tu medaḥ
vyāyāmajātair abalasya taistair ākṣipya vāyurhi sirāpratānam
saṃpīḍya saṃkocya viśoṣya cāpi granthiṃ karotyunnatamāśu vṛttam
granthiḥ sirājaḥ sa tu kṛcchrasādhyo bhavedyadi syāt sarujaścalaśca
aruk sa evāpyacalo mahāṃśca marmotthitaścāpi vivarjanīyaḥ
hanvasthikakṣākṣakabāhusandhimanyāgaleṣūpacitaṃ tu medaḥ
granthiṃ sthiraṃ vṛttamathāyataṃ vā snigdhaṃ kaphaścālparujaṃ karoti
taṃ granthibhistvāmalakāsthimātrair matsyāṇḍajālapratimaistathānyaiḥ
ananyavarṇair upacīyamānaṃ cayaprakarṣādapacīṃ vadanti
kaṇḍūyutāste 'lparujaḥ prabhinnāḥ sravanti naśyanti bhavanti cānye
medaḥkaphābhyāṃ khalu roga eṣa sudustaro varṣagaṇānubandhī
gātrapradeśe kvacideva doṣāḥ saṃmūrchitā māṃsamabhipradūṣya
vṛttaṃ sthiraṃ mandarujaṃ mahāntamanalpamūlaṃ ciravṛddhyapākam
kurvanti māṃsopacayaṃ tu śophaṃ tamarbudaṃ śāstravido vadanti
vātena pittena kaphena cāpi raktena māṃsena ca medasā ca
tajjāyate tasya ca lakṣaṇāni grantheḥ samānāni sadā bhavanti
doṣaḥ praduṣṭo rudhiraṃ sirāstu saṃpīḍya saṃkocya gatastvapākam
sāsrāvamunnahyati māṃsapiṇḍaṃ māṃsāṅkurair ācitamāśuvṛddhim
sravatyajasraṃ rudhiraṃ praduṣṭamasādhyametadrudhirātmakaṃ syāt
raktakṣayopadravapīḍitatvāt pāṇḍurbhavet so 'rbudapīḍitastu
muṣṭiprahārādibhir ardite 'ṅge māṃsaṃ praduṣṭaṃ prakaroti śopham
avedanaṃ snigdham ananyavarṇam apākam aśmopamam apracālyam
praduṣṭamāṃsasya narasya bāḍham etad bhavenmāṃsaparāyaṇasya
māṃsārbudaṃ tvetadasādhyamuktaṃ sādhyeṣvapīmāni vivarjayettu
samprasrutaṃ marmaṇi yacca jātaṃ srotaḥsu vā yacca bhaved acālyam
yajjāyate 'nyat khalu pūrvajāte jñeyaṃ tadadhyarbudamarbudajñaiḥ
yaddvandvajātaṃ yugapat kramādvā dvirarbudaṃ tacca bhavedasādhyam
na pākamāyānti kaphādhikatvānmedobahutvācca viśeṣatastu
doṣasthiratvādgrathanācca teṣāṃ sarvārbudānyeva nisargatastu
vātaḥ kaphaścaiva gale pravṛddhau manye tu saṃsṛtya tathaiva medaḥ
kurvanti gaṇḍaṃ kramaśaḥ svaliṅgaiḥ samanvitaṃ taṃ galagaṇḍam āhuḥ
todānvitaḥ kṛṣṇasirāvanaddhaḥ kṛṣṇo 'ruṇo vā pavanātmakastu
medo'nvitaścopacitaśca kālādbhaved atisnigdhataro 'rujaśca
pāruṣyayuktaściravṛddhyapāko yadṛcchayā pākamiyāt kadācit
vairasyamāsyasya ca tasya jantor bhavettathā tālugalapraśoṣaḥ
sthiraḥ savarṇo 'lparug ugrakaṇḍūḥ śīto mahāṃścāpi kaphātmakastu
cirābhivṛddhiṃ kurute cirācca prapacyate mandarujaḥ kadācit
mādhuryamāsyasya ca tasya jantor bhavettathā tālugalapralepaḥ
snigdho mṛduḥ pāṇḍuraniṣṭagandho medaḥkṛto nīrug athātikaṇḍūḥ
pralambate 'lābuvadalpamūlo dehānurūpakṣayavṛddhiyuktaḥ
snigdhāsyatā tasya bhavecca jantor gale 'nuśabdaṃ kurute ca nityam
kṛcchrācchvasantaṃ mṛdusarvagātraṃ saṃvatsarātītamarocakārtam
kṣīṇaṃ ca vaidyo galagaṇḍinaṃ tu bhinnasvaraṃ caiva vivarjayettu
nibaddhaḥ śvayathuryasya muṣkavallambate gale
mahān vā yadi vā hrasvo galagaṇḍaṃ tamādiśet
athāto vṛddhyupadaṃśaślīpadānāṃ nidānaṃ vyākhyāsyāmaḥ
yathovāca bhagavān dhanvantariḥ
vātapittaśleṣmaśoṇitamedomūtrāntranimittāḥ sapta vṛddhayo bhavanti
tāsāṃ mūtrāntranimitte vṛddhī vātasamutthe kevalamutpattiheturanyatamaḥ
adhaḥ prakupito 'nyatamo hi doṣaḥ phalakośavāhinīrabhiprapadya dhamanīḥ phalakoṣayor vṛddhiṃ janayati tāṃ vṛddhimityācakṣate
tāsāṃ bhaviṣyatīnāṃ pūrvarūpāṇi bastikaṭīmuṣkameḍhreṣu vedanā mārutanigrahaḥ phalakośaśophaś ceti
tatrānilaparipūrṇāṃ bastimivātatāṃ paruṣām animittānilarujāṃ vātavṛddhimācakṣate pakvodumbarasaṃkāśāṃ jvaradāhoṣmavatīṃ cāśusamutthānapākāṃ pittavṛddhiṃ kaṭhinām alpavedanāṃ śītāṃ kaṇḍūmatīṃ śleṣmavṛddhiṃ kṛṣṇasphoṭāvṛtāṃ pittavṛddhiliṅgāṃ raktavṛddhiṃ mṛdusnigdhāṃ kaṇḍūmatīmalpavedanāṃ tālaphalaprakāśāṃ medovṛddhiṃ mūtrasaṃdhāraṇaśīlasya mūtravṛddhirbhavati sā gacchato 'mbupūrṇā dṛtiriva kṣubhyati mūtrakṛcchravedanāṃ vṛṣaṇayoḥ śvayathuṃ kośayoścāpādayati tāṃ mūtravṛddhiṃ vidyāt bhāraharaṇabalavadvigrahavṛkṣaprapatanādibhir āyāsaviśeṣair vāyurabhipravṛddhaḥ prakupitaś ca sthūlāntrasyetarasya caikadeśaṃ viguṇamādāyādho gatvā vaṅkṣaṇasandhimupetya granthirūpeṇa sthitvāpratikriyamāṇe ca kālāntareṇa phalakośaṃ praviśya muṣkaśophamāpādayati ādhmāto bastirivātataḥ pradīrghaḥ sa śopho bhavati saśabdam avapīḍitaścordhvam upaiti vimuktaśca punarādhmāyate tāmantravṛddhimasādhyāmityācakṣate
tatrātimaithunād atibrahmacaryādvā tathātibrahmacāriṇīṃ cirotsṛṣṭāṃ rajasvalāṃ dīrgharomāṃ karkaśaromāṃ saṃkīrṇaromāṃ nigūḍharomāmalpadvārāṃ mahādvārām apriyām akāmām acaukṣasalilaprakṣālitayonim aprakṣālitayoniṃ yonirogopasṛṣṭāṃ svabhāvato vā duṣṭayoniṃ viyoniṃ vā nārīmatyartham upasevamānasya tathā karajadaśanaviṣaśūkanipātanād bandhanāddhastābhighātāccatuṣpadīgamanād acaukṣasalilaprakṣālanād avapīḍanācchukravegavidhāraṇānmaithunānte vāprakṣālanādibhir meḍhramāgamya prakupitā doṣāḥ kṣate 'kṣate vā śvayathum upajanayanti tam upadaṃśamityācakṣate
sa pañcavidhastribhir doṣaiḥ pṛthak samastair asṛjā ceti
tatra vātike pāruṣyaṃ tvakparipuṭanaṃ stabdhameḍhratā paruṣaśophatā vividhāśca vātavedanāḥ paittike jvaraḥ śvayathuḥ pakvoḍumbarasaṃkāśastīvradāhaḥ kṣiprapākaḥ pittavedanāśca ślaiṣmike śvayathuḥ kaṇḍūmān kaṭhinaḥ snigdhaḥ śleṣmavedanāśca raktaje kṛṣṇasphoṭaprādurbhāvo 'tyarthamasṛkpravṛttiḥ pittaliṅgānyatyarthaṃ jvaradāhau śoṣaśca yāpyaś caiva kadācit sarvaje sarvaliṅgadarśanamavadaraṇaṃ ca śephasaḥ kṛmiprādurbhāvo maraṇaṃ ceti
kupitāstu doṣā vātapittaśleṣmāṇo 'dhaḥprapannā vaṅkṣaṇorujānujaṅghāsvavatiṣṭhamānāḥ kālāntareṇa pādamāśritya śanaiḥ śophaṃ janayanti taṃ ślīpadamityācakṣate
tattrividhaṃ vātapittakaphanimittam iti
tatra vātajaṃ kharaṃ kṛṣṇaṃ paruṣamanimittānilarujaṃ parisphuṭati ca bahuśaḥ pittajaṃ tu pītāvabhāsamīṣanmṛdu jvaradāhaprāyaṃ ca śleṣmajaṃ tu śvetaṃ snigdhāvabhāsaṃ mandavedanaṃ bhārikaṃ mahāgranthikaṃ kaṇṭakair upacitaṃ ca
tatra saṃvatsarātītamatimahadvalmīkajātaṃ prasṛtamiti varjanīyāni
bhavanti cātra
trīṇyapyetāni jānīyācchlīpadāni kaphocchrayāt
gurutvaṃ ca mahattvaṃ ca yasmānnāsti vinā kaphāt
purāṇodakabhūyiṣṭhāḥ sarvartuṣu ca śītalāḥ
ye deśāsteṣu jāyante ślīpadāni viśeṣataḥ
pādavaddhastayoś cāpi ślīpadaṃ jāyate nṛṇām
karṇākṣināsikauṣṭheṣu kecidicchanti tadvidaḥ
athātaḥ kṣudrarogāṇāṃ nidānaṃ vyākhyāsyāmaḥ
yathovāca bhagavān dhanvantariḥ
samāsena catuścatvāriṃśat kṣudrarogā bhavanti
tadyathā ajagallikā yavaprakhyā andhālajī vivṛtā kacchapikā valmīkam indravṛddhā panasikā pāṣāṇagardabhaḥ jālagardabhaḥ kakṣā visphoṭakaḥ agnirohiṇī cippaṃ kunakhaḥ anuśayī vidārikā śarkarārbudaṃ pāmā vicarcikā rakasā pādadārikā kadaram alasendraluptau dāruṇakaḥ aruṃṣikā palitaṃ masūrikā yauvanapiḍakā padminīkaṇṭakaḥ jatumaṇiḥ maśakaḥ carmakīlaḥ tilakālakaḥ nyacchaṃ vyaṅgaḥ parivartikā avapāṭikā niruddhaprakaśaḥ saṃniruddhagudaḥ ahipūtanaṃ vṛṣaṇakacchūḥ gudabhraṃśaśceti
snigdhā savarṇā grathitā nīrujā mudgasannibhā
kaphavātotthitā jñeyā bālānāmajagallikā
yavākārā sukaṭhinā grathitā māṃsasaṃśritā
piḍakā śleṣmavātābhyāṃ yavaprakhyeti socyate
ghanām avaktrāṃ piḍakāmunnatāṃ parimaṇḍalām
andhālajīmalpapūyāṃ tāṃ vidyāt kaphavātajām
vivṛtāsyāṃ mahādāhāṃ pakvodumbarasannibhām
vivṛtāmiti tāṃ vidyāt pittotthāṃ parimaṇḍalām
grathitāḥ pañca vā ṣaḍvā dāruṇāḥ kacchaponnatāḥ
kaphānilābhyāṃ piḍakā jñeyā kacchapikā budhaiḥ
pāṇipādatale sandhau grīvāyāmūrdhvajatruṇi
granthirvalmīkavadyastu śanaiḥ samupacīyate
todakledaparīdāhakaṇḍūmadbhir mukhair vṛtaḥ
vyādhirvalmīka ity eṣa kaphapittānilodbhavaḥ
padmapuṣkaravanmadhye piḍakābhiḥ samācitām
indravṛddhāṃ tu tāṃ vidyādvātapittotthitāṃ bhiṣak
maṇḍalaṃ vṛttamutsannaṃ saraktaṃ piḍakācitam
rujākarīṃ gardabhikāṃ tāṃ vidyādvātapittajām
karṇau pari samantādvā pṛṣṭhe vā piḍakograruk
śālūkavatpanasikāṃ tāṃ vidyācchleṣmavātajām
hanusandhau samudbhūtaṃ śophamalparujaṃ sthiram
pāṣāṇagardabhaṃ vidyādbalāsapavanātmakam
visarpavat sarpati yo dāhajvarakarastanuḥ
apākaḥ śvayathuḥ pittāt sa jñeyo jālagardabhaḥ
piḍikāmuttamāṅgasthāṃ vṛttāmugrarujājvarām
sarvātmakāṃ sarvaliṅgāṃ jānīyād irivellikām
bāhupārśvāṃsakakṣāsu kṛṣṇasphoṭāṃ savedanām
pittaprakopasambhūtāṃ kakṣāmiti vinirdiśet
ekāmevaṃvidhāṃ dṛṣṭvā piṭikāṃ sphoṭasannibhām
tvaggatāṃ pittakopena gandhanāmāṃ pracakṣate
agnidagdhanibhāḥ sphoṭāḥ sajvarāḥ pittaraktataḥ
kvacit sarvatra vā dehe smṛtā visphoṭakā iti
kakṣābhāgeṣu ye sphoṭā jāyante māṃsadāruṇāḥ
antardāhajvarakarā dīptapāvakasannibhāḥ
saptāhādvā daśāhādvā pakṣādvā ghnanti mānavam
tāmagnirohiṇīṃ vidyādasādhyāṃ saṃnipātataḥ
nakhamāṃsamadhiṣṭhāya pittaṃ vātaśca vedanām
karoti dāhapākau ca taṃ vyādhiṃ cippamādiśet
tad evākṣatarogākhyaṃ tathopanakhamityapi
abhighātāt praduṣṭo yo nakho rūkṣo 'sitaḥ kharaḥ
bhavettaṃ kunakhaṃ vidyāt kulīnamiti saṃjñitam
gambhīrāmalpasaṃrambhāṃ savarṇām uparisthitām
kaphād antaḥprapākāṃ tāṃ vidyādanuśayīṃ bhiṣak
vidārīkandavadvṛttāṃ kakṣāvaṅkṣaṇasandhiṣu
raktāṃ vidārikāṃ vidyāt sarvajāṃ sarvalakṣaṇām
prāpya māṃsasirāsnāyu śleṣmā medastathānilaḥ
granthiṃ kurvanti bhinno 'sau madhusarpirvasānibham
sravatyāsrāvamatyarthaṃ tatra vṛddhiṃ gato 'nilaḥ
māṃsaṃ viśoṣya grathitāṃ śarkarāṃ janayet punaḥ
durgandhaṃ klinnamatyarthaṃ nānāvarṇaṃ tataḥ sirāḥ
sravanti sahasā raktaṃ tadvidyāccharkarārbudam
pāmāvicarcyau kuṣṭheṣu rakasā ca prakīrtitā
parikramaṇaśīlasya vāyuratyartharūkṣayoḥ
pādayoḥ kurute dārīṃ sarujāṃ talasaṃśritaḥ
śarkaronmathite pāde kṣate vā kaṇṭakādibhiḥ
medoraktānugaiścaiva doṣair vā jāyate nṛṇām
sakīlakaṭhino granthirnimnamadhyonnato 'pi vā
kolamātraḥ saruk srāvī jāyate kadarastu saḥ
klinnāṅgulyantarau pādau kaṇḍūdāharuganvitau
duṣṭakardamasaṃsparśādalasaṃ taṃ vinirdiśet
romakūpānugaṃ pittaṃ vātena saha mūrchitam
pracyāvayati romāṇi tataḥ śleṣmā saśoṇitaḥ
ruṇaddhi romakūpāṃstu tato 'nyeṣāmasaṃbhavaḥ
tadindraluptaṃ khālityaṃ rujyeti ca vibhāvyate
dāruṇā kaṇḍurā rūkṣā keśabhūmiḥ prapāṭyate
kaphavātaprakopeṇa vidyāddāruṇakaṃ tu tam
arūṃṣi bahuvaktrāṇi bahukledīni mūrdhani
kaphāsṛkkṛmikopena nṛṇāṃ vidyādaruṃṣikām
krodhaśokaśramakṛtaḥ śarīroṣmā śirogataḥ
pittaṃ ca keśān pacati palitaṃ tena jāyate
dāhajvararujāvantastāmrāḥ sphoṭāḥ sapītakāḥ
gātreṣu vadane cāntarvijñeyāstā masūrikāḥ
śālmalīkaṇṭakaprakhyāḥ kaphamārutaśoṇitaiḥ
jāyante piḍakā yūnaṃ vaktre yā mukhadūṣikāḥ
kaṇṭakair ācitaṃ vṛttaṃ kaṇḍūmat pāṇḍumaṇḍalam
padminīkaṇṭakaprakhyaistadākhyaṃ kaphavātajam
nīrujaṃ samamutsannaṃ maṇḍalaṃ kapharaktajam
sahajaṃ raktamīṣacca ślakṣṇaṃ jatumaṇiṃ viduḥ
avedanaṃ sthiraṃ caiva yasya gātreṣu dṛśyate
māṣavatkṛṣṇam utsannam anilānmaṣakaṃ vadet
kṛṣṇāni tilamātrāṇi nīrujāni samāni ca
vātapittakaphocchoṣāttān vidyāttilakālakān
maṇḍalaṃ mahadalpaṃ vā yadi vā sitam
sahajaṃ nīrujaṃ gātre nyacchamityabhidhīyate
samutthānanidānābhyāṃ carmakīlaṃ prakīrtitam
krodhāyāsaprakupito vāyuḥ pittena saṃyutaḥ
sahasā mukhamāgatya maṇḍalaṃ visṛjatyataḥ
nīrujaṃ tanukaṃ śyāvaṃ mukhe vyaṅgaṃ tamādiśet
kṛṣṇamevaṃguṇaṃ gātre mukhe vā nīlikāṃ viduḥ
mardanāt pīḍanāccāti tathaivāpyabhighātataḥ
meḍhracarma yadā vāyurbhajate sarvataścaraḥ
tadā vātopasṛṣṭaṃ tu carma pratinivartate
maṇeradhastāt kośaśca granthirūpeṇa lambate
savedanaḥ sadāhaśca pākaṃ ca vrajati kvacit
mārutāgantusambhūtāṃ vidyāttāṃ parivartikām
sakaṇḍūḥ kaṭhinā cāpi saiva śleṣmasamutthitā
alpīyaḥkhāṃ yadā harṣādbālāṃ gacchet striyaṃ naraḥ
hastābhighātādathavā carmaṇyudvartite balāt
mardanātpīḍanādvāpi śukravegavighātataḥ
yasyāvapāṭyate carma tāṃ vidyādavapāṭikām
vātopasṛṣṭamevaṃ tu carma saṃśrayate maṇim
maṇiścarmopanaddhastu mūtrasroto ruṇaddhi ca
niruddhaprakaśe tasminmandaghāramavedanam
mūtraṃ pravartate jantor maṇirna ca vidīryate
niruddhaprakaśaṃ vidyāddurūḍhāṃ cāvapāṭikām
vegasaṃdhāraṇādvāyurvihato gudamāśritaḥ
niruṇaddhi mahatsrotaḥ sūkṣmadvāraṃ karoti ca
mārgasya saukṣmyāt kṛcchreṇa purīṣaṃ tasya gacchati
saṃniruddhagudaṃ vyādhimenaṃ vidyāt sudustaram
śakṛnmūtrasamāyukte 'dhaute 'pāne śiśor bhavet
svinnasyāsnāpyamānasya kaṇḍū raktakaphodbhavā
kaṇḍūyanāttataḥ kṣipraṃ sphoṭāḥ srāvaśca jāyate
ekībhūtaṃ vraṇair ghoraṃ taṃ vidyādahipūtanam
snānotsādanahīnasya malo vṛṣaṇasaṃśritaḥ
yadā praklidyate svedāt kaṇḍūṃ saṃjanayettadā
tatra kaṇḍūyanāt kṣipraṃ sphoṭāḥ srāvaśca jāyate
prāhurvṛṣaṇakacchūṃ tāṃ śleṣmaraktaprakopajām
pravāhaṇātisārābhyāṃ nirgacchati gudaṃ bahiḥ
rūkṣadurbaladehasya taṃ gudabhraṃśamādiśet
athātaḥ śūkadoṣanidānaṃ vyākhyāsyāmaḥ
yathovāca bhagavān dhanvantariḥ
liṅgavṛddhimicchatāmakramapravṛttānāṃ śūkadoṣanimittā daśa cāṣṭau ca vyādhayo jāyante
tadyathā sarṣapikā aṣṭhīlikā grathitaṃ kumbhīkā alajī mṛditaṃ saṃmūḍhapiḍakā avamanthaḥ puṣkarikā sparśahāniḥ uttamā śataponakaḥ tvakpākaḥ śoṇitārbudaṃ māṃsārbudaṃ māṃsapākaḥ vidradhiḥ tilakālakaśceti
gaurasarṣapatulyā tu śūkadurbhagnahetukā
piḍakā kapharaktābhyāṃ jñeyā sarṣapikā budhaiḥ
kaṭhinā viṣamair antair mārutasya prakopataḥ
śūkaistu viṣasaṃbhugnaiḥ piḍakāṣṭhīlikā bhavet
śūkair yat pūritaṃ śaśvadgrathitaṃ tat kaphotthitam
kumbhīkā raktapittotthā jāmbavāsthinibhāśubhā
alajīlakṣaṇair yuktāmalajīṃ ca vitarkayet
mṛditaṃ pīḍitaṃ yattu saṃrabdhaṃ vāyukopataḥ
pāṇibhyāṃ bhṛśasaṃmūḍhe saṃmūḍhapiḍakā bhavet
dīrghā bahvyaśca piḍakā dīryante madhyatastu yāḥ
so 'vamanthaḥ kaphāsṛgbhyāṃ vedanāromaharṣakṛt
pittaśoṇitasambhūtā piḍakā piḍakācitā
padmapuṣkarasaṃsthānā jñeyā puṣkariketi sā
janayet sparśahāniṃ tu śoṇitaṃ śūkadūṣitam
mudgamāṣopamā raktā piḍakā raktapittajā
uttamaiṣā tu vijñeyā śūkājīrṇanimittajā
chidrair aṇumukhair vastu citaṃ yasya samantataḥ
vātaśoṇitajo vyādhirvijñeyaḥ śataponakaḥ
pittaraktakṛto jñeyastvakpāko jvaradāhavān
kṛṣṇaiḥ sphoṭaiḥ saraktaiśca piḍakābhiśca pīḍitam
yasya vastu rujaścogrā jñeyaṃ tacchoṇitārbudam
māṃsadoṣeṇa jānīyādarbudaṃ māṃsasaṃbhavam
śīryante yasya māṃsāni yatra sarvāśca vedanāḥ
vidyāttaṃ māṃsapākaṃ tu sarvadoṣakṛtaṃ bhiṣak
vidradhiṃ sannipātena yathoktamabhinirdiśet
kṛṣṇāni citrāṇyathavā śūkāni saviṣāṇi ca
pātitāni pacantyāśu meḍhraṃ niravaśeṣataḥ
kālāni bhūtvā māṃsāni śīryante yasya dehinaḥ
sannipātasamutthānaṃ taṃ vidyāttilakālakam
tatra māṃsārbudaḥ yacca māṃsapākaśca yaḥ smṛtaḥ
vidradhiśca na sidhyanti ye ca syustilakālakāḥ
athāto bhagnānāṃ nidānaṃ vyākhyāsyāmaḥ
yathovāca bhagavān dhanvantariḥ
patanapīḍanaprahārakṣepaṇavyālamṛgadaśanaprabhṛtibhir abhighātaviśeṣair anekavidhamasthnāṃ bhaṅgam upadiśanti
tatra bhaṅgajātam anekavidhamanusāryamāṇaṃ dvividhamevopapadyate sandhimuktaṃ kāṇḍabhagnaṃ ca
tatra ṣaḍvidhaṃ sandhimuktaṃ dvādaśavidhaṃ kāṇḍabhagnaṃ bhavati
tatra sandhimuktam utpiṣṭaṃ viśliṣṭaṃ vivartitam avakṣiptam atikṣiptaṃ tiryakkṣiptamiti ṣaḍvidham
tatra prasāraṇākuñcanavivartanākṣepaṇāśaktir ugrarujatvaṃ sparśāsahatvaṃ ceti sāmānyaṃ sandhimuktalakṣaṇamuktam
vaiśeṣikaṃ tūtpiṣṭe sandhāvubhayataḥ śopho vedanāprādurbhāvo viśeṣataś ca nānāprakārā vedanā rātrau prādurbhavanti viśliṣṭe 'lpaḥ śopho vedanāsātatyaṃ sandhivikriyā ca vivartite tu sandhipārśvāpagamanādviṣamāṅgatā vedanā ca avakṣipte sandhiviśleṣastīvrarujatvaṃ ca atikṣipte dvayoḥ sandhyasthnor atikrāntatā vedanā ca tiryakkṣipte tvekāsthipārśvāpagamanamatyarthaṃ vedanā ceti
kāṇḍabhagnamata ūrdhvaṃ vakṣyāmaḥ karkaṭakam aśvakarṇaṃ cūrṇitaṃ piccitam asthicchallitaṃ kāṇḍabhagnaṃ majjānugatam atipātitaṃ vakraṃ chinnaṃ pāṭitaṃ sphuṭitamiti dvādaśavidham
śvayathubāhulyaṃ spandanavivartanasparśāsahiṣṇutvam avapīḍyamāne śabdaḥ srastāṅgatā vividhavedanāprādurbhāvaḥ sarvāsvavasthāsu na śarmalābha iti samāsena kāṇḍabhagnalakṣaṇamuktam
viśeṣastu saṃmūḍhamubhayato 'sthi madhye bhagnaṃ granthirivonnataṃ karkaṭakam aśvakarṇavadudgatam aśvakarṇakaṃ spṛśyamānaṃ śabdavaccūrṇitamavagacchet piccitaṃ pṛthutāṃ gatamanalpaśophaṃ pārśvayor asthi hīnodgatamasthicchalitaṃ vellate prakampamānaṃ kāṇḍabhagnam asthyavayavo 'sthimadhyamanupraviśya majjānamunnahyatīti majjānugatam asthi niḥśeṣataśchinnamatipātitam ābhugnamavimuktāsthi vakram anyatarapārśvāvaśiṣṭaṃ chinnaṃ pāṭitamaṇubahuvidāritaṃ vedanāvacca śūkapūrṇamivādhmātaṃ vipulaṃ visphuṭitaṃ sphuṭitam iti
teṣu cūrṇitacchinnātipātitamajjānugatāni kṛcchrasādhyāni kṛśavṛddhabālānāṃ kṣatakṣīṇakuṣṭhiśvāsināṃ sandhyupagataṃ ceti
bhavanti cātra
bhinnaṃ kapālaṃ kaṭyāṃ tu sandhimuktaṃ tathā cyutam
jaghanaṃ prati piṣṭaṃ ca varjayettaccikitsakaḥ
asaṃśliṣṭaṃ kapālaṃ tu lalāṭe cūrṇitaṃ ca yat
bhagnaṃ stanāntare śaṅkhe pṛṣṭhe mūrdhni ca varjayet
ādito yacca durjātamasthi sandhirathāpi vā
samyagyamitamapyasthi durnyāsāddurnibandhanāt
saṃkṣobhādvāpi yadgacchedvikriyāṃ tac ca varjayet
madhyasya vayaso 'vasthāstisro yāḥ parikīrtitāḥ
tatra sthiro bhavejjanturupakrānto vijānatā
taruṇāsthīni namyante bhajyante nalakāni tu
kapālāni vibhidyante sphuṭanti rucakāni ca
athāto mukharogāṇāṃ nidānaṃ vyākhyāsyāmaḥ
yathovāca bhagavān dhanvantariḥ
mukharogāḥ pañcaṣaṣṭirbhavanti saptasvāyataneṣu
tatrāyatanāni oṣṭhau dantamūlāni dantā jihvā tālu kaṇṭhaḥ sarvāṇi ceti
tatrāṣṭāvoṣṭhayoḥ pañcadaśa dantamūleṣu aṣṭau danteṣu pañca jihvāyāṃ nava tāluni saptadaśa kaṇṭhe trayaḥ sarveṣvāyataneṣu
tatrauṣṭhaprakopā vātapittaśleṣmasannipātaraktamāṃsamedo'bhighātanimittāḥ
karkaśau paruṣau stabdhau kṛṣṇau tīvraruganvitau
dālyete paripāṭyete hyoṣṭhau mārutakopataḥ
ācitau piḍakābhistu sarṣapākṛtibhir bhṛśam
sadāhapākasaṃsrāvau nīlau pītau ca pittataḥ
savarṇābhistu cīyete piḍakābhir avedanau
kaṇḍūmantau kaphācchūnau picchilau śītalau gurū
sakṛt kṛṣṇau sakṛt pītau sakṛcchvetau tathaiva ca
sannipātena vijñeyāvanekapiḍikācitau
kharjūraphalavarṇābhiḥ piḍakābhiḥ samācitau
raktopasṛṣṭau rudhiraṃ sravataḥ śoṇitaprabhau
māṃsaduṣṭau gurū sthūlau māṃsapiṇḍavadudgatau
jantavaścātra mūrchanti sṛkkasyobhayato mukhāt
medasā ghṛtamaṇḍābhau kaṇḍūmantau sthirau mṛdū
acchaṃ sphaṭikasaṃkāśam āsrāvaṃ sravato gurū
kṣatajābhau vidīryete pāṭyete cābhighātataḥ
grathitau ca samākhyātāvoṣṭhau kaṇḍūsamanvitaḥ
dantamūlagatāstu śītādo dantapuppuṭako dantaveṣṭakaḥ śauṣiro mahāśauṣiraḥ paridara upakuśo dantavaidarbho vardhano 'dhimāṃso nāḍyaḥ pañceti
śoṇitaṃ dantaveṣṭebhyo yasyākasmāt pravartate
durgandhīni sakṛṣṇāni prakledīni mṛdūni ca
dantamāṃsāni śīryante pacanti ca parasparam
śītādo nāma sa vyādhiḥ kaphaśoṇitasaṃbhavaḥ
dantayostriṣu vā yasya śvayathuḥ sarujo mahān
dantapuppuṭako jñeyaḥ kapharaktanimittajaḥ
sravanti pūyarudhiraṃ calā dantā bhavanti ca
dantaveṣṭaḥ sa vijñeyo duṣṭaśoṇitasaṃbhavaḥ
śvayathurdantamūleṣu rujāvān kapharaktajaḥ
lālāsrāvī sa vijñeyaḥ kaṇḍūmāñ śauṣiro gadaḥ
dantāścalanti veṣṭebhyastālu cāpyavadīryate
dantamāṃsāni pacyante mukhaṃ ca paripīḍyate
yasmin sa sarvajo vyādhirmahāśauṣirasaṃjñakaḥ
dantamāṃsāni śīryante yasmin ṣṭhīvati cāpyasṛk
pittāsṛkkaphajo vyādhirjñeyaḥ paridaro hi saḥ
veṣṭeṣu dāhaḥ pākaśca tebhyo dantāścalanti ca
āghaṭṭitāḥ prasravanti śoṇitaṃ mandavedanāḥ
ādhmāyante srute rakte mukhaṃ pūti ca jāyate
yasminnupakuśaḥ sa syāt pittaraktakṛto gadaḥ
ghṛṣṭeṣu dantamūleṣu saṃrambho jāyate mahān
bhavanti ca calā dantāḥ sa vaidarbho 'bhighātajaḥ
mārutenādhiko danto jāyate tīvravedanaḥ
vardhanaḥ sa mato vyādhirjāte ruk ca praśāmyati
hānavye paścime dante mahāñchotho mahārujaḥ
lālāsrāvī kaphakṛto vijñeyaḥ so 'dhimāṃsakaḥ
dantamūlagatā nāḍyaḥ pañca jñeyā yatheritāḥ
dantagatāstu dālanaḥ krimidantako dantaharṣo bhañjanako dantaśarkarā kapālikā śyāvadantako hanumokṣaśceti
dālyante bahudhā dantā yasmiṃstīvraruganvitāḥ
dālanaḥ sa iti jñeyaḥ sadāgatinimittajaḥ
kṛṣṇaśchidrī calaḥ srāvī sasaṃrambho mahārujaḥ
animittarujo vātādvijñeyaḥ kṛmidantakaḥ
śītamuṣṇaṃ ca daśanāḥ sahante sparśanaṃ na ca
yasya taṃ dantaharṣaṃ tu vyādhiṃ vidyāt samīraṇāt
vaktraṃ vakraṃ bhavedyasmin dantabhaṅgaśca tīvraruk
kaphavātakṛto vyādhiḥ sa bhañjanakasaṃjñitaḥ
śarkareva sthirībhūto malo danteṣu yasya vai
sā dantānāṃ guṇaharī vijñeyā dantaśarkarā
dalanti dantavalkāni yadā śarkarayā saha
jñeyā kapālikā saiva daśanānāṃ vināśinī
yo 'sṛṅmiśreṇa pittena dagdho dantas tvaśeṣataḥ
śyāvatāṃ nīlatāṃ vāpi gataḥ sa śyāvadantakaḥ
vātena tais tair bhāvais tu hanusandhirvisaṃhataḥ
hanumokṣa iti jñeyo vyādhirarditalakṣaṇaḥ
jihvāgatāstu kaṇṭakāstrividhāstribhir doṣaiḥ alāsa upajihvikā ceti
jihvānilena sphuṭitā prasuptā bhavecca śākacchadanaprakāśā
pittena pītā paridahyate ca citā saraktair api kaṇṭakaiśca
kaphena gurvī bahalā citā ca māṃsodgamaiḥ śālmalikaṇṭakābhaiḥ
jihvātale yaḥ śvayathuḥ pragāḍhaḥ so 'lāsasaṃjñaḥ kapharaktamūrtiḥ
jihvāṃ sa tu stambhayati pravṛddho mūle tu jihvā bhṛśameti pākam
jihvāgrarūpaḥ śvayathurhi jihvāmunnamya jātaḥ kapharaktayoniḥ
prasekakaṇḍūparidāhayuktā prakathyate 'sāvupajihviketi
tālugatāstu galaśuṇḍikā tuṇḍikerī adhruṣaḥ kacchapo 'rbudaṃ māṃsasaṃghātas tālupuppuṭas tāluśoṣas tālupāka iti
śleṣmāsṛgbhyāṃ tālumūlāt pravṛddho dīrghaḥ śopho dhmātabastiprakāśaḥ
tṛṣṇākāsaśvāsakṛt sampradiṣṭo vyādhirvaidyaiḥ kaṇṭhaśuṇḍīti nāmnā
śophaḥ sthūlastodadāhaprapākī prāguktābhyāṃ tuṇḍikerī matā tu
śophaḥ stabdho lohitastāludeśe raktājjñeyaḥ so 'dhruṣo rugjvarāḍhyaḥ
kūrmotsanno 'vedano 'śīghrajanmārakto jñeyaḥ kacchapaḥ śleṣmaṇā syāt
padmākāraṃ tālumadhye tu śophaṃ vidyādraktādarbudaṃ proktaliṅgam
duṣṭaṃ māṃsaṃ śleṣmaṇā nīrujaṃ ca tālvantaḥsthaṃ māṃsasaṃghātam āhuḥ
nīruk sthāyī kolamātraḥ kaphāt syānmedoyuktāt puppuṭastāludeśe
śoṣo 'tyarthaṃ dīryate cāpi tāluḥ śvāso vātāttāluśoṣaḥ sapittāt
pittaṃ kuryāt pākamatyarthaghoraṃ tālunyenaṃ tālupākaṃ vadanti
kaṇṭhagatāstu rohiṇyaḥ pañca kaṇṭhaśālūkam adhijihvo valayo balāsa ekavṛndo vṛndaḥ śataghnī gilāyuḥ galavidradhiḥ galaughaḥ svaraghno māṃsatāno vidārī ceti
gale 'nilaḥ pittakaphau ca mūrchitau pṛthak samastāśca tathaiva śoṇitam
pradūṣya māṃsaṃ galarodhino 'ṅkurān sṛjanti yān sāsuharā hi rohiṇī
jihvāṃ samantādbhṛśavedanā ye māṃsāṅkurāḥ kaṇṭhanirodhinaḥ syuḥ
tāṃ rohiṇīṃ vātakṛtāṃ vadanti vātātmakopadravagāḍhayuktām
kṣiprodgamā kṣipravidāhapākā tīvrajvarā pittanimittajā syāt
srotonirodhinyapi mandapākā gurvī sthirā sā kaphasaṃbhavā vai
gambhīrapākāprativāravīryā tridoṣaliṅgā trayasaṃbhavā syāt
sphoṭācitā pittasamānaliṅgāsādhyā pradiṣṭā rudhirātmikeyam
kolāsthimātraḥ kaphasaṃbhavo yo granthirgale kaṇṭakaśūkabhūtaḥ
kharaḥ sthiraḥ śastranipātasādhyastaṃ kaṇṭhaśālūkamiti bruvanti
jihvāgrarūpaḥ śvayathuḥ kaphāttu jihvāprabandhopari raktamiśrāt
jñeyo 'dhijihvaḥ khalu roga eṣa vivarjayedāgatapākamenam
balāsa evāyatamunnataṃ ca śophaṃ karotyannagatiṃ nivārya
taṃ sarvathaivāprativāravīryaṃ vivarjanīyaṃ valayaṃ vadanti
gale tu śophaṃ kurutaḥ pravṛddhau śleṣmānilau śvāsarujopapannam
marmacchidaṃ dustaram etadāhurbalāsasaṃjñaṃ nipuṇā vikāram
vṛttonnato yaḥ śvayathuḥ sadāhaḥ kaṇḍvanvito 'pākyamṛdurguruśca
nāmnaikavṛndaḥ parikīrtito 'sau vyādhirbalāsakṣatajaprasūtaḥ
samunnataṃ vṛttamamandadāhaṃ tīvrajvaraṃ vṛndamudāharanti
taṃ cāpi pittakṣatajaprakopādvidyāt satodaṃ pavanāsrajaṃ tu
vartirghanā kaṇṭhanirodhinī yā citātimātraṃ piśitaprarohaiḥ
nānārujocchrāyakarī tridoṣājjñeyā śataghnīva śataghnyasādhyā
granthirgale tvāmalakāsthimātraḥ sthiro 'lparuk syāt kapharaktamūrtiḥ
saṃlakṣyate saktamivāśanaṃ ca sa śastrasādhyastu gilāyusaṃjñaḥ
sarvaṃ galaṃ vyāpya samutthito yaḥ śopho rujo yatra ca santi sarvāḥ
sa sarvadoṣo galavidradhistu tasyaiva tulyaḥ khalu sarvajasya
śopho mahānannajalāvarodhī tīvrajvaro vātagater nihantā
kaphena jāto rudhirānvitena gale galaughaḥ parikīrtyate 'sau
yo 'tipratāmyan śvasiti prasaktaṃ bhinnasvaraḥ śuṣkavimuktakaṇṭhaḥ
kaphopadigdheṣvanilāyaneṣu jñeyaḥ sa rogaḥ śvasanāt svaraghnaḥ
pratānavān yaḥ śvayathuḥ sukaṣṭo galoparodhaṃ kurute krameṇa
sa māṃsatānaḥ kathito 'valambī prāṇapraṇut sarvakṛto vikāraḥ
sadāhatodaṃ śvayathuṃ saraktamantargale pūtiviśīrṇamāṃsam
pittena vidyādvadane vidārīṃ pārśve viśeṣāt sa tu yena śete
sarvasarāstu vātapittakaphaśoṇitanimittāḥ
sphoṭaiḥ satodair vadanaṃ samantādyasyācitaṃ sarvasaraḥ sa vātāt
raktaiḥ sadāhaistanubhiḥ sapītair yasyācitaṃ cāpi sa pittakopāt
kaṇḍūyutair alparujaiḥ savarṇair yasyācitaṃ cāpi sa vai kaphena
raktena pittodita eka eva kaiścit pradiṣṭo mukhapākasaṃjñaḥ
athātaḥ sarvabhūtacintāśārīraṃ vyākhyāsyāmaḥ
yathovāca bhagavān dhanvantariḥ
sarvabhūtānāṃ kāraṇam akāraṇaṃ sattvarajastamolakṣaṇamaṣṭarūpamakhilasya jagataḥ sambhavahetur avyaktaṃ nāma
tadekaṃ bahūnāṃ kṣetrajñānām adhiṣṭhānaṃ samudra ivaudakānāṃ bhāvānām
tasmād avyaktān mahān utpadyate talliṅga eva
talliṅgāc ca mahatas tallakṣaṇa evāhaṃkāra utpadyate sa trividho vaikārikastaijaso bhūtādir iti
tatra vaikārikād ahaṃkārāt taijasasahāyāt tallakṣaṇānyevaikādaśendriyāṇyutpadyante tad yathā śrotratvakcakṣurjihvāghrāṇavāgghastopasthapāyupādamanāṃsīti tatra pūrvāṇi pañca buddhīndriyāṇi itarāṇi pañca karmendriyāṇi ubhayātmakaṃ manaḥ
bhūtāder api taijasasahāyāt tallakṣaṇānyeva pañcatanmātrāṇyutpadyante tad yathā śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātram iti
teṣāṃ viśeṣāḥ śabdasparśarūparasagandhās tebhyo bhūtāni vyomānilānalajalorvya evameṣā tattvacaturviṃśatir vyākhyātā
tatra buddhīndriyāṇāṃ śabdādayo viṣayāḥ karmendriyāṇāṃ yathāsaṃkhyaṃ vacanādānānandavisargaviharaṇāni
avyaktaṃ mahān ahaṃkāraḥ pañcatanmātrāṇi cetyaṣṭau prakṛtayaḥ śeṣāḥ ṣoḍaśa vikārāḥ
svaḥ svaścaiṣāṃ viṣayo 'dhibhūtaṃ svayamadhyātmam adhidaivataṃ buddher brahmā ahaṃkārasyeśvaraḥ manasaś candramā diśaḥ śrotrasya tvaco vāyuḥ sūryaś cakṣuṣo rasanasyāpaḥ pṛthivī ghrāṇasya vāco 'gniḥ hastayor indraḥ pādayor viṣṇuḥ pāyor mitraḥ prajāpatirupasthasyeti
tatra sarva evācetana eṣa vargaḥ puruṣaḥ pañcaviṃśatitamaḥ kāryakāraṇasaṃyuktaścetayitā bhavati
satyapyacaitanye pradhānasya puruṣakaivalyārthaṃ pravṛttim upadiśanti kṣīrādīṃś cātra hetūnudāharanti
ata ūrdhvaṃ prakṛtipuruṣayoḥ sādharmyavaidharmye vyākhyāsyāmaḥ
tad yathā ubhāv apyanādī ubhāv apyanantau ubhāv apyaliṅgau ubhāv api nityau ubhāv apyanaparau ubhau ca sarvagatāv iti ekā tu prakṛtiracetanā triguṇā bījadharmiṇī prasavadharmiṇyamadhyasthadharmiṇī ceti bahavastu puruṣāścetanāvanto 'guṇā abījadharmāṇo 'prasavadharmāṇo madhyasthadharmāṇaś ceti
tatra kāraṇānurūpaṃ kāryamiti kṛtvā sarva evaite viśeṣāḥ sattvarajastamomayā bhavanti tadañjanatvāttanmayatvācca tadguṇā eva puruṣā bhavantītyeke bhāṣante
vaidyake tu
svabhāvamīśvaraṃ kālaṃ yadṛcchāṃ niyatiṃ tathā
pariṇāmaṃ ca manyante prakṛtiṃ pṛthudarśinaḥ
tanmayānyeva bhūtāni tadguṇānyeva cādiśet
taiś ca tallakṣaṇaḥ kṛtsno bhūtagrāmo vyajanyata
tasyopayogo 'bhihitaścikitsāṃ prati sarvadā
bhūtebhyo hi paraṃ yasmānnāsti cintā cikitsite
yato 'bhihitaṃ tat sambhavadravyasamūho bhūtādir ukto bhautikāni cendriyāṇyāyurvede varṇyante tathendriyārthaḥ
bhavati cātra
indriyeṇendriyārthaṃ tu svaṃ svaṃ gṛhṇāti mānavaḥ
niyataṃ tulyayonitvān nānyenānyam iti sthitiḥ
na cāyurvedaśāstreṣūpadiśyante sarvagatāḥ kṣetrajñā nityāś ca asarvagateṣu ca kṣetrajñeṣu nityapuruṣakhyāpakān hetūn udāharanti āyurvedaśāstreṣvasarvagatāḥ kṣetrajñā nityāśca tiryagyonimānuṣadeveṣu saṃcaranti dharmādharmanimittaṃ ta ete 'numānagrāhyāḥ paramasūkṣmāścetanāvantaḥ śāśvatā lohitaretasoḥ saṃnipāteṣvabhivyajyante yato 'bhihitaṃ pañcamahābhūtaśarīrisamavāyaḥ puruṣa iti sa eṣa karmapuruṣaścikitsādhikṛtaḥ
tasya sukhaduḥkhe icchādveṣau prayatnaḥ prāṇāpānāv unmeṣanimeṣau buddhirmanaḥ saṃkalpo vicāraṇā smṛtir vijñānam adhyavasāyo viṣayopalabdhiś ca guṇāḥ
sāttvikās tv ānṛśaṃsyaṃ saṃvibhāgarucitā titikṣā satyaṃ dharma āstikyaṃ jñānaṃ buddhirmedhā smṛtir dhṛtir anabhiṣaṅgaś ca rājasās tu duḥkhabahulatāṭanaśīlatādhṛtir ahaṃkāra ānṛtikatvam akāruṇyaṃ dambho māno harṣaḥ krodhaśca tāmasāstuviṣāditvaṃ nāstikyamadharmaśīlatā buddher nirodho 'jñānaṃ durmedhastvam akarmaśīlatā nidrālutvaṃ ceti
āntarikṣās tu śabdaḥ śabdendriyaṃ sarvacchidrasamūho viviktatā ca vāyavyāstu sparśaḥ sparśendriyaṃ sarvaceṣṭāsamūhaḥ sarvaśarīraspandanaṃ laghutā ca taijasās tu rūpaṃ rūpendriyaṃ varṇaḥ saṃtāpo bhrājiṣṇutā paktiramarṣastaikṣṇyaṃ śauryaṃ ca āpyāstu raso rasanendriyaṃ sarvadravasamūho gurutā śaityaṃ sneho retaśca pārthivāstu gandho gandhendriyaṃ sarvamūrtasamūho gurutā ceti
tatra sattvabahulamākāśaṃ rajobahulo vāyuḥ sattvarajobahulo 'gniḥ sattvatamobahulā āpas tamobahulā pṛthivīti
ślokau cātra bhavataḥ
anyonyānupraviṣṭāni sarvāṇyetāni nirdiśet
sve sve dravye tu sarveṣāṃ vyaktaṃ lakṣaṇam iṣyate
aṣṭau prakṛtayaḥ proktā vikārāḥ ṣoḍaśaiva tu
kṣetrajñaś ca samāsena svatantraparatantrayoḥ
athātaḥ śukraśoṇitaśuddhiṃ śārīraṃ vyākhyāsyāmaḥ
yathovāca bhagavān dhanvantariḥ
vātapittaśleṣmaśoṇitakuṇapagranthipūtipūyakṣīṇamūtrapurīṣaretasaḥ prajotpādane na samarthā bhavanti
teṣu vātavarṇavedanaṃ vātena pittavarṇavedanaṃ pittena śleṣmavarṇavedanaṃ śleṣmaṇā śoṇitavarṇavedanaṃ kuṇapagandhyanalpaṃ ca raktena granthibhūtaṃ śleṣmavātābhyāṃ pūtipūyanibhaṃ pittaśleṣmabhyāṃ kṣīṇaṃ prāguktaṃ pittamārutābhyāṃ mūtrapurīṣagandhi sannipāteneti
teṣu kuṇapagranthipūtipūyakṣīṇaretasaḥ kṛcchrasādhyā mūtrapurīṣaretasastvasādhyāḥ iti
ārtavam api tribhir doṣaiḥ śoṇitacaturthaiḥ pṛthagdvandvaiḥ samastaiścopasṛṣṭamabījaṃ bhavati tad api doṣavarṇavedanādibhir vijñeyam
teṣu kuṇapagranthipūtipūyakṣīṇamūtrapurīṣaprakāśam asādhyaṃ sādhyam anyacceti
bhavanti cātra
teṣvādyān śukradoṣāṃstrīn snehasvedādibhir jayet
kriyāviśeṣair matimāṃstathā cottaravastibhiḥ
pāyayeta naraṃ sarpirbhiṣak kuṇaparetasi
dhātakīpuṣpakhadiradāḍimārjunasādhitam
pāyayed athavā sarpiḥ śālasārādisādhitam
granthibhūte śaṭīsiddhaṃ pālāśe vāpi bhasmani
parūṣakavaṭādibhyāṃ pūyaprakhye ca sādhitam
prāguktaṃ vakṣyate yac ca tat kāryaṃ kṣīṇaretasi
viṭprabhe pāyayet siddhaṃ citrakośīrahiṅgubhiḥ
snigdhaṃ vāntaṃ viriktaṃ ca nirūḍham anuvāsitam
yojayecchukradoṣārtaṃ samyaguttaravastinā
sphaṭikābhaṃ dravaṃ snigdhaṃ madhuraṃ madhugandhi ca
śukramicchanti kecit tu tailakṣaudranibhaṃ tathā
vidhimuttaravastyantaṃ kuryādārtavaśuddhaye
strīṇāṃ snehādiyuktānāṃ catasṛṣvārtavārtiṣu
kuryātkalkān picūṃś cāpi pathyānyācamanāni ca
granthibhūte pibet pāṭhāṃ tryūṣaṇaṃ vṛkṣakāṇi ca
durgandhipūyasaṃkāśe majjatulye tathārtave
pibedbhadraśriyaḥ kvāthaṃ candanakvātham eva ca
śukradoṣaharāṇāṃ ca yathāsvamavacāraṇam
yogānāṃ śuddhikaraṇaṃ śeṣāsvapyārtavārtiṣu
annaṃ śāliyavaṃ madyaṃ hitaṃ māṃsaṃ ca pittalam
śaśāsṛkpratimaṃ yattu yadvā lākṣārasopamam
tadārtavaṃ praśaṃsanti yadvāso na virañjayet
tadevātiprasaṅgena pravṛttamanṛtāvapi
asṛgdaraṃ vijānīyādato 'nyadraktalakṣaṇāt
asṛgdaro bhavet sarvaḥ sāṅgamardaḥ savedanaḥ
tasyātivṛttau daurbalyaṃ bhramo mūrcchā tamastṛṣā
dāhaḥ pralāpaḥ pāṇḍutvaṃ tandrā rogāś ca vātajāḥ
taruṇyā hitasevinyās tam alpopadravaṃ bhiṣak
raktapittavidhānena yathāvat samupācaret
doṣair āvṛtamārgatvādārtavaṃ naśyati striyāḥ
tatra matsyakulatthāmlatilamāṣasurā hitāḥ
pāne mūtramudaśvic ca dadhi śuktaṃ ca bhojane
kṣīṇaṃ prāgīritaṃ raktaṃ salakṣaṇacikitsitam
tathāpyatra vidhātavyaṃ vidhānaṃ naṣṭaraktavat
evamaduṣṭaśukraḥ śuddhārtavā ca
ṛtau prathamadivasāt prabhṛti brahmacāriṇī divāsvapnāñjanāśrupātasnānānulepanābhyaṅganakhachedanapradhāvanahasanakathanātiśabdaśravaṇāvalekhanānilāyāsān pariharet
kiṃ kāraṇaṃ divā svapantyāḥ svāpaśīlaḥ añjanādandhaḥ rodanād vikṛtadṛṣṭiḥ snānānulepanādduḥkhaśīlas tailābhyaṅgāt kuṣṭhī nakhāpakartanāt kunakhī pradhāvanāccañcalo hasanācchyāvadantauṣṭhatālujihvaḥ pralāpī cātikathanāt atiśabdaśravaṇādbadhiraḥ avalekhanāt khalatiḥ mārutāyāsasevanādunmatto garbho bhavatītyevametān pariharet
darbhasaṃstaraśāyinīṃ karatalaśarāvaparṇānyatamabhojinīṃ haviṣyaṃ tryahaṃ ca bhartuḥ saṃrakṣet
tataḥ śuddhasnātāṃ caturthe 'hanyahatavāsaḥsamalaṃkṛtāṃ kṛtamaṅgalasvastivācanāṃ bhartāraṃ darśayet
tat kasya hetoḥ
pūrvaṃ paśyedṛtusnātā yādṛśaṃ naramaṅganā
tādṛśaṃ janayet putraṃ bhartāraṃ darśayedataḥ
tato vidhānaṃ putrīyam upādhyāyaḥ samācaret
karmānte ca kramaṃ hy enamārabheta vicakṣaṇaḥ
tato 'parāhṇe pumān māsaṃ brahmacārī sarpiḥsnigdhaḥ sarpiḥkṣīrābhyāṃ śālyodanaṃ bhuktvā māsaṃ brahmacāriṇīṃ tailasnigdhāṃ tailamāṣottarāhārāṃ nārīmupeyādrātrau sāmādibhir abhiviśvāsya vikalpyaivaṃ caturthyāṃ ṣaṣṭhyām aṣṭamyāṃ daśamyāṃ dvādaśyāṃ copeyāditi putrakāmaḥ
eṣūttarottaraṃ vidyādāyurārogyam eva ca
prajāsaubhāgyamaiśvaryaṃ balaṃ ca divaseṣu vai
ataḥ paraṃ pañcamyāṃ saptamyāṃ navamyāmekādaśyāṃ ca strīkāmas trayodaśīprabhṛtayo nindyāḥ
tatra prathame divase ṛtumatyāṃ maithunagamanam anāyuṣyaṃ puṃsāṃ bhavati yaś ca tatrādhīyate garbhaḥ sa prasavamāno vimucyate dvitīye 'pyevaṃ sūtikāgṛhe vā tṛtīye 'pyevamasaṃpūrṇāṅgo 'lpāyurvā bhavati caturthe tu sampūrṇāṅgo dīrghāyuśca bhavati
na ca pravartamāne rakte bījaṃ praviṣṭaṃ guṇakaraṃ bhavati yathā nadyāṃ pratisrotaḥ plāvidravyaṃ prakṣiptaṃ pratinivartate nordhvaṃ gacchati tadvadeva draṣṭavyam
tasmānniyamavatīṃ trirātraṃ pariharet
ataḥ paraṃ māsādupeyāt
labdhagarbhāyāścaiteṣvahaḥsu lakṣmaṇāvaṭaśuṅgasahadevāviśvadevānām anyatamaṃ kṣīreṇābhiṣutya trīṃścaturo vā bindūn dadyāddakṣiṇe nāsāpuṭe putrakāmāyai na ca tānniṣṭhīvet
dhruvaṃ caturṇāṃ sāṃnidhyādgarbhaḥ syādvidhipūrvakaḥ
ṛtukṣetrāmbubījānāṃ sāmagryādaṅkuro yathā
evaṃ jātā rūpavantaḥ sattvavantaścirāyuṣaḥ
bhavantyṛṇasya moktāraḥ satputrāḥ putriṇe hitāḥ
tatra tejodhātuḥ sarvavarṇānāṃ prabhavaḥ sa yadā garbhotpattāvabdhātuprāyo bhavati tadā garbhaṃ gauraṃ karoti pṛthivīdhātuprāyaḥ kṛṣṇaṃ pṛthivyākāśadhātuprāyaḥ kṛṣṇaśyāmaṃ toyākāśadhātuprāyo gauraśyāmam
yādṛgvarṇamāhāram upasevate garbhiṇī tādṛgvarṇaprasavā bhavatītyeke bhāṣante
tatra dṛṣṭibhāgamapratipannaṃ tejo jātyandhaṃ karoti tadeva raktānugataṃ raktākṣaṃ pittānugataṃ piṅgākṣaṃ śleṣmānugataṃ śuklākṣaṃ vātānugataṃ vikṛtākṣam iti
bhavanti cātra
ghṛtapiṇḍo yathaivāgnimāśritaḥ pravilīyate
visarpatyārtavaṃ nāryāstathā puṃsāṃ samāgame
bīje 'ntarvāyunā bhinne dvau jīvau kukṣimāgatau
yamāvityabhidhīyete dharmetarapuraḥsarau
pitror atyalpabījatvād āsekyaḥ puruṣo bhavet
sa śukraṃ prāśya labhate dhvajocchrāyamasaṃśayam
yaḥ pūtiyonau jāyeta sa saugandhikasaṃjñitaḥ
sa yoniśephasor gandhamāghrāya labhate balam
sve gude 'brahmacaryādyaḥ strīṣu puṃvat pravartate
kumbhīkaḥ sa ca vijñeya īrṣyakaṃ śṛṇu cāparam
dṛṣṭvā vyavāyamanyeṣāṃ vyavāye yaḥ pravartate
īrṣyakaḥ sa ca vijñeyaḥ ṣaṇḍhakaṃ śṛṇu pañcamam
yo bhāryāyāmṛtau mohādaṅganeva pravartate
tataḥ strīceṣṭitākāro jāyate ṣaṇḍhasaṃjñitaḥ
ṛtau puruṣavad vāpi pravartetāṅganā yadi
tatra kanyā yadi bhavet sā bhavennaraceṣṭitā
āsekyaś ca sugandhī ca kumbhīkaścerṣyakastathā
saretasastvamī jñeyā aśukraḥ ṣaṇḍhasaṃjñitaḥ
anayā viprakṛtyā tu teṣāṃ śukravahāḥ sirāḥ
harṣāt sphuṭatvamāyānti dhvajocchrāyastato bhavet
āhārācāraceṣṭābhir yādṛśībhiḥ samanvitaḥ
strīpuṃsau samupeyātāṃ tayoḥ putro 'pi tādṛśaḥ
yadā nāryāvupeyātāṃ vṛṣasyantyau kathaṃcana
muñcantyau śukramanyonyamanasthistatra jāyate
ṛtusnātā tu yā nārī svapne maithunamāvahet
ārtavaṃ vāyurādāya kukṣau garbhaṃ karoti hi
māsi māsi vivardheta garbhiṇyā garbhalakṣaṇam
kalalaṃ jāyate tasyā varjitaṃ paitṛkair guṇaiḥ
sarpavṛścikakūṣmāṇḍavikṛtākṛtayaś ca ye
garbhāstvete striyāś caiva jñeyāḥ pāpakṛtā bhṛśam
garbho vātaprakopeṇa dauhṛde vāvamānite
bhavet kubjaḥ kuṇiḥ paṅgurmūko minmina eva vā
mātāpitrostu nāstikyādaśubhaiś ca purākṛtaiḥ
vātādīnāṃ ca kopena garbho vaikṛtamāpnuyāt
malālpatvādayogācca vāyoḥ pakvāśayasya ca
vātamūtrapurīṣāṇi na garbhasthaḥ karoti hi
jarāyuṇā mukhe channe kaṇṭhe ca kaphaveṣṭite
vāyor mārganirodhācca na garbhasthaḥ praroditi
niḥśvāsocchvāsasaṃkṣobhasvapnān garbho 'dhigacchati
mātur niśvasitocchvāsasaṃkṣobhasvapnasaṃbhavān
saṃniveśaḥ śarīrāṇāṃ dantānāṃ patanodbhavaḥ
taleṣvasaṃbhavo yaś ca romṇāmetat svabhāvataḥ
bhāvitāḥ pūrvadeheṣu satataṃ śāstrabuddhayaḥ
bhavanti sattvabhūyiṣṭhāḥ pūrvajātismarā narāḥ
karmaṇā codito yena tadāpnoti punarbhave
abhyastāḥ pūrvadehe ye tāneva bhajate guṇān
athāto garbhāvakrāntiṃ śārīraṃ vyākhyāsyāmaḥ
yathovāca bhagavān dhanvantariḥ
saumyaṃ śukram ārtavam āgneyam itareṣām apyatra bhūtānāṃ sāṃnidhyam astyaṇunā viśeṣeṇa parasparopakārāt parasparānupraveśāc ca
tatra strīpuṃsayoḥ saṃyoge tejaḥ śarīrādvāyurudīrayati tatas tejo'nilasaṃnipātācchukraṃ cyutaṃ yonim abhipratipadyate saṃsṛjyate cārtavena tato 'gnīṣomasaṃyogāt saṃsṛjyamāno garbhāśayamanupratipadyate kṣetrajño vedayitā spraṣṭā ghrātā draṣṭā śrotā rasayitā puruṣaḥ sraṣṭā gantā sākṣī dhātā vaktā yaḥ ko 'sāv ityevamādibhiḥ paryāyavācakair nāmabhir abhidhīyate daivasaṃyogādakṣayo 'cintyo bhūtātmanā sahānvakṣaṃ sattvarajastamobhir daivāsurair aparaiś ca bhāvair vāyunābhipreryamāṇo garbhāśayam anupraviśyāvatiṣṭhate
tatra śukrabāhulyāt pumān ārtavabāhulyāt strī sāmyādubhayor napuṃsakam iti
ṛtustu dvādaśarātraṃ bhavati dṛṣṭārtavo 'dṛṣṭārtavāpyastītyeke bhāṣante
bhavanti cātra
pīnaprasannavadanāṃ praklinnātmamukhadvijām
narakāmāṃ priyakathāṃ srastakukṣyakṣimūrdhajām
sphuradbhujakucaśroṇinābhyūrujaghanasphicam
harṣautsukyaparāṃ cāpi vidyādṛtumatīm iti
niyataṃ divase 'tīte saṃkucatyambujaṃ yathā
ṛtau vyatīte nāryāstu yoniḥ saṃvriyate tathā
māsenopacitaṃ kāle dhamanībhyāṃ tadārtavam
īṣatkṛṣṇaṃ vivarṇaṃ ca vāyuryonimukhaṃ nayet
tad varṣād dvādaśāt kāle vartamānamasṛk punaḥ
jarāpakvaśarīrāṇāṃ yāti pañcāśataḥ kṣayam
yugmeṣu tu pumān prokto divaseṣvanyathābalā
puṣpakāle śucistasmād apatyārthī striyaṃ vrajet
tatra sadyogṛhītagarbhāyā liṅgāni śramo glāniḥ pipāsā sakthisadanaṃ śukraśoṇitayor avabandhaḥ sphuraṇaṃ ca yoneḥ
stanayoḥ kṛṣṇamukhatā romarājyudgamastathā
akṣipakṣmāṇi cāpyasyāḥ saṃmīlyante viśeṣataḥ
akāmataśchardayati gandhādudvijate śubhāt
prasekaḥ sadanaṃ cāpi garbhiṇyā liṅgam ucyate
tadā prabhṛti vyavāyaṃ vyāyāmam atitarpaṇam atikarśanaṃ divāsvapnaṃ rātrijāgaraṇaṃ śokaṃ yānārohaṇaṃ bhayam utkuṭukāsanaṃ caikāntataḥ snehādikriyāṃ śoṇitamokṣaṇaṃ cākāle vegavidhāraṇaṃ ca na seveta
doṣābhighātair garbhiṇyā yo yo bhāgaḥ prapīḍyate
sa sa bhāgaḥ śiśos tasya garbhasthasya prapīḍyate
tatra prathame māsi kalalaṃ jāyate dvitīye śītoṣmānilair abhiprapacyamānānāṃ mahābhūtānāṃ saṃghāto ghanaḥ saṃjāyate yadi piṇḍaḥ pumān strī cet peśī napuṃsakaṃ cedarbudamiti tṛtīye hastapādaśirasāṃ pañca piṇḍakā nirvartante 'ṅgapratyaṅgavibhāgaś ca sūkṣmo bhavati caturthe sarvāṅgapratyaṅgavibhāgaḥ pravyakto bhavati garbhahṛdayapravyaktibhāvāccetanādhāturabhivyakto bhavati kasmāt tatsthānatvāt tasmād garbhaścaturthe māsyabhiprāyamindriyārtheṣu karoti dvihṛdayāṃ ca nārīṃ dauhṛdinīm ācakṣate dauhṛdavimānanāt kubjaṃ kuṇiṃ khañjaṃ jaḍaṃ vāmanaṃ vikṛtākṣam anakṣaṃ vā nārī sutaṃ janayati tasmāt sā yadyadicchettattattasyai dāpayet labdhadauhṛdā hi vīryavantaṃ cirāyuṣaṃ ca putraṃ janayati
bhavati cātra
indriyārthāṃstu yān yān sā bhoktumicchati garbhiṇī
garbhābādhabhayāt tāṃs tān bhiṣagāhṛtya dāpayet
sā prāptadauhṛdā putraṃ janayeta guṇānvitam
alabdhadauhṛdā garbhe labhetātmani vā bhayam
yeṣu yeṣvindriyārtheṣu dauhṛde vai vimānanā
prajāyeta sutasyārtistasmiṃstasmiṃstathendriye
rājasaṃdarśane yasyā daurhṛdaṃ jāyate striyāḥ
arthavantaṃ mahābhāgaṃ kumāraṃ sā prasūyate
dukūlapaṭṭakauśeyabhūṣaṇādiṣu dauhṛdāt
alaṃkāraiṣiṇaṃ putraṃ lalitaṃ sā prasūyate
āśrame saṃyatātmānaṃ dharmaśīlaṃ prasūyate
devatāpratimāyāṃ tu prasūte pārṣadopamam
darśane vyālajātīnāṃ hiṃsāśīlaṃ prasūyate
godhāmāṃsāśane putraṃ suṣupsuṃ dhāraṇātmakam
gavāṃ māṃse tu balinaṃ sarvakleśasahaṃ tathā
māhiṣe daurhṛdācchūraṃ raktākṣaṃ lomasaṃyutam
varāhamāṃsāt svapnāluṃ śūraṃ saṃjanayet sutam
mārgād vikrāntajaṅghālaṃ sadā vanacaraṃ sutam
sṛmarād vignamanasaṃ nityabhītaṃ ca taittirāt
ato 'nukteṣu yā nārī samabhidhyāti daurhṛdam
śarīrācāraśīlaiḥ sā samānaṃ janayiṣyati
karmaṇā coditaṃ jantor bhavitavyaṃ punarbhavet
yathā tathā daivayogāddaurhṛdaṃ janayeddhṛdi
pañcame manaḥ pratibuddhataraṃ bhavati ṣaṣṭhe buddhiḥ saptame sarvāṅgapratyaṅgavibhāgaḥ pravyaktataro 'ṣṭame 'sthirībhavatyojas tatra jātaś cenna jīven nirojastvān nairṛtabhāgatvācca tato baliṃ māṃsaudanamasmai dāpayet navamadaśamaikādaśadvādaśānām anyatamasmin jāyate ato 'nyathā vikārī bhavati
mātustu khalu rasavahāyāṃ nāḍyāṃ garbhanābhināḍī pratibaddhā sāsya māturāhārarasavīryamabhivahati
tenopasnehenāsyābhivṛddhirbhavati
asaṃjātāṅgapratyaṅgapravibhāgam ā niṣekāt prabhṛti sarvaśarīrāvayavānusāriṇīnāṃ rasavahānāṃ tiryaggatānāṃ dhamanīnām upasneho jīvayati
garbhasya khalu sambhavataḥ pūrvaṃ śiraḥ sambhavatītyāha śaunakaḥ śiromūlatvāt pradhānendriyāṇāṃ hṛdayamiti kṛtavīryo buddhermanasaś ca sthānatvāt nābhir iti pārāśaryas tato hi vardhate deho dehinaḥ pāṇipādamiti mārkaṇḍeyas tanmūlatvācceṣṭāyā garbhasya madhyaśarīramiti subhūtir gautamas tannibaddhatvāt sarvagātrasambhavasya tattu na samyak sarvāṇyaṅgapratyaṅgāni yugapat sambhavantītyāha dhanvantarir garbhasya sūkṣmatvānnopalabhyante vaṃśāṅkuravac cūtaphalavacca tadyathā cūtaphale paripakve kesaramāṃsāsthimajjānaḥ pṛthak pṛthag dṛśyante kālaprakarṣāt tānyeva taruṇe nopalabhyante sūkṣmatvāt teṣāṃ sūkṣmāṇāṃ kesarādīnāṃ kālaḥ pravyaktatāṃ karoti etenaiva vaṃśāṅkuro 'pi vyākhyātaḥ
evaṃ garbhasya tāruṇye sarveṣvaṅgapratyaṅgeṣu satsv api saukṣmyādanupalabdhiḥ tānyeva kālaprakarṣāt pravyaktāni bhavanti
tatra garbhasya pitṛjamātṛjarasajātmajasattvajasātmyajāni śarīralakṣaṇāni vyākhyāsyāmaḥ
garbhasya keśaśmaśrulomāsthinakhadantasirāsnāyudhamanīretaḥprabhṛtīni sthirāṇi pitṛjāni māṃsaśoṇitamedomajjahṛnnābhiyakṛtplīhāntragudaprabhṛtīni mṛdūni mātṛjāni śarīropacayo balaṃ varṇaḥ sthitirhāniś ca rasajāni indriyāṇi jñānaṃ vijñānamāyuḥ sukhaduḥkhādikaṃ cātmajāni sattvajānyuttaratra vakṣyāmo vīryamārogyaṃ balavarṇau medhā ca sātmyajāni
tatra yasyā dakṣiṇe stane prāk payodarśanaṃ bhavati dakṣiṇākṣimahattvaṃ ca pūrvaṃ ca dakṣiṇaṃ sakthy utkarṣati bāhulyāc ca puṃnāmadheyeṣu dravyeṣu daurhṛdamabhidhyāyati svapneṣu copalabhate padmotpalakumudāmrātakādīni puṃnāmanyeva prasannamukhavarṇā ca bhavati tāṃ brūyāt putramiyaṃ janayiṣyatīti tadviparyaye kanyāṃ yasyāḥ pārśvadvayamunnataṃ purastānnirgatamudaraṃ prāgabhihitalakṣaṇaṃ ca tasyā napuṃsakamiti vidyāt yasyā madhye nimnaṃ droṇībhūtamudaraṃ sā yugmaṃ prasūyata iti
bhavanti cātra
devatābrāhmaṇaparāḥ śaucācārahite ratāḥ
mahāguṇān prasūyante viparītāstu nirguṇān
aṅgapratyaṅganirvṛttiḥ svabhāvādeva jāyate
aṅgapratyaṅganirvṛttau ye bhavanti guṇāguṇāḥ
te te garbhasya vijñeyā dharmādharmanimittajāḥ
athāto garbhavyākaraṇaṃ śārīraṃ vyākhyāsyāmaḥ
yathovāca bhagavān dhanvantariḥ
agniḥ somo vāyuḥ sattvaṃ rajastamaḥ pañcendriyāṇi bhūtātmeti prāṇāḥ
tasya khalvevaṃpravṛttasya śukraśoṇitasyābhipacyamānasya kṣīrasyeva saṃtānikāḥ sapta tvaco bhavanti
tāsāṃ prathamāvabhāsinī nāma yā sarvavarṇānavabhāsayati pañcavidhāṃ ca chāyāṃ prakāśayati sā vrīheraṣṭādaśabhāgapramāṇā sidhmapadmakaṇṭakādhiṣṭhānā dvitīyā lohitā nāma vrīhiṣoḍaśabhāgapramāṇā tilakalakanyacchavyaṅgādhiṣṭhānā tṛtīyā śvetā nāma vrīhidvādaśabhāgapramāṇā carmadalājagallīmaśakādhiṣṭhānā caturthī tāmrā nāma vrīheraṣṭabhāgapramāṇā vividhakilāsakuṣṭhādhiṣṭhānā pañcamī vedinī nāma vrīhipañcabhāgapramāṇā kuṣṭhavisarpādhiṣṭhānā ṣaṣṭhī rohiṇī nāma vrīhipramāṇā granthyapacyarbudaślīpadagalagaṇḍādhiṣṭhānā saptamī māṃsadharā nāma vrīhidvayapramāṇā bhagandaravidradhyarśo'dhiṣṭhānā
yadetat pramāṇaṃ nirdiṣṭaṃ tanmāṃsaleṣvavakāśeṣu na lalāṭe sūkṣmāṅgulyādiṣu yato vakṣyatyudareṣu vrīhimukhenāṅguṣṭhodarapramāṇam avagāḍhaṃ vidhyediti
kalāḥ khalvapi sapta sambhavanti dhātvāśayāntaramaryādāḥ
bhavataś cātra
yathā hi sāraḥ kāṣṭheṣu chidyamāneṣu dṛśyate
tathā dhāturhi māṃseṣu chidyamāneṣu dṛśyate
snāyubhiś ca praticchannān saṃtatāṃś ca jarāyuṇā
śleṣmaṇā veṣṭitāṃś cāpi kalābhāgāṃstu tān viduḥ
tāsāṃ prathamā māṃsadharā nāma yasyāṃ māṃse sirāsnāyudhamanīsrotasāṃ pratānā bhavanti
bhavati cātra
yathā bisamṛṇālāni vivardhante samantataḥ
bhūmau paṅkodakasthāni tathā māṃse sirādayaḥ
dvitīyā raktadharā nāma māṃsasyābhyantarataḥ tasyāṃ śoṇitaṃ viśeṣataś ca sirāsu yakṛtplīhnoś ca bhavati
bhavati cātra
vṛkṣādyathābhiprahatāt kṣīriṇaḥ kṣīramāvahet
māṃsādevaṃ kṣatāt kṣipraṃ śoṇitaṃ samprasicyate
tṛtīyā medodharā nāma medo hi sarvabhūtānām udarastham aṇvasthiṣu ca mahatsu ca majjā bhavati
bhavati cātra
sthūlāsthiṣu viśeṣeṇa majjā tvabhyantarāśritaḥ
athetareṣu sarveṣu saraktaṃ meda ucyate
śuddhamāṃsasya yaḥ snehaḥ sā vasā parikīrtitā
caturthī śleṣmadharā nāma sarvasandhiṣu prāṇabhṛtāṃ bhavati
bhavati cātra
snehābhyakte yathā hyakṣe cakraṃ sādhu pravartate
sandhayaḥ sādhu vartante saṃśliṣṭāḥ śleṣmaṇā tathā
pañcamī purīṣadharā nāma yāntaḥkoṣṭhe malam abhivibhajate pakvāśayasthā
bhavati cātra
yakṛtsamantāt koṣṭhaṃ ca tathāntrāṇi samāśritā
uṇḍukasthaṃ vibhajate malaṃ maladharā kalā
ṣaṣṭhī pittadharā nāma yā caturvidhamannapānam āmāśayāt pracyutaṃ pakvāśayopasthitaṃ dhārayati
bhavati cātra
aśitaṃ khāditaṃ pītaṃ līḍhaṃ koṣṭhagataṃ nṛṇām
tajjīryati yathākālaṃ śoṣitaṃ pittatejasā
saptamī śukradharā nāma yā sarvaprāṇināṃ sarvaśarīravyāpinī
bhavanti cātra
yathā payasi sarpistu gūḍhaścekṣau raso yathā
śarīreṣu tathā śukraṃ nṛṇāṃ vidyādbhiṣagvaraḥ
dvyaṅgule dakṣiṇe pārśve bastidvārasya cāpyadhaḥ
mūtrasrotaḥpathācchukraṃ puruṣasya pravartate
kṛtsnadehāśritaṃ śukraṃ prasannamanasastathā
strīṣu vyāyacchataś cāpi harṣāttat sampravartate
gṛhītagarbhāṇāmārtavavahānāṃ srotasāṃ vartmānyavarudhyante garbheṇa tasmād gṛhītagarbhāṇāmārtavaṃ na dṛśyate tatastadadhaḥ pratihatam ūrdhvamāgatamaparaṃ copacīyamānam aparetyabhidhīyate śeṣaṃ cordhvataram āgataṃ payodharāvabhipratipadyate tasmād garbhiṇyaḥ pīnonnatapayodharā bhavanti
garbhasya yakṛtplīhānau śoṇitajau śoṇitaphenaprabhavaḥ phupphusaḥ śoṇitakiṭṭaprabhava uṇḍukaḥ
asṛjaḥ śleṣmaṇaś cāpi yaḥ prasādaḥ paro mataḥ
taṃ pacyamānaṃ pittena vāyuścāpyanudhāvati
tato 'syāntrāṇi jāyante gudaṃ bastiś ca dehinaḥ
udare pacyamānānām ādhmānād rukmasāravat
kaphaśoṇitamāṃsānāṃ sāro jihvā prajāyate
yathārtham ūṣmaṇā yukto vāyuḥ srotāṃsi dārayet
anupraviśya piśitaṃ peśīrvibhajate tathā
medasaḥ snehamādāya sirāsnāyutvamāpnuyāt
sirāṇāṃ tu mṛduḥ pākaḥ snāyūnāṃ ca tataḥ kharaḥ
āśayyābhyāsayogena karotyāśayasaṃbhavam
raktamedaḥprasādādvṛkkau māṃsāsṛkkaphamedaḥprasādād vṛṣaṇau śoṇitakaphaprasādajaṃ hṛdayaṃ yadāśrayā hi dhamanyaḥ prāṇavahās tasyādho vāmataḥ plīhā phupphusaśca dakṣiṇato yakṛtkloma ca taddhṛdayaṃ viśeṣeṇa cetanāsthānam atastasmiṃstamasāvṛte sarvaprāṇinaḥ svapanti
bhavati cātra
puṇḍarīkeṇa sadṛśaṃ hṛdayaṃ syādadhomukham
jāgratas tadvikasati svapataś ca nimīlati
nidrāṃ tu vaiṣṇavīṃ pāpmānam upadiśanti sā svabhāvata eva sarvaprāṇino 'bhispṛśati
tatra yadā saṃjñāvahāni srotāṃsi tamobhūyiṣṭhaḥ śleṣmā pratipadyate tadā tāmasī nāma nidrā bhavatyanavabodhinī sā pralayakāle tamobhūyiṣṭhānām ahaḥsu niśāsu ca bhavati rajobhūyiṣṭhānāmanimittaṃ sattvabhūyiṣṭhānāmardharātre kṣīṇaśleṣmaṇām anilabahulānāṃ manaḥśarīrābhitāpavatāṃ ca naiva sā vaikārikī bhavati
bhavanti cātra
hṛdayaṃ cetanāsthānamuktaṃ suśruta dehinām
tamo'bhibhūte tasmiṃstu nidrā viśati dehinam
nidrāhetustamaḥ sattvaṃ bodhane heturucyate
svabhāva eva vā heturgarīyān parikīrtyate
pūrvadehānubhūtāṃstu bhūtātmā svapataḥ prabhuḥ
rajoyuktena manasā gṛhṇātyarthān śubhāśubhān
karaṇānāṃ tu vaikalye tamasābhipravardhite
asvapann api bhūtātmā prasupta iva cocyate
sarvartuṣu divāsvāpaḥ pratiṣiddho 'nyatra grīṣmāt pratiṣiddheṣvapi tu bālavṛddhastrīkarśitakṣatakṣīṇamadyanityayānavāhanādhvakarmapariśrāntānām abhuktavatāṃ medaḥsvedakapharasaraktakṣīṇānām ajīrṇināṃ ca muhūrtaṃ divāsvapanam apratiṣiddham
rātrāv api jāgaritavatāṃ jāgaritakālādardhamiṣyate divāsvapanam
vikṛtirhi divāsvapno nāma tatra svapatāmadharmaḥ sarvadoṣaprakopaśca tatprakopācca kāsaśvāsapratiśyāyaśirogauravāṅgamardārocakajvarāgnidaurbalyāni bhavanti rātrāvapi jāgaritavatāṃ vātapittanimittāsta evopadravā bhavanti
bhavanti cātra
tasmānna jāgṛyādrātrau divāsvapnaṃ ca varjayet
jñātvā doṣakarāvetau budhaḥ svapnaṃ mitaṃ caret
arogaḥ sumanā hyevaṃ balavarṇānvito vṛṣaḥ
nātisthūlakṛśaḥ śrīmān naro jīvet samāḥ śatam
nidrā sātmyīkṛtā yaistu rātrau ca yadi vā divā
na teṣāṃ svapatāṃ doṣo jāgratāṃ vāpi jāyate
nidrānāśo 'nilāt pittānmanastāpāt kṣayād api
sambhavatyabhighātācca pratyanīkaiḥ praśāmyati
nidrānāśe 'bhyaṅgayogo mūrdhni tailaniṣevaṇam
gātrasyodvartanaṃ caiva hitaṃ saṃvāhanāni ca
śāligodhūmapiṣṭānnabhakṣyair aikṣavasaṃskṛtaiḥ
bhojanaṃ madhuraṃ snigdhaṃ kṣīramāṃsarasādibhiḥ
rasair bileśayānāṃ ca viṣkirāṇāṃ tathaiva ca
drākṣāsitekṣudravyāṇām upayogo bhavenniśi
śayanāsanayānāni manojñāni mṛdūni ca
nidrānāśe tu kurvīta tathānyānyapi buddhimān
nidrātiyoge vamanaṃ hitaṃ saṃśodhanāni ca
laṅghanaṃ raktamokṣaś ca manovyākulanāni ca
kaphamedoviṣārtānāṃ rātrau jāgaraṇaṃ hitam
divāsvapnaś ca tṛṭśūlahikkājīrṇātisāriṇām
indriyārtheṣvasaṃprāptirgauravaṃ jṛmbhaṇaṃ klamaḥ
nidrārtasyeva yasyehā tasya tandrāṃ vinirdiśet
pītvaikam anilocchvāsam udveṣṭan vivṛtānanaḥ
yaṃ muñcati sanetrāsraṃ sa jṛmbha iti saṃjñitaḥ
yo 'nāyāsaḥ śramo dehe pravṛddhaḥ śvāsavarjitaḥ
klamaḥ sa iti vijñeya indriyārthaprabādhakaḥ
sukhasparśaprasaṅgitvaṃ duḥkhadveṣaṇalolatā
śaktasya cāpyanutsāhaḥ karmasvālasyam ucyate
utkliśyānnaṃ na nirgacchet prasekaṣṭhīvaneritam
hṛdayaṃ pīḍyate cāsya tamutkleśaṃ vinirdiśet
vaktre madhuratā tandrā hṛdayodveṣṭanaṃ bhramaḥ
na cānnamabhikāṅkṣeta glāniṃ tasya vinirdiśet
ārdracarmāvanaddhaṃ vā yo gātram abhimanyate
tathā guru śiro 'tyarthaṃ gauravaṃ tadvinirdiśet
mūrcchā pittatamaḥprāyā rajaḥpittānilādbhramaḥ
tamovātakaphāttandrā nidrā śleṣmatamobhavā
garbhasya khalu rasanimittā mārutādhmānanimittā ca parivṛddhirbhavati
bhavanti cātra
tasyāntareṇa nābhestu jyotiḥsthānaṃ dhruvaṃ smṛtam
tadādhamati vātastu dehastenāsya vardhate
ūṣmaṇā sahitaścāpi dārayatyasya mārutaḥ
ūrdhvaṃ tiryagadhastācca srotāṃsyapi yathā tathā
dṛṣṭiśca romakūpāś ca na vardhante kadācana
dhruvāṇyetāni martyānāmiti dhanvantarermatam
śarīre kṣīyamāṇe 'pi vardhete dvāvimau sadā
svabhāvaṃ prakṛtiṃ kṛtvā nakhakeśāviti sthitiḥ
sapta prakṛtayo bhavanti doṣaiḥ pṛthak dviśaḥ samastaiś ca
śukraśoṇitasaṃyoge yo bhaveddoṣa utkaṭaḥ
prakṛtirjāyate tena tasyā me lakṣaṇaṃ śṛṇu
tatra vātaprakṛtiḥ prajāgarūkaḥ śītadveṣī durbhagaḥ steno matsaryanāryo gāndharvacittaḥ sphuṭitakaracaraṇo 'lparūkṣaśmaśrunakhakeśaḥ krāthī dantanakhakhādī ca bhavati
adhṛtir adṛḍhasauhṛdaḥ kṛtaghnaḥ kṛśaparuṣo dhamanītataḥ pralāpī
drutagatiraṭano 'navasthitātmā viyati ca gacchati saṃbhrameṇa suptaḥ
avyavasthitamatiścaladṛṣṭir mandaratnadhanasaṃcayamitraḥ
kiṃcideva vilapatyanibaddhaṃ mārutaprakṛtireṣa manuṣyaḥ
vātikāścājagomāyuśaśākhūṣṭraśunāṃ tathā
gṛdhrakākakharādīnām anūkaiḥ kīrtitā narāḥ
svedano durgandhaḥ pītaśithilāṅgas tāmranakhanayanatālujihvauṣṭhapāṇipādatalo durbhago valipalitakhālityajuṣṭo bahubhuguṣṇadveṣī kṣiprakopaprasādo madhyamabalo madhyamāyuś ca bhavati
medhāvī nipuṇamatirvigṛhya vaktā tejasvī samitiṣu durnivāravīryaḥ
suptaḥ san kanakapalāśakarṇikārān saṃpaśyed api ca hutāśavidyudulkāḥ
na bhayāt praṇamed anateṣvamṛduḥ praṇateṣvapi sāntvanadānaruciḥ
bhavatīha sadā vyathitāsyagatiḥ sa bhavediha pittakṛtaprakṛtiḥ
bhujaṅgolūkagandharvayakṣamārjāravānaraiḥ
vyāghrarkṣanakulānūkaiḥ paittikāstu narāḥ smṛtāḥ
dūrvendīvaranistriṃśārdrāriṣṭakaśarakāṇḍānām anyatamavarṇaḥ subhagaḥ priyadarśano madhurapriyaḥ kṛtajño dhṛtimān sahiṣṇur alolupo balavāṃściragrāhī dṛḍhavairaś ca bhavati
śuklākṣaḥ sthirakuṭilālinīlakeśo lakṣmīvān jaladamṛdaṅgasiṃhaghoṣaḥ
suptaḥ san sakamalahaṃsacakravākān saṃpaśyed api ca jalāśayān manojñān
raktāntanetraḥ suvibhaktagātraḥ snigdhacchaviḥ sattvaguṇopapannaḥ
kleśakṣamo mānayitā gurūṇāṃ jñeyo balāsaprakṛtirmanuṣyaḥ
dṛḍhaśāstramatiḥ sthiramitradhanaḥ parigaṇya cirāt pradadāti bahu
pariniścitavākyapadaḥ satataṃ gurumānakaraśca bhavetsa sadā
brahmarudrendravaruṇaiḥ siṃhāśvagajagovṛṣaiḥ
tārkṣyahaṃsasamānūkāḥ śleṣmaprakṛtayo narāḥ
dvayorvā tisṛṇāṃ vāpi prakṛtīnāṃ tu lakṣaṇaiḥ
jñātvā saṃsargajā vaidyaḥ prakṛtīrabhinirdiśet
prakopo vānyabhāvo vā kṣayo vā nopajāyate
prakṛtīnāṃ svabhāvena jāyate tu gatāyuṣaḥ
viṣajāto yathā kīṭo na viṣeṇa vipadyate
tadvatprakṛtayo martyaṃ śaknuvanti na bādhitum
prakṛtimiha narāṇāṃ bhautikīṃ kecidāhuḥ pavanadahanatoyaiḥ kīrtitāstāstu tisraḥ
sthiravipulaśarīraḥ pārthivaś ca kṣamāvān śuciratha cirajīvī nābhasaḥ khair mahadbhiḥ
śaucamāstikyamabhyāso vedeṣu gurupūjanam
priyātithitvamijyā ca brahmakāyasya lakṣaṇam
māhātmyaṃ śauryamājñā ca satataṃ śāstrabuddhitā
bhṛtyānāṃ bharaṇaṃ cāpi māhendraṃ kāyalakṣaṇam
śītasevā sahiṣṇutvaṃ paiṅgalyaṃ harikeśatā
priyavāditvamityetad vāruṇaṃ kāyalakṣaṇam
madhyasthatā sahiṣṇutvam arthasyāgamasaṃcayaḥ
mahāprasavaśaktitvaṃ kauberaṃ kāyalakṣaṇam
gandhamālyapriyatvaṃ ca nṛtyavāditrakāmitā
vihāraśīlatā caiva gāndharvaṃ kāyalakṣaṇam
prāptakārī dṛḍhotthāno nirbhayaḥ smṛtimān śuciḥ
rāgamohamadadveṣair varjito yāmyasattvavān
japavratabrahmacaryahomādhyayanasevinam
jñānavijñānasampannam ṛṣisattvaṃ naraṃ viduḥ
saptaite sāttvikāḥ kāyā rājasāṃstu nibodha me
aiśvaryavantaṃ raudraṃ ca śūraṃ caṇḍamasūyakam
ekāśinaṃ caudarikamāsuraṃ sattvamīdṛśam
tīkṣṇamāyāsinaṃ bhīruṃ caṇḍaṃ māyānvitaṃ tathā
vihārācāracapalaṃ sarpasattvaṃ vidurnaram
pravṛddhakāmasevī cāpyajasrāhāra eva ca
amarṣaṇo 'navasthāyī śākunaṃ kāyalakṣaṇam
ekāntagrāhitā raudramasūyā dharmabāhyatā
bhṛśam ātmastavaś cāpi rākṣasaṃ kāyalakṣaṇam
ucchiṣṭāhāratā taikṣṇyaṃ sāhasapriyatā tathā
strīlolupatvaṃ nairlajjyaṃ paiśācaṃ kāyalakṣaṇam
asaṃvibhāgam alasaṃ duḥkhaśīlam asūyakam
lolupaṃ cāpyadātāraṃ pretasattvaṃ vidurnaram
ṣaḍete rājasāḥ kāyāḥ tāmasāṃstu nibodha me
durmedhastvaṃ mandatā ca svapne maithunanityatā
nirākariṣṇutā caiva vijñeyāḥ pāśavā guṇāḥ
anavasthitatā maurkhyaṃ bhīrutvaṃ salilārthitā
parasparābhimardaś ca matsyasattvasya lakṣaṇam
ekasthānaratir nityam āhāre kevale rataḥ
vānaspatyo naraḥ sattvadharmakāmārthavarjitaḥ
ityete trividhāḥ kāyāḥ proktā vai tāmasāstathā
kāyānāṃ prakṛtīrjñātvā tvanurūpāṃ kriyāṃ caret
mahāprakṛtayastvetā rajaḥsattvatamaḥkṛtāḥ
proktā lakṣaṇataḥ samyagbhiṣak tāśca vibhāvayet
athātaḥ śarīrasaṃkhyāvyākaraṇaṃ śārīraṃ vyākhyāsyāmaḥ
yathovāca bhagavān dhanvantariḥ
śukraśoṇitaṃ garbhāśayastham ātmaprakṛtivikārasaṃmūrchitaṃ garbha ityucyate
taṃ cetanāvasthitaṃ vāyurvibhajati teja enaṃ pacati āpaḥ kledayanti pṛthivī saṃhanti ākāśaṃ vivardhayati evaṃ vivardhitaḥ sa yadā hastapādajihvāghrāṇakarṇanitambādibhir aṅgair upetas tadā śarīram iti saṃjñāṃ labhate
tac ca ṣaḍaṅgaṃ śākhāś catasro madhyaṃ pañcamaṃ ṣaṣṭhaṃ śira iti
ataḥ paraṃ pratyaṅgāni vakṣyante mastakodarapṛṣṭhanābhilalāṭanāsācibukavastigrīvā ity etā ekaikāḥ karṇanetrabhrūśaṅkhāṃsagaṇḍakakṣastanavṛṣaṇapārśvasphigjānubāhūruprabhṛtayo dve dve viṃśatiraṅgulayaḥ srotāṃsi vakṣyamāṇāni eṣa pratyaṅgavibhāga uktaḥ
tasya punaḥ saṃkhyānaṃ tvacaḥ kalā dhātavo malā doṣā yakṛtplīhānau phupphusa uṇḍuko hṛdayamāśayā antrāṇi vṛkkau srotāṃsi kaṇḍarā jālāni kūrcā rajjavaḥ sevanyaḥ saṃghātāḥ sīmantā asthīni saṃdhayaḥ snāyavaḥ peśyo marmāṇi sirā dhamanyo yogavahāni srotāṃsi ca
tvacaḥ sapta kalāḥ sapta āśayāḥ sapta dhātavaḥ sapta sapta sirāśatāni pañca peśīśatāni nava snāyuśatāni trīṇyasthiśatāni dve daśottare saṃdhiśate saptottaraṃ marmaśataṃ caturviṃśatir dhamanyas trayo doṣās trayo malā nava srotāṃsi ceti samāsaḥ
vistāro 'ta ūrdhvaṃ tvaco 'bhihitāḥ kalā dhātavo malā doṣā yakṛtplīhānau phupphusa uṇḍuko hṛdayaṃ vṛkkau ca
āśayāstu vātāśayaḥ pittāśayaḥ śleṣmāśayo raktāśaya āmāśayaḥ pakvāśayo mūtrāśayaḥ strīṇāṃ garbhāśayo 'ṣṭama iti
sārdhatrivyāmānyantrāṇi puṃsāṃ strīṇāmardhavyāmahīnāni
śravaṇanayanavadanaghrāṇagudameḍhrāṇi nava srotāṃsi narāṇāṃ bahirmukhāni etānyeva strīṇāmaparāṇi ca trīṇi dve stanayor adhastādraktavahaṃ ca
ṣoḍaśa kaṇḍarāstāsāṃ catasraḥ pādayos tāvatyo hastagrīvāpṛṣṭheṣu tatra hastapādagatānāṃ kaṇḍarāṇāṃ nakhā agraprarohā grīvāhṛdayanibandhinīnām adhobhāgagatānāṃ meḍhraṃ śroṇipṛṣṭhanibandhinīnām adhobhāgagatānāṃ bimbaṃ mūrdhoruvakṣo'ṃsapiṇḍādīnāṃ ca
māṃsasirāsnāyvasthijālāni pratyekaṃ catvāri catvāri tāni maṇibandhagulphasaṃśritāni parasparanibaddhāni parasparasaṃśliṣṭāni parasparagavākṣitāni ceti yair gavākṣitamidaṃ śarīram
ṣaṭ kūrcās te hastapādagrīvāmeḍhreṣu hastayor dvau pādayor dvau grīvāmeḍhrayor ekaikaḥ
mahatyo māṃsarajjavaś catasraḥ pṛṣṭhavaṃśam ubhayataḥ peśīnibandhanārthaṃ dve bāhye ābhyantare ca dve
sapta sevanyaḥ śirasi vibhaktāḥ pañca jihvāśephasor ekaikā tāḥ parihartavyāḥ śastreṇa
caturdaśāsthnāṃ saṃghātās teṣāṃ trayo gulphajānuvaṅkṣaṇeṣu etenetarasakthi bāhū ca vyākhyātau trikaśirasor ekaikaḥ
caturdaśaiva sīmantās te cāsthisaṃghātavadgaṇanīyā yatastair yuktā asthisaṃghātā ye hy uktāḥ saṃghātāste khalvaṣṭādaśaikeṣām
trīṇi saṣaṣṭīny asthiśatāni vedavādino bhāṣante śalyatantre tu trīṇyeva śatāni
teṣāṃ saviṃśamasthiśataṃ śākhāsu saptadaśottaraṃ śataṃ śroṇipārśvapṛṣṭhoraḥsu grīvāṃ pratyūrdhvaṃ triṣaṣṭiḥ evamasthnāṃ trīṇi śatāni pūryante
ekaikasyāṃ tu pādāṅgulyāṃ trīṇi trīṇi tāni pañcadaśa talakūrcagulphasaṃśritāni daśa pārṣṇyāmekaṃ jaṅghāyāṃ dve jānunyekam ekamūrāviti triṃśadevamekasmin sakthni bhavanti etenetarasakthi bāhū ca vyākhyātau śroṇyāṃ pañca teṣāṃ gudabhaganitambeṣu catvāri trikasaṃśritam ekaṃ pārśve ṣaṭtriṃśadekasmin dvitīye 'pyevaṃ pṛṣṭhe triṃśat aṣṭāvurasi dve aṃsaphalake grīvāyāṃ nava kaṇṭhanāḍyāṃ catvāri dve hanvor dantā dvātriṃśat nāsāyāṃ trīṇi ekaṃ tāluni gaṇḍakarṇaśaṅkheṣvekaikaṃ ṣaṭ śirasīti
etāni pañcavidhāni bhavanti tadyathā kapālarucakataruṇavalayanalakasaṃjñāni
teṣāṃ jānunitambāṃsagaṇḍatāluśaṅkhaśiraḥsu kapālāni daśanāstu rucakāni ghrāṇakarṇagrīvākṣikośeṣu taruṇāni pārśvapṛṣṭhoraḥsu valayāni śeṣāṇi nalakasaṃjñāni
bhavanti cātra
abhyantaragataiḥ sārair yathā tiṣṭhanti bhūruhāḥ
asthisāraistathā dehā dhriyante dehināṃ dhruvam
tasmāc ciravinaṣṭeṣu tvaṅmāṃseṣu śarīriṇām
asthīni na vinaśyanti sārāṇyetāni dehinām
māṃsānyatra nibaddhāni sirābhiḥ snāyubhistathā
asthīnyālambanaṃ kṛtvā na śīryante patanti vā
saṃdhayastu dvividhāśceṣṭāvantaḥ sthirāś ca
śākhāsu hanvoḥ kaṭyāṃ ca ceṣṭāvantastu saṃdhayaḥ
śeṣāstu saṃdhayaḥ sarve vijñeyā hi sthirā budhaiḥ
saṃkhyātastu daśottare dve śate teṣāṃ śākhāsvaṣṭaṣaṣṭiḥ ekonaṣaṣṭiḥ koṣṭhe grīvāṃ pratyūrdhvaṃ tryaśītiḥ
ekaikasyāṃ pādāṅgulyāṃ trayas trayo dvāvaṅguṣṭhe te caturdaśa jānugulphavaṅkṣaṇeṣvekaika evaṃ saptadaśaikasmin sakthni bhavanti etenetarasakthi bāhū ca vyākhyātau trayaḥ kaṭīkapāleṣu caturviṃśatiḥ pṛṣṭhavaṃśe tāvanta eva pārśvayor urasyaṣṭau tāvanta eva grīvāyāṃ trayaḥ kaṇṭhe nāḍīṣu hṛdayaklomanibaddhāsvaṣṭādaśa dantaparimāṇā dantamūleṣu ekaḥ kākalake nāsāyāṃ ca dvau vartmamaṇḍalajau netrāśrayau gaṇḍakarṇaśaṅkheṣvekaiko dvau hanusaṃdhī dvāvupariṣṭādbhruvoḥ śaṅkhayośca pañca śiraḥkapāleṣu eko mūrdhni
ta ete saṃdhayo 'ṣṭavidhāḥ korolūkhalasāmudgaprataratunnasevanīvāyasatuṇḍamaṇḍalaśaṅkhāvartāḥ
teṣām aṅgulimaṇibandhagulphajānukūrpareṣu korāḥ saṃdhayaḥ kakṣāvaṅkṣaṇadaśaneṣūlūkhalāḥ aṃsapīṭhagudabhaganitambeṣu sāmudgā grīvāpṛṣṭhavaṃśayoḥ pratarāḥ śiraḥkaṭīkapāleṣu tunnasevanyo hanvor ubhayatastu vāyasatuṇḍāḥ kaṇṭhahṛdayanetraklomanāḍīṣu maṇḍalāḥ śrotraśṛṅgāṭakeṣu śaṅkhāvartāḥ
teṣāṃ nāmabhir evākṛtayaḥ prāyeṇa vyākhyātāḥ
asthnāṃ tu saṃdhayo hy ete kevalāḥ parikīrtitāḥ
peśīsnāyusirāṇāṃ tu saṃdhisaṃkhyā na vidyate
nava snāyuśatāni
tāsāṃ śākhāsu ṣaṭśatāni dve śate triṃśacca koṣṭhe grīvāṃ pratyūrdhvaṃ saptatiḥ
ekaikasyāṃ tu pādāṅgulyāṃ ṣaṭ nicitās tāstriṃśat tāvatya eva talakūrcagulpheṣu tāvatya eva jaṅghāyāṃ daśa jānuni catvāriṃśadūrau daśa vaṅkṣaṇe śatamadhyardhamevamekasmin sakthni bhavanti etenetarasakthi bāhū ca vyākhyātau ṣaṣṭiḥ kaṭyāṃ pṛṣṭhe 'śītiḥ pārśvayoḥ ṣaṣṭiḥ urasi triṃśat ṣaṭtriṃśadgrīvāyāṃ mūrdhni catustriṃśat evaṃ nava snāyuśatāni vyākhyātāni
bhavanti cātra
snāyūścaturvidhā vidyāttāstu sarvā nibodha me
pratānavatyo vṛttāś ca pṛthvyaś ca śuṣirāstathā
pratānavatyaḥ śākhāsu sarvasaṃdhiṣu cāpyatha
vṛttāstu kaṇḍarāḥ sarvā vijñeyāḥ kuśalair iha
āmapakvāśayānteṣu vastau ca śuṣirāḥ khalu
pārśvorasi tathā pṛthulāś ca śirasyatha
nauryathā phalakāstīrṇā bandhanair bahubhir yutā
bhārakṣamā bhaved apsu nṛyuktā susamāhitā
evam eva śarīre 'smin yāvantaḥ saṃdhayaḥ smṛtāḥ
snāyubhir bahubhir baddhāstena bhārasahā narāḥ
na hy asthīni na vā peśyo na sirā na ca saṃdhayaḥ
vyāpāditāstathā hanyuryathā snāyuḥ śarīriṇam
yaḥ snāyūḥ pravijānāti bāhyāścābhyantarāstathā
sa gūḍhaṃ śalyamāhartuṃ dehācchaknoti dehinām
pañca peśīśatāni bhavanti
tāsāṃ catvāri śatāni śākhāsu koṣṭhe ṣaṭṣaṣṭiḥ grīvāṃ pratyūrdhvaṃ catustriṃśat
ekaikasyāṃ tu pādāṅgulyāṃ tisrastisrastāḥ pañcadaśa daśa prapade pādopari kūrcasaṃniviṣṭās tāvatya eva daśa gulphatalayor gulphajānvantare viṃśatiḥ pañca jānuni viṃśatirūrau daśa vaṅkṣaṇe śatamevamekasmin sakthni bhavanti etenetarasakthi bāhū ca vyākhyātau tisraḥ pāyau ekā meḍhre sevanyāṃ cāparā dve vṛṣaṇayoḥ sphicoḥ pañca pañca dve vastiśirasi pañcodare nābhyāmekā pṛṣṭhordhvasaṃniviṣṭāḥ pañca pañca dīrghāḥ ṣaṭ pārśvayor daśa vakṣasi akṣakāṃsau prati samantāt sapta dve hṛdayāmāśayayoḥ ṣaṭ yakṛtplīhoṇḍukeṣu grīvāyāṃ catasra aṣṭau hanvor ekaikā kākalakagalayor dve tāluni ekā jihvāyām oṣṭhayor dve nāsāyāṃ dve dve netrayor gaṇḍayoś catasraḥ karṇayor dve catasro lalāṭe ekā śirasīti evametāni pañca peśīśatāni
bhavati cātra
sirāsnāyvasthiparvāṇi saṃdhayaś ca śarīriṇām
peśībhiḥ saṃvṛtānyatra balavanti bhavantyataḥ
strīṇāṃ tu viṃśatiradhikā
daśa tāsāṃ stanayor ekaikasmin pañca pañceti yauvane tāsāṃ parivṛddhiḥ apatyapathe catasrastāsāṃ prasṛte 'bhyantarato dve mukhāśrite bāhye ca vṛtte dve garbhacchidrasaṃśritās tisraḥ śukrārtavapraveśinyas tisra eva
pittapakvāśayayor madhye garbhaśayyā yatra garbhastiṣṭhati
tāsāṃ bahalapelavasthūlāṇupṛthuvṛttahrasvadīrghasthiramṛduślakṣṇakarkaśabhāvāḥ saṃdhyasthisirāsnāyupracchādakā yathāpradeśaṃ svabhāvata eva bhavanti
bhavati cātra
puṃsāṃ peśyaḥ purastādyāḥ proktā lakṣaṇamuṣkajāḥ
strīṇāmāvṛtya tiṣṭhanti phalamantargataṃ hi tāḥ
marmasirādhamanīsrotasāmanyatra pravibhāgaḥ
śaṅkhanābhyākṛtir yonis tryāvartā sā prakīrtitā
tasyāstṛtīye tvāvarte garbhaśayyā pratiṣṭhitā
yathā rohitamatsyasya mukhaṃ bhavati rūpataḥ
tatsaṃsthānāṃ tathārūpāṃ garbhaśayyāṃ vidurbudhāḥ
ābhugno 'bhimukhaḥ śete garbho garbhāśaye striyāḥ
sa yoniṃ śirasā yāti svabhāvāt prasavaṃ prati
tvakparyantasya dehasya yo 'yamaṅgaviniścayaḥ
śalyajñānādṛte naiṣa varṇyate 'ṅgeṣu keṣucit
tasmānniḥsaṃśayaṃ jñānaṃ hartrā śalyasya vāñchatā
śodhayitvā mṛtaṃ samyagdraṣṭavyo 'ṅgaviniścayaḥ
pratyakṣato hi yaddṛṣṭaṃ śāstradṛṣṭaṃ ca yadbhavet
samāsatas tad ubhayaṃ bhūyo jñānavivardhanam
tasmāt samastagātram aviṣopahatam adīrghavyādhipīḍitam avarṣaśatikaṃ niḥsṛṣṭāntrapurīṣaṃ puruṣam āvahantyām āpagāyāṃ nibaddhaṃ pañjarasthaṃ muñjavalkalakuśaśaṇādīnām anyatamenāveṣṭitāṅgapratyaṅgamaprakāśe deśe kothayet samyakprakuthitaṃ coddhṛtya tato dehaṃ saptarātrād uśīravālaveṇuvalkalakūrcānām anyatamena śanaiḥ śanair avagharṣayaṃstvagādīn sarvāneva bāhyābhyantarānaṅgapratyaṅgaviśeṣān yathoktān lakṣayeccakṣuṣā
ślokau cātra bhavataḥ
na śakyaścakṣuṣā draṣṭuṃ dehe sūkṣmatamo vibhuḥ
dṛśyate jñānacakṣurbhistapaścakṣurbhir eva ca
śarīre caiva śāstre ca dṛṣṭārthaḥ syādviśāradaḥ
dṛṣṭaśrutābhyāṃ saṃdeham avāpohyācaret kriyāḥ
athātaḥ pratyekamarmanirdeśaṃ śārīraṃ vyākhyāsyāmaḥ
yathovāca bhagavān dhanvantariḥ
saptottaraṃ marmaśatam
tāni marmāṇi pañcātmakāni bhavanti tadyathā māṃsamarmāṇi sirāmarmāṇi snāyumarmāṇi asthimarmāṇi sandhimarmāṇi ceti na khalu māṃsasirāsnāyvasthisandhivyatirekeṇānyāni marmāṇi bhavanti yasmānnopalabhyante
tatraikādaśa māṃsamarmāṇi ekacatvāriṃśatsirāmarmāṇi saptaviṃśatiḥ snāyumarmāṇi aṣṭāvasthimarmāṇi viṃśatiḥ sandhimarmāṇi ceti
tadetat saptottaraṃ marmaśatam
teṣāmekādaśaikasmin sakthni bhavanti etenetarasakthi bāhū ca vyākhyātau udarorasor dvādaśa caturdaśa pṛṣṭhe grīvāṃ pratyūrdhvaṃ saptatriṃśat
tatra sakthimarmāṇi kṣipratalahṛdayakūrcakūrcaśirogulphendrabastijānvāṇyūrvilohitākṣāṇi viṭapaṃ ceti etenetaratsakthi vyākhyātam
udarorasostu gudabastinābhihṛdayastanamūlastanarohitāpalāpānyapastambhau ceti
pṛṣṭhamarmāṇi tu kaṭīkataruṇakukundaranitambapārśvasandhibṛhatyaṃsaphalakānyaṃsau ceti
bāhumarmāṇi tu kṣipratalahṛdayakūrcakūrcaśiromaṇibandhendrabastikūrparāṇyūrvīlohitākṣāṇi kakṣadharaṃ ceti etenetaro bāhurvyākhyātaḥ
jatruṇa ūrdhvaṃ catasro dhamanyo 'ṣṭau mātṛkā dve kṛkāṭike dve vidhure dve phaṇe dvāvapāṅgau dvāvāvartau dvāvutkṣepau dvau śaṅkhāvekā sthapanī pañca sīmantāścatvāri śṛṅgāṭakānyeko 'dhipatir iti
tatra talahṛdayendrabastigudastanarohitāni māṃsamarmāṇi nīladhamanīmātṛkāśṛṅgāṭakāpāṅgasthapanīphaṇastanamūlāpalāpāpastambhahṛdayanābhipārśvasandhibṛhatīlohitākṣorvyaḥ sirāmarmāṇi āṇīviṭapakakṣadharakūrcakūrcaśirobastikṣiprāṃsavidhurotkṣepāḥ snāyumarmāṇi kaṭīkataruṇanitambāṃsaphalakaśaṅkhāstvasthimarmāṇi jānukūrparasīmantādhipatigulphamaṇibandhakukundarāvartakṛkāṭikāś ceti sandhimarmāṇi
tānyetāni pañcavikalpāni marmāṇi bhavanti
tadyathā sadyaḥprāṇaharāṇi kālāntaraprāṇaharāṇi viśalyaghnāni vaikalyakarāṇi rujākarāṇīti
tatra sadyaḥprāṇaharāṇyekonaviṃśatiḥ kālāntaraprāṇaharāṇi trayastriṃśat trīṇi viśalyaghnāni catuścatvāriṃśadvaikalyakarāṇi aṣṭau rujākarāṇīti
bhavanti cātra
śṛṅgāṭakānyadhipatiḥ śaṅkhau kaṇṭhasirā gudam
hṛdayaṃ bastinābhī ca ghnanti sadyo hatāni tu
vakṣomarmāṇi sīmantatalakṣiprendrabastayaḥ
kaṭīkataruṇe sandhī pārśvajau bṛhatī ca yā
nitambāviti caitāni kālāntaraharāṇi tu
utkṣepau sthapanī caiva viśalyaghnāni nirdiśet
lohitākṣāṇi jānūrvīkūrcaviṭapakūrparāḥ
kukundare kakṣadhare vidhure sakṛkāṭike
aṃsāṃsaphalakāpāṅgā nīle manye phaṇau tathā
vaikalyakaraṇānyāhurāvartau dvau tathaiva ca
gulphau dvau maṇibandhau dvau dve dve kūrcaśirāṃsi ca
rujākarāṇi jānīyādaṣṭāvetāni buddhimān
kṣiprāṇi viddhamātrāṇi ghnanti kālāntareṇa ca
marmāṇi nāma māṃsasirāsnāyvasthisandhisaṃnipātās teṣu svabhāvata eva viśeṣeṇa prāṇāstiṣṭhanti tasmānmarmasvabhihatāstāṃstān bhāvān āpadyante
tatra sadyaḥprāṇaharāṇyāgneyāni agniguṇeṣvāśu kṣīṇeṣu kṣapayanti kālāntaraprāṇaharāṇi saumyāgneyāni agniguṇeṣvāśu kṣīṇeṣu krameṇa ca somaguṇeṣu kālāntareṇa kṣapayanti viśalyaprāṇaharāṇi vāyavyāni śalyamukhāvaruddho yāvadantarvāyustiṣṭhati tāvajjīvati uddhṛtamātre tu śalye marmasthānāśrito vāyurniṣkrāmati tasmāt saśalyo jīvatyuddhṛtaśalyo mriyate pākātpatitaśalyo vā jīvati vaikalyakarāṇi saumyāni somo hi sthiratvācchaityāc ca trāṇāvalambanaṃ karoti rujākarāṇyagnivāyuguṇabhūyiṣṭhāni viśeṣataśca tau rujākarau pāñcabhautikīṃ ca rujāmāhureke
kecidāhurmāṃsādīnāṃ pañcānām api samastānāṃ vivṛddhānāṃ ca samavāyāt sadyaḥprāṇaharāṇi ekahīnānāmalpānāṃ vā kālāntaraprāṇaharāṇi dvihīnānāṃ viśalyaprāṇaharāṇi trihīnānāṃ vaikalyakarāṇi ekasminneva rujākarāṇīti
naivaṃ yato 'sthimarmasvapyabhihateṣu śoṇitāgamanaṃ bhavati
bhavanti cātra
caturvidhā yāstu sirāḥ śarīre prāyeṇa tā marmasu saṃniviṣṭāḥ
snāyvasthimāṃsāni tathaiva sandhīn saṃtarpya dehaṃ pratipālayanti
tataḥ kṣate marmaṇi tāḥ pravṛddhaḥ samantato vāyur abhistṛṇoti
vivardhamānastu sa mātariśvā rujaḥ sutīvrāḥ pratanoti kāye
rujābhibhūtaṃ tu tataḥ śarīraṃ pralīyate naśyati cāsya saṃjñā
ato hi śalyaṃ vinihartumicchanmarmāṇi yatnena parīkṣya karṣet
etena śeṣaṃ vyākhyātam
tatra sadyaḥprāṇaharam ante viddhaṃ kālāntareṇa mārayati kālāntaraprāṇaharam ante viddhaṃ vaikalyamāpādayati viśalyaprāṇaharaṃ ca vaikalyakaraṃ kālāntaraṃ kleśayati rujāṃ ca karoti rujākaram atīvravedanaṃ bhavati
tatra sadyaḥprāṇaharāṇi saptarātrābhyantarānmārayati kālāntaraprāṇaharāṇi pakṣānmāsādvā teṣv api kṣiprāṇi kadācidāśu mārayanti viśalyaprāṇaharāṇi vaikalyakarāṇi ca kadācid atyabhihatāni mārayanti
ata ūrdhvaṃ pratyekaśo marmasthānāni vyākhyāsyāmastatra pādasyāṅguṣṭhāṅgulyor madhye kṣipraṃ nāma marma tatra viddhasyākṣepakeṇa maraṇaṃ madhyamāṅgulīm anupūrveṇa madhye pādatalasya talahṛdayaṃ nāma tatrāpi rujābhir maraṇaṃ kṣiprasyopariṣṭād ubhayataḥ kūrco nāma tatra pādasya bhramaṇavepane bhavato gulphasandheradha ubhayataḥ kūrcaśiro nāma tatra rujāśophau pādajaṅghayoḥ saṃdhāne gulpho nāma tatra rujaḥ stabdhapādatā khañjatā vā pārṣṇiṃ prati jaṅghāmadhye indravastis tatra śoṇitakṣayeṇa maraṇaṃ jaṅghorvoḥ saṃdhāne jānu nāma tatra khañjatā jānuna ūrdhvam ubhayatas tryaṅgulamāṇī tatra śophābhivṛddhiḥ stabdhasakthitā ca ūrumadhye ūrvī tatra śoṇitakṣayāt sakthiśoṣa ūrvyā ūrdhvamadho vaṅkṣaṇasaṃdher ūrumūle lohitākṣaṃ tatra lohitakṣayeṇa pakṣāghātaḥ sakthiśoṣo vā vaṅkṣaṇavṛṣaṇayor antare viṭapaṃ tatra ṣāṇḍhyamalpaśukratā vā bhavati evametānyekādaśa sakthimarmāṇi vyākhyātāni
etenetarasakthi bāhū ca vyākhyātau
viśeṣatastu yāni sakthni gulphajānuviṭapāni tāni bāhau maṇibandhakūrparakakṣadharāṇi yathā vaṅkṣaṇavṛṣaṇayor antare viṭapamevaṃ vakṣaḥkakṣayor madhye kakṣadharaṃ tasmin viddhe ta evopadravā viśeṣatastu maṇibandhe kuṇṭhatā kūrparākhye kuṇiḥ kakṣadhare pakṣāghātaḥ
evametāni catuścatvāriṃśacchākhāsu marmāṇi vyākhyātāni
ata ūrdhvam udarorasor marmāṇyanuvyākhyāsyāmas tatra vātavarconirasanaṃ sthūlāntrapratibaddhaṃ gudaṃ nāma marma tatra sadyomaraṇam alpamāṃsaśoṇito 'bhyantarataḥ kaṭyāṃ mūtrāśayo bastis tatrāpi sadyomaraṇam aśmarīvraṇād ṛte tatrāpyubhayato bhinne na jīvati ekato bhinne mūtrasrāvī vraṇo bhavati sa tu yatnenopakrānto rohati pakvāmāśayayor madhye sirāprabhāvā nābhir tatrāpi sadyomaraṇaṃ stanayor madhyamadhiṣṭhāyorasy āmāśayadvāraṃ sattvarajastamasāmadhiṣṭhānaṃ hṛdayaṃ tatrāpi sadya eva maraṇaṃ stanayor adhastād dvyaṅgulamubhayataḥ stanamūle tatra kaphapūrṇakoṣṭhatayā mriyate stanacūcukayor ūrdhvaṃ dvyaṅgulam ubhayataḥ stanarohitau tatra lohitapūrṇakoṣṭhatayā kāsaśvāsābhyāṃ ca mriyate aṃsakūṭayor adhastāt pārśvoparibhāgayor apalāpau tatra raktena pūyabhāvaṃ gatena maraṇam ubhayatroraso nāḍyau vātavahe apastambhau tatra vātapūrṇakoṣṭhatayā kāsaśvāsābhyāṃ ca maraṇam evam etānyudarorasor dvādaśa marmāṇi vyākhyātāni
ata ūrdhvaṃ pṛṣṭhamarmāṇi vyākhyāsyāmastatra pṛṣṭhavaṃśamubhayataḥ pratiśroṇikāṇḍam asthinī kaṭīkataruṇe marmāṇī tatra śoṇitakṣayāt pāṇḍurvivarṇo hīnarūpaśca mriyate pārśvajaghanabahirbhāge pṛṣṭhavaṃśam ubhayataḥ kukundare tatra sparśājñānam adhaḥkāye ceṣṭopaghātaśca śroṇīkāṇḍayor uparyāśayācchādanau pārśvāntarapratibaddhau nitambau tatrādhaḥkāyaśoṣo daurbalyācca maraṇam adhaḥpārśvāntarapratibaddhau jaghanapārśvamadhyayos tiryagūrdhvaṃ ca jaghanāt pārśvasandhī tatra lohitapūrṇakoṣṭhatayā mriyate stanamūlādṛjūbhayataḥ pṛṣṭhavaṃśasya bṛhatyau tatra śoṇitātipravṛttinimittair upadravair mriyate pṛṣṭhopari pṛṣṭhavaṃśamubhayatastrikasambaddhe aṃsaphalake tatra bāhvoḥ svāpaśoṣau bāhumūrdhagrīvāmadhye 'ṃsapīṭhaskandhanibandhanāvaṃsau tatra stabdhabāhutā evametāni caturdaśa pṛṣṭhamarmāṇi vyākhyātāni
ata ūrdhvam ūrdhvajatrugatāni vyākhyāsyāmastatra kaṇṭhanāḍīmubhayataścatasro dhamanyo dve nīle dve ca manye vyatyāsena tatra mūkatā svaravaikṛtam arasagrāhitā ca grīvāyām ubhayataścatasraḥ sirā mātṛkās tatra sadyomaraṇaṃ śirogrīvayoḥ saṃdhāne kṛkāṭike tatra calamūrdhatā karṇapṛṣṭhato 'dhaḥsaṃśrite vidhure tatra bādhiryaṃ ghrāṇamārgamubhayataḥ srotomārgapratibaddhe abhyantarataḥ phaṇe tatra gandhājñānaṃ bhrūpucchāntayor adho 'kṣṇor bāhyato 'pāṅgau tatrāndhyaṃ dṛṣṭyupaghāto vā bhruvor upari nimnayor āvartau tatrāpyāndhyaṃ dṛṣṭyupaghāto vā bhruvoḥ pucchāntayor upari karṇalalāṭayor madhye śaṅkhau tatra sadyomaraṇaṃ śaṅkhayor upari keśānta utkṣepau tatra saśalyo jīvati pākāt patitaśalyo vā noddhṛtaśalyo bhruvor madhye sthapanī tatrotkṣepavat pañca sandhayaḥ śirasi vibhaktāḥ sīmantā nāma tatronmādabhayacittanāśair maraṇaṃ ghrāṇaśrotrākṣijihvāsaṃtarpaṇīnāṃ sirāṇāṃ madhye sirāsannipātaḥ śṛṅgāṭakāni tāni catvāri marmāṇi tatrāpi sadyomaraṇaṃ mastakābhyantarata upariṣṭāt sirāsaṃdhisannipāto romāvarto 'dhipatiḥ tatrāpi sadya eva
evametāni saptatriṃśadūrdhvajatrugatāni marmāṇi vyākhyātāni
bhavanti cātra
ūrvyaḥ śirāṃsi viṭape ca sakakṣapārśve ekaikamaṅgulamitaṃ stanapūrvamūlam
viddhyaṅguladvayamitaṃ maṇibandhagulphaṃ trīṇyeva jānu saparaṃ saha kūrparābhyām
hṛdbastikūrcagudanābhi vadanti mūrdhni catvāri pañca ca gale daśa yāni ca dve
tāni svapāṇitalakuñcitasaṃmitāni śeṣāṇyavehi parivistarato 'ṅgulārdham
etatpramāṇamabhivīkṣya vadanti tajjñāḥ śastreṇa karmakaraṇaṃ parihṛtya kāryam
pārśvābhighātitamapīha nihanti marma tasmāddhi marmasadanaṃ parivarjanīyam
chinneṣu pāṇicaraṇeṣu sirā narāṇāṃ saṃkocam īyurasṛgalpamato nireti
prāpyāmitavyasanamugramato manuṣyāḥ saṃchinnaśākhataruvannidhanaṃ na yānti
kṣipreṣu tatra sataleṣu hateṣu raktaṃ gacchatyatīva pavanaś ca rujaṃ karoti
evaṃ vināśam upayānti hi tatra viddhā vṛkṣā ivāyudhavighātanikṛttamūlāḥ
tasmāt tayor abhihatasya tu pāṇipādaṃ chettavyamāśu maṇibandhanagulphadeśe
marmāṇi śalyaviṣayārdhamudāharanti yasmāc ca marmasu hatā na bhavanti sadyaḥ
jīvanti tatra yadi vaidyaguṇena kecit te prāpnuvanti vikalatvamasaṃśayaṃ hi
saṃbhinnajarjaritakoṣṭhaśiraḥkapālā jīvanti śastravihataiś ca śarīradeśaiḥ
chinnaiś ca sakthibhujapādakarair aśeṣair yeṣāṃ na marmapatitā vividhāḥ prahārāḥ somamārutatejāṃsi rajaḥsattvatamāṃsi ca
marmasu prāyaśaḥ puṃsāṃ bhūtātmā cāvatiṣṭhate
marmasvabhihatāstasmānna jīvanti śarīriṇaḥ
indriyārtheṣvasaṃprāptir manobuddhiviparyayaḥ
rujaś ca vividhāstīvrā bhavantyāśuhare hate
hate kālāntaraghne tu dhruvo dhātukṣayo nṛṇām
tato dhātukṣayājjanturvedanābhiś ca naśyati
hate vaikalyajanane kevalaṃ vaidyanaipuṇāt
śarīraṃ kriyayā yuktaṃ vikalatvamavāpnuyāt
viśalyaghneṣu vijñeyaṃ pūrvoktaṃ yacca kāraṇam
rujākarāṇi marmāṇi kṣatāni vividhā rujaḥ
kurvantyante ca vaikalyaṃ kuvaidyavaśago yadi
chedabhedābhighātebhyo dahanāddāraṇād api
upaghātaṃ vijānīyānmarmaṇāṃ tulyalakṣaṇam
marmābhighātastu ca kaścidasti yo 'lpātyayo vāpi niratyayo vā
prāyeṇa marmasvabhitāḍitāstu vaikalyamṛcchantyathavā mriyante
marmāṇyadhiṣṭhāya hi ye vikārā mūrchanti kāye vividhā narāṇām
prāyeṇa te kṛcchratamā bhavanti narasya yatnair api sādhyamānāḥ
athātaḥ sirāvarṇavibhaktiśārīraṃ vyākhyāsyāmaḥ
yathovāca bhagavān dhanvantariḥ
sapta sirāśatāni bhavanti yābhir idaṃ śarīramārāma iva jalahāriṇībhiḥ kedāra iva ca kulyābhir upasnihyate 'nugṛhyate cākuñcanaprasāraṇādibhir viśeṣaiḥ drumapatrasevanīnām iva ca tāsāṃ pratānāḥ tāsāṃ nābhir mūlaṃ tataś ca prasarantyūrdhvamadhastiryak ca
bhavataś cātra
yāvatyastu sirāḥ kāye sambhavanti śarīriṇām
nābhyāṃ sarvā nibaddhāstāḥ pratanvanti samantataḥ
nābhisthāḥ prāṇināṃ prāṇāḥ prāṇānnābhir vyupāśritā
sirābhir āvṛtā nābhiścakranābhir ivārakaiḥ
tāsāṃ mūlasirāścatvāriṃśat tāsāṃ vātavāhinyo daśa pittavāhinyo daśa kaphavāhinyo daśa daśa raktavāhinyaḥ
tāsāṃ tu vātavāhinīnāṃ vātasthānagatānāṃ pañcasaptatiśataṃ bhavati tāvatya eva pittavāhinyaḥ pittasthāne kaphavāhinyaś ca kaphasthāne raktavāhinyaś ca yakṛtplīhnoḥ evametāni sapta sirāśatāni
tatra vātavāhinyaḥ sirā ekasmin sakthni pañcaviṃśatiḥ etenetarasakthi bāhū ca vyākhyātau
viśeṣatastu koṣṭhe catustriṃśat tāsāṃ gudameḍhrāśritāḥ śroṇyāmaṣṭau dve dve pārśvayoḥ ṣaṭ pṛṣṭhe tāvatya eva codare daśa vakṣasi
ekacatvāriṃśajjatruṇa ūrdhvaṃ tāsāṃ caturdaśa grīvāyāṃ karṇayoścatasro nava jihvāyāṃ ṣaṭ nāsikāyām aṣṭau netrayoḥ evam etat pañcasaptatiśataṃ vātavāhinīnāṃ sirāṇāṃ vyākhyātaṃ bhavati
eṣa eva vibhāgaḥ śeṣāṇām api
viśeṣatastu pittavāhinyo netrayor daśa karṇayor dve evaṃ raktavāhāḥ kaphavahāśca
evametāni sapta sirāśatāni savibhāgāni vyākhyātāni
bhavanti cātra
kriyāṇāmapratīghātamamohaṃ buddhikarmaṇām
karotyanyān guṇāṃścāpi svāḥ sirāḥ pavanaścaran
yadā tu kupito vāyuḥ svāḥ sirāḥ pratipadyate
tadāsya vividhā rogā jāyante vātasaṃbhavāḥ
bhrājiṣṇutām annarucim agnidīptim arogatām
saṃsarpatsvāḥ sirāḥ pittaṃ kuryāccānyānguṇān api
yadā prakupitaṃ pittaṃ sevate svavahāḥ sirāḥ
tadāsya vividhā rogā jāyante pittasaṃbhavāḥ
snehamaṅgeṣu sandhīnāṃ sthairyaṃ balamudīrṇatām
karotyanyān guṇāṃścāpi balāsaḥ svāḥ sirāścaran
yadā tu kupitaḥ śleṣmā svāḥ sirāḥ pratipadyate
tadāsya vividhā rogā jāyante śleṣmasaṃbhavāḥ
dhātūnāṃ pūraṇaṃ sparśajñānam asaṃśayam
svāḥ sirāḥ saṃcaradraktaṃ kuryāccānyān guṇān api
yadā tu kupitaṃ raktaṃ sevate svavahāḥ sirāḥ
tadāsya vividhā rogā jāyante raktasaṃbhavāḥ
na hi vātaṃ sirāḥ kāścin na pittaṃ kevalaṃ tathā
śleṣmāṇaṃ vā vahantyetā ataḥ sarvavahāḥ smṛtāḥ
praduṣṭānāṃ hi doṣāṇāṃ mūrchitānāṃ pradhāvatām
dhruvam unmārgagamanam ataḥ sarvavahāḥ smṛtāḥ
tatrāruṇā vātavahāḥ pūryante vāyunā sirāḥ
pittāduṣṇāś ca nīlāśca śītā gauryaḥ sthirāḥ kaphāt
asṛgvahāstu rohiṇyaḥ sirā nātyuṣṇaśītalāḥ
ata ūrdhvaṃ pravakṣyāmi na vidhyedyāḥ sirā bhiṣak
vaikalyaṃ maraṇaṃ cāpi vyadhāttāsāṃ dhruvaṃ bhavet
sirāśatāni catvāri vidyācchākhāsu buddhimān
ṣaṭtriṃśacca śataṃ koṣṭhe catuḥṣaṣṭiṃ ca mūrdhani
śākhāsu ṣoḍaśa sirāḥ koṣṭhe dvātriṃśadeva tu
pañcāśajjatruṇaścordhvam avyadhyāḥ parikīrtitāḥ
tatra sirāśatamekasmin sakthni bhavati tāsāṃ jāladharā tvekā tisraścābhyantarās tatrorvīsaṃjñe dve lohitākṣasaṃjñā caikā etāstvavyadhyā etenetarasakthi bāhū ca vyākhyātau evamaśastrakṛtyāḥ ṣoḍaśa śākhāsu
dvātriṃśacchroṇyāṃ tāsām aṣṭāvaśastrakṛtyāḥ dve dve viṭapayoḥ kaṭīkataruṇayośca aṣṭāvaṣṭāvekaikasmin pārśve tāsāmekaikāmūrdhvagāṃ pariharet pārśvasandhigate ca dve catasro viṃśatiś ca pṛṣṭhe pṛṣṭhavaṃśamubhayatas tāsāmūrdhvagāminyau dve dve pariharedbṛhatīsire tāvatya evodare tāsāṃ meḍhropari romarājīmubhayato dve dve pariharet catvāriṃśadvakṣasi tāsāṃ caturdaśāśastrakṛtyā hṛdaye dve dve dve stanamūle stanarohitāpalāpastambheṣūbhayato 'ṣṭau evaṃ dvātriṃśadaśastrakṛtyāḥ pṛṣṭhodaroraḥsu bhavanti
catuḥṣaṣṭisirāśataṃ jatruṇa ūrdhvaṃ bhavati tatra ṣaṭpañcāśacchirodharāyāṃ tāsāmaṣṭau catasraśca marmasaṃjñāḥ pariharet dve kṛkāṭikayoḥ dve vidhurayoḥ evaṃ grīvāyāṃ ṣoḍaśāvyadhyāḥ hanvor ubhayato 'ṣṭāvaṣṭau tāsāṃ tu sandhidhamanyau dve dve pariharet ṣaṭtriṃśajjihvāyāṃ tāsāmadhaḥ ṣoḍaśāśastrakṛtyāḥ rasavahe dve vāgvahe ca dve dvirdvādaśa nāsāyāṃ tāsām aupanāsikyaścatasraḥ pariharet tāsām eva ca tālunyekāṃ mṛdāvuddeśe aṣṭatriṃśad ubhayor netrayoḥ tāsāmekāmapāṅgayoḥ pariharet karṇayor daśa tāsāṃ śabdavāhinīmekaikāṃ pariharet nāsānetragatāstu lalāṭe ṣaṣṭiḥ tāsāṃ keśāntānugatāścatasraḥ āvartayor ekaikā sthapanyāṃ caikā parihartavyā śaṅkhayor daśa tāsāṃ śaṅkhasandhigatāmekaikāṃ pariharet dvādaśa mūrdhni tāsāmutkṣepayor dve pariharet sīmanteṣvekaikām ekāmadhipatāviti evamaśastrakṛtyāḥ pañcāśajjatruṇa ūrdhvam iti
bhavati cātra
vyāpnuvantyabhito dehaṃ nābhitaḥ prasṛtāḥ sirāḥ
pratānāḥ padminīkandādbisādīnāṃ yathā jalam
athātaḥ sirāvyadhavidhiśārīraṃ vyākhyāsyāmaḥ
yathovāca bhagavān dhanvantariḥ
bālasthavirarūkṣakṣatakṣīṇabhīrupariśrāntamadyādhvastrīkarṣitavamitaviriktāsthāpitānuvāsitajāgaritaklībakṛśagārbhiṇīnāṃ kāsaśvāsaśoṣapravṛddhajvarākṣepakapakṣāghātopavāsapipāsāmūrcchāprapīḍitānāṃ ca sirāṃ na vidhyet yāścāvyadhyā vyadhyāścādṛṣṭā dṛṣṭāś cāyantritā yantritāścānutthitā iti
śoṇitāvasekasādhyāśca ye vikārāḥ prāgabhihitāsteṣu cāpakveṣvanyeṣu cānukteṣu yathābhyāsaṃ yathānyāyaṃ ca sirāṃ vidhyet
pratiṣiddhānām api ca viṣopasargātyayikeṣu sirāvyadhanamapratiṣiddham
tatra snigdhasvinnamāturaṃ yathādoṣapratyanīkaṃ dravaprāyamannaṃ bhuktavantaṃ yavāgūṃ pītavantaṃ vā yathākālam upasthāpyāsīnaṃ sthitaṃ vā prāṇānabādhamāno vastrapaṭṭacarmāntarvalkalalatānāmanyatamena yantrayitvā nātigāḍhaṃ nātiśithilaṃ śarīrapradeśamāsādya prāptaṃ śastramādāya sirāṃ vidhyet
naivātiśīte nātyuṣṇe na pravāte na cābhrite
sirāṇāṃ vyadhanaṃ kāryamaroge vā kadācana
tatra vyadhyasiraṃ puruṣaṃ pratyādityamukham aratnimātrocchrite upaveśyāsane sakthnor ākuñcitayor niveśya kūrparau sandhidvayasyopari hastāvantargūḍhāṅguṣṭhakṛtamuṣṭī manyayoḥ sthāpayitvā yantraṇaśāṭakaṃ grīvāmuṣṭyor upari parikṣipyānyena puruṣeṇa paścātsthitena vāmahastenottānena śāṭakāntadvayaṃ grāhayitvā tato vaidyo brūyāddakṣiṇahastena sirotthāpanārthaṃ ca yantraṃ pṛṣṭhamadhye pīḍayeti karmapuruṣaṃ ca vāyupūrṇamukhaṃ sthāpayet eṣa uttamāṅgagatānām antarmukhavarjānāṃ sirāṇāṃ vyadhane yantraṇavidhiḥ
pādavyadhyasirasya pādaṃ same sthāne susthitaṃ sthāpayitvānyaṃ pādamīṣatsaṃkucitamuccaiḥ kṛtvā vyadhyasiraṃ pādaṃ jānusandheradhaḥ śāṭakenāveṣṭya hastābhyāṃ prapīḍya gulphaṃ vyadhyapradeśasyopari caturaṅgule plotādīnāmanyatamena baddhvā vā pādasirāṃ vidhyet
athopariṣṭāddhastau gūḍhāṅguṣṭhakṛtamuṣṭī samyagāsane sthāpayitvā sukhopaviṣṭasya pūrvavadyantraṃ baddhvā hastasirāṃ vidhyet
gṛdhrasīviśvācyoḥ saṃkucitajānukūrparasya
śroṇīpṛṣṭhaskandheṣūnnāmitapṛṣṭhasyāvākśiraskasyopaviṣṭasya visphūrjitapṛṣṭhasya vidhyet
udarorasoḥ prasāritoraskasyonnāmitaśiraskasya visphūrjitadehasya
bāhubhyāmavalambamānadehasya pārśvayoḥ
avanāmitameḍhrasya meḍhre
unnamitavidaṣṭajihvāgrasyādhojihvāyām
ativyāttānanasya tāluni dantamūleṣu ca
evaṃ yantropāyānanyāṃśca sirotthāpanahetūn buddhyāvekṣya śarīravaśena vyādhivaśena ca vidadhyāt
māṃsaleṣvavakāśeṣu yavamātraṃ śastraṃ nidadhyāt ato 'nyeṣvardhayavamātraṃ vrīhimātraṃ vā vrīhimukhena asthnām upari kuṭhārikayā vidhyedardhayavamātram
bhavanti cātra
vyabhre varṣāsu vidhyeta grīṣmakāle tu śītale
hemantakāle madhyāhne śastrakālāstrayaḥ smṛtāḥ
samyakśastranipātena dhārayā yā sravedasṛk
muhūrtaṃ ruddhā tiṣṭhecca suviddhāṃ tāṃ vinirdiśet
yathā kusumbhapuṣpebhyaḥ pūrvaṃ sravati pītikā
tathā sirāsu viddhāsu duṣṭamagre pravartate
mūrchitasyātibhītasya śrāntasya tṛṣitasya ca
na vahanti sirā viddhāstathānutthitayantritāḥ
kṣīṇasya bahudoṣasya mūrchayābhihatasya ca
bhūyo 'parāhṇe visrāvyā sāparedyustryahe 'pi vā
raktaṃ saśeṣadoṣaṃ tu kuryād api vicakṣaṇaḥ
na cātiniḥsrutaṃ kuryāccheṣaṃ saṃśamanair jayet
balino bahudoṣasya vayaḥsthasya śarīriṇaḥ
paraṃ pramāṇamicchanti prasthaṃ śoṇitamokṣaṇe
tatra pādadāhapādaharṣāvabāhukacippavisarpavātaśoṇitavātakaṇṭakavicarcikāpādadārīprabhṛtiṣu kṣipramarmaṇa upariṣṭād dvyaṅgule vrīhimukhena sirāṃ vidhyet ślīpade taccikitsite yathā vakṣyate kroṣṭukaśiraḥkhañjapaṅgulavātavedanāsu jaṅghāyāṃ gulphasyopari caturaṅgule apacyāmindrabasteradhastād dvyaṅgule jānusandheruparyadho vā caturaṅgule gṛdhrasyām ūrumūlasaṃśritāṃ galagaṇḍe etenetarasakthi bāhū ca vyākhyātau viśeṣatastu vāmabāhau kūrparasandherabhyantarato bāhumadhye plīhni kaniṣṭhikānāmikayor madhye vā evaṃ dakṣiṇabāhau yakṛddālye etām eva ca kāsaśvāsayor apyādiśanti gṛdhrasyām iva viśvācyāṃ śroṇiṃ prati samantād dvyaṅgule pravāhikāyāṃ śūlinyāṃ parivartikopadaṃśaśūkadoṣaśukravyāpatsu meḍhramadhye vāmapārśve kakṣāstanayor antare 'ntarvidradhau pārśvaśūle ca bāhuśoṣāvabāhukayor apyeke vadantyaṃsayor antare trikasandhimadhyagatāṃ tṛtīyake adhaḥskandhasandhigatām anyatarapārśvasaṃsthitāṃ caturthake hanusandhimadhyagatām apasmāre śaṅkhakeśāntasandhigatāmuro'pāṅgalalāṭeṣu conmāde jihvārogeṣvadhojihvāyāṃ dantavyādhiṣu ca tāluni tālavyeṣu karṇayor upari samantāt karṇaśūle tadrogeṣu ca gandhāgrahaṇe nāsārogeṣu ca nāsāgre timirākṣipākaprabhṛtiṣv akṣyāmayeṣūpanāsike lālāṭyām apāṅgyāṃ vā etā eva ca śirorogādhimanthaprabhṛtiṣu rogeṣviti
durvyadhā viṃśatis tatra durviddhātividdhā kuñcitā piccitā kuṭṭitāprasrutātyudīrṇānte 'bhihatā pariśuṣkā kūṇitā vepitānutthitaviddhā śastrahatā tiryagviddhāpaviddhāvyadhyā vidrutā dhenukā punaḥ punarviddhā māṃsasirāsnāyvasthisandhimarmasu ceti
tatra yā sūkṣmaśastraviddhāvyaktam asṛk sravati rujāśophavatī ca sā durviddhā pramāṇātiriktaviddhāyāmantaḥ praviśati śoṇitaṃ śoṇitātipravṛttirvā sātividdhā kuñcitāyāmapyevaṃ kuṇṭhaśastrapramathitā pṛthulībhāvam āpannā piccitā anāsāditā punaḥ punarantayoś ca bahuśaḥ śastrābhihatā kuṭṭitā śītabhayamūrcchābhir apravṛttaśoṇitāprasrutā tīkṣṇamahāmukhaśastraviddhātyudīrṇā alparaktasrāviṇyante viddhā ante 'bhihatā kṣīṇaśoṇitasyānilapūrṇā pariśuṣkā caturbhāgāsāditā kiṃcitpravṛttaśoṇitā kūṇitā duḥsthānabandhanād vepamānāyāḥ śoṇitasaṃmoho bhavati sā vepitā anutthitaviddhāyāmapyevaṃ chinnātipravṛttaśoṇitā kriyāsaṅgakarī śastrahatā tiryakpraṇihitaśastrā kiṃciccheṣā tiryagviddhā bahuśaḥ kṣatā hīnaśastrapraṇidhānenāpaviddhā aśastrakṛtyā avyadhyā anavasthitaviddhā vidrutā pradeśasya bahuśo 'vaghaṭṭanādārohadvyadhā muhurmuhuḥ śoṇitasrāvā dhenukā sūkṣmaśastravyadhanādbahuśo bhinnā punaḥ punarviddhā māṃsasnāyvasthisirāsandhimarmasu viddhā rujāṃ śophaṃ vaikalyaṃ maraṇaṃ cāpādayati
bhavanti cātra
sirāsu śikṣito nāsti calā hyetāḥ svabhāvataḥ
matsyavat parivartante tasmād yatnena tāḍayet
ajānatā gṛhīte tu śastre kāyanipātite
bhavanti vyāpadaścaitā bahavaścāpyupadravāḥ
snehādibhiḥ kriyāyogair na tathā lepanairapi
yāntyāśu vyādhayaḥ śāntiṃ yathā samyak sirāvyadhāt
sirāvyadhaścikitsārdhaṃ śalyatantre prakīrtitaḥ
yathā praṇihitaḥ samyagbastiḥ kāyacikitsite
tatra snigdhasvinnavāntaviriktāsthāpitānuvāsitasirāviddhaiḥ parihartavyāni krodhāyāsamaithunadivāsvapnavāgvyāyāmayānādhyayanasthānāsanacaṅkramaṇaśītavātātapaviruddhāsātmyājīrṇāny ā balalābhāt māsameke manyante
eteṣāṃ vistaram upariṣṭādvakṣyāmaḥ
bhavataś cātra
sirāviṣāṇatumbaistu jalaukābhiḥ padaistathā
avagāḍhaṃ yathāpūrvaṃ nirharedduṣṭaśoṇitam
avagāḍhe jalaukāḥ syāt pracchānaṃ piṇḍite hitam
sirāṅgavyāpake rakte śṛṅgālābū tvaci sthite
athāto dhamanīvyākaraṇaṃ śārīraṃ vyākhyāsyāmaḥ
yathovāca bhagavān dhanvantariḥ
caturviṃśatirdhamanyo nābhiprabhavā abhihitāḥ
tatra kecidāhuḥ sirādhamanīsrotasāmavibhāgaḥ sirāvikārā eva hi dhamanyaḥ srotāṃsi ceti
tattu na samyak anyā eva hi dhamanyaḥ srotāṃsi ca sirābhyaḥ kasmāt vyañjanānyatvānmūlasaṃniyamāt karmavaiśeṣyādāgamācca kevalaṃ tu parasparasannikarṣāt sadṛśāgamakarmatvāt saukṣmyācca vibhaktakarmaṇāmapyavibhāga iva karmasu bhavati
tāsāṃ tu khalu nābhiprabhavāṇāṃ dhamanīnāmūrdhvagā daśa daśa cādhogāminyaś catasrastiryaggāḥ
ūrdhvagāḥ śabdasparśarūparasagandhapraśvāsocchvāsajṛmbhitakṣuddhasitakathitaruditādīn viśeṣān abhivahantyaḥ śarīraṃ dhārayanti tāstu hṛdayam abhiprapannāstridhā jāyante tāstriṃśat
tāsāṃ tu vātapittakaphaśoṇitarasān dve dve vahatastā daśa śabdarūparasagandhān aṣṭābhir gṛhṇīte dvābhyāṃ bhāṣate dvābhyāṃ ghoṣaṃ karoti dvābhyāṃ svapiti dvābhyāṃ pratibudhyate dve cāśruvāhiṇyau dve stanyaṃ striyā vahataḥ stanasaṃśrite te eva śukraṃ narasya stanābhyāmabhivahatas tāstvetāstriṃśat savibhāgā vyākhyātāḥ
etābhir ūrdhvaṃ nābher udarapārśvapṛṣṭhoraḥskandhagrīvābāhavo dhāryante yāpyante ca
bhavati cātra
ūrdhvaṃgamāstu kurvanti karmāṇyetāni sarvaśaḥ
adhogamāstu vakṣyāmi karma tāsāṃ yathāyatham
adhogamāstu vātamūtrapurīṣaśukrārtavādīnyadho vahanti
tāstu pittāśayam abhiprapannāstatrastham evānnapānarasaṃ vipakvam auṣṇyād vivecayantyo 'bhivahantyaḥ śarīraṃ tarpayanti arpayanti cordhvagānāṃ tiryaggāṇāṃ ca rasasthānaṃ cābhipūrayanti mūtrapurīṣasvedāṃś ca vivecayanti āmapakvāśayāntare ca tridhā jāyante tāstriṃśat tāsāṃ tu vātapittakaphaśoṇitarasān dve dve vahatastā daśa dve 'nnavāhinyāvantrāśrite toyavahe dve mūtrabastimabhiprapanne mūtravahe dve śukravahe dve śukraprādurbhāvāya dve visargāya te eva raktamabhivahato nārīṇāmārtavasaṃjñaṃ dve varconirasanyau sthūlāntrapratibaddhe aṣṭāvanyāstiryaggāṇāṃ dhamanīnāṃ svedamarpayanti tāstvetāstriṃśat savibhāgā vyākhyātāḥ
etābhir adhonābheḥ pakvāśayakaṭīmūtrapurīṣagudabastimeḍhrasakthīni dhāryante yāpyante ca
bhavati cātra
adhogamāstu kurvanti karmāṇyetāni sarvaśaḥ
tiryaggāḥ sampravakṣyāmi karma cāsāṃ yathāyatham
tiryaggāṇāṃ tu catasṛṇāṃ dhamanīnāmekaikā śatadhā sahasradhā cottarottaraṃ vibhajyante tāstvasaṃkhyeyās tābhir idaṃ śarīraṃ gavākṣitaṃ vibaddhamātataṃ ca tāsāṃ mukhāni romakūpapratibaddhāni yaiḥ svedamabhivahanti rasaṃ cābhitarpayantyantarbahiśca tair eva cābhyaṅgapariṣekāvagāhālepanavīryāṇy antaḥśarīram abhipratipadyante tvaci vipakvāni tair eva ca sparśaṃ sukhamasukhaṃ vā gṛhṇāti tāstvetāścatasro dhamanyaḥ sarvāṅgagatāḥ savibhāgā vyākhyātāḥ
bhavataś cātra
yathā svabhāvataḥ khāni mṛṇāleṣu biseṣu ca
dhamanīnāṃ tathā khāni raso yair upacīyate
pañcābhibhūtāstvatha pañcakṛtvaḥ pañcendriyaṃ pañcasu bhāvayanti
pañcendriyaṃ pañcasu bhāvayitvā pañcatvamāyānti vināśakāle
ata ūrdhvaṃ srotasāṃ mūlaviddhalakṣaṇam upadekṣyāmaḥ
tāni tu prāṇānnodakarasaraktamāṃsamedomūtrapurīṣaśukrārtavavahāni yeṣvadhikāraḥ ekeṣāṃ bahūni eteṣāṃ viśeṣā bahavaḥ
tatra prāṇavahe dve tayor mūlaṃ hṛdayaṃ rasavāhinyaśca dhamanyas tatra viddhasya krośanavinamanamohanabhramaṇavepanāni maraṇaṃ vā bhavati annavahe dve tayor mūlamāmāśayo 'nnavāhinyaśca dhamanyas tatra viddhasyādhmānaṃ śūlānnadveṣaśchardiḥ pipāsāndhyaṃ maraṇaṃ ca udakavahe dve tayor mūlaṃ tālu kloma ca tatra viddhasya pipāsā sadyomaraṇaṃ ca rasavahe dve tayor mūlaṃ hṛdayaṃ rasavāhinyaś ca dhamanyas tatra viddhasya śoṣaḥ prāṇavahaviddhavacca maraṇaṃ talliṅgāni ca raktavahe dve tayor mūlaṃ yakṛtplīhānau raktavāhinyaśca dhamanyas tatra viddhasya śyāvāṅgatā jvaro dāhaḥ pāṇḍutā śoṇitāgamanaṃ raktanetratā ca māṃsavahe dve tayor mūlaṃ snāyutvacaṃ raktavahāś ca dhamanyas tatra viddhasya śvayathurmāṃsaśoṣaḥ sirāgranthayo maraṇaṃ ca medovahe dve tayor mūlaṃ kaṭī vṛkkau ca tatra viddhasya svedāgamanaṃ snigdhāṅgatā tāluśoṣaḥ sthūlaśophatā pipāsā ca mūtravahe dve tayor mūlaṃ bastirmeḍhraṃ ca tatra viddhasyānaddhabastitā mūtranirodhaḥ stabdhameḍhratā ca purīṣavahe dve tayor mūlaṃ pakvāśayo gudaṃ ca tatra viddhasyānāho durgandhatā grathitāntratā ca śukravahe dve tayor mūlaṃ stanau vṛṣaṇau ca tatra viddhasya klībatā cirāt praseko raktaśukratā ca ārtavavahe dve tayor mūlaṃ garbhāśaya ārtavavāhinyaś ca dhamanyas tatra viddhāyā vandhyātvaṃ maithunāsahiṣṇutvamārtavanāśaśca sevanīchedādrujāprādurbhāvo bastigudaviddhalakṣaṇaṃ prāguktam iti
srotoviddhaṃ tu pratyākhyāyopacaret uddhṛtaśalyaṃ tu kṣatavidhānenopacaret
bhavati cātra
mūlāt khādantaraṃ dehe prasṛtaṃ tvabhivāhi yat
srotastaditi vijñeyaṃ sirādhamanivarjitam
athāto garbhiṇīvyākaraṇaṃ śārīraṃ vyākhyāsyāmaḥ
yathovāca bhagavān dhanvantariḥ
garbhiṇī prathamadivasāt prabhṛti nityaṃ prahṛṣṭā śucyalaṃkṛtā śuklavasanā śāntimaṅgaladevatābrāhmaṇaguruparā ca bhavet malinavikṛtahīnagātrāṇi na spṛśet durgandhadurdarśanāni pariharet udvejanīyāśca kathāḥ śuṣkaṃ paryuṣitaṃ kuthitaṃ klinnaṃ cānnaṃ nopabhuñjīta bahirniṣkramaṇaṃ śūnyāgāracaityaśmaśānavṛkṣāśrayān krodhamayaśaskarāṃśca bhāvānuccair bhāṣyādikaṃ ca pariharedyāni ca garbhaṃ vyāpādayanti na cābhīkṣṇaṃ tailābhyaṅgotsādanādīni niṣeveta na cāyāsayeccharīraṃ pūrvoktāni ca pariharet śayanāsanaṃ mṛdvāstaraṇaṃ nātyuccamapāśrayopetamasaṃbādhaṃ ca vidadhyāt hṛdyaṃ dravamadhuraprāyaṃ snigdhaṃ dīpanīyasaṃskṛtaṃ ca bhojanaṃ bhojayet sāmānyametad ā prasavāt
viśeṣatastu garbhiṇī prathamadvitīyatṛtīyamāseṣu madhuraśītadravaprāyamāhāram upaseveta viśeṣatastu tṛtīye ṣaṣṭikaudanaṃ payasā bhojayeccaturthe dadhnā pañcame payasā ṣaṣṭhe sarpiṣā cetyeke caturthe payonavanītasaṃsṛṣṭamāhārayejjāṅgalamāṃsasahitaṃ hṛdyamannaṃ bhojayet pañcame kṣīrasarpiḥsaṃsṛṣṭaṃ ṣaṣṭhe śvadaṃṣṭrāsiddhasya sarpiṣo mātrāṃ pāyayed yavāgūṃ vā saptame sarpiḥ pṛthakparṇyādisiddham evamāpyāyate garbho 'ṣṭame badarodakena balātibalāśatapuṣpāpalalapayodadhimastutailalavaṇamadanaphalamadhughṛtamiśreṇāsthāpayet purāṇapurīṣaśuddhyarthamanulomanārthaṃ ca vāyoḥ tataḥ payomadhurakaṣāyasiddhena tailenānuvāsayet anulome hi vāyau sukhaṃ prasūyate nirupadravā ca bhavati ata ūrdhvaṃ snigdhābhir yavāgūbhir jāṅgalarasaiścopakramed ā prasavakālāt evam upakrāntā snigdhā balavatī sukhamanupadravā prasūyate
navame māsi sūtikāgāramenāṃ praveśayet praśastatithyādau tatrāriṣṭaṃ brāhmaṇakṣatriyavaiśyaśūdrāṇāṃ śvetaraktapītakṛṣṇeṣu bhūmipradeśeṣu bilvanyagrodhatindukabhallātakanirmitaṃ sarvāgāraṃ yathāsaṅkhyaṃ tanmayaparyaṅkam upaliptabhittiṃ suvibhaktaparicchadaṃ prāgdvāraṃ dakṣiṇadvāraṃ vāṣṭahastāyataṃ caturhastavistṛtaṃ rakṣāmaṅgalasampannaṃ vidheyam
jāte hi śithile kukṣau mukte hṛdayabandhane
saśūle jaghane nārī jñeyā sā tu prajāyinī
tatropasthitaprasavāyāḥ kaṭīpṛṣṭhaṃ prati samantādvedanā bhavatyabhīkṣṇaṃ purīṣapravṛttirmūtraṃ prasicyate yonimukhācchleṣmā ca
prajanayiṣyamāṇāṃ kṛtamaṅgalasvastivācanāṃ kumāraparivṛtāṃ punnāmaphalahastāṃ svabhyaktām uṣṇodakapariṣiktām athaināṃ saṃbhṛtāṃ yavāgūm ā kaṇṭhāt pāyayet tataḥ kṛtopadhāne mṛduni vistīrṇe śayane sthitām ābhugnasakthīm uttānām aśaṅkanīyāścatasraḥ striyaḥ pariṇatavayasaḥ prajananakuśalāḥ kartitanakhāḥ paricareyuriti
athāsyā viśikhāntaram anulomam anusukham abhyajyānubrūyāccaitām ekā subhage pravāhasveti na cāprāptāvī pravāhasva tato vimukte garbhanāḍīprabandhe saśūleṣu śroṇivaṅkṣaṇabastiśiraḥsu ca pravāhethāḥ śanaiḥ śanaiḥ pūrvaṃ tato garbhanirgame pragāḍhaṃ tato garbhe yonimukhaṃ prapanne gāḍhataram ā viśalyabhāvāt akālapravāhaṇādbadhiraṃ mūkaṃ kubjaṃ vyastahanum ūrdhvābhighātinaṃ kāsaśvāsaśoṣopadrutaṃ vikaṭaṃ vā janayati
tatra pratilomam anulomayet
garbhasaṅge tu yoniṃ dhūpayet kṛṣṇasarpanirmokeṇa piṇḍītakena vā badhnīyāddhiraṇyapuṣpīmūlaṃ hastapādayoḥ dhārayet suvarcalāṃ viśalyāṃ vā
atha jātasyolbamapanīya mukhaṃ ca saindhavasarpiṣā viśodhya ghṛtāktaṃ mūrdhni picuṃ dadyāt tato nābhināḍīmaṣṭāṅgulamāyamya sūtreṇa baddhvā chedayet tatsūtraikadeśaṃ ca kumārasya grīvāyāṃ samyag badhnīyāt
atha kumāraṃ śītābhiradbhirāśvāsya jātakarmaṇi kṛte madhusarpiranantacūrṇamaṅgulyānāmikayā lehayet tato balātailenābhyajya kṣīravṛkṣakaṣāyeṇa sarvagandhodakena vā rūpyahemaprataptena vā vāriṇā snāpayedenaṃ kapitthapatrakaṣāyeṇa vā koṣṇena yathākālaṃ yathādoṣaṃ yathāvibhavaṃ ca
dhamanīnāṃ hṛdisthānāṃ vivṛtatvādanantaram
catūrātrāt trirātrādvā strīṇāṃ stanyaṃ pravartate
tasmāt prathame 'hni madhusarpiranantamiśraṃ mantrapūtaṃ trikālaṃ pāyayet dvitīye lakṣmaṇāsiddhaṃ sarpiḥ tṛtīye ca tataḥ prāṅnivāritastanyaṃ madhusarpiḥ svapāṇitalasaṃmitaṃ dvikālaṃ pāyayet
atha sūtikāṃ balātailābhyaktāṃ vātaharauṣadhaniṣkvāthenopacaret
saśeṣadoṣāṃ tu tadahaḥ pippalīpippalīmūlahastipippalīcitrakaśṛṅgaveracūrṇaṃ guḍodakenoṣṇena pāyayet evaṃ dvirātraṃ trirātraṃ vā kuryād ā duṣṭaśoṇitāt
viśuddhe tato vidārigandhādisiddhāṃ snehayavāgūṃ kṣīrayavāgūṃ vā pāyayettrirātram
tato yavakolakulatthasiddhena śālyodanaṃ bhojayedbalamagnibalaṃ cāvekṣya
anena vidhinādhyardhamāsam upasaṃskṛtā vimuktāhārācārā vigatasūtikābhidhānā syāt punarārtavadarśanādityeke
dhanvabhūmijātāṃ tu sūtikāṃ ghṛtatailayoranyatarasya mātrāṃ pāyayet pippalyādikaṣāyānupānāṃ snehanityā ca syāttrirātraṃ pañcarātraṃ vā balavatī abalāṃ yavāgūṃ pāyayettrirātraṃ pañcarātraṃ vā
ata ūrdhvaṃ snigdhenānnasaṃsargeṇopacaret
prāyaśaścaināṃ prabhūtenoṣṇodakena pariṣiñcet krodhāyāsamaithunādīn pariharet
bhavataścātra
mithyācārāt sūtikāyā yo vyādhirupajāyate
sa kṛcchrasādhyo 'sādhyo vā bhavedatyapatarpaṇāt
tasmāt tāṃ deśakālau ca vyādhisātmyena karmaṇā
parīkṣyopacarennityamevaṃ nātyayamāpnuyāt
athāparāpatantyānāhādhmānau kurute tasmāt kaṇṭhamasyāḥ keśaveṣṭitayāṅgulyā pramṛjet kaṭukālābukṛtavedhanasarṣapasarpanirmokair vā kaṭutailavimiśrair yonimukhaṃ dhūpayet lāṅgalīmūlakalkena vāsyāḥ pāṇipādatalamālimpet mūrdhni vāsyā mahāvṛkṣakṣīram anusecayet kuṣṭhalāṅgalīmūlakalkaṃ vā madyamūtrayoranyatareṇa pāyayet śālamūlakalkaṃ vā pippalyādiṃ vā madyena siddhārthakakuṣṭhalāṅgalīmahāvṛkṣakṣīramiśreṇa surāmaṇḍena vāsthāpayet etaireva siddhena siddhārthakatailenottarabastiṃ dadyāt snigdhena vā kṛttanakhena hastenāpaharet
prajātāyāśca nāryā rūkṣaśarīrāyāstīkṣṇair aviśodhitaṃ raktaṃ vāyunā taddeśagatenātisaṃruddhaṃ nābheradhaḥ pārśvayor bastau vastiśirasi vā granthiṃ karoti tataśca nābhibastyudaraśūlāni bhavanti sūcībhiriva nistudyate bhidyate dīryata iva ca pakvāśayaḥ samantādādhmānamudare mūtrasaṅgaśca bhavatīti makkallalakṣaṇam
tatra sarpiṣā sukhoṣṇena lavaṇacūrṇena vā vīratarvādisiddhaṃ jalam uṣakādipratīvāpaṃ pāyayet yavakṣāracūrṇaṃ vā pippalyādikvāthena pippalyādicūrṇaṃ vā surāmaṇḍena varuṇādikvāthaṃ vā pañcakolailāpratīvāpaṃ pṛthakparṇyādikvāthaṃ vā bhadradārumaricasaṃsṛṣṭaṃ purāṇaguḍaṃ vā trikaṭukacaturjātakakustumburumiśraṃ khādet acchaṃ vā pibedariṣṭam iti
atha bālaṃ kṣaumaparivṛtaṃ kṣaumavastrāstṛtāyāṃ śayyāyāṃ śāyayet pīlubadarīnimbaparūṣakaśākhābhiścainaṃ parivījayet mūrdhni cāsyāharahastailapicumavacārayet dhūpayeccainaṃ rakṣoghnair dhūpaiḥ rakṣoghnāni cāsya pāṇipādaśirogrīvāsvavasṛjet tilātasīsarṣapakaṇāṃścātra prakiret adhiṣṭhāne cāgniṃ prajvālayet vraṇitopāsanīyaṃ cāvekṣeta
tato daśame 'hani mātāpitarau kṛtamaṅgalakautukau svastivācanaṃ kṛtvā nāma kuryātāṃ yadabhipretaṃ nakṣatranāma vā
tato yathāvarṇaṃ dhātrīmupeyānmadhyamapramāṇāṃ madhyamavayaskāmarogāṃ śīlavatīm acapalām alolupām akṛśām asthūlāṃ prasannakṣīrām alambauṣṭhīm alambordhvastanīm avyaṅgām avyasaninīṃ jīvadvatsāṃ dogdhrīṃ vatsalāmakṣudrakarmiṇīṃ kule jātāmato bhūyiṣṭhaiśca guṇairanvitāṃ śyāmāmārogyabalavṛddhaye bālasya
tatrordhvastanī karālaṃ kuryāt lambastanī nāsikāmukhaṃ chādayitvā maraṇam āpādayet
tataḥ praśastāyāṃ tithau śiraḥsnātam ahatavāsasam udaṅmukhaṃ śiśum upaveśya dhātrīṃ prāṅmukhīm upaveśya dakṣiṇaṃ stanaṃ dhautam īṣat parisrutam abhimantrya mantreṇānena pāyayet
catvāraḥ sāgarāstubhyaṃ stanayoḥ kṣīravāhiṇaḥ
bhavantu subhage nityaṃ bālasya balavṛddhaye
payo 'mṛtarasaṃ pītvā kumāraste śubhānane
dīrghamāyuravāpnotu devāḥ prāśyāmṛtaṃ yathā
ato 'nyathā nānāstanyopayogasyāsātmyādvyādhijanma bhavati
aparisrute 'pyatistabdhastanyapūrṇastanapānād utsuhitasrotasaḥ śiśoḥ kāsaśvāsavamīprādurbhāvaḥ
tasmād evaṃvidhānāṃ stanyaṃ na pāyayet
krodhaśokāvātsalyādibhiśca striyāḥ stanyanāśo bhavati
athāsyāḥ kṣīrajananārthaṃ saumanasyamutpādya yavagodhūmaśāliṣaṣṭikamāṃsarasasurāsauvīrakapiṇyākalaśunamatsyakaśerukaśṛṅgāṭakabisavidārikandamadhukaśatāvarīnalikālābūkālaśākaprabhṛtīni vidadhyāt
athāsyāḥ stanyam apsu parīkṣeta taccecchītalam amalaṃ tanu śaṅkhāvabhāsam apsu nyastam ekībhāvaṃ gacchatyaphenilam atantumannotplavate 'vasīdati vā tacchuddhamiti vidyāt tena kumārasyārogyaṃ śarīropacayo balavṛddhiśca bhavati
na ca kṣudhitaśokārtaśrāntapraduṣṭadhātugarbhiṇījvaritātikṣīṇātisthūlavidagdhabhaktaviruddhāhāratarpitāyāḥ stanyaṃ pāyayet nājīrṇauṣadhaṃ ca bālaṃ doṣauṣadhamalānāṃ tīvravegotpattibhayāt
bhavanti cātra
dhātryāstu gurubhir bhojyair viṣamair doṣalaistathā
doṣā dehe prakupyanti tataḥ stanyaṃ praduṣyati
mithyāhāravihāriṇyā duṣṭā vātādayaḥ striyāḥ
dūṣayanti payastena śārīrā vyādhayaḥ śiśoḥ
bhavanti kuśalastāṃśca bhiṣak samyagvibhāvayet
aṅgapratyaṅgadeśe tu rujā yatrāsya jāyate
muhurmuhuḥ spṛśati taṃ spṛśyamāne ca roditi
nimīlitākṣo mūrdhasthe śiro roge na dhārayet
bastisthe mūtrasaṅgārto rujā tṛṣyati mūrchati
viṇmūtrasaṅgavaivarṇyacchardyādhmānāntrakūjanaiḥ
koṣṭhe doṣān vijānīyāt sarvatrasthāṃśca rodanaiḥ
teṣu ca yathābhihitaṃ mṛdvacchedanīyam auṣadhaṃ mātrayā kṣīrapasya kṣīrasarpiṣā dhātryāśca vidadhyāt kṣīrānnād asyātmani dhātryāśca annādasya kaṣāyādīnātmanyeva na dhātryāḥ
tatra māsād ūrdhvaṃ kṣīrapāyāṅguliparvadvayagrahaṇasaṃmitām auṣadhamātrāṃ vidadhyāt kolāsthisaṃmitāṃ kalkamātrāṃ kṣīrānnādāya kolasaṃmitām annādāyeti
yeṣāṃ gadānāṃ ye yogāḥ pravakṣyante 'gadaṃkarāḥ
teṣu tatkalkasaṃliptau pāyayeta śiśuṃ stanau
ekaṃ dve trīṇi cāhāni vātapittakaphajvare
stanyapāyāhitaṃ sarpiritarābhyāṃ yathārthataḥ
na ca tṛṣṇābhayādatra pāyayeta śiśuṃ stanau
virekabastivamanānyṛte kuryācca nātyayāt
mastuluṅgakṣayādyasya vāyustālvasthi nāmayet
tasya tṛḍdainyayuktasya sarpirmadhurakaiḥ śṛtam
pānābhyañjanayor yojyaṃ śītāmbūdvejanaṃ tathā
vātenādhmāpitāṃ nābhiṃ sarujāṃ tuṇḍisaṃjñitām
mārutaghnaiḥ praśamayet snehasvedopanāhanaiḥ
gudapāke tu bālānāṃ pittaghnīṃ kārayet kriyām
rasāñjanaṃ viśeṣeṇa pānālepanayor hitam
kṣīrāhārāya sarpiḥ pāyayet siddhārthakavacāmāṃsīpayasyāpāmārgaśatāvarīsārivābrāhmīpippalīharidrākuṣṭhasaindhavasiddhaṃ kṣīrānnādāya madhukavacāpippalīcitrakatriphalāsiddham annādāya dvipañcamūlīkṣīratagarabhadradārumaricamadhukaviḍaṅgadrākṣādvibrāhmīsiddhaṃ tenārogyabalamedhāyūṃṣi śiśor bhavanti
bālaṃ punargātrasukhaṃ gṛhṇīyāt na cainaṃ tarjayet sahasā na pratibodhayedvitrāsabhayāt sahasā nāpaharedutkṣipedvā vātādivighātabhayāt nopaveśayet kaubjyabhayāt nityaṃ cainamanuvarteta priyaśatair ajighāṃsuḥ evam anabhihatamanās tvabhivardhate nityam udagrasattvasampanno nīrogaḥ suprasannamanāśca bhavati
vātātapavidyutprabhāpādapalatāśūnyāgāranimnasthānagrahacchāyādibhyo durgrahopasargataśca bālaṃ rakṣet
nāśucau visṛjedbālaṃ nākāśe viṣame na ca
noṣmamārutavarṣeṣu rajodhūmodakeṣu ca
kṣīrasātmyatayā kṣīramājaṃ gavyamathāpi vā
dadyād ā stanyaparyāpter bālānāṃ vīkṣya mātrayā
ṣaṇmāsaṃ cainamannaṃ prāśayellaghu hitaṃ ca
nityamavarodharataśca syāt kṛtarakṣa upasargabhayāt prayatnataśca grahopasargebhyo rakṣyā bālā bhavanti
atha kumāra udvijate trasyati roditi naṣṭasaṃjño bhavati nakhadaśanair dhātrīm ātmānaṃ ca pariṇudati dantān khādati kūjati jṛmbhate bhruvau vikṣipatyūrdhvaṃ nirīkṣate phenamudvamati saṃdaṣṭauṣṭhaḥ krūro bhinnāmavarcā dīnārtasvaro niśi jāgarti durbalo mlānāṅgo matsyacchucchundarimatkuṇagandho yathā purā dhātryāḥ stanyamabhilaṣati tathā nābhilaṣatīti sāmānyena grahopasṛṣṭalakṣaṇamuktaṃ vistareṇottare vakṣyāmaḥ
śaktimantaṃ cainaṃ jñātvā yathāvarṇaṃ vidyāṃ grāhayet
athāsmai pañcaviṃśativarṣāya dvādaśavarṣāṃ patnīmāvahet pitryadharmārthakāmaprajāḥ prāpsyatīti
ūnaṣoḍaśavarṣāyām aprāptau pañcaviṃśatim
yadyādhatte pumān garbhaṃ kukṣisthaḥ sa vipadyate
jāto vā na ciraṃ jīvejjīvedvā durbalendriyaḥ
tasmād atyantabālāyāṃ garbhādhānaṃ na kārayet
ativṛddhāyāṃ dīrgharogiṇyāmanyena vā vikāreṇopasṛṣṭāyāṃ garbhādhānaṃ naiva kurvīta
puruṣasyāpyevaṃvidhasya ta eva doṣāḥ sambhavanti
tatra pūrvoktaiḥ patiṣyati garbhe garbhāśayakaṭīvaṅkṣaṇabastiśūlāni raktadarśanaṃ ca tatra śītaiḥ pariṣekāvagāhapradehādibhirupacarejjīvanīyaśṛtakṣīrapānaiśca garbhasphuraṇe muhurmuhustatsaṃdhāraṇārthaṃ kṣīramutpalādisiddhaṃ pāyayet prasraṃsamāne sadāhapārśvapṛṣṭhaśūlāsṛgdarānāhamūtrasaṅgāḥ sthānāt sthānaṃ copakrāmati garbhe koṣṭhe saṃrambhas tatra snigdhaśītāḥ kriyāḥ vedanāyāṃ mahāsahākṣudrasahāmadhukaśvadaṃṣṭrākaṇṭakārikāsiddhaṃ payaḥ śarkarākṣaudramiśraṃ pāyayet mūtrasaṅge darbhādisiddham ānāhe hiṅgusauvarcalalaśunavacāsiddham atyarthaṃ sravati rakte koṣṭhāgārikāgāramṛtpiṇḍasamaṅgādhātakīkusumanavamālikāgairikasarjarasarasāñjanacūrṇaṃ madhunāvalihyāt yathālābhaṃ nyagrodhāditvakpravālakalkaṃ vā payasā pāyayet utpalādikalkaṃ vā kaśeruśṛṅgāṭakaśālūkakalkaṃ vā śṛtena payasā udumbaraphalaudakakandakvāthena vā śarkarāmadhumadhureṇa śālipiṣṭaṃ nyagrodhādisvarasaparipītaṃ vā vastrāvayavaṃ yonyāṃ dhārayet
athādṛṣṭaśoṇitavedanāyāṃ madhukadevadārumañjiṣṭhāpayasyāsiddhaṃ payaḥ pāyayet tadevāśmantakaśatāvarīpayasyāsiddhaṃ vidārigandhādisiddhaṃ vā bṛhatīdvayotpalaśatāvarīsārivāpayasyāmadhukasiddhaṃ vā evaṃ kṣipram upakrāntāyā upāvartante rujo garbhaścāpyāyate vyavasthite ca garbhe gavyenoḍumbaraśalāṭusiddhena payasā bhojayet atīte lavaṇasnehavarjyābhir yavāgūbhiruddālakādīnāṃ pācanīyopasaṃskṛtābhirupakrameta yāvanto māsā garbhasya tāvantyahāni bastyudaraśūleṣu purāṇaguḍaṃ dīpanīyasaṃyuktaṃ pāyayedariṣṭaṃ vā vātopadravagṛhītatvāt srotasāṃ līyate garbhaḥ so 'tikālamavatiṣṭhamāno vyāpadyate tāṃ mṛdunā snehādikrameṇopacaret utkrośarasasaṃsiddhām analpasnehāṃ yavāgūṃ pāyayet māṣatilabilvaśalāṭusiddhān vā kulmāṣān bhakṣayenmadhumādhvīkaṃ cānupibet saptarātraṃ kālātītasthāyini garbhe viśeṣataḥ sadhānyamudūkhalaṃ musalenābhihanyādviṣame vā yānāsane seveta
vātābhipanna eva śuṣyati garbhaḥ sa mātuḥ kukṣiṃ na pūrayati mandaṃ spandate ca taṃ bṛṃhaṇīyaiḥ payobhir māṃsarasaiścopacaret
śukraśoṇitaṃ vāyunābhiprapannam avakrāntajīvam ādhmāpayatyudaraṃ taṃ kadācid yadṛcchayopaśāntaṃ naigameṣāpahṛtamiti bhāṣante tam eva kadācit pralīyamānaṃ nāgodaramityāhuḥ tatrāpi līnavat pratīkāraḥ
ata ūrdhvaṃ māsānumāsikaṃ vakṣyāmaḥ
madhukaṃ śākabījaṃ ca payasyā suradāru ca
aśmantakastilāḥ kṛṣṇāstāmravallī śatāvarī
vṛkṣādanī payasyā ca latā sotpalasārivā
anantā sārivā rāsnā padmā madhukam eva ca
bṛhatyau kāśmarī cāpi kṣīriśuṅgāstvaco ghṛtam
pṛśniparṇī balā śigru śvadaṃṣṭrā madhuparṇikā
śṛṅgāṭakaṃ bisaṃ drākṣā kaśeru madhukaṃ sitā
vatsaite sapta yogāḥ syurardhaślokasamāpanāḥ
yathāsaṃkhyaṃ prayoktavyā garbhasrāve payoyutāḥ
kapitthabṛhatībilvapaṭolekṣunidigdhikā
mūlāni kṣīrasiddhāni pāyayedbhiṣagaṣṭame
navame madhukānantāpayasyāsārivāḥ pibet
kṣīraṃ śuṇṭhīpayasyābhyāṃ siddhaṃ syāddaśame hitam
sakṣīrā vā hitā śuṇṭhī madhukaṃ suradāru ca
evamāpyāyate garbhastīvrā ruk copaśāmyati
nivṛttaprasavāyāstu punaḥ ṣaḍbhyo varṣebhya ūrdhvaṃ prasavamānāyā nāryāḥ kumāro 'lpāyurbhavati
atha garbhiṇīṃ vyādhyutpattāvatyaye chardayenmadhurāmlenānnopahitenānulomayecca saṃśamanīyaṃ ca mṛdu vidadhyād annapānayoḥ aśnīyācca madhuraprāyaṃ garbhāviruddhaṃ ca garbhāviruddhāśca yathāyogaṃ vidadhīta mṛduprāyāḥ
bhavanti cātra
sauvarṇaṃ sukṛtaṃ cūrṇaṃ kuṣṭhaṃ madhu ghṛtaṃ vacā
matsyākṣakaḥ śaṅkhapuṣpī madhu sarpiḥ sakāñcanam
arkapuṣpī madhughṛtaṃ cūrṇitaṃ kanakaṃ vacā
hemacūrṇāni kaiḍaryaḥ śvetā dūrvā ghṛtaṃ madhu
catvāro 'bhihitāḥ prāśāḥ ślokārdheṣu caturṣvapi
kumārāṇāṃ vapurmedhābalabuddhivivardhanāḥ
athāto dvivraṇīyaṃ cikitsitaṃ vyākhyāsyāmaḥ
yathovāca bhagavān dhanvantariḥ
dvau vraṇau bhavataḥ śārīra āgantuś ca
tayoḥ śārīraḥ pavanapittakaphaśoṇitasannipātanimittaḥ āgantur api puruṣapaśupakṣivyālasarīsṛpaprapatanapīḍanaprahārāgnikṣāraviṣatīkṣṇauṣadhaśakalakapālaśṛṅgacakreṣuparaśuśaktikuntādyāyudhābhighātanimittaḥ
tatra tulye vraṇasāmānye dvikāraṇotthānaprayojanasāmarthyād dvivraṇīya ityucyate
sarvasminnevāgantuvraṇe tatkālam eva kṣatoṣmaṇaḥ prasṛtasyopaśamārthaṃ pittavacchītakriyāvacāraṇavidhiviśeṣaḥ saṃdhānārthaṃ ca madhughṛtaprayoga ityetaddvikāraṇotthānaprayojanam uttarakālaṃ tu doṣopaplavaviśeṣācchārīravat pratīkāraḥ
doṣopaplavaviśeṣaḥ punaḥ samāsataḥ pañcadaśaprakāraḥ prasaraṇasāmarthyāt yathokto vraṇapraśnādhikāre śuddhatvāt ṣoḍaśaprakāra ityeke
tasya lakṣaṇaṃ dvividhaṃ sāmānyaṃ vaiśeṣikaṃ ca
tatra sāmānyaṃ ruk
vraṇa gātravicūrṇane vraṇayatīti vraṇaḥ
viśeṣalakṣaṇaṃ punarvātādiliṅgaviśeṣaḥ
tatra śyāvāruṇābhastanuḥ śītaḥ picchilo 'lpasrāvī rūkṣaścaṭacaṭāyanaśīlaḥ sphuraṇāyāmatodabhedavedanābahulo nirmāṃsaś ceti vātāt
kṣiprajaḥ pītanīlābhaḥ kiṃśukodakābhoṣṇasrāvī dāhapākarāgavikārakārī pītapiḍakājuṣṭaś ceti pittāt pratatacaṇḍakaṇḍūbahulaḥ sthūlauṣṭhaḥ stabdhasirāsnāyujālāvatataḥ kaṭhinaḥ pāṇḍvavabhāso mandavedanaḥ śuklaśītasāndrapicchilāsrāvī guruś ceti kaphāt
pravāladalanicayaprakāśaḥ kṛṣṇasphoṭapiḍakājālopacitas turaṃgasthānagandhiḥ savedano dhūmāyanaśīlo raktasrāvī pittaliṅgaś ceti raktāt todadāhadhūmāyanaprāyaḥ pītāruṇābhas tadvarṇasrāvī ceti vātapittābhyāṃ kaṇḍūyanaśīlaḥ sanistodo rūkṣo gururdāruṇo muhurmuhuḥ śītapicchilālpasrāvī ceti vātaśleṣmabhyāṃ guruḥ sadāha uṣṇaḥ pītapāṇḍusrāvī ceti pittaśleṣmabhyāṃ rūkṣastanustodabahulaḥ supta iva ca raktāruṇābhas tadvarṇāsrāvī ceti vātaśoṇitābhyāṃ ghṛtamaṇḍābho mīnadhāvanatoyagandhir mṛdur visarpyuṣṇakṛṣṇasrāvī ceti pittaśoṇitābhyāṃ rakto guruḥ snigdhaḥ picchilaḥ kaṇḍūprāyaḥ sthiraḥ saraktapāṇḍusrāvī ceti śleṣmaśoṇitābhyāṃ sphuraṇatodadāhadhūmāyanaprāyaḥ pītatanuraktasrāvī ceti vātapittaśoṇitebhyaḥ kaṇḍūsphuraṇacumacumāyamānaprāyaḥ pāṇḍughanaraktāsrāvī ceti vātaśleṣmaśoṇitebhyaḥ dāhapākarāgakaṇḍūprāyaḥ pāṇḍughanaraktāsrāvī ceti pittaśleṣmaśoṇitebhyaḥ trividhavarṇavedanāsrāvaviśeṣopetaḥ pavanapittakaphebhyaḥ nirdahananirmathanasphuraṇatodadāhapākarāgakaṇḍūsvāpabahulo nānāvarṇavedanāsrāvaviśeṣopetaḥ pavanapittakaphaśoṇitebhyaḥ jihvātalābho mṛduḥ snigdhaḥ ślakṣṇo vigatavedanaḥ suvyavasthito nirāsrāvaś ceti śuddho vraṇa iti
tasya vraṇasya ṣaṣṭir upakramā bhavanti
tadyathā apatarpaṇamālepaḥ pariṣeko 'bhyaṅgaḥ svedo vimlāpanam upanāhaḥ pācanaṃ visrāvaṇaṃ sneho vamanaṃ virecanaṃ chedanaṃ bhedanaṃ dāraṇaṃ lekhanameṣaṇamāharaṇaṃ vyadhanaṃ visrāvaṇaṃ sīvanaṃ saṃdhānaṃ pīḍanaṃ śoṇitāsthāpanaṃ nirvāpaṇamutkārikā kaṣāyo vartiḥ kalkaḥ sarpistailaṃ rasakriyāvacūrṇanaṃ vraṇadhūpanamutsādanamavasādanaṃ mṛdukarma dāruṇakarma kṣārakarmāgnikarma kṛṣṇakarma pāṇḍukarma pratisāraṇaṃ romasaṃjananaṃ lomāpaharaṇaṃ vastikarmottaravastikarma bandhaḥ pattradānaṃ kṛmighnaṃ bṛṃhaṇaṃ viṣaghnaṃ śirovirecanaṃ nasyaṃ kavaladhāraṇaṃ dhūmo madhu sarpir yantram āhāro rakṣāvidhānam iti
teṣu kaṣāyo vartiḥ kalkaḥ sarpistailaṃ rasakriyāvacūrṇanamiti śodhanaropaṇāni teṣvaṣṭau śastrakṛtyāḥ śoṇitāsthāpanaṃ kṣāro 'gniryantram āhāro rakṣāvidhānaṃ bandhavidhānaṃ coktāni snehasvedanavamanavirecanavastyuttaravastiśirovirecananasyadhūmakavalaghāraṇāny anyatra vakṣyāmaḥ yadanyadavaśiṣṭam upakramajātaṃ tadiha vakṣyate
ṣaḍvidhaḥ prāgupadiṣṭaḥ śophaḥ tasyaikādaśopakramā bhavantyapatarpaṇādayo virecanāntāḥ te ca viśeṣeṇa śothapratīkāre vartante vraṇabhāvamāpannasya ca na virudhyante śeṣāstu prāyeṇa vraṇapratīkārahetava eva
apatarpaṇamādya upakramaḥ eṣa sarvaśophānāṃ sāmānyaḥ pradhānatamaś ca
bhavanti cātra
doṣocchrāyopaśāntyarthaṃ doṣānaddhasya dehinaḥ
avekṣya doṣaṃ prāṇaṃ ca kāryaṃ syādapatarpaṇam
ūrdhvamārutatṛṣṇākṣunmukhaśoṣaśramānvitaiḥ
na kāryaṃ garbhiṇīvṛddhabāladurbalabhīrubhiḥ
śopheṣūtthitamātreṣu vraṇeṣūgrarujeṣu ca
yathāsvair auṣadhair lepaṃ pratyekaśyena kārayet
yathā prajvalite veśmanyambhasā pariṣecanam
kṣipraṃ praśamayatyagnim evam ālepanaṃ rujaḥ
prahlādane śodhane ca śophasya haraṇe tathā
utsādane ropaṇe ca lepaḥ syāttu tadarthakṛt
vātaśophe tu vedanopaśamārthaṃ sarpistailadhānyāmlamāṃsarasavātaharauṣadhaniṣkvāthair aśītaiḥ pariṣekān kurvīta pittaraktābhighātaviṣanimitteṣu kṣīraghṛtamadhuśarkarodakekṣurasamadhurauṣadhakṣīravṛkṣaniṣkvāthair anuṣṇaiḥ pariṣekān kurvīta śleṣmaśophe tu tailamūtrakṣārodakasurāśuktakaphaghnauṣadhaniṣkvāthair aśītaiḥ pariṣekān kurvīta
yathāmbubhiḥ sicyamānaḥ śāntimagnirniyacchati
doṣāgnirevaṃ sahasā pariṣekeṇa śāmyati
abhyaṅgastu doṣamālokyopayukto doṣopaśamaṃ mṛdutāṃ ca karoti
svedavimlāpanādīnāṃ kriyāṇāṃ prāk sa ucyate
paścāt karmasu cādiṣṭaḥ sa ca visrāvaṇādiṣu
rujāvatāṃ dāruṇānāṃ kaṭhinānāṃ tathaiva ca
śophānāṃ svedanaṃ kāryaṃ ye cāpyevaṃvidhā vraṇāḥ
sthirāṇāṃ rujatāṃ mandaṃ kāryaṃ vimlāpanaṃ bhavet
abhyajya svedayitvā tu veṇunāḍyā tataḥ śanaiḥ
vimardayedbhiṣak prājñastalenāṅguṣṭhakena vā
śophayor upanāhaṃ tu kuryādāmavidagdhayoḥ
avidagdhaḥ śamaṃ yāti vidagdhaḥ pākameti ca
nivartate na yaḥ śopho virekāntair upakramaiḥ
tasya saṃpācanaṃ kuryāt samāhṛtyauṣadhāni tu
dadhitakrasurāśuktadhānyāmlair yojitāni tu
snigdhāni lavaṇīkṛtya pacedutkārikāṃ śubhām
sairaṇḍapatrayā śophaṃ nāhayeduṣṇayā tayā
hitaṃ sambhojanaṃ cāpi pākāyābhimukho yadi
vedanopaśamārthāya tathā pākaśamāya ca
acirotpatite śophe kuryācchoṇitamokṣaṇam
saśophe kaṭhine dhyāme sarakte vedanāvati
saṃrabdhe viṣame cāpi vraṇe visrāvaṇaṃ hitam
saviṣe ca viśeṣeṇa jalaukobhiḥ padaistathā
vedanāyāḥ praśāntyarthaṃ pākasyāprāptaye tathā
sopadravāṇāṃ rūkṣāṇāṃ kṛśānāṃ vraṇaśoṣiṇām
yathāsvamauṣadhaiḥ siddhaṃ snehapānaṃ vidhīyate
utsannamāṃsaśophe tu kaphajuṣṭe viśeṣataḥ
saṃkliṣṭaśyāmarudhire vraṇe pracchardanaṃ hitam
vātapittapraduṣṭeṣu dīrghakālānubandhiṣu
virecanaṃ praśaṃsanti vraṇeṣu vraṇakovidāḥ
apākeṣu tu rogeṣu kaṭhineṣu sthireṣu ca
snāyukothādiṣu tathā chedanaṃ prāptam ucyate
antaḥpūyeṣvavaktreṣu tathaivotsaṅgavatsv api
gatimatsu ca rogeṣu bhedanaṃ prāptam ucyate
bālavṛddhāsahakṣīṇabhīrūṇāṃ yoṣitām api
marmopari ca jāteṣu rogeṣūkteṣu dāraṇam
supakve piṇḍite śophe pīḍanair upapīḍite
pākodvṛtteṣu doṣeṣu tattu kāryaṃ vijānatā
supiṣṭair dāraṇadravyair yuktaiḥ kṣāreṇa vā punaḥ
kaṭhinān sthūlavṛttauṣṭhān dīryamāṇān punaḥ punaḥ
kaṭhinotsannamāṃsāṃś ca lekhanenācared bhiṣak
samaṃ likhet sulikhitaṃ likhenniravaśeṣataḥ
vartmanāṃ tu pramāṇena samaṃ śastreṇa nirlikhet
kṣaumaṃ plotaṃ picuṃ phenaṃ yāvaśūkaṃ sasaindhavam
karkaśāni ca patrāṇi lekhanārthe pradāpayet
nāḍīvraṇāñ śalyagarbhānunmārgyutsaṅginaḥ śanaiḥ
karīravālāṅgulibhir eṣaṇyā vaiṣayedbhiṣak
netravartmagudābhyāsanāḍyo 'vaktrāḥ saśoṇitāḥ
cuccūpodakajaiḥ ślakṣṇaiḥ karīrair eṣayettu tāḥ
saṃvṛtāsaṃvṛtāsyeṣu vraṇeṣu matimān bhiṣak
yathoktamāharecchalyaṃ prāptoddharaṇalakṣaṇam
roge vyadhanasādhye tu yathoddeśaṃ pramāṇataḥ
śastraṃ nidadhyāddoṣaṃ ca srāvayet kīrtitaṃ yathā
apākopadrutā ye ca māṃsasthā vivṛtāśca ye
yathoktaṃ sīvanaṃ teṣu kāryaṃ saṃdhānam eva ca
pūyagarbhānaṇudvārān vraṇānmarmagatān api
yathoktaiḥ pīḍanadravyaiḥ samantāt paripīḍayet
śuṣyamāṇamupekṣeta pradehaṃ pīḍanaṃ prati
na cābhimukhamālimpettathā doṣaḥ prasicyate
taistair nimittair bahudhā śoṇite prasrute bhṛśam
kāryaṃ yathoktaṃ vaidyena śoṇitāsthāpanaṃ bhavet
dāhapākajvaravatāṃ vraṇānāṃ pittakopataḥ
raktena cābhibhūtānāṃ kāryaṃ nirvāpaṇaṃ bhavet
yathoktaiḥ śītaladravyaiḥ kṣīrapiṣṭair ghṛtāplutaiḥ
dihyād abahalān sekān suśītāṃścāvacārayet
vraṇeṣu kṣīṇamāṃseṣu tanusrāviṣvapākiṣu
todakāṭhinyapāruṣyaśūlavepathumatsu ca
vātaghnavarge 'mlagaṇe kākolyādigaṇe tathā
snaihikeṣu ca bījeṣu pacedutkārikāṃ śubhām
teṣāṃ ca svedanaṃ kāryaṃ sthirāṇāṃ vedanāvatām
durgandhānāṃ kledavatāṃ picchilānāṃ viśeṣataḥ
kaṣāyaiḥ śodhanaṃ kāryaṃ śodhanaiḥ prāgudīritaiḥ
antaḥśalyānaṇumukhān gambhīrān māṃsasaṃśritān
śodhanadravyayuktābhir vartibhistān yathākramam
pūtimāṃsapraticchannān mahādoṣāṃśca śodhayet
kalkīkṛtair yathālābhaṃ vartidravyaiḥ puroditaiḥ
pittapraduṣṭān gambhīrān dāhapākaprapīḍitān
kārpāsīphalamiśreṇa jayecchodhanasarpiṣā
utsannamāṃsānasnigdhānalpasrāvān vraṇāṃstathā
sarṣapasnehayuktena dhīmāṃstailena śodhayet
tailenāśudhyamānānāṃ śodhanīyāṃ rasakriyām
vraṇānāṃ sthiramāṃsānāṃ kuryāddravyair udīritaiḥ
kaṣāye vidhivatteṣāṃ kṛte cādhiśrayet punaḥ
surāṣṭrajāṃ sakāsīsāṃ dadyāccāpi manaḥśilām
haritālaṃ ca matimāṃstatastāmavacārayet
mātuluṅgarasopetāṃ sakṣaudrām atimarditām
vraṇeṣu dattvā tāṃ tiṣṭhettrīṃstrīṃś ca divasān param
medojuṣṭān agambhīrān durgandhāṃścūrṇaśodhanaiḥ
upācaret bhiṣak prājñaḥ ślakṣṇaiḥ śodhanavartijaiḥ
śuddhalakṣaṇayuktānāṃ kaṣāyaṃ ropaṇaṃ hitam
tatra kāryaṃ yathoddiṣṭair dravyair vaidyena jānatā
avedanānāṃ śuddhānāṃ gambhīrāṇāṃ tathaiva ca
hitā ropaṇavartyaṅgakṛtā ropaṇavartayaḥ
apetapūtimāṃsānāṃ māṃsasthānām arohatām
kalkaḥ saṃrohaṇaḥ kāryastilajo madhusaṃyutaḥ
sa mādhuryāttathauṣṇyācca snehāccānilanāśanaḥ
kaṣāyabhāvānmādhuryāttiktatvāccāpi pittahṛt
auṣṇyāt kaṣāyabhāvācca tiktatvācca kaphe hitaḥ
śodhayedropayeccāpi yuktaḥ śodhanaropaṇaiḥ
nimbapatramadhubhyāṃ tu yuktaḥ saṃśodhanaḥ smṛtaḥ
pūrvābhyāṃ sarpiṣā cāpi yuktaścāpyuparopaṇaḥ
tilavadyavakalkaṃ tu kecidāhurmanīṣiṇaḥ
śamayed avidagdhaṃ ca vidagdham api pācayet
pakvaṃ bhinatti bhinnaṃ ca śodhayedropayettathā
pittaraktaviṣāgantūn gambhīrān api ca vraṇān
ropayedropaṇīyena kṣīrasiddhena sarpiṣā
kaphavātābhibhūtānāṃ vraṇānāṃ matimān bhiṣak
kārayedropaṇaṃ tailaṃ bheṣajaistadyathoditaiḥ
abandhyānāṃ calasthānāṃ śuddhānāṃ ca praduṣyatām
dviharidrāyutāṃ kuryādropaṇārthāṃ rasakriyām
samānāṃ sthiramāṃsānāṃ tvaksthānāṃ ropaṇaṃ bhiṣak
cūrṇaṃ vidadhyānmatimān prāksthānokto vidhiryathā
śodhano ropaṇaś caiva vidhiryo 'yaṃ prakīrtitaḥ
sarvavraṇānāṃ sāmānyenokto doṣāviśeṣataḥ
eṣa āgamasiddhatvāttathaiva phaladarśanāt
mantravat samprayoktavyo na mīmāṃsyaḥ kathaṃcana
svabuddhyā cāpi vibhajet kaṣāyādiṣu saptasu
bheṣajāni yathāyogaṃ yānyuktāni purā mayā
ādye dve pañcamūlyau tu gaṇo yaścānilāpahaḥ
sa vātaduṣṭe dātavyaḥ kaṣāyādiṣu saptasu
nyagrodhādirgaṇo yastu kākolyādiśca yaḥ smṛtaḥ
tau pittaduṣṭe dātavyau kaṣāyādiṣu saptasu
āragvadhādistu gaṇo yaścoṣṇaḥ parikīrtitaḥ
tau deyau kaphaduṣṭe tu saṃsṛṣṭe saṃyatā gaṇāḥ
vātātmakān ugrarujān sāsrāvān api ca vraṇān
sakṣaumayavasarpirbhir dhūpanāṅgaiś ca dhūpayet
pariśuṣkālpamāṃsānāṃ gambhīrāṇāṃ tathaiva ca
kuryādutsādanīyāni sarpīṃṣyālepanāni ca
māṃsāśināṃ ca māṃsāni bhakṣayedvidhivannaraḥ
viśuddhamanasastasya māṃsaṃ māṃsena vardhate
utsannamṛdumāṃsānāṃ vraṇānāmavasādanam
kuryāddravyair yathoddiṣṭaiścūrṇitair madhunā saha
kaṭhinānāmamāṃsānāṃ duṣṭānāṃ mātariśvanā
mṛdvī kriyā vidhātavyā śoṇitaṃ cāpi mokṣayet
vātaghnauṣadhasaṃyuktān snehān sekāṃśca kārayet
mṛdutvamāśurohaṃ ca gāḍho bandhaḥ karoti hi
vraṇeṣu mṛdumāṃseṣu dāruṇīkaraṇaṃ hitam
dhavapriyaṅgvaśokānāṃ rohiṇyāś ca tvacastathā
triphalādhātakīpuṣparodhrasarjarasān samān
kṛtvā sūkṣmāṇi cūrṇāni vraṇaṃ tair avacūrṇayet
utsannamāṃsān kaṭhinān kaṇḍūyuktāṃścirotthitān
tathaiva khalu duḥśodhyāñśodhayet kṣārakarmaṇā
sravato 'śmabhavānmūtraṃ ye cānye raktavāhinaḥ
niḥśeṣacchinnasandhīṃśca sādhayedagnikarmaṇā
durūḍhatvāttu śuklānāṃ kṛṣṇakarma hitaṃ bhavet
bhallātakān vāsayettu kṣīre prāṅmūtrabhāvitān
tato dvidhā chedayitvā lauhe kumbhe nidhāpayet
kumbhe 'nyasmin nikhāte tu taṃ kumbhamatha yojayet
mukhaṃ mukhena saṃdhāya gomayair dāhayettataḥ
yaḥ snehaścyavate tasmād grāhayettaṃ śanair bhiṣak
grāmyānūpaśaphān dagdhvā sūkṣmacūrṇāni kārayet
tailenānena saṃsṛṣṭaṃ śuklamālepayedvraṇam
bhallātakavidhānena sārasnehāṃstu kārayet
ye ca kecit phalasnehā vidhānaṃ teṣu pūrvavat
durūḍhatvāttu kṛṣṇānāṃ pāṇḍukarma hitaṃ bhavet
saptarātraṃ sthitaṃ kṣīre chāgale rohiṇīphalam
tenaiva piṣṭaṃ suślakṣṇaṃ savarṇakaraṇaṃ hitam
navaṃ kapālikācūrṇaṃ vaidulaṃ sarjanāma ca
kāsīsaṃ madhukaṃ caiva kṣaudrayuktaṃ pralepayet
kapittham uddhṛte māṃse mūtreṇājena pūrayet
kāsīsaṃ rocanāṃ tutthaṃ haritālaṃ manaḥśilām
veṇunirlekhanaṃ cāpi prapunnāṭarasāñjanam
adhastādarjunasyaitanmāsaṃ bhūmau nidhāpayet
māsādūrdhvaṃ tatastena kṛṣṇamālepayedvraṇam
kukkuṭāṇḍakapālāni katakaṃ madhukaṃ samam
tathā samudramaṇḍūkīmaṇicūrṇaṃ ca dāpayet
guṭikā mūtrapiṣṭāstā vraṇānāṃ pratisāraṇam
hastidantamasīṃ kṛtvā mukhyaṃ caiva rasāñjanam
romāṇyetena jāyante lepātpāṇitaleṣvapi
catuṣpadānāṃ tvagromakhuraśṛṅgāsthibhasmanā
tailāktā cūrṇitā bhūmirbhavedromavatī punaḥ
kāsīsaṃ naktamālasya pallavāṃś caiva saṃharet
kapittharasapiṣṭāni romasaṃjananaṃ param
romākīrṇo vraṇo yastu na samyaguparohati
kṣurakartarisaṃdaṃśais tasya romāṇi nirharet
śaṅkhacūrṇasya bhāgau dvau haritālaṃ ca bhāgikam
śuktena saha piṣṭāni lomaśātanamuttamam
tailaṃ bhallātakasyātha snuhīkṣīraṃ tathaiva ca
pragṛhyaikatra matimān romaśātanamuttamam
kadalīdīrghavṛntābhyāṃ bhasmālaṃ lavaṇaṃ śamībījaṃ śītodapiṣṭaṃ vā romaśātanamācaret
āgāragodhikāpucchaṃ rambhālaṃ bījamaiṅgudam
dagdhvā tadbhasmatailāmbu sūryapakvaṃ kacāntakṛt
vātaduṣṭo vraṇo yastu rūkṣaścātyarthavedanaḥ
adhaḥkāye viśeṣeṇa tatra vastirvidhīyate
mūtrāghāte mūtradoṣe śukradoṣe 'śmarīvraṇe
tathaivārtavadoṣe ca bastirapyuttaro hitaḥ
yasmācchudhyati bandhena vraṇo yāti ca mārdavam
rohaty api ca niḥśaṅkastasmād bandho vidhīyate
sthirāṇāmalpamāṃsānāṃ raukṣyād anuparohatām
patradānaṃ bhavet kāryaṃ yathādoṣaṃ yathartu ca
eraṇḍabhūrjapūtīkaharidrāṇāṃ tu vātaje
patramāśvabalaṃ yac ca kāśmarīpatram eva ca
patrāṇi kṣīravṛkṣāṇāmaudakāni tathaiva ca
dūṣite raktapittābhyāṃ vraṇe dadyādvicakṣaṇaḥ
pāṭhāmūrvāguḍūcīnāṃ kākamācīharidrayoḥ
patraṃ ca śukanāsāyā yojayet kaphaje vraṇe
akarkaśamavicchinnamajīrṇaṃ sukumārakam
ajantujagdhaṃ mṛdu ca patraṃ guṇavaducyate
snehamauṣadhasāraṃ ca paṭṭaḥ patrāntarīkṛtaḥ
nādatte yattataḥ patraṃ lepasyopari dāpayet
śaityauṣṇyajananārthāya snehasaṃgrahaṇāya ca
dattauṣadheṣu dātavyaṃ patraṃ vaidyena jānatā
makṣikā vraṇamāgatya niḥkṣipanti yadā kṛmīn
śvayathurbhakṣite taistu jāyate bhṛśadāruṇaḥ
tīvrā rujo vicitrāś ca raktāsrāvaś ca jāyate
surasādirhitastatra dhāvane pūraṇe tathā
saptaparṇakarañjārkanimbarājādanatvacaḥ
hitā gomūtrapiṣṭāś ca sekaḥ kṣārodakena vā
pracchādya māṃsapeśyā vā kṛmīn apaharedvraṇāt
viṃśatiṃ kṛmijātīstu vakṣyāmyupari bhāgaśaḥ
dīrghakālāturāṇāṃ tu kṛśānāṃ vraṇaśoṣiṇām
bṛṃhaṇīyo vidhiḥ sarvaḥ kāyāgniṃ parirakṣatā
viṣajuṣṭasya vijñānaṃ viṣaniścayam eva ca
cikitsitaṃ ca vakṣyāmi kalpeṣu pratibhāgaśaḥ
kaṇḍūmantaḥ saśophāśca ye ca jatrūpari vraṇāḥ
śirovirecanaṃ teṣu vidadhyātkuśalo bhiṣak
rujāvanto 'nilāviṣṭā rūkṣā ye cordhvajatrujāḥ
vraṇeṣu teṣu kartavyaṃ nasyaṃ vaidyena jānatā
doṣapracyāvanārthāya rujādāhakṣayāya ca
jihvādantasamutthasya haraṇārthaṃ malasya ca
śodhano ropaṇaścaiva vraṇasya mukhajasya vai
uṣṇo vā yadi vā śītaḥ kavalagraha iṣyate
ūrdhvajatrugatān rogān vraṇāṃś ca kaphavātajān
śophasrāvarujāyuktān dhūmapānair upācaret
kṣatoṣmaṇo nigrahārthaṃ saṃdhānārthaṃ tathaiva ca
sadyovraṇeṣvāyateṣu kṣaudrasarpirvidhīyate
avagāḍhāstvaṇumukhā ye vraṇāḥ śalyapīḍitāḥ
nivṛttahastoddharaṇā yantraṃ teṣu vidhīyate
laghumātro laghuś caiva snigdha uṣṇo 'gnidīpanaḥ
sarvavraṇibhyo deyastu sadāhāro vijānatā
niśācarebhyo rakṣyastu nityam eva kṣatāturaḥ
rakṣāvidhānair uddiṣṭair yamaiḥ saniyamaistathā
ṣaṇmūlo 'ṣṭaparigrāhī pañcalakṣaṇalakṣitaḥ
ṣaṣṭyā vidhānair nirdiṣṭaiścaturbhiḥ sādhyate vraṇaḥ
yo 'lpauṣadhakṛto yogo bahugranthabhayānmayā
dravyāṇāṃ tatsamānānāṃ tatrāvāpo na duṣyati
prasaṅgābhihito yo vā bahudurlabhabheṣajaḥ
yathopapatti tatrāpi kāryam eva cikitsitam
gaṇoktam api yaddravyaṃ bhavedvyādhāvayaugikam
taduddharedyaugikaṃ tu prakṣipedapyakīrtitam
upadravāstu vividhā vraṇasya vraṇitasya ca
tatra gandhādayaḥ pañca vraṇasyopadravāḥ smṛtāḥ
jvarātisārau mūrcchā ca hikkā chardirarocakaḥ
śvāsakāsāvipākāś ca tṛṣṇā ca vraṇitasya tu
vraṇakriyāsvevamāsu vyāsenoktāsvapi kriyām
bhūyo 'pyupari vakṣyāmi sadyovraṇacikitsite
athātaḥ sadyovraṇacikitsitaṃ vyākhyāsyāmaḥ
yathovāca bhagavān dhanvantariḥ
dhanvantarirdharmabhṛtāṃ variṣṭho vāgviśāradaḥ
viśvāmitrasutaṃ śiṣyamṛṣiṃ suśrutamanvaśāt
nānādhārāmukhaiḥ śastrair nānāsthānanipātitaiḥ
nānārūpā vraṇā ye syusteṣāṃ vakṣyāmi lakṣaṇam
āyatāścaturasrāśca tryasrā maṇḍalinastathā
ardhacandrapratīkāśā viśālāḥ kuṭilāstathā
śarāvanimnamadhyāś ca yavamadhyāstathāpare
evaṃprakārākṛtayo bhavantyāgantavo vraṇāḥ
doṣajā vā svayaṃ bhinnā na tu vaidyanimittajāḥ
bhiṣagvraṇākṛtijño hi na mohamadhigacchati
bhṛśaṃ durdarśarūpeṣu vraṇeṣu vikṛteṣvapi
anantākṛtir āgantuḥ sa bhiṣagbhiḥ purātanaiḥ
samāsato lakṣaṇataḥ ṣaḍvidhaḥ parikīrtitaḥ
chinnaṃ bhinnaṃ tathā viddhaṃ kṣataṃ piccitam eva ca
ghṛṣṭamāhustathā ṣaṣṭhaṃ teṣāṃ vakṣyāmi lakṣaṇam
tiraścīna ṛjurvāpi yo vraṇaścāyato bhavet
gātrasya pātanaṃ cāpi chinnam ityupadiśyate
kuntaśaktyṛṣṭikhaḍgāgraviṣāṇādibhir āśayaḥ
hataḥ kiṃcit sravettaddhi bhinnalakṣaṇam ucyate
sthānānyāmāgnipakvānāṃ mūtrasya rudhirasya ca
hṛduṇḍukaḥ phupphusaś ca koṣṭha ityabhidhīyate
tasmin bhinne raktapūrṇe jvaro dāhaś ca jāyate
mūtramārgagudāsyebhyo raktaṃ ghrāṇācca gacchati
mūrcchāśvāsatṛḍādhmānam abhaktacchanda eva ca
viṇmūtravātasaṅgaśca svedāsrāvo 'kṣiraktatā
lohagandhitvamāsyasya gātradaurgandhyam eva ca
hṛcchūlaṃ pārśvayoścāpi viśeṣaṃ cātra me śṛṇu
āmāśayasthe rudhire rudhiraṃ chardayet punaḥ
ādhmānamatimātraṃ ca śūlaṃ ca bhṛśadāruṇam
pakvāśayagate cāpi rujo gauravam eva ca
śītatā cāpyadho nābheḥ khebhyo raktasya cāgamaḥ
abhinne 'pyāśaye 'ntrāṇāṃ khaiḥ sūkṣmair antrapūraṇam
pihitāsye ghaṭe yadvallakṣyate tasya gauravam
sūkṣmāsyaśalyābhihataṃ yadaṅgaṃ tvāśayādvinā
uttuṇḍitaṃ nirgataṃ vā tadviddhamiti nirdiśet
nāticchinnaṃ nātibhinnamubhayor lakṣaṇānvitam
viṣamaṃ vraṇamaṅge yattat kṣataṃ tvabhinirdiśet
prahārapīḍanābhyāṃ tu yadaṅgaṃ pṛthutāṃ gatam
sāsthi tat piccitaṃ vidyānmajjaraktapariplutam
vigatatvagyadaṅgaṃ hi saṃgharṣādanyathāpi vā
uṣāsrāvānvitaṃ tattu ghṛṣṭamityupadiśyate
chinne bhinne tathā viddhe kṣate vāsṛgatisravet
raktakṣayādrujastatra karoti pavano bhṛśam
snehapānaṃ hitaṃ tatra tatseko vihitastathā
veśavāraiḥ sakṛśaraiḥ susnigdhaiś copanāhanam
dhānyasvedāṃśca kurvīta snigdhānyālepanāni ca
vātaghnauṣadhasiddhaiśca snehair bastirvidhīyate
piccite ca vighṛṣṭe ca nātisravati śoṇitam
agacchati bhṛśaṃ tasmin dāhaḥ pākaśca jāyate
tatroṣmaṇo nigrahārthaṃ tathā dāhaprapākayoḥ
śītamālepanaṃ kāryaṃ pariṣekaśca śītalaḥ
ṣaṭsveteṣu yathokteṣu chinnādiṣu samāsataḥ
jñeyaṃ samarpitaṃ sarvaṃ sadyovraṇacikitsitam
ata ūrdhvaṃ pravakṣyāmi chinnānāṃ tu cikitsitam
ye vraṇā vivṛtāḥ kecicchiraḥpārśvāvalambinaḥ
tān sīvyedvidhinoktena badhnīyādgāḍham eva ca
karṇaṃ sthānādapahṛtaṃ sthāpayitvā yathāsthitam
sīvyedyathoktaṃ tailena srotaścābhipratarpayet
kṛkāṭikānte chinne tu gacchatyapi samīraṇe
samyaṅniveśya badhnīyāt sīvyeccāpi nirantaram
ājena sarpiṣā caivaṃ pariṣekaṃ tu kārayet
uttāno 'nnaṃ samaśnīyācchayīta ca suyantritaḥ
śākhāsu patitāṃstiryak prahārān vivṛtān bhṛśam
sīvyet samyaṅniveśyāśu sandhyasthīnyanupūrvaśaḥ
baddhvā vellitakenāśu tatastailena secayet
carmaṇā gophaṇābandhaḥ kāryo yo vā hito bhavet
pṛṣṭhe vraṇo yasya bhaveduttānaṃ śāyayettu tam
ato 'nyathā corasije śāyayet puruṣaṃ vraṇe
chinnāṃ niḥśeṣataḥ śākhāṃ dagdhvā tailena buddhimān
badhnīyāt kośabandhena prāptaṃ kāryaṃ ca ropaṇam
candanaṃ padmakaṃ rodhramutpalāni priyaṅgavaḥ
haridrā madhukaṃ caiva payaḥ syādatra cāṣṭamam
tailamebhir vipakvaṃ tu pradhānaṃ vraṇaropaṇam
candanaṃ karkaṭākhyā ca sahe māṃsyāhvayāmṛtā
hareṇavo mṛṇālaṃ ca triphalā padmakotpale
trayodaśāṅgaṃ trivṛtametadvā payasānvitam
tailaṃ vipakvaṃ sekārthe hitaṃ tu vraṇaropaṇe
ata ūrdhvaṃ pravakṣyāmi bhinnānāṃ tu cikitsitam
bhinnaṃ netramakarmaṇyamabhinnaṃ lambate tu yat
tanniveśya yathāsthānam avyāviddhasiraṃ śanaiḥ
pīḍayet pāṇinā samyak padmapattrāntareṇa tu
tato 'sya tarpaṇaṃ kāryaṃ nasyaṃ cānena sarpiṣā
ājaṃ ghṛtaṃ kṣīrapātraṃ madhukaṃ cotpalāni ca
jīvakarṣabhakau caiva piṣṭvā sarpirvipācayet
sarvanetrābhighāte tu sarpiretat praśasyate
udarānmedaso vartirnirgatā yasya dehinaḥ
kaṣāyabhasmamṛtkīrṇāṃ baddhvā sūtreṇa sūtravit
agnitaptena śastreṇa chindyānmadhusamāyutam
baddhvā vraṇaṃ sujīrṇe 'nne sarpiṣaḥ pānamiṣyate
snehapānādṛte cāpi payaḥpānaṃ vidhīyate
śarkarāmadhuyaṣṭibhyāṃ lākṣayā vā śvadaṃṣṭrayā
citrāsamanvitaṃ caiva rujādāhavināśanam
āṭopo maraṇaṃ vā syācchūlo vācchidyamānayā
medogranthau tu yattailaṃ vakṣyate tacca yojayet
tvaco 'tītya sirādīni bhittvā vā parihṛtya vā
koṣṭhe pratiṣṭhitaṃ śalyaṃ kuryāduktānupadravān
tatrāntarlohitaṃ pāṇḍuṃ śītapādakarānanam
śītocchvāsaṃ raktanetramānaddhaṃ ca vivarjayet
āmāśayasthe rudhire vamanaṃ pathyam ucyate
pakvāśayasthe deyaṃ ca virecanam asaṃśayam
āsthāpanaṃ ca niḥsnehaṃ kāryamuṣṇair viśodhanaiḥ
yavakolakulatthānāṃ niḥsnehena rasena ca
bhuñjītānnaṃ yavāgūṃ vā pibet saindhavasaṃyutām
atiniḥsrutarakto vā bhinnakoṣṭhaḥ pibedasṛk
svamārgapratipannāstu yasya viṇmūtramārutāḥ
vyupadravaḥ sa bhinne 'pi koṣṭhe jīvati mānavaḥ
abhinnamantraṃ niṣkrāntaṃ praveśyaṃ nānyathā bhavet
pipīlikāśirograstaṃ tadapyeke vadanti tu
prakṣālya payasā digdhaṃ tṛṇaśoṇitapāṃśubhiḥ
praveśayet kṛttanakho ghṛtenāktaṃ śanaiḥ śanaiḥ
praveśayet kṣīrasiktaṃ śuṣkam antraṃ ghṛtāplutam
aṅgulyābhimṛśet kaṇṭhaṃ jalenodvejayed api
hastapādeṣu saṃgṛhya samutthāpya mahābalāḥ
bhavatyantaḥpraveśastu yathā nirdhunuyus tathā
tathāntrāṇi viśantyantaḥ svāṃ kalāṃ pīḍayanti ca
vraṇālpatvād bahutvād vā duṣpraveśaṃ bhavettu yat
tadāpāṭya pramāṇena bhiṣagantraṃ praveśayet
yathāsthānaṃ niviṣṭe ca vraṇaṃ sīvyedatandritaḥ
sthānādapetamādatte prāṇān gupitam eva vā
veṣṭayitvā tu paṭṭena ghṛtasekaṃ pradāpayet
ghṛtaṃ pibet sukhoṣṇaṃ ca citrātailasamanvitam
mṛdukriyārthaṃ śakṛto vāyoścādhaḥpravṛttaye
tatastailamidaṃ kuryādropaṇārthaṃ cikitsakaḥ
tvaco 'śvakarṇadhavayor mocakīmeṣaśṛṅgayoḥ
śallakyarjunayoś cāpi vidāryāḥ kṣīriṇāṃ tathā
balāmūlāni cāhṛtya tailametair vipācayet
vraṇaṃ saṃropayettena varṣamātraṃ yateta ca
pādau nirastamuṣkasya jalena prokṣya cākṣiṇī
praveśya tunnasevanyā muṣkau sīvyettataḥ param
kāryo gophaṇikābandhaḥ kaṭyām āveśya yantrakam
na kuryāt snehasekaṃ ca tena klidyati hi vraṇaḥ
kālānusāryāgurvelājātīcandanapadmakaiḥ
śilādārvyamṛtātutthaistailaṃ kurvīta ropaṇam
śiraso 'pahṛte śalye vālavartiṃ niveśayet
vālavartyāmadattāyāṃ mastuluṅgaṃ vraṇāt sravet
hanyādenaṃ tato vāyustasmād evamupācaret
vraṇe rohati caikaikaṃ śanair vālamapakṣipet
gātrādapahṛte 'nyasmāt snehavartiṃ praveśayet
kṛte niḥśoṇite cāpi vidhiḥ sadyaḥkṣate hitaḥ
dūrāvagāḍhāḥ sūkṣmāḥ syurye vraṇāstān viśoṇitān
kṛtvā sūkṣmeṇa netreṇa cakratailena tarpayet
samaṅgāṃ rajanīṃ padmāṃ trivargaṃ tuttham eva ca
viḍaṅgaṃ kaṭukāṃ pathyāṃ guḍūcīṃ sakarañjikām
saṃhṛtya vipacet kāle tailaṃ ropaṇamuttamam
tālīśaṃ padmakaṃ māṃsī hareṇvagurucandanam
haridre padmabījāni sośīraṃ madhukaṃ ca taiḥ
pakvaṃ sadyovraṇeṣūktaṃ tailaṃ ropaṇamuttamam
kṣate kṣatavidhiḥ kāryaḥ piccite bhagnavadvidhiḥ
ghṛṣṭe rujo nigṛhyāśu cūrṇair upacaredvraṇam
viśliṣṭadehaṃ patitaṃ mathitaṃ hatam eva ca
vāsayettailapūrṇāyāṃ droṇyāṃ māṃsarasāśanam
ayam eva vidhiḥ kāryaḥ kṣīṇe marmahate tathā
ropaṇe saparīṣeke pāne ca vraṇināṃ sadā
tailaṃ ghṛtaṃ vā saṃyojyaṃ śarīrartūnavekṣya hi
ghṛtāni yāni vakṣyāmi yatnataḥ pittavidradhau
sadyovraṇeṣu deyāni tāni vaidyena jānatā
sadyaḥkṣatavraṇaṃ vaidyaḥ saśūlaṃ pariṣecayet
sarpiṣā nātiśītena balātailena vā punaḥ
samaṅgāṃ rajanīṃ padmāṃ pathyāṃ tutthaṃ suvarcalām
padmakaṃ rodhramadhukaṃ viḍaṅgāni hareṇukām
tālīśapatraṃ naladaṃ candanaṃ padmakesaram
mañjiṣṭhośīralākṣāśca kṣīriṇāṃ cāpi pallavān
priyālabījaṃ tindukyāstaruṇāni phalāni ca
yathālābhaṃ samāhṛtya tailamebhir vipācayet
sadyovraṇānāṃ sarveṣāmaduṣṭānāṃ tu ropaṇam
kaṣāyamadhurāḥ śītāḥ kriyāḥ snigdhāśca yojayet
sadyovraṇānāṃ saptāhaṃ paścāt pūrvoktamācaret
duṣṭavraṇeṣu kartavyamūrdhvaṃ cādhaśca śodhanam
viśoṣaṇaṃ tathāhāraḥ śoṇitasya ca mokṣaṇam
kaṣāyaṃ rājavṛkṣādau surasādau ca dhāvanam
tayor eva kaṣāyeṇa tailaṃ śodhanamiṣyate
kṣārakalpena vā tailaṃ kṣāradravyeṣu sādhitam
dravantī cirabilvaś ca dantī citrakam eva ca
pṛthvīkā nimbapatrāṇi kāsīsaṃ tuttham eva ca
trivṛttejovatī nīlī haridre saindhavaṃ tilāḥ
bhūmikadambaḥ suvahā śukākhyā lāṅgalāhvayā
naipālī jālinī caiva madayantī mṛgādanī
sudhāmūrvārkakīṭāriharitālakarañjikāḥ
yathopapatti kartavyaṃ tailametaistu śodhanam
ghṛtaṃ vā yadi vā prāptaṃ kalkāḥ saṃśodhanāstathā
saindhavatrivṛderaṇḍapatrakalkastu vātike
trivṛddharidrāmadhukakalkaḥ paitte tilair yutaḥ
kaphaje tilatejohvādantīsvarjikacitrakāḥ
duṣṭavraṇavidhiḥ kāryo mehakuṣṭhavraṇeṣv api
ṣaḍvidhaḥ prāk pradiṣṭo yaḥ sadyovraṇaviniścayaḥ
nātaḥ śakyaṃ paraṃ vaktum api niścitavādibhiḥ
upasargair nipātaiś ca tattu paṇḍitamāninaḥ
kecit saṃyojya bhāṣante bahudhā mānagarvitāḥ
bahu tadbhāṣitaṃ teṣāṃ ṣaṭsveṣvevāvatiṣṭhate
viśeṣā iva sāmānye ṣaṭtvaṃ tu paramaṃ matam
athāto bhagnānāṃ cikitsitaṃ vyākhyāsyāmaḥ
yathovāca bhagavān dhanvantariḥ
alpāśino 'nātmavato jantor vātātmakasya ca
upadravair vā juṣṭasya bhagnaṃ kṛcchreṇa sidhyati
lavaṇaṃ kaṭukaṃ kṣāramamlaṃ maithunamātapam
vyāyāmaṃ ca na seveta bhagno rūkṣānnam eva ca
śālirmāṃsarasaḥ kṣīraṃ sarpiryūṣaḥ satīnajaḥ
bṛṃhaṇaṃ cānnapānaṃ syāddeyaṃ bhagnāya jānatā
madhūkodumbarāśvatthapalāśakakubhatvacaḥ
vaṃśasarjavaṭānāṃ ca kuśārtham upasaṃharet
ālepanārthaṃ mañjiṣṭhāṃ madhukaṃ raktacandanam
śatadhautaghṛtonmiśraṃ śālipiṣṭaṃ ca saṃharet
saptāhādatha saptāhāt saumyeṣvṛtuṣu bandhanam
sādhāraṇeṣu kartavyaṃ pañcame pañcame 'hani
āgneyeṣu tryahāt kuryādbhagnadoṣavaśena vā
tatrātiśithilaṃ baddhe sandhisthairyaṃ na jāyate
gāḍhenāpi tvagādīnāṃ śopho ruk pāka eva ca
tasmāt sādhāraṇaṃ bandhaṃ bhagne śaṃsanti tadvidaḥ
nyagrodhādikaṣāyaṃ tu suśītaṃ pariṣecane
pañcamūlīvipakvaṃ tu kṣīraṃ kuryāt savedane
sukhoṣṇamavacāryaṃ vā cakratailaṃ vijānatā
vibhajya kālaṃ doṣaṃ ca doṣaghnauṣadhasaṃyutam
pariṣekaṃ pradehaṃ ca vidadhyācchītam eva ca
gṛṣṭikṣīraṃ sasarpiṣkaṃ madhurauṣadhasādhitam
śītalaṃ lākṣayā yuktaṃ prātarbhagnaḥ pibennaraḥ
savraṇasya tu bhagnasya vraṇaṃ sarpirmadhūttaraiḥ
pratisārya kaṣāyaistu śeṣaṃ bhagnavadācaret
prathame vayasi tvevaṃ bhagnaṃ sukaramādiśet
alpadoṣasya jantostu kāle ca śiśirātmake
prathame vayasi tvevaṃ māsāt sandhiḥ sthiro bhavet
madhyame dviguṇāt kālāduttare triguṇāt smṛtaḥ
avanāmitamunnahyedunnataṃ cāvapīḍayet
āñchedatikṣiptamadho gataṃ copari vartayet
āñchanaiḥ pīḍanaiś caiva saṃkṣepairbandhanaistathā
sandhīñcharīre sarvāṃstu calānapyacalān api
etaistu sthāpanopāyaiḥ sthāpayenmatimān bhiṣak
utpiṣṭamatha viśliṣṭaṃ sandhiṃ vaidyo na ghaṭṭayet
tasya śītān parīṣekān pradehāṃścāvacārayet
abhighāte hṛte sandhiḥ svāṃ yāti prakṛtiṃ punaḥ
ghṛtadigdhena paṭṭena veṣṭayitvā yathāvidhi
paṭṭopari kuśān dattvā yathāvad bandham ācaret
pratyaṅgabhagnasya vidhirata ūrdhvaṃ pravakṣyate
nakhasandhiṃ samutpiṣṭaṃ raktānugatamārayā
avamathya srute rakte śālipiṣṭena lepayet
bhagnāṃ vā sandhimuktāṃ vā sthāpayitvāṅgulīṃ samām
aṇunāveṣṭya paṭṭena ghṛtasekaṃ pradāpayet
abhyajya sarpiṣā pādaṃ talabhagnaṃ kuśottaram
vastrapaṭṭena badhnīyānna ca vyāyāmamācaret
abhyajyāyāmayejjaṅghāmūruṃ ca susamāhitaḥ
dattvā vṛkṣatvacaḥ śītā vastrapaṭṭena veṣṭayet
matimāṃścakrayogena hy āñchedūrvasthi nirgatam
sphuṭitaṃ piccitaṃ cāpi badhnīyāt pūrvavadbhiṣak
āñchedūrdhvamadho vāpi kaṭibhagnaṃ tu mānavam
tataḥ sthānasthite saṃdhau bastibhiḥ samupācaret
parśukāsvatha bhagnāsu ghṛtābhyaktasya tiṣṭhataḥ
dakṣiṇāsvathavā vāmāsvanumṛjya nibandhanīḥ
tataḥ kavalikāṃ dattvā veṣṭayet susamāhitaḥ
tailapūrṇe kaṭāhe vā droṇyāṃ vā śāyayennaram
musalenotkṣipet kakṣāmaṃsasandhau visaṃhate
sthānasthitaṃ ca badhnīyāt svastikena vicakṣaṇaḥ
kaurparaṃ tu tathā sandhimaṅguṣṭhenānumārjayet
anumṛjya tataḥ sandhiṃ pīḍayet kūrparāccyutam
prasāryākuñcayeccainaṃ snehasekaṃ ca dāpayet
evaṃ jānuni gulphe ca maṇibandhe ca kārayet
ubhe tale same kṛtvā talabhagnasya dehinaḥ
badhnīyādāmatailena pariṣekaṃ ca kārayet
mṛtpiṇḍaṃ dhārayet pūrvaṃ lavaṇaṃ ca tataḥ param
haste jātabale cāpi kuryāt pāṣāṇadhāraṇam
sannamunnamayet svinnamakṣakaṃ musalena tu
tathonnataṃ pīḍayecca badhnīyādgāḍham eva ca
ūruvaccāpi kartavyaṃ bāhubhagnacikitsitam
grīvāyāṃ tu vivṛttāyāṃ praviṣṭāyāmadho 'pi vā
avaṭāvatha hanvoś ca pragṛhyonnamayennaram
tataḥ kuśāṃ samaṃ dattvā vastrapaṭṭena veṣṭayet
uttānaṃ śāyayeccainaṃ saptarātram atandritaḥ
hanvasthinī samānīya hanusandhau visaṃhate
svedayitvā sthite samyak pañcāṅgīṃ vitaredbhiṣak
vātaghnamadhuraiḥ sarpiḥ siddhaṃ nasye ca pūjitam
abhagnāṃścalitān dantān saraktānavapīḍayet
taruṇasya manuṣyasya śītair ālepayedbahiḥ
siktvāmbubhistataḥ śītaiḥ saṃdhānīyair upācaret
utpalasya ca nālena kṣīrapānaṃ vidhīyate
jīrṇasya tu manuṣyasya varjayeccalitān dvijān
nāsāṃ sannāṃ vivṛttāṃ vā ṛjvīṃ kṛtvā śalākayā
pṛthaṅnāsikayor nāḍyau dvimukhyau saṃpraveśayet
tataḥ paṭṭena saṃveṣṭya ghṛtasekaṃ pradāpayet
bhagnaṃ karṇaṃ tu badhnīyāt samaṃ kṛtvā ghṛtaplutam
sadyaḥkṣatavidhānaṃ ca tataḥ paścāt samācaret
mastuluṅgādvinā bhinne kapāle madhusarpiṣī
dattvā tato nibadhnīyāt saptāhaṃ ca pibedghṛtam
patanādabhighātādvā śūnamaṅgaṃ yadakṣatam
śītān pradehān sekāṃśca bhiṣak tasyāvacārayet
atha jaṅghorubhagnānāṃ kapāṭaśayanaṃ hitam
kīlakā bandhanārthaṃ ca pañca kāryā vijānatā
yathā na calanaṃ tasya bhagnasya kriyate tathā
sandherubhayato dvau dvau tale caikaś ca kīlakaḥ
śroṇyāṃ vā pṛṣṭhavaṃśe vā vakṣasyakṣakayostathā
bhagnasandhivimokṣeṣu vidhimenaṃ samācaret
sandhīṃściravimuktāṃstu snigdhān svinnān mṛdūkṛtān
uktair vidhānair buddhyā ca samyak prakṛtimānayet
kāṇḍabhagne prarūḍhe tu viṣamolbaṇasaṃhite
āpothya samayedbhagnaṃ tato bhagnavadācaret
kalpayennirgataṃ śuṣkaṃ vraṇānte 'sthi samāhitaḥ
sandhyante vā kriyāṃ kuryāt savraṇe vraṇabhagnavat
ūrdhvakāye tu bhagnānāṃ mastiṣkyaṃ karṇapūraṇam
ghṛtapānaṃ hitaṃ nasyaṃ praśākhāsvanuvāsanam
ata ūrdhvaṃ pravakṣyāmi tailaṃ bhagnaprasādhakam
rātrau rātrau tilān kṛṣṇān vāsayedasthire jale
divā divā śoṣayitvā gavāṃ kṣīreṇa bhāvayet
tṛtīyaṃ saptarātraṃ tu bhāvayenmadhukāmbunā
tataḥ kṣīraṃ punaḥ pītān suśuṣkāṃścūrṇayedbhiṣak
kākolyādiṃ sayaṣṭyāhvaṃ mañjiṣṭhāṃ sārivāṃ tathā
kuṣṭhaṃ sarjarasaṃ māṃsīṃ suradāru sacandanam
śatapuṣpāṃ ca saṃcūrṇya tilacūrṇena yojayet
pīḍanārthaṃ ca kartavyaṃ sarvagandhaśṛtaṃ payaḥ
caturguṇena payasā tattailaṃ vipacedbhiṣak
elāmaṃśumatīṃ patraṃ jīvakaṃ tagaraṃ tathā
rodhraṃ prapauṇḍarīkaṃ ca tathā kālānusāriṇam
saireyakaṃ kṣīraśuklāmanantāṃ samadhūlikām
piṣṭvā śṛṅgāṭakaṃ caiva pūrvoktānyauṣadhāni ca
ebhistadvipacettailaṃ śāstravinmṛdunāgninā
etattailaṃ sadā pathyaṃ bhagnānāṃ sarvakarmasu
ākṣepake pakṣaghāte tāluśoṣe tathārdite
manyāstambhe śiroroge karṇaśūle hanugrahe
bādhirye timire caiva ye ca strīṣu kṣayaṃ gatāḥ
pathyaṃ pāne tathābhyaṅge nasye bastiṣu bhojane
grīvāskandhorasāṃ vṛddhiramunaivopajāyate
mukhaṃ ca padmapratimaṃ sasugandhisamīraṇam
gandhatailamidaṃ nāmnā sarvavātavikāranut
rājārhametat kartavyaṃ rājñām eva vicakṣaṇaiḥ
trapusākṣapriyālānāṃ tailāni madhuraiḥ saha
vasāṃ dattvā yathālābhaṃ kṣīre daśaguṇe pacet
snehottamamidaṃ cāśu kuryādbhagnaprasādhanam
pānābhyañjananasyeṣu bastikarmaṇi secane
bhagnaṃ naiti yathā pākaṃ prayateta tathā bhiṣak
pakvamāṃsasirāsnāyu taddhi kṛcchreṇa sidhyati
bhagnaṃ sandhimanāviddhamahīnāṅgamanulbaṇam
sukhaceṣṭāpracāraṃ ca saṃhitaṃ samyagādiśet
athāto vātavyādhicikitsitaṃ vyākhyāsyāmaḥ
yathovāca bhagavān dhanvantariḥ
āmāśayagate vāte chardayitvā yathākramam
deyaḥ ṣaḍdharaṇo yogaḥ saptarātraṃ sukhāmbunā
citrakendrayave pāṭhā kaṭukātiviṣābhayā
vātavyādhipraśamano yogaḥ ṣaḍdharaṇaḥ smṛtaḥ
pakvāśayagate cāpi deyaṃ snehavirecanam
bastayaḥ śodhanīyāś ca prāśāś ca lavaṇottarāḥ
kāryo bastigate cāpi vidhirbastiviśodhanaḥ
śrotrādiṣu prakupite kāryaścānilahā kramaḥ
snehābhyaṅgopanāhāś ca mardanālepanāni ca
tvaṅmāṃsāsṛksirāprāpte kuryāt cāsṛgvimokṣaṇam
snehopanāhāgnikarmabandhanonmardanāni ca
snāyusandhyasthisamprāpte kuryādvāyāvatandritaḥ
niruddhe 'sthani vā vāyau pāṇimanthena dārite
nāḍīṃ dattvāsthani bhiṣak cūṣayetpavanaṃ balī
śukraprāpte 'nile kāryaṃ śukradoṣacikitsitam
avagāhakuṭīkarṣūprastarābhyaṅgabastibhiḥ
jayet sarvāṅgajaṃ vātaṃ sirāmokṣaiśca buddhimān
ekāṅgagaṃ ca matimāñchṛṅgaiścāvasthitaṃ jayet
balāsapittaraktaistu saṃsṛṣṭamavirodhibhiḥ
suptivāte tvasṛṅmokṣaṃ kuryāttu bahuśo bhiṣak
dihyāc ca lavaṇāgāradhūmaistailasamanvitaiḥ
pañcamūlīśṛtaṃ kṣīraṃ phalāmlo rasa eva ca
susnigdho dhānyayūṣo vā hito vātavikāriṇām
kākolyādiḥ savātaghnaḥ sarvāmladravyasaṃyutaḥ
sānūpaudakamāṃsastu sarvasnehasamanvitaḥ
sukhoṣṇaḥ spaṣṭalavaṇaḥ sālvaṇaḥ parikīrtitaḥ
tenopanāhaṃ kurvīta sarvadā vātarogiṇām
kuñcyamānaṃ rujārtaṃ vā gātraṃ stabdhamathāpi vā
gāḍhaṃ paṭṭair nibadhnīyāt kṣaumakārpāsikaurṇikaiḥ
biḍālanakulondrāṇāṃ carmagoṇyāṃ mṛgasya vā
praveśayedvā svabhyaktaṃ sālvaṇenopanāhitam
skandhavakṣastrikaprāptaṃ vāyuṃ manyāgataṃ tathā
vamanaṃ hanti nasyaṃ ca kuśalena prayojitam
śirogataṃ śirobastirhanti vāsṛgvimokṣaṇam
snehaṃ mātrāsahasraṃ tu dhārayettatra yogataḥ
sarvāṅgagatam ekāṅgasthitaṃ vāpi samīraṇam
ruṇaddhi kevalo bastirvāyuvegamivācalaḥ
snehasvedastathābhyaṅgo bastiḥ snehavirecanam
śirovastiḥ śiraḥsneho dhūmaḥ snaihika eva ca
sukhoṣṇaḥ snehagaṇḍūṣo nasyaṃ snaihikam eva ca
rasāḥ kṣīrāṇi māṃsāni snehāḥ snehānvitaṃ ca yat
bhojanāni phalāmlāni snigdhāni lavaṇāni ca
sukhoṣṇāśca parīṣekāstathā saṃvāhanāni ca
kuṅkumāgurupatrāṇi kuṣṭhailātagarāṇi ca
kauśeyaurṇikaraumāṇi kārpāsāni gurūṇi ca
nivātātapayuktāni tathā garbhagṛhāṇi ca
mṛdvī śayyāgnisaṃtāpo brahmacaryaṃ tathaiva ca
samāsenaivamādīni yojyānyanilarogiṣu
trivṛddantīsuvarṇakṣīrīsaptalāśaṅkhinītriphalāviḍaṅgānām akṣasamāḥ bhāgā bilvamātraḥ kalkas tilvakamūlakampillakayos triphalārasadadhipātre dve dve ghṛtapātramekaṃ tadaikadhyaṃ saṃsṛjya vipacet tilvakasarpir etat snehavirecanam upadiśanti vātarogiṣu
tilvakavidhirevāśokaramyakayor draṣṭavyaḥ
tilaparipīḍanopakaraṇakāṣṭhāny āhṛtyānalpakālaṃ tailaparipītānyaṇūni khaṇḍaśaḥ kalpayitvāvakṣudya mahati kaṭāhe pānīyenābhiplāvya kvāthayet tataḥ sneham ambupṛṣṭhād yad udeti tat sarakapāṇyor anyatareṇādāya vātaghnauṣadhapratīvāpaṃ snehapākakalpena vipacet etadaṇutailam upadiśanti vātarogiṣu aṇubhyastailadravyebhyo niṣpādyata ityaṇutailam
atha mahāpañcamūlakāṣṭhair bahubhir avadahyāvanipradeśam asitam uṣitam ekarātram upaśānte 'gnāvapohya bhasma nivṛttāṃ bhūmiṃ vidārigandhādisiddhena tailaghaṭaśatena tulyapayasābhiṣicyaikarātramavasthāpya tato yāvatī mṛttikā snigdhā syāttām ādāyoṣṇodakena mahati kaṭāhe 'bhyāsiñcet tatra yattailamuttiṣṭhettat pāṇibhyāṃ paryādāya svanuguptaṃ nidadhyāt tatastailaṃ vātaharauṣadhakvāthamāṃsarasakṣīrāmlabhāgasahasreṇa sahasrapākaṃ vipacedyāvatā kālena śaknuyāt paktuṃ prativāpaś cātra haimavatā dakṣiṇāpathagāś ca gandhā vātaghnāni ca tasmin sidhyati śaṅkhān ādhmāpayeddundubhīn āghātayecchattraṃ dhārayed vālavyajanaiś ca vījayedbrāhmaṇasahasraṃ bhojayet tat sādhu siddhamavatārya sauvarṇe rājate mṛnmaye vā pātre svanuguptaṃ nidadhyāt tadetat sahasrapākam aprativāravīryaṃ rājārhaṃ tailam evaṃ bhāgaśatavipakvaṃ śatapākam
gandharvahastamuṣkakanaktamālāṭarūṣakapūtīkāragvadhacitrakādīnāṃ patrāṇyārdrāṇi lavaṇena sahodūkhale 'vakṣudya snehaghaṭe prakṣipyāvalipya gośakṛdbhir dāhayet etat patralavaṇam upadiśanti vātarogeṣu
evaṃ snuhīkāṇḍavārttākuśigrulavaṇāni saṃkṣudya ghaṭaṃ pūrayitvā sarpistailavasāmajjabhiḥ prakṣipyāvalipya gośakṛdbhir dāhayet etat snehalavaṇam upadiśanti vātarogeṣu
gaṇḍīrapalāśakuṭajabilvārkasnuhyapāmārgapāṭalāpāribhadrakanādeyīkṛṣṇagandhānīpanimbanirdahanyaṭarūṣakanaktamālakapūtikabṛhatīkaṇṭakārikābhallātakeṅgudīvaijayantīkadalībāṣpadvayekṣurakendravāruṇīśvetamokṣakāśokā ity evaṃ vargaṃ samūlapatraśākham ārdram āhṛtya lavaṇena saha saṃsṛjya pūrvavaddagdhvā kṣārakalpena parisrāvya vipacet prativāpaś cātra hiṅgvādibhiḥ pippalyādibhir vā
ityetat kalyāṇakalavaṇaṃ vātarogagulmaplīhāgniṣaṅgājīrṇārśo'rocakārtānāṃ kāsādibhiḥ kṛmibhir upadrutānāṃ copadiśanti pānabhojaneṣvapīti
bhavati cātra
viṣyandanāduṣṇabhāvāddoṣāṇāṃ ca vipācanāt
saṃskārapācanāccedaṃ vātarogeṣu śasyate
athāto mahāvātavyādhicikitsitaṃ vyākhyāsyāmaḥ
yathovāca bhagavān dhanvantariḥ
dvividhaṃ vātaśoṇitam uttānam avagāḍhaṃ cetyeke bhāṣante tattu na samyak taddhi kuṣṭhavaduttānaṃ bhūtvā kālāntareṇāvagāḍhībhavati tasmānna dvividham
tatra balavadvigrahādibhiḥ prakupitasya vāyor gurūṣṇādhyaśanaśīlasya praduṣṭaṃ śoṇitaṃ mārgamāvṛtya vātena sahaikībhūtaṃ yugapad vātaraktanimittāṃ vedanāṃ janayatīti vātaraktam
tattu pūrvaṃ hastapādayor avasthānaṃ kṛtvā paścāddehaṃ vyāpnoti
tasya pūrvarūpāṇi todadāhakaṇḍūśophastambhatvakpāruṣyasirāsnāyudhamanīspandanasakthidaurbalyāni śyāvāruṇamaṇḍalotpattiścākasmāt pāṇipādatalāṅguligulphamaṇibandhaprabhṛtiṣu tatrāpratikāriṇo 'pacāriṇaś ca rogo vyaktataras tasya lakṣaṇamuktaṃ tatrāpratikāriṇo vaikalyaṃ bhavati
bhavati cātra
prāyaśaḥ sukumārāṇāṃ mithyāhāravihāriṇām
sthūlānāṃ sukhināṃ cāpi vātaraktaṃ prakupyati
tatra prāṇamāṃsakṣayapipāsājvaramūrchāśvāsakāsastambhārocakāvipākavisaraṇasaṃkocanair anupadrutaṃ balavantamātmavantam upakaraṇavantaṃ copakramet
tatra ādāveva bahuvātarūkṣamlānāṅgādṛte mārgāvaraṇādduṣṭaśoṇitam asakṛd alpālpam avasiñced vātakopabhayāt
tato vamanādibhir upakramair upapādya pratisaṃsṛṣṭabhaktaṃ vātaprabale purāṇaghṛtaṃ pāyayet
ajākṣīraṃ vārdhatailaṃ madhukākṣayayuktaṃ śṛgālavinnāsiddhaṃ vā śarkarāmadhumadhuraṃ śuṇṭhīśṛṅgāṭakakaśerukasiddhaṃ vā śyāmārāsnāsuṣavīśṛgālavinnāpīluśatāvarīśvadaṃṣṭrādvipañcamūlīsiddhaṃ vā
dvipañcamūlīkvāthāṣṭaguṇasiddhena payasā madhukameṣaśṛṅgīśvadaṃṣṭrāsaralabhadradāruvacāsurabhikalkapratīvāpaṃ tailaṃ pācayitvā pānādiṣūpayuñjīta śatāvarīmayūrakakiṇihyajamodāmadhukakṣīravidārībalātibalātṛṇapañcamūlīkvāthasiddhaṃ vā kākolyādiprativāpaṃ balātailaṃ śatapākaṃ veti
vātaharamūlasiddhena ca payasā pariṣecanamamlair vā kurvīta
yavamadhukairaṇḍatilavarṣābhūbhir vā pradehaḥ kāryaḥ
tatra cūrṇiteṣu yavagodhūmatilamudgamāṣeṣu pratyekaśaḥ kākolīkṣīrakākolījīvakarṣabhakabalātibalābisamṛṇālaśṛgālavinnāmeṣaśṛṅgīpriyālaśarkarākaśerukasurabhivacākalkamiśreṣūpanāhārthaṃ sarpistailavasāmajjadugdhasiddhāḥ pañca pāyasā vyākhyātāḥ snaihikaphalasārotkārikā vā cūrṇiteṣu yavagodhūmatilamudgamāṣeṣu matsyapiśitaveśavāro vā bilvapeśikātagaradevadārusaralārāsnāhareṇukuṣṭhaśatapuṣpailāsurādadhimastuyukta upanāho mātuluṅgāmlasaindhavaghṛtamiśraṃ madhuśigrumūlam ālepas tilakalko veti vātaprabale
pittaprabale drākṣārevatakaṭphalapayasyāmadhukacandanakāśmaryakaṣāyaṃ śarkarāmadhumadhuraṃ pāyayet śatāvarīmadhukapaṭolatriphalākaṭurohiṇīkaṣāyaṃ guḍūcīkaṣāyaṃ vā pittajvaraharaṃ vā candanādikaṣāyaṃ śarkarāmadhumadhuraṃ madhuratiktakaṣāyasiddhaṃ vā sarpiḥ bisamṛṇālabhadraśriyapadmakakaṣāyeṇārdhakṣīreṇa pariṣekaḥ kṣīrekṣurasair madhukaśarkarātaṇḍulodakair vā drākṣekṣukaṣāyamiśrair vā mastumadyadhānyāmlaiḥ jīvanīyasiddhena vā sarpiṣābhyaṅgaḥ śatadhautaghṛtena vā kākolyādikalkakaṣāyavipakvena vā sarpiṣā śāliṣaṣṭikanalavañjulatālīsaśṛṅgāṭakagaloḍyagaurīgairikaśaivalapadmakapadmapatraprabhṛtibhir dhānyāmlapiṣṭaiḥ pradeho ghṛtamiśro vātaprabale 'pyeṣa sukhoṣṇaḥ pradehaḥ kāryaḥ
raktaprabale 'pyevaṃ bahuśaś ca śoṇitamavasecayet śītatamāśca pradehāḥ kāryā iti
śleṣmaprabale tvāmalakaharidrākaṣāyaṃ madhumadhuraṃ pāyayet triphalākaṣāyaṃ vā madhukaśṛṅgaveraharītakītiktarohiṇīkalkaṃ vā sakṣaudraṃ mūtratoyayor anyatareṇa guḍaharītakīṃ vā bhakṣayet tailamūtrakṣārodakasurāśuktakaphaghnauṣadhaniḥkvāthaiśca pariṣeka āragvadhādikaṣāyair voṣṇaiḥ mastumūtrasurāśuktamadhukasārivāpadmakasiddhaṃ vā ghṛtamabhyaṅgas tilasarṣapātasīyavacūrṇāni śleṣmātakakapitthamadhuśigrumiśrāṇi kṣāramūtrapiṣṭāni pradehaḥ śvetasarṣapakalkas tilāśvagandhākalkaḥ priyālaselukapitthakalko madhuśigrupunarnavākalko vyoṣatiktāpṛthakparṇībṛhatīkalka ityeteṣāṃ pañca pradehāḥ sukhoṣṇāḥ kṣārodakapiṣṭāḥ śāliparṇī pṛśniparṇī bṛhatyau vā kṣīrapiṣṭāstarpaṇamiśrāḥ
saṃsarge sannipāte ca kriyāpathamuktaṃ miśraṃ kuryāt
sarveṣu ca guḍaharītakīmāseveta pippalīrvā kṣīrapiṣṭā vāripiṣṭā vā pañcābhivṛddhyā daśābhivṛddhyā vā pibet kṣīraudanāhāro daśarātraṃ bhūyaścāpakarṣayet evaṃ yāvat pañca daśa veti tadetat pippalīvardhamānakaṃ vātaśoṇitaviṣamajvarārocakapāṇḍurogaplīhodarārśaḥkāsaśvāsaśophaśoṣāgnisādahṛdrogodarāṇy apahanti jīvanīyapratīvāpaṃ sarpiḥ payasā pācayitvābhyajyāt sahāsahadevācandanamūrvāmustāpriyālaśatāvarīkaserupadmakamadhukaśatapuṣpāvidārīkuṣṭhāni kṣīrapiṣṭaḥ pradeho ghṛtamaṇḍayuktaḥ saireyakāṭarūṣakabalātibalājīvantīsuṣavīkalko vā chāgakṣīrapiṣṭo gokṣīrapiṣṭaḥ kāśmaryamadhukatarpaṇakalko vā madhūcchiṣṭamañjiṣṭhāsarjarasasārivākṣīrasiddhaṃ piṇḍatailamabhyaṅgaḥ sarveṣu ca purāṇaghṛtamāmalakarasavipakvaṃ vā pānārthe jīvanīyasiddhaṃ pariṣekārthe kākolyādikvāthakalkasiddhaṃ vā suṣavīkvāthakalkasiddhaṃ vā kāravellakakvāthamātrasiddhaṃ vā balātailaṃ vā pariṣekāvagāhabastibhojaneṣu śāliṣaṣṭikayavagodhūmānnamanavaṃ bhuñjīta payasā jāṅgalarasena vā mudgayūṣeṇa vānamlena śoṇitamokṣaṃ cābhīkṣṇaṃ kurvīta ucchritadoṣe ca vamanavirecanāsthāpanānuvāsanakarma kartavyam
paṭolatriphalābhīruguḍūcīkaṭukākṛtam
kvāthaṃ pītvā jayatyāśu vātaśoṇitajāṃ rujam
bhavanti cātra
evamādyaiḥ kriyāyogair acirotpatitaṃ sukham
vātāsṛk sādhyate vaidyair yāpyate tu cirotthitam
upanāhaparīṣekapradehābhyañjanāni ca
śaraṇānyapravātāni manojñāni mahānti ca
mṛdugaṇḍopadhānāni śayanāni sukhāni ca
vātarakte praśasyante mṛdusaṃvāhanāni ca
vyāyāmaṃ maithunaṃ kopamuṣṇāmlalavaṇāśanam
divāsvapnamabhiṣyandi guru cānnaṃ vivarjayet
apatānakinam asrastākṣam avakrabhruvam astabdhameḍhram asvedanam avepanam apralāpinam akhaṭvāpātinam abahirāyāminaṃ copakramet
tatra prāgeva snehābhyaktaṃ svinnaśarīramavapīḍanena tīkṣṇenopakrameta śiraḥśuddhyartham anantaraṃ vidārigandhādikvāthamāṃsarasakṣīradadhipakvaṃ sarpiracchaṃ pāyayet tathā hi nātimātraṃ vāyuḥ prasarati tato bhadradārvādivātaghnagaṇam āhṛtya sayavakolakulatthaṃ sānūpaudakamāṃsaṃ pañcavargamekataḥ prakvāthya tamādāya kaṣāyam amlakṣīraiḥ sahonmiśrya ca sarpistailavasāmajjabhiḥ saha vipacenmadhurakapratīvāpaṃ tadetattraivṛtam apatānakināṃ pariṣekāvagāhābhyaṅgapānabhojanānuvāsananasyeṣu vidadhyāt yathoktaiś ca svedavidhānaiḥ svedayet balīyasi vāte sukhoṣṇatuṣabusakarīṣapūrṇe kūpe nidadhyād ā mukhāt taptāyāṃ vā rathakāracullyāṃ taptāyāṃ vā śilāyāṃ surāpariṣiktāyāṃ palāśadalacchannāyāṃ śāyayet kṛśarāveśavārapāyasair vā svedayet
mūlakoruvūsphūrjārjakārkasaptalāśaṅkhinīsvarasasiddhaṃ tailamapatānakināṃ pariṣekādiṣūpayojyam
abhuktavatā pītamamlaṃ dadhi maricavacāyuktamapatānakaṃ hanti tailasarpirvasākṣaudrāṇi vā
etacchuddhavātāpatānakavidhānam uktaṃ saṃsṛṣṭe saṃsṛṣṭaṃ kartavyam
vegāntareṣu cāvapīḍaṃ dadyāt tāmracūḍakarkaṭakṛṣṇamatsyaśiśumāravarāhavasāś cāseveta kṣīrāṇi vā vātaharasiddhāni yavakolakulatthamūlakadadhighṛtatailasiddhā vā yavāgūḥ snehavirecanāsthāpanānuvāsanaiścainaṃ daśarātrāhṛtavegam upakrameta vātavyādhicikitsitaṃ cāvekṣeta rakṣākarma ca kuryāditi
pakṣāghātopadrutamamlānagātraṃ sarujamātmavantam upakaraṇavantaṃ copakramet
tatra prāgeva snehasvedopapannaṃ mṛdunā śodhanena saṃśodhyānuvāsyāsthāpya ca yathākālamākṣepakavidhānenopacaret vaiśeṣikaś cātra mastiṣkyaḥ śirobastiḥ aṇutailamabhyaṅgārthe sālvaṇam upanāhārthe balātailam anuvāsanārthe evamatandritastrīṃścaturo vā māsān kriyāpatham upaseveta
manyāstambhe 'pyetadeva vidhānaṃ viśeṣato vātaśleṣmaharair nasyai rūkṣasvedaiścopacaret
apatantrakāturaṃ nāpatarpayet vamanānuvāsanāsthāpanāni na niṣeveta vātaśleṣmoparuddhocchvāsaṃ tīkṣṇaiḥ pradhmāpanair mokṣayet tumburupuṣkarāhvahiṅgvamlavetasapathyālavaṇatrayaṃ yavakvāthena pātuṃ prayacchet pathyāśatārdhe sauvarcaladvipale caturguṇe payasi sarpiḥ prasthaṃ siddhaṃ vātaśleṣmāpanuc ca karma kuryāt
arditāturaṃ balavantamātmavantam upakaraṇavantaṃ ca vātavyādhividhānenopacaret vaiśeṣikaiś ca mastiṣkyaśirobastinasyadhūmopanāhasnehanāḍīsvedādibhiḥ tataḥ satṛṇaṃ mahāpañcamūlaṃ kākolyādiṃ vidārigandhādim audakānūpamāṃsaṃ tathaivaudakakandāṃścāhṛtya dviguṇodake kṣīradroṇe niṣkvāthya kṣīrāvaśiṣṭamavatārya parisrāvya tailaprasthenonmiśrya punar agnāvadhiśrayet tatastailaṃ kṣīrānugatamavatārya śītībhūtamabhimathnīyāt tatra yaḥ sneha uttiṣṭhettamādāya madhurauṣadhasahākṣīrayuktaṃ vipacet etat kṣīratailam arditāturāṇāṃ pānābhyaṅgādiṣūpayojyaṃ tailahīnaṃ vā kṣīrasarpir akṣitarpaṇam iti
gṛdhrasīviśvācīkroṣṭukaśiraḥkhañjapaṅgulavātakaṇṭakapādadāhapādaharṣāvabāhukabādhiryadhamanīgatavātarogeṣu yathoktaṃ yathoddeśaṃ ca sirāvyadhaṃ kuryāt anyatrāvabāhukāt vātavyādhicikitsitaṃ cāvekṣeta
karṇaśūle tu śṛṅgaverarasaṃ tailamadhusaṃsṛṣṭaṃ saindhavopahitaṃ sukhoṣṇaṃ karṇe dadyāt ajāmūtramadhutailāni vā mātuluṅgadāḍimatintiḍīkasvarasamūtrasiddhaṃ tailaṃ śuktasurātakramūtralavaṇasiddhaṃ vā nāḍīsvedaiśca svedayet vātavyādhicikitsāṃ cāvekṣeta bhūyaścottare vakṣyāmaḥ
tūnīpratūnyoḥ snehalavaṇamuṣṇodakena pāyayet pippalyādicūrṇaṃ vā hiṅguyavakṣārapragāḍhaṃ vā sarpiḥ bastibhiścainam upakramet
ādhmāne tvapatarpaṇapāṇitāpaphalavartikriyāpācanīyadīpanīyabastibhir upācaret laṅghanānantaraṃ cānnakāle dhānyakajīrakādidīpanasiddhānyannāni
pratyādhmāne chardanāpatarpaṇadīpanāni kuryāt
aṣṭhīlāpratyaṣṭhīlayor gulmābhyantaravidradhivat kriyāvibhāga iti
hiṅgutrikaṭuvacājamodādhānyājagandhādāḍimatintiḍīkapāṭhācitrakayavakṣārasaindhavaviḍasauvarcalasvarjikāpippalīmūlāmlavetasaśaṭīpuṣkaramūlahapuṣācavyājājīpathyāś cūrṇayitvā mātuluṅgāmlena bahuśaḥ paribhāvyākṣamātrā guṭikāḥ kārayet tataḥ prātarekaikāṃ vātavikārī bhakṣayet eṣa yogaḥ kāsaśvāsagulmodarārocakahṛdrogādhmānapārśvodarabastiśūlānāhamūtrakṛcchraplīhārśastūnīpratūnīr apahanti
bhavanti cātra
kevalo doṣayukto vā dhātubhir vāvṛto 'nilaḥ
vijñeyo lakṣaṇohābhyāṃ cikitsyaścāvirodhataḥ
rujāvantaṃ ghanaṃ śītaṃ śophaṃ medoyuto 'nilaḥ
karoti yasya taṃ vaidyaḥ śothavat samupācaret
kaphamedovṛto vāyuryadorū pratipadyate
tadāṅgamardastaimityaromaharṣarujājvaraiḥ
nidrayā cārditau stabdhau śītalāvapracetanau
gurukāvasthirāvūrū na svāviva ca manyate
tamūrustambhamityāhurāḍhyavātamathāpare
snehavarjaṃ pibettatra cūrṇaṃ ṣaḍdharaṇaṃ naraḥ
hitamuṣṇāmbunā tadvat pippalyādigaṇaiḥ kṛtam
lihyādvā traiphalaṃ cūrṇaṃ kṣaudreṇa kaṭukānvitam
mūtrair vā guggulaṃ śreṣṭhaṃ pibedvāpi śilājatu
tato hanti kaphākrāntaṃ samedaskaṃ prabhañjanam
hṛdrogamaruciṃ gulmaṃ tathābhyantaravidradhim
sakṣāramūtrasvedāṃś ca rūkṣāṇyutsādanāni ca
kuryāddihyācca mūtrāḍhyaiḥ karañjaphalasarṣapaiḥ
bhojyāḥ purāṇaśyāmākakodravoddālaśālayaḥ
śuṣkamūlakayūṣeṇa paṭolasya rasena vā
jāṅgalair aghṛtair māṃsaiḥ śākaiścālavaṇair hitaiḥ
yadā syātāṃ parikṣīṇe bhūyiṣṭhe kaphamedasī
tadā snehādikaṃ karma punaratrāvacārayet
sugandhiḥ sulaghuḥ sūkṣmastīkṣṇoṣṇaḥ kaṭuko rase
kaṭupākaḥ saro hṛdyo gugguluḥ snigdhapicchilaḥ
sa navo bṛṃhaṇo vṛṣyaḥ purāṇastvapakarṣaṇaḥ
taikṣṇyauṣṇyātkaphavātaghnaḥ saratvānmalapittanut
saugandhyāt pūtikoṣṭhaghnaḥ saukṣmyāccānaladīpanaḥ
taṃ prātastriphalādārvīpaṭolakuśavāribhiḥ
pibedāvāpya vā mūtraiḥ kṣārair uṣṇodakena vā
jīrṇe yūṣarasaiḥ kṣīrair bhuñjāno hanti māsataḥ
gulmaṃ mehamudāvartamudaraṃ sabhagandaram
kṛmikaṇḍvaruciśvitrāṇyarbudaṃ granthim eva ca
nāḍyāḍhyavātaśvayathūn kuṣṭhaduṣṭavraṇāṃś ca saḥ
koṣṭhasandhyasthigaṃ vāyuṃ vṛkṣamindrāśaniryathā
athāto 'rśasāṃ cikitsitaṃ vyākhyāsyāmaḥ
yathovāca bhagavān dhanvantariḥ
caturvidho 'rśasāṃ sādhanopāyaḥ
tadyathā bheṣajaṃ kṣāro 'gniḥ śastram iti
tatra acirakālajātānyalpadoṣaliṅgopadravāṇi bheṣajasādhyāni mṛduprasṛtāvagāḍhānyucchritāni kṣāreṇa karkaśasthirapṛthukaṭhinānyagninā tanumūlānyucchritāni kledavanti ca śastreṇa
tatra bheṣajasādhyānām arśasām adṛśyānāṃ ca bheṣajaṃ bhavati kṣārāgniśastrasādhyānāṃ tu vidhānamucyamānam upadhāraya
tatra balavantamāturamarśobhir upadrutam upasnigdhaṃ parisvinnam anilavedanābhivṛddhipraśamārthaṃ snigdhamuṣṇamalpamannaṃ dravaprāyaṃ bhuktavantam upaveśya saṃvṛte śucau deśe sādhāraṇe vyabhre kāle same phalake śayyāyāṃ vā pratyādityagudamanyasyotsaṅge niṣaṇṇapūrvakāyamuttānaṃ kiṃcid unnatakaṭikaṃ vastrakambalakopaviṣṭaṃ yantraṇaśāṭakena parikṣiptagrīvāsakthiṃ parikarmibhiḥ suparigṛhītam aspandanaśarīraṃ kṛtvā tato 'smai ghṛtābhyaktagudāya ghṛtābhyaktaṃ yantram ṛjvanumukhaṃ pāyau śanaiḥ śanaiḥ pravāhamāṇasya praṇidhāya praviṣṭe cārśo vīkṣya śalākayotpīḍya picuvastrayor anyatareṇa pramṛjya kṣāraṃ pātayet pātayitvā ca pāṇinā yantradvāraṃ pidhāya vākchatamātram upekṣeta tataḥ pramṛjya kṣārabalaṃ vyādhibalaṃ cāvekṣya punarālepayet athārśaḥ pakvajāmbavapratīkāśam avasannam īṣannatam abhisamīkṣyopāvartayet kṣāraṃ prakṣālayeddhānyāmlena dadhimastuśuktaphalāmlair vā tato yaṣṭīmadhukamiśreṇa sarpiṣā nirvāpya yantram apanīyotthāpyāturam uṣṇodakopaviṣṭaṃ śītābhir adbhiḥ pariṣiñcet aśītābhir ityeke tato nirvātamāgāraṃ praveśyācārikamādiśet sāvaśeṣaṃ punardahet evaṃ saptarātrāt saptarātrādekaikam upakrameta tatra bahuṣu pūrvaṃ dakṣiṇaṃ sādhayet dakṣiṇādvāmaṃ vāmāt pṛṣṭhajaṃ tato 'grajam iti
tatra vātaśleṣmanimittānyagnikṣārābhyāṃ sādhayet kṣāreṇaiva mṛdunā pittaraktanimittāni
tatra vātānulomyamannaruciragnidīptirlāghavaṃ balavarṇotpattirmanastuṣṭiriti samyagdagdhaliṅgāni atidagdhe tu gudāvadaraṇaṃ dāho mūrcchā jvaraḥ pipāsā śoṇitātipravṛttistannimittāścopadravā bhavanti dhyāmālpavraṇatā kaṇḍūr anilavaiguṇyam indriyāṇām aprasādo vikārasya cāśāntir hīnadagdhe
mahānti ca prāṇavataśchittvā dahet nirgatāni cātyarthaṃ doṣapūrṇāni yantrādvinā svedābhyaṅgasnehāvagāhopanāhavisrāvaṇālepakṣārāgniśastrair upācaret pravṛttaraktāni ca raktapittavidhānena bhinnapurīṣāṇi cātīsāravidhānena baddhavarcāṃsi snehapānavidhānenodāvartavidhānena vā eṣa sarvasthānagatānāmarśasāṃ dahanakalpaḥ
āsādya ca darvīkūrcakaśalākānāmanyatamena kṣāraṃ pātayet
bhraṣṭagudasya tu vinā yantreṇa kṣārādikarma prayuñjīta
sarveṣu ca śāliṣaṣṭikayavagodhūmānnaṃ sarpiḥ snigdham upaseveta payasā nimbayūṣeṇa paṭolayūṣeṇa vā yathādoṣaṃ śākair vāstūkataṇḍulīyakajīvantyupodikāśvabalābālamūlakapālaṅkyasanacillīcuccūkalāyavallībhir anyair vā
yaccānyad api snigdham agnidīpanam arśoghnaṃ sṛṣṭamūtrapurīṣaṃ ca tadupaseveta
dagdheṣu cārśaḥsvabhyakto 'nalasaṃdhukṣaṇārtham anilaprakopasaṃrakṣaṇārthaṃ ca snehādīnāṃ sāmānyataḥ kriyāpatham upaseveta
viśeṣatastu vātārśaḥsu sarpīṃṣi ca vātaharadīpanīyasiddhāni hiṅgvādibhiścūrṇaiḥ pratisaṃsṛjya pibet pittārśaḥsu pṛthakparṇyādīnāṃ kaṣāyeṇa dīpanīyapratīvāpaṃ sarpiḥ śoṇitārśaḥsu mañjiṣṭhāmuruṅgyādīnāṃ kaṣāye pācayet śleṣmārśaḥsu surasādīnāṃ kaṣāye
upadravāṃś ca yathāsvamupācaret
paraṃ ca yatnamāsthāya gude kṣārāgniśastrāṇyavacārayet tadvibhramāddhi ṣāṇḍhyaśophadāhamadamūrchāṭopānāhātīsārapravāhaṇāni bhavanti maraṇaṃ vā
ata ūrdhvaṃ yantrapramāṇam upadekṣyāmaḥ tatra yantraṃ lauhaṃ dāntaṃ śārṅgaṃ vārkṣaṃ vā gostanākāraṃ caturaṅgulāyataṃ pañcāṅgulapariṇāhaṃ puṃsāṃ ṣaḍaṅgulapariṇāhaṃ nārīṇāṃ talāyataṃ tad dvicchidraṃ darśanārtham ekacchidraṃ tu karmaṇi ekadvāre hi śastrakṣārāgnīnāmatikramo na bhavati chidrapramāṇaṃ tu tryaṅgulāyatam aṅguṣṭhodarapariṇāhaṃ yadaṅgulamavaśiṣṭaṃ tasyārdhāṅgulād adhastād ardhāṅgulocchritoparivṛttakarṇikam eṣa yantrākṛtisamāsaḥ
ata ūrdhvam arśasāmālepān vakṣyāmaḥ snuhīkṣīrayuktaṃ haridrācūrṇamālepaḥ prathamaḥ kukkuṭapurīṣaguñjāharidrāpippalīcūrṇamiti gomūtrapittapiṣṭo dvitīyo dantīcitrakasuvarcikālāṅgalīkalko vā gopittapiṣṭastṛtīyaḥ pippalīsaindhavakuṣṭhaśirīṣaphalakalkaḥ snuhīkṣīrapiṣṭo 'rkakṣīrapiṣṭo vā caturthaḥ kāsīsaharitālasaindhavāśvamārakaviḍaṅgapūtīkakṛtavedhanajambvarkottamāraṇīdantīcitrakālarkasnuhīpayaḥsu tailaṃ vipakvamabhyañjanenārśaḥ śātayati
ata ūrdhvaṃ bheṣajasādhyeṣvadṛśyeṣvarśaḥsu yogān yāpanārthaṃ vakṣyāmaḥ prātaḥ prātar guḍaharītakīm āseveta brahmacārī gomūtradroṇasiddhaṃ vā harītakīśataṃ prātaḥ prātaryathābalaṃ kṣaudreṇa apāmārgamūlaṃ vā taṇḍulodakena sakṣaudramaharahaḥ śatāvarīmūlakalkaṃ vā kṣīreṇa citrakacūrṇayuktaṃ vā sīdhuṃ parārdhyaṃ bhallātacūrṇayuktaṃ vā saktumanthamalavaṇaṃ takreṇa kalaśe vāntaścitrakamūlakalkāvalipte niṣiktaṃ takramamlamanamlaṃ vā pānabhojaneṣūpayuñjīta eṣa eva bhārgyāsphotāyavānyāmalakaguḍūcīṣu takrakalpaḥ pippalīpippalīmūlacavyacitrakaviḍaṅgaśuṇṭhīharītakīṣu ca pūrvavadeva niranno vā takramaharaharmāsam upaseveta śṛṅgaverapunarnavācitrakakaṣāyasiddhaṃ vā payaḥ kuṭajamūlatvakphāṇitaṃ vā pippalyādipratīvāpaṃ kṣaudreṇa mahāvātavyādhyuktaṃ hiṅgvādicūrṇam upaseveta takrāhāraḥ kṣīrāhāro vā kṣāralavaṇāṃścitrakamūlakṣārodakasiddhaṃ vā payaḥ palāśatarukṣārasiddhaṃ vā palāśatarukṣārasiddhān vā kulmāṣān pāṭalāpāmārgabṛhatīpalāśakṣāraṃ vā parisrutamaharaharghṛtasaṃsṛṣṭaṃ kuṭajavandākamūlakalkaṃ vā takreṇa citrakapūtīkanāgarakalkaṃ vā pūtīkakṣāreṇa kṣārodakasiddhaṃ vā sarpiḥ pippalyādipratīvāpaṃ kṛṣṇatilaprasṛtaṃ prakuñcaṃ vā prātaḥ prātarupaseveta śītodakānupānam ebhir abhivardhate 'gnir arśāṃsi copaśāmyanti
dvipañcamūlīdantīcitrakapathyānāṃ tulāmāhṛtya jalacaturdroṇe vipācayet tataḥ pādāvaśiṣṭaṃ kaṣāyamādāya suśītaṃ guḍatulayā sahonmiśrya ghṛtabhājane niḥkṣipya māsamupekṣeta yavapalle tataḥ prātaḥ prātarmātrāṃ pāyayeta tenārśograhaṇīdoṣapāṇḍurogodāvartārocakā na bhavanti dīptaścāgnirbhavati
pippalīmaricaviḍaṅgailavālukalodhrāṇāṃ dve dve pale indravāruṇyāḥ pañca palāni kapitthamadhyasya daśa pathyāphalānāmardhaprasthaḥ prastho dhātrīphalānām etadaikadhyaṃ jalacaturdroṇe vipācya pādāvaśeṣaṃ parisrāvya suśītaṃ guḍatulādvayenonmiśrya ghṛtabhājane niḥkṣipya pakṣamupekṣeta yavapalle tataḥ prātaḥ prātaryathābalam upayuñjīta
eṣa khalvariṣṭaḥ plīhāgniṣaṅgārśograhaṇīhṛt pāṇḍurogaśophakuṣṭhagulmodarakṛmiharo balavarṇakaraś ceti
tatra vātaprāyeṣu snehasvedavamanavirecanāsthāpanānuvāsanam apratisiddhaṃ pittajeṣu virecanam evaṃ raktajeṣu saṃśamanaṃ kaphajeṣu śṛṅgaverakulatthopayogaḥ sarvadoṣaharaṃ yathoktaṃ sarvajeṣu yathāsvauṣadhisiddhaṃ ca payaḥ sarveṣviti
ata ūrdhvaṃ bhallātakavidhānam upadekṣyāmaḥ bhallātakāni paripakvānyanupahatānyāhṛtya tata ekamādāya dvidhā tridhā caturdhā vā chedayitvā kaṣāyakalpena vipācya tasya kaṣāyasya śuktimanuṣṇāṃ ghṛtābhyaktatālujihvauṣṭhaḥ prātaḥ prātarupaseveta tato 'parāhṇe kṣīraṃ sarpirodana ityāhāra evamekaikaṃ vardhayedyāvat pañcati tataḥ pañca pañcābhivardhayedyāvat saptatiriti prāpya ca saptatimapakarṣayedbhūyaḥ pañca pañca yāvat pañceti pañcabhyastvekaikaṃ yāvadekam iti
evaṃ bhallātakasahasram upayujya sarvakuṣṭhārśobhir vimukto balavānarogaḥ śatāyurbhavati
dvivraṇīyoktena vidhānena bhallātakaniścyutitaṃ snehamādāya prātaḥ prātaḥ śuktimātram upayuñjīta jīrṇe pūrvavadāhāraḥ phalaprakarṣaś ca
bhallātakamajjabhyo vā snehamādāyāpakṛṣṭadoṣaḥ pratisaṃsṛṣṭabhakto nivātamāgāraṃ praviśya yathābalaṃ prasṛtiṃ prakuñcaṃ vopayuñjīta tasmiñjīrṇe kṣīraṃ sarpirodana ityāhāra evaṃ māsam upayujya māsatrayam ādiṣṭāhāro rakṣedātmānaṃ tataḥ sarvopatāpānapahṛtya varṇavān balavāñ śravaṇagrahaṇadhāraṇaśaktisampanno varṣaśatāyurbhavati māse māse ca prayoge varṣaśataṃ varṣaśatamāyuṣo 'bhivṛddhirbhavati evaṃ daśamāsānupayujya varṣasahasrāyurbhavati
bhavanti cātra
yathā sarvāṇi kuṣṭhāni hataḥ khadirabījakau
tathaivārśāṃsi sarvāṇi vṛkṣakāruṣkarau hataḥ
haridrāyāḥ prayogeṇa pramehā iva ṣoḍaśa
kṣārāgnī nātivartante tathā dṛśyā gudodbhavāḥ
ghṛtāni dīpanīyāni lehāyaskṛtayaḥ surāḥ
āsavāś ca prayoktavyā vīkṣya doṣasamucchritam
vegāvarodhastrīpṛṣṭhayānāny utkuṭukāsanam
yathāsvaṃ doṣalaṃ cānnamarśaḥsu parivarjayet
athāto 'śmarīcikitsitaṃ vyākhyāsyāmaḥ
yathovāca bhagavān dhanvantariḥ
aśmarī dāruṇo vyādhirantakapratimo mataḥ
auṣadhaistaruṇaḥ sādhyaḥ pravṛddhaśchedamarhati
tasya pūrveṣu rūpeṣu snehādikrama iṣyate
tenāsyāpacayaṃ yānti vyādher mūlānyaśeṣataḥ
pāṣāṇabhedo vasuko vaśirāśmantakau tathā
śatāvarī śvadaṃṣṭrā ca bṛhatī kaṇṭakārikā
kapotavaṅkārtagalaḥ kaccakośīrakubjakāḥ
vṛkṣādanī bhallukaś ca varuṇaḥ śākajaṃ phalam
yavāḥ kulatthāḥ kolāni katakasya phalāni ca
ūṣakādipratīvāpameṣāṃ kvāthair ghṛtaṃ kṛtam
bhinatti vātasambhūtāmaśmarīṃ kṣipram eva tu
kṣārān yavāgūryūṣāṃśca kaṣāyāṇi payāṃsi ca
bhojanāni ca kurvīta varge 'smin vātanāśane
kuśaḥ kāśaḥ saro gundrā itkaṭo moraṭo 'śmabhit
varī vidārī vārāhī śālimūlatrikaṇṭakam
bhallūkaḥ pāṭalā pāṭhā pattūro 'tha kuruṇṭikā
punarnavā śirīṣaś ca kvathitāsteṣu sādhitam
ghṛtaṃ śilājamadhukabījair indīvarasya ca
trapusairvārukādīnāṃ bījaiścāvāpitaṃ śubham
bhinatti pittasambhūtāmaśmarīṃ kṣipram eva tu
kṣārān yavāgūryūṣāṃś ca kaṣāyāṇi payāṃsi ca
bhojanāni ca kurvīta varge 'smin pittanāśane
gaṇo varuṇakādistu guggulvelāhareṇavaḥ
kuṣṭhabhadrādimaricacitrakaiḥ sasurāhvayaiḥ
etaiḥ siddhamajāsarpirūṣakādigaṇena ca
bhinatti kaphasambhūtāmaśmarīṃ kṣipram eva tu
kṣārān yavāgūryūṣāṃś ca kaṣāyāṇi payāṃsi ca
bhojanāni ca kurvīta varge 'smin kaphanāśane
picukāṅkolakatakaśākendīvarajaiḥ phalaiḥ
cūrṇitaiḥ saguḍaṃ toyaṃ śarkarāśamanaṃ pibet
krauñcoṣṭrarāsabhāsthīni śvadaṃṣṭrā tālamūlikā
ajamodā kadambasya mūlaṃ nāgaram eva ca
pītāni śarkarāṃ bhindyuḥ surayoṣṇodakena vā
trikaṇṭakasya bījānāṃ cūrṇaṃ mākṣikasaṃyutam
avikṣīreṇa saptāham aśmarībhedanaṃ pibet
dravyāṇāṃ tu ghṛtoktānāṃ kṣāro 'vimūtragālitaḥ
grāmyasattvaśakṛtkṣāraiḥ saṃyuktaḥ sādhitaḥ śanaiḥ
tatroṣakādirāvāpaḥ kāryastrikaṭukānvitaḥ
eṣa kṣāro 'śmarīṃ gulmaṃ śarkarāṃ ca bhinattyapi
tilāpāmārgakadalīpalāśayavakalkajaḥ
kṣāraḥ peyo 'vimūtreṇa śarkarānāśanaḥ paraḥ
pāṭalākaravīrāṇāṃ kṣāramevaṃ samācaret
śvadaṃṣṭrāyaṣṭikābrāhmīkalkaṃ vākṣasamaṃ pibet
sahaiḍakākhyau peyau vā śobhāñjanakamārkavau
kapotavaṅkāmūlaṃ vā pibed amlaiḥ surādibhiḥ
tatsiddhaṃ vā pibet kṣīraṃ vedanābhir upadrutaḥ
harītakyādisiddhaṃ vā varṣābhūsiddham eva vā
sarvathaivopayojyaḥ syādgaṇo vīratarādikaḥ
ghṛtaiḥ kṣāraiḥ kaṣāyaiś ca kṣīraiḥ sottarabastibhiḥ
yadi nopaśamaṃ gacchecchedastatrottaro vidhiḥ
kuśalasyāpi vaidyasya yataḥ siddhirihādhruvā
upakramo jaghanyo 'yamataḥ samparikīrtitaḥ
akriyāyāṃ dhruvo mṛtyuḥ kriyāyāṃ saṃśayo bhavet
tasmād āpṛcchya kartavyamīśvaraṃ sādhukāriṇā
atha rogānvitam upasnigdham apakṛṣṭadoṣam īṣatkarśitam abhyaktasvinnaśarīraṃ bhuktavantaṃ kṛtabalimaṅgalasvastivācanamagropaharaṇīyoktena vidhānenopakalpitasambhāramāśvāsya tato balavantam aviklavam ā jānusame phalake prāgupaviṣṭānyapuruṣasyotsaṅge niṣaṇṇapūrvakāyam uttānam unnatakaṭīkaṃ vastrādhārakopaviṣṭaṃ saṃkucitajānukūrparam itareṇa sahāvabaddhaṃ sūtreṇa śāṭakairvā tataḥ svabhyaktanābhipradeśasya vāmapārśvaṃ vimṛdya muṣṭināvapīḍayedadhonābheryāvadaśmaryadhaḥ prapanneti tataḥ snehābhyakte kﾱptanakhe vāmahastapradeśinīmadhyame aṅgulyau pāyau praṇidhāyānusevanīmāsādya prayatnabalābhyāṃ pāyumeḍhrāntaram ānīya nirvyalīkamanāyatam aviṣamaṃ ca bastiṃ saṃniveśya bhṛśam utpīḍayedaṅgulibhyāṃ yathā granthir ivonnataṃ śalyaṃ bhavati
sa cedgṛhītaśalye tu vivṛtākṣo vicetanaḥ
hatavallambaśīrṣaś ca nirvikāro mṛtopamaḥ
na tasya nirharecchalyaṃ nirharettu mriyeta saḥ
vinā tveteṣu rūpeṣu nirhartuṃ prayateta vai
tataḥ savye pārśve sevanīṃ yavamātreṇa muktvāvacārayecchastram aśmarīpramāṇaṃ dakṣiṇato vā kriyāsaukaryahetor ityeke yathā sā na bhidyate cūrṇyate vā tathā prayateta cūrṇam alpam apyavasthitaṃ hi punaḥ parivṛddhim eti tasmāt samastām agravakreṇādadīta strīṇāṃ tu bastipārśvagato garbhāśayaḥ saṃnikṛṣṭas tasmāt tāsām utsaṅgavacchastraṃ pātayet ato 'nyathā khalvāsāṃ mūtrasrāvī vraṇo bhavet puruṣasya vā mūtraprasekakṣaṇanān mūtrakṣaraṇam aśmarīvraṇād ṛte bhinnabastir ekadhāpi na bhavati dvidhā bhinnabastir āśmariko na sidhyati aśmarīvraṇanimittam ekadhābhinnabastir jīvati kriyābhyāsācchāstravihitacchedānniḥsyandaparivṛddhatvācca śalyasyeti
uddhṛtaśalyaṃ tūṣṇodakadroṇyām avagāhya svedayet tathā hi bastirasṛjā na pūryate pūrṇe vā kṣīravṛkṣakaṣāyaṃ puṣpanetreṇa vidadhyāt
bhavati cātra
kṣīravṛkṣakaṣāyastu puṣpanetreṇa yojitaḥ
nirharedaśmarīṃ tūrṇaṃ raktaṃ bastigataṃ ca yat
mūtramārgaviśodhanārthaṃ cāsmai guḍasauhityaṃ vitaret uddhṛtya cainaṃ madhughṛtābhyaktavraṇaṃ mūtraviśodhanadravyasiddhāmuṣṇāṃ saghṛtāṃ yavāgūṃ pāyayetobhayakālaṃ trirātraṃ trirātrādūrdhvaṃ guḍapragāḍhena payasā mṛdvodanamalpaṃ bhojayeddaśarātraṃ mūtrāsṛgviśuddhyarthaṃ vraṇakledanārthaṃ ca daśarātrādūrdhvaṃ phalāmlair jāṅgalarasair upācaret tato daśarātraṃ cainamapramattaḥ svedayet snehena dravasvedena vā kṣīravṛkṣakaṣāyeṇa cāsya vraṇaṃ prakṣālayet rodhramadhukamañjiṣṭhāprapauṇḍarīkakalkair vraṇaṃ pratigrāhayet eteṣveva haridrāyuteṣu tailaṃ ghṛtaṃ vā vipakvaṃ vraṇābhyañjanamiti styānaśoṇitaṃ cottarabastibhir upācaret saptarātrācca svamārgamapratipadyamāne mūtre vraṇaṃ yathoktena vidhinā dahedagninā svamārgapratipanne cottarabastyāsthāpanānuvāsanair upācarenmadhurakaṣāyair iti yadṛcchayā vā mūtramārgapratipannām antarāsaktāṃ śukrāśmarīṃ śarkarāṃ vā srotasāpaharet evaṃ cāśakye vidārya nāḍīṃ śastreṇa baḍiśenoddharet
rūḍhavraṇaścāṅganāśvanaganāgarathadrumān nāroheta varṣaṃ nāpsu plaveta bhuñjīta vā guru
mūtravahaśukravahamuṣkasrotomūtraprasekasevanīyonigudabastīnaṣṭau pariharet
tatra mūtravahacchedānmaraṇaṃ mūtrapūrṇabasteḥ śukravahacchedānmaraṇaṃ klaibyaṃ vā muṣkasrotaḥupaghātād dhvajabhaṅgo mūtraprasekakṣaṇanānmūtraprakṣaraṇaṃ sevanīyonicchedādrujaḥ prādurbhāvo bastigudaviddhalakṣaṇaṃ prāguktam iti
bhavati cātra
marmāṇy aṣṭāv asaṃbudhya srotojāni śarīriṇām
vyāpādayedbahūnmartyān śastrakarmāpaṭurbhiṣak
sevanī śukraharaṇī srotasī phalayor gudam
mūtrasekaṃ mūtravahaṃ yonirbastistathāṣṭamaḥ
athāto bhagandarāṇāṃ cikitsitaṃ vyākhyāsyāmaḥ
yathovāca bhagavān dhanvantariḥ
pañca bhagandarā vyākhyātāḥ teṣvasādhyaḥ śambūkāvartaḥ śalyanimittaśca śeṣāḥ kṛcchrasādhyāḥ
tatra bhagandarapiḍakopadrutam āturam apatarpaṇādivirecanāntenaikādaśavidhenopakrameṇopakrametāpakvapiḍakaṃ pakveṣu copasnigdhamavagāhasvinnaṃ śayyāyāṃ saṃniveśyārśasam iva yantrayitvā bhagandaraṃ samīkṣya parācīnamavācīnaṃ vā tataḥ praṇidhāyaiṣaṇīmunnamya sāśayam uddharecchastreṇāntarmukhe caivaṃ samyagyantraṃ praṇidhāya pravāhamāṇasya bhagandaramukhamāsādyaiṣaṇīṃ dattvā śastraṃ pātayet āsādya vāgniṃ kṣāraṃ ceti etat sāmānyaṃ sarveṣu
viśeṣatastu
nāḍyantare vraṇān kuryādbhiṣak tu śataponake
tatasteṣūparūḍheṣu śeṣā nāḍīrupācaret
gatayo 'nyonyasambaddhā bāhyāśchedyāstvanekadhā
nāḍīranabhisaṃbaddhā yaśchinattyekadhā bhiṣak
sa kuryādvivṛtaṃ jantor vraṇaṃ gudavidāraṇam
tasya tadvivṛtaṃ mārgaṃ viṇmūtramanugacchati
āṭopaṃ gudaśūlaṃ ca karoti pavano bhṛśam
tatrādhigatatantro 'pi bhiṣaṅmuhyed asaṃśayam
tasmānna vivṛtaḥ kāryo vraṇastu śataponake
vyādhau tatra bahucchidre bhiṣajā vai vijānatā
ardhalāṅgalakaśchedaḥ kāryo lāṅgalako 'pi vā
sarvatobhadrako vāpi kāryo gotīrthako 'pi vā
sarvataḥ srāvamārgāṃstu dahedvaidyastathāgninā
sukumārasya bhīror hi duṣkaraḥ śataponakaḥ
rujāsrāvāpahaṃ tatra svedamāśu prayojayet
svedadravyair yathoddiṣṭaiḥ kṛśarāpāyasādibhiḥ
grāmyānūpaudakair māṃsair lāvādyair vāpi viṣkiraiḥ
vṛkṣādanīmathairaṇḍaṃ bilvādiṃ ca gaṇaṃ tathā
kaṣāyaṃ sukṛtaṃ kṛtvā snehakumbhe niṣecayet
nāḍīsvedena tenāsya taṃ vraṇaṃ svedayedbhiṣak
tilairaṇḍātasīmāṣayavagodhūmasarṣapān
lavaṇānyamlavargaṃ ca sthālyāmevopasādhayet
āturaṃ svedayettena tathā sidhyati kurvataḥ
svinnaṃ ca pāyayedenaṃ kuṣṭhaṃ ca lavaṇāni ca
vacāhiṅgvajamodaṃ ca samabhāgāni sarpiṣā
mārdvīkenāthavāmlena surāsauvīrakeṇa vā
tato madhukatailena tasya siñcedbhiṣagvraṇam
pariṣiñcedgudaṃ cāsya tailair vātarujāpahaiḥ
vidhinānena viṇmūtraṃ svamārgamadhigacchati
anye copadravāstīvrāḥ sidhyantyatra na saṃśayaḥ
śataponaka ākhyāta uṣṭragrīve kriyāṃ śṛṇu
athoṣṭragrīvam eṣitvā chittvā kṣāraṃ nipātayet
pūtimāṃsavyapohārtham agniratra na pūjitaḥ
athainaṃ ghṛtasaṃsṛṣṭaistilaiḥ piṣṭaiḥ pralepayet
bandhaṃ tato 'nukurvīta pariṣekaṃ tu sarpiṣā
tṛtīye divase muktvā yathāsvaṃ śodhayedbhiṣak
tataḥ śuddhaṃ viditvā ca ropayettu yathākramam
utkṛtyāsrāvamārgāṃstu parisrāviṇi buddhimān
kṣāreṇa vā srāvagatiṃ daheddhutavahena vā
sukhoṣṇenāṇutailena secayedgudamaṇḍalam
upanāhāḥ pradehāś ca mūtrakṣārasamanvitāḥ
vāmanīyauṣadhaiḥ kāryāḥ pariṣekāś ca mātrayā
mṛdubhūtaṃ viditvainamalpasrāvaruganvitam
gatimanviṣya śastreṇa chindyāt kharjūrapatrakam
candrārdhaṃ candracakraṃ ca sūcīmukham avāṅmukham
chittvāgninā dahet samyagevaṃ kṣāreṇa vā punaḥ
tataḥ saṃśodhanair eva mṛdupūrvair viśodhayet
bahirantarmukhaś cāpi śiśor yasya bhagandaraḥ
tasyāhitaṃ virekāgniśastrakṣārāvacāraṇam
yadyanmṛdu ca tīkṣṇaṃ ca tattattasyāvacārayet
āragvadhaniśākālācūrṇaṃ madhughṛtāplutam
agravartipraṇihitaṃ vraṇānāṃ śodhanaṃ hitam
yogo 'yaṃ nāśayatyāśu gatiṃ meghamivānilaḥ
āgantuje bhiṣaṅnāḍīṃ śastreṇotkṛtya yatnataḥ
jambvoṣṭhenāgnivarṇena taptayā vā śalākayā
dahedyathoktaṃ matimāṃstaṃ vraṇaṃ susamāhitaḥ
kṛmighnaṃ ca vidhiṃ kuryācchalyānayanam eva ca
pratyākhyāyaiṣa cārabhyo varjyaś cāpi tridoṣajaḥ
etat karma samākhyātaṃ sarveṣāmanupūrvaśaḥ
eṣāṃ tu śastrapatanādvedanā yatra jāyate
tatrāṇutailenoṣṇena pariṣekaḥ praśasyate
vātaghnauṣadhasampūrṇāṃ sthālīṃ chidraśarāvikām
snehābhyaktagudastaptāmadhyāsīta sabāṣpikām
nāḍyā vāsyāharet svedaṃ śayānasya rujāpaham
uṣṇodake 'vagāhyo vā tathā śāmyati vedanā
kadalīmṛgalopākapriyakājinasaṃbhṛtān
kārayedupanāhāṃś ca sālvaṇādīn vicakṣaṇaḥ
kaṭutrikaṃ vacāhiṅgulavaṇānyatha dīpyakam
pāyayeccāmlakaulatthasurāsauvīrakādibhiḥ
jyotiṣmatīlāṅgalakīśyāmādantītrivṛttilāḥ
kuṣṭhaṃ śatāhvā golomī tilvako girikarṇikā
kāsīsaṃ kāñcanaksīryau vargaḥ śodhana iṣyate
trivṛttilā nāgadantī mañjiṣṭhā payasā saha
utsādanaṃ bhavedetat saindhavakṣaudrasaṃyutam
rasāñjanaṃ haridre dve mañjiṣṭhānimbapallavāḥ
trivṛttejovatīdantīkalko nāḍīvraṇāpahaḥ
kuṣṭhaṃ trivṛttilā dantī māgadhyaḥ saindhavaṃ madhu
rajanī triphalā tutthaṃ hitaṃ syādvraṇaśodhanam
māgadhyo madhukaṃ rodhraṃ kuṣṭhamelā hareṇavaḥ
samaṅgā dhātakī caiva sārivā rajanīdvayam
priyaṅgavaḥ sarjarasaḥ padmakaṃ padmakesaram
sudhā vacā lāṅgalakī madhūcchiṣṭaṃ sasaindhavam
etat saṃbhṛtya saṃbhāraṃ tailaṃ dhīro vipācayet
etadvai gaṇḍamālāsu maṇḍaleṣvatha mehiṣu
ropaṇārthaṃ hitaṃ tailaṃ bhagandaravināśanam
nyagrodhādigaṇaś caiva hitaḥ śodhanaropaṇe
tailaṃ ghṛtaṃ vā tatpakvaṃ bhagandaravināśanam
trivṛddantīharidrārkamūlaṃ lohāśvamārakau
viḍaṅgasāraṃ triphalā snuhyarkapayasī madhu
madhūcchiṣṭasamāyuktaistailametair vipācayet
bhagandaravināśārthametadyojyaṃ viśeṣataḥ
citrakārkau trivṛtpāṭhe malapūṃ hayamārakam
sudhāṃ vacāṃ lāṅgalakīṃ saptaparṇaṃ suvarcikām
jyotiṣmatīṃ ca saṃbhṛtya tailaṃ dhīro vipācayet
etaddhi syandanaṃ tailaṃ bhṛśaṃ dadyādbhagandare
śodhanaṃ ropaṇaṃ caiva savarṇakaraṇaṃ tathā
dvivraṇīyamavekṣeta vraṇāvasthāsu buddhimān
chidrādūrdhvaṃ haredoṣṭhamarśoyantrasya yantravit
tato bhagandare dadyādetadardhendusannibham
vyāyāmaṃ maithunaṃ kopaṃ pṛṣṭhayānaṃ gurūṇi ca
saṃvatsaraṃ parihareduparūḍhavraṇo naraḥ
athātaḥ kuṣṭhacikitsitaṃ vyākhyāsyāmaḥ
yathovāca bhagavān dhanvantariḥ
viruddhādhyaśanāsātmyavegavighātaiḥ snehādīnāṃ cāyathārambhaiḥ pāpakriyayā purākṛtakarmayogāc ca tvagdoṣā bhavanti
tatra tvagdoṣī māṃsavasādugdhadadhitailakulatthamāṣaniṣpāvekṣupiṣṭavikārāmlaviruddhādhyaśanājīrṇavidāhyabhiṣyandīni divāsvapnaṃ vyavāyaṃ ca pariharet
tataḥ śāliṣaṣṭikayavagodhūmakoradūṣaśyāmākoddālakādīnanavān bhuñjīta mudgāḍhakyor anyatarasya yūṣeṇa sūpena vā nimbapatrāruṣkaravyāmiśreṇa maṇḍūkaparṇyavalgujāṭarūṣakarūpikāpuṣpaiḥ sarpiḥ siddhaiḥ sarṣapatailasiddhair vā tiktavargeṇa vābhihitena māṃsasātmyāya vā jāṅgalamāṃsam amedaskaṃ vitaret tailaṃ vajrakamabhyaṅgārthe āragvadhādikaṣāyamutsādanārthe pānapariṣekāvagāhādiṣu ca khadirakaṣāyam ityeṣa āhārācāravibhāgaḥ
tatra pūrvarūpeṣūbhayataḥ saṃśodhanam āseveta
tatra tvaksamprāpte śodhanālepanāni śoṇitaprāpte saṃśodhanālepanakaṣāyapānaśoṇitāvasecanāni māṃsaprāpte śodhanālepanakaṣāyapānaśoṇitāvasecanāriṣṭamanthaprāśāḥ caturthakarmaguṇaprāptaṃ yāpyamātmavataḥ saṃvidhānavataśca tatra saṃśodhanācchoṇitāvasecanāccordhvaṃ bhallātaśilājatudhātumākṣīkaguggulvagurutuvarakakhadirāsanāyaskṛtividhānam āseveta pañcamaṃ naivopakramet
tatra prathamam eva kuṣṭhinaṃ snehapānavidhānenopapādayet
meṣaśṛṅgīśvadaṃṣṭrāśārṅgeṣṭāguḍūcīdvipañcamūlīsiddhaṃ tailaṃ ghṛtaṃ vā vātakuṣṭhināṃ pānābhyaṅgayor vidadhyād dhavāśvakarṇakakubhapalāśapicumardaparpaṭakamadhukarodhrasamaṅgāsiddhaṃ sarpiḥ pittakuṣṭhināṃ priyālaśālāragvadhanimbasaptaparṇacitrakamaricavacākuṣṭhasiddhaṃ śleṣmakuṣṭhināṃ bhallātakābhayāviḍaṅgasiddhaṃ vā sarveṣāṃ tuvarakatailaṃ bhallātakatailaṃ veti
saptaparṇāragvadhātiviṣekṣurapāṭhākaṭurohiṇyamṛtātriphalāpaṭolapicumardaparpaṭakadurālabhātrāyamāṇāmustācandanapadmakaharidropakulyāviśālāmūrvāśatāvarīsārivendrayavāṭarūṣakaṣaḍgranthāmadhukabhūnimbagṛṣṭikā iti samabhāgāḥ kalkaḥ syāt kalkāccaturguṇaṃ sarpiḥ prakṣipya taddviguṇo dhātrīphalarasastaccaturguṇā āpastadaikadhyaṃ samāloḍya vipacet etanmahātiktakaṃ nāma sarpiḥ kuṣṭhaviṣamajvararaktapittahṛdrogonmādāpasmāragulmapiḍakāsṛgdaragalagaṇḍagaṇḍamālāślīpadapāṇḍurogavisarpārśaḥṣāṇḍhyakaṇḍūpāmādīñchamayediti
triphalāpaṭolapicumandāṭarūṣakakaṭurohiṇīdurālabhātrāyamāṇāḥ parpaṭakaścaiteṣāṃ dvipalikān bhāgāñjaladroṇe prakṣipya pādāvaśeṣaṃ kaṣāyamādāya kalkapeṣyāṇīmāni bheṣajānyardhapalikāni trāyamāṇāmustendrayavacandanakirātatiktāni pippalyaścaitāni ghṛtaprasthe samāvāpya vipacet etattiktakaṃ nāma sarpiḥ kuṣṭhaviṣamajvaragulmārśograhaṇīdoṣaśophapāṇḍurogavisarpaṣāṇḍhyaśamanam ūrdhvajatrugatarogaghnaṃ ceti
ato 'nyatamena ghṛtena snigdhasvinnasyaikāṃ dve tisraścatasraḥ pañca vā sirā vidhyet maṇḍalāni cotsannānyavalikhed abhīkṣṇaṃ pracchayed vā samudraphenaśākagojīkākodumbarikāpatrair vāvaghṛṣyālepayel lākṣāsarjarasarasāñjanaprapunnāḍāvalgujatejovatyaśvamārakārkakuṭajārevatamūlakalkair mūtrapiṣṭaiḥ pittapiṣṭair vā svarjikātutthakāsīsaviḍaṅgāgāradhūmacitrakakaṭukasudhāharidrāsaindhavakalkair vā etānyevāvāpya kṣārakalpena niḥsrute pālāśe kṣāre tato vipācya phāṇītam iva saṃjātamavatārya lepayet jyotiṣkaphalalākṣāmaricapippalīsumanaḥpatrair vā haritālamanaḥśilārkakṣīratilaśigrumaricakalkair vā svarjikākuṣṭhatutthakuṭajacitrakaviḍaṅgamaricarodhramanaḥśilākalkair vā harītakīkarañjikāviḍaṅgasiddhārthakalavaṇarocanāvalgujaharidrākalkair vā
sarve kuṣṭhāpahāḥ siddhā lepāḥ sapta prakīrtitāḥ
vaiśeṣikānatastūrdhvaṃ dadrūśvitreṣu me śṛṇu
lākṣā kuṣṭhaṃ sarṣapāḥ śrīniketaṃ rātrir vyoṣaṃ cakramardasya bījam
kṛtvaikasthaṃ takrapiṣṭaḥ pralepo dadrūṣūkto mūlakādbījayuktaḥ
sindhūdbhūtaṃ cakramardasya bījamikṣūdbhūtaṃ keśaraṃ tārkṣyaśailam
piṣṭo lepo 'yaṃ kapitthādrasena dadrūstūrṇaṃ nāśayatyeṣa yogaḥ
hemakṣīrī vyādhighātaḥ śirīṣo nimbaḥ sarjo vatsakaḥ sājakarṇaḥ
śīghraṃ tīvrā nāśayantīha dadrūḥ snānālepodgharṣaṇeṣūpayuktāḥ
bhadrāsaṃjñodumbarīmūlatulyaṃ dattvā mūlaṃ kṣodayitvā malapvāḥ
siddhaṃ toyaṃ pītamuṣṇe sukhoṣṇaṃ sphoṭāñchvitre puṇḍarīke ca kuryāt
dvaipaṃ dagdhaṃ carma mātaṅgajaṃ vā bhinne sphoṭe tailayuktaṃ pralepaḥ
pūtiḥ kīṭo rājavṛkṣodbhavena kṣāreṇāktaḥ śvitrameko nihanti
kṛṣṇasya sarpasya masī sudagdhā vaibhītakaṃ tailamatha dvitīyam
etat samastaṃ mṛditaṃ pralepācchvitrāṇi sarvāṇyapahanti śīghram
adhyardhatoye sumatisrutasya kṣārasya kalpena tu saptakṛtvaḥ
tailaṃ śṛtaṃ tena caturguṇena śvitrāpahaṃ mrakṣaṇametadagryam
ghṛtena yuktaṃ prapunāḍabījaṃ kuṣṭhaṃ ca yaṣṭīmadhukaṃ ca piṣṭvā
śvetāya dadyādgṛhakukkuṭāya caturthabhaktāya bubhukṣitāya
tasyopasaṃgṛhya ca tat purīṣamutpācitaṃ sarvata eva limpet
abhyantaraṃ māsamimaṃ prayogaṃ prayojayecchvitramatho nihanti
kṣāre sudagdhe jalagaṇḍaje tu gajasya mūtreṇa bahusrute ca
droṇapramāṇe daśabhāgayuktaṃ dattvā pacedbījamavalgujasya
etadyadā cikkaṇatām upaiti tadā samastaṃ guṭikā vidadhyāt
śvitraṃ pralimpedatha sampraghṛṣya tayā vrajedāśu savarṇabhāvam
kaṣāyakalpena subhāvitāṃ tu jalaṃ tvacā cūtaharītakīnām
tāṃ tāmradīpe praṇidhāya dhīmān vartiṃ vaṭakṣīrasubhāvitāṃ tu
ādīpya tajjātamasīṃ gṛhītvā tāṃ cāpi pathyāmbhasi bhāvayitvā
saṃpracchitaṃ tadbahuśaḥ kilāsaṃ tailena siktaṃ kaṭunā prayāti
āvalgujaṃ bījamagryaṃ nadījaṃ kākāhvānodumbarī yā ca lākṣā
lauhaṃ cūrṇaṃ māgadhī tārkṣyaśailaṃ tulyāḥ kāryāḥ kṛṣṇavarṇāstilāśca
vartiṃ kṛtvā tāṃ gavāṃ pittapiṣṭāṃ lepaḥ kāryaḥ śvitriṇāṃ śvitrahārī
lepāt pittaṃ śaikhinaṃ śvitrahāri hrīveraṃ vā dagdhametena yuktam
tutthālakaṭukāvyoṣasiṃhārkahayamārakāḥ
kuṣṭhāvalgujabhallātakṣīriṇīsarṣapāḥ snuhī
tilvakāriṣṭapīlūnāṃ patrāṇyāragvadhasya ca
bījaṃ viḍaṅgāśvahantror haridre bṛhatīdvayam
ābhyāṃ śvitrāṇi yogābhyāṃ lepānnaśyantyaśeṣataḥ
vāyasīphalgutiktānāṃ śataṃ dattvā pṛthak pṛthak
dve loharajasaḥ prasthe triphalātryāḍhakaṃ tathā
tridroṇe 'pāṃ pacedyāvadbhāgau dvāvasanād api
śiṣṭau ca vipacedbhūya etaiḥ ślakṣṇaprapeṣitaiḥ
kalkair indrayavavyoṣatvagdārucaturaṅgulaiḥ
pārāvatapadīdantīvākucīkeśarāhvayaiḥ
kaṇṭakāryā ca tatpakvaṃ ghṛtaṃ kuṣṭhiṣu yojayet
doṣadhātvāśritaṃ pānādabhyaṅgāttvaggataṃ tathā
apyasādhyaṃ nṛṇāṃ kuṣṭhaṃ nāmnā nīlaṃ niyacchati
triphalātvak trikaṭukaṃ surasā madayantikā
vāyasyāragvadhaścaiṣāṃ tulāṃ kuryāt pṛthak pṛthak
kākamācyarkavaruṇadantīkuṭajacitrakāt
dārvīnidigdhikābhyāṃ tu pṛthagdaśapalaṃ tathā
tridroṇe 'pāṃ pacedyāvat ṣaṭprasthaṃ pariśeṣitam
śakṛdrasadadhikṣīramūtrāṇāṃ pṛthagāḍhakam
tadvadghṛtasya tatsādhyaṃ bhūnimbavyoṣacitrakaiḥ
karañjaphalanīlikāśyāmāvalgujapīlubhiḥ
nīlinīnimbakusumaiḥ siddhaṃ kuṣṭhāpahaṃ ghṛtam
mrakṣaṇādaṅgasāvarṇyaṃ śvitriṇāṃ janayennṝṇām
bhagandaraṃ kṛmīnarśo mahānīlaṃ niyacchati
mūtraṃ gavyaṃ citrakavyoṣayuktaṃ sarpiḥkumbhe kṣaudrayuktaṃ sthitaṃ hi
pakṣādūrdhvaṃ śvitribhiḥ peyametat kuryāccāsmin kuṣṭhadiṣṭaṃ vidhānam
pūtīkārkasnuṅnarendradrumāṇāṃ mūtraiḥ piṣṭāḥ pallavāḥ saumanāś ca
lepaḥ śvitraṃ hanti dadrūrvraṇāṃś ca duṣṭānyarśāṃsyeṣa nāḍīvraṇāṃś ca
asmādūrdhvaṃ niḥsrute duṣṭarakte jātaprāṇaṃ sarpiṣā snehayitvā
tīkṣṇair yogaiśchardayitvā pragāḍhaṃ paścāddoṣaṃ nirhareccāpramattaḥ
durvānto vā durvirikto 'pi vā syāt kuṣṭhī doṣair uddhatair vyāptadehaḥ
niḥsaṃdigdhaṃ yātyasādhyatvamāśu tasmāt kṛtsnānnirharettasya doṣān
pakṣāt pakṣācchardanānyabhyupeyānmāsānmāsāt sraṃsanaṃ cāpi deyam
srāvyaṃ raktaṃ vatsare hi dviralpaṃ nasyaṃ dadyācca trirātrāt trirātrāt
pathyā vyoṣaṃ sekṣujātaṃ satailaṃ līḍhvā śīghraṃ mucyate kuṣṭharogāt
dhātrīpathyākṣopakulyāviḍaṅgān kṣaudrājyābhyāmekato vāvalihyāt
pītvā māsaṃ vā palāṃśāṃ haridrāṃ mūtreṇāntaṃ pāparogasya gacchet
evaṃ peyaścitrakaḥ ślakṣṇapiṣṭaḥ pippalyo vā pūrvavanmūtrayuktāḥ
tadvattārkṣyaṃ māsamātraṃ ca peyaṃ tenājasraṃ dehamālepayecca
āriṣṭī tvak sāptaparṇī ca tulyā lākṣā mustaṃ pañcamūlyau haridre
mañjiṣṭhākṣau vāsako devadāru pathyāvahnī vyoṣadhātrīviḍaṅgāḥ
sāmānyāṃśaṃ yojayitvā viḍaṅgaiścūrṇaṃ kṛtvā tatpalonmānamaśnan
kuṣṭhājjantur mucyate traiphalaṃ vā sarpirdroṇaṃ vyoṣayuktaṃ ca yuñjan
gomūtrāmbudroṇasiddhe 'kṣapīḍe siddhaṃ sarpirnāśayeccāpi kuṣṭham
āragvadhe saptaparṇe paṭole savṛkṣake naktamāle sanimbe
jīrṇaṃ pakvaṃ taddharidrādvayena hanyāt kuṣṭhaṃ muṣkake cāpi sarpiḥ
rodhrāriṣṭaṃ padmakaṃ raktasāraḥ saptāhvākṣau vṛkṣako bījakaś ca
yojyāḥ snāne dahyamānasya jantoḥ peyā vā syāt kṣaudrayuktā tribhaṇḍī
khādet kuṣṭhī māṃsaśāte purāṇān mudgān siddhānnimbatoye satailān
nimbakvāthaṃ jātasattvaḥ pibedvā kvāthaṃ vārkālarkasaptacchadānām
jagdheṣvaṅgeṣvaśvamārasya mūlaṃ lepo yuktaḥ syādviḍaṅgaiḥ samūtraiḥ
mūtraiścainaṃ secayedbhojayecca sarvāhārān samprayuktān viḍaṅgaiḥ
kārañjaṃ vā sārṣapaṃ vā kṣateṣu kṣepyaṃ tailaṃ śigrukośāmrayor vā
pakvaṃ sarvair vā kaṭūṣṇaiḥ satiktaiḥ śeṣaṃ ca syādduṣṭavat saṃvidhānam
saptaparṇakarañjārkamālatīkaravīrajam
snuhīśirīṣayor mūlaṃ citrakāsphotayor api
viṣalāṅgalavajrākhyakāsīsālamanaḥśilāḥ
karañjabījaṃ trikaṭu triphalāṃ rajanīdvayam
siddhārthakān viḍaṅgāni prapunnāḍaṃ ca saṃharet
mūtrapiṣṭaiḥ pacedetaistailaṃ kuṣṭhavināśanam
etadvajrakam abhyaṅgānnāḍīduṣṭavraṇāpaham
siddhārthakaḥ karañjau dvau dve haridre rasāñjanam
kuṭajaś ca prapunnāḍasaptaparṇau mṛgādanī
lākṣā sarjaraso 'rkaśca sāsphotāragvadhau snuhī
śirīṣastuvarākhyastu kuṭajāruṣkarau vacā
kuṣṭhaṃ kṛmighnaṃ mañjiṣṭhā lāṅgalī citrakaṃ tathā
mālatī kaṭutumbī ca gandhāhvā mūlakaṃ tathā
saindhavaṃ karavīraśca gṛhadhūmaṃ viṣaṃ tathā
kampillakaṃ sasindūraṃ tejohvātutthakāhvaye
samabhāgāni sarvāṇi kalkapeṣyāṇi kārayet
gomūtraṃ dviguṇaṃ dadyāttilatailāccaturguṇam
kārañjaṃ yā mahāvīryaṃ sārṣapaṃ vā mahāguṇam
abhyaṅgāt sarvakuṣṭhāni gaṇḍamālābhagandarān
nāḍīduṣṭavraṇān ghorān nāśayennātra saṃśayaḥ
mahāvajrakamityetannāmnā tailaṃ mahāguṇam
pittāvāpair mūtrapiṣṭaistailaṃ lākṣādikaiḥ kṛtam
saptāhaṃ kaṭukālābvāṃ nidadhīta cikitsakaḥ
pītavantaṃ tato mātrāṃ tenābhyaktaṃ ca mānavam
śāyayedātape tasya doṣā gacchanti sarvaśaḥ
srutadoṣaṃ samutthāpya snātaṃ khadiravāriṇā
yavāgūṃ pāyayedenaṃ sādhitāṃ khadirāmbunā
evaṃ saṃśodhane varge kuṣṭhaghneṣvauṣadheṣu ca
kuryāttailāni sarpīṃṣi pradehodgharṣaṇāni ca
prātaḥ prātaś ca seveta yogān vairecanāñśubhān
pañca ṣaṭ sapta cāṣṭau vā yair utthānaṃ na gacchati
kārabhaṃ vā pibenmūtraṃ jīrṇe tatkṣīrabhojanam
jātasattvāni kuṣṭhāni māsaiḥ ṣaḍbhir apohati
didṛkṣurantaṃ kuṣṭhasya khadiraṃ kuṣṭhapīḍitaḥ
sarvathaiva prayuñjīta snānapānāśanādiṣu
yathā hanti pravṛddhatvāt kuṣṭhamāturamojasā
tathā hantyupayuktastu khadiraḥ kuṣṭhamojasā
nīcaromanakhaḥ śrānto hitāśyauṣadhatatparaḥ
yoṣinmāṃsasurāvarjī kuṣṭhī kuṣṭhamapohati
athāto mahākuṣṭhacikitsitaṃ vyākhyāsyāmaḥ
yathovāca bhagavān dhanvantariḥ
kuṣṭheṣu meheṣu kaphāmayeṣu sarvāṅgaśopheṣu ca dāruṇeṣu
kṛśatvamicchatsu ca medureṣu yogānimānagryamatirvidadhyāt
kṣuṇṇān yavānniṣpūtān rātrau gomūtraparyuṣitān mahati kiliñje śoṣayet evaṃ saptarātraṃ bhāvayecchoṣayecca tatastān kapālabhṛṣṭān śaktūn kārayitvā prātaḥ prātareva kuṣṭhinaṃ pramehiṇaṃ vā sālasārādikaṣāyeṇa kaṇṭakivṛkṣakaṣāyeṇa vā pāyayed bhallātakaprapunnāḍāvalgujārkacitrakaviḍaṅgamustacūrṇacaturbhāgayuktān evam eva sālasārādikaṣāyaparipītānām āragvadhādikaṣāyaparipītānāṃ vā gavāśvāśakṛdbhūtānāṃ vā yavānāṃ śaktūn kārayitvā bhallātakādīnāṃ cūrṇānyāvāpya khadirāśananimbarājavṛkṣarohītakaguḍūcīnāmanyatamasya kaṣāyeṇa śarkarāmadhumadhureṇa drākṣāyuktena dāḍimāmalakavetasāmlena saindhavalavaṇānvitena pāyayet eṣa sarvamanthakalpaḥ
yāvakāṃśca bhakṣyān dhānolumbakakulmāṣāpūpapūrṇakośotkārikāśaṣkulikākuṇāvīprabhṛtīn seveta yavavidhānena godhūmaveṇuyavānupayuñjīta
ariṣṭānato vakṣyāmaḥ pūtīkacavyacitrakasuradārusārivādantītrivṛttrikaṭukānāṃ pratyekaṃ ṣaṭpalikā bhāgā badarakuḍavastriphalākuḍava ityeteṣāṃ cūrṇāni tataḥ pippalīmadhughṛtair antaḥpralipte ghṛtabhājane prākkṛtasaṃskāre saptodakakuḍavān ayorajo'rdhakuḍavam ardhatulāṃ ca guḍasyābhihitāni cūrṇānyāvāpya svanuguptaṃ kṛtvā yavapalle saptarātraṃ vāsayet tato yathābalam upayuñjīta eṣo 'riṣṭaḥ kuṣṭhamehamedaḥpāṇḍurogaśvayathūn apahanti
evaṃ sālasārādau nyagrodhādāvāragvadhādau cāriṣṭān kurvīta
āsavānato vakṣyāmaḥ palāśabhasmaparisrutasyoṣṇodakasya śītībhūtasya trayo bhāgā dvau phāṇitasyaikadhyam ariṣṭakalpena vidadhyāt evaṃ tilādīnāṃ kṣāreṣu sālasārādau nyagrodhādāvāragvadhādau mūtreṣu cāsavān vidadhyāt
atha surā vakṣyāmaḥ śiṃśapākhadirayoḥ sāram ādāyotpāṭya cottamāraṇībrāhmīkośavatīs tat sarvam ekataḥ kaṣāyakalpena vipācyodakamādadīta maṇḍodakārthaṃ kiṇvapiṣṭamabhiṣuṇuyācca yathoktam
evaṃ surāḥ sālasārādau nyagrodhādāvāragvadhādau ca vidadhyāt
ato'valehān vakṣyāmaḥ khadirāsananimbarājavṛkṣasālasārakvāthe tatsārapiṇḍāñchlakṣṇapiṣṭān prakṣipya vipacet tato nātidravaṃ nātisāndramavatārya tasya pāṇitalaṃ pūrṇam aprātarāśo madhumiśraṃ lihyāt evaṃ sālasārādau nyagrodhādāvāragvadhādau ca lehān kārayet
ataścūrṇakriyāṃ vakṣyāmaḥ sālasārādīnāṃ sāracūrṇaprastham āhṛtyāragvadhādikaṣāyaparipītam anekaśaḥ sālasārādikaṣāyeṇaiva pāyayet evaṃ nyagrodhādīnāṃ phaleṣu puṣpeṣvāragvadhādīnāṃ cūrṇakriyāṃ kārayet
ata ūrdhvamayaskṛtīrvakṣyāmaḥ tīkṣṇalohapatrāṇi tanūni lavaṇavargapradigdhāni gomayāgniprataptāni triphalāsālasārādikaṣāyeṇa nirvāpayet ṣoḍaśavārān tataḥ khadirāṅgārataptānyupaśāntatāpāni sūkṣmacūrṇāni kārayed ghanatāntavaparisrāvitāni tato yathābalaṃ mātrāṃ sarpirmadhubhyāṃ saṃsṛjyopayuñjīta jīrṇe yathāvyādhyanamlamalavaṇamāhāraṃ kurvīta evaṃ tulām upayujya kuṣṭhamehamedaḥśvayathupāṇḍurogonmādāpasmārān apahatya varṣaśataṃ jīvati tulāyāṃ tulāyāṃ varṣaśatamutkarṣa etena sarvalauheṣvayaskṛtayo vyākhyātāḥ
trivṛcchyāmāgnimanthasaptalākevukaśaṅkhinītilvakatriphalāpalāśaśiṃśapānāṃ svarasamādāya pālāśyāṃ droṇyāmabhyāsicya khadirāṅgārataptam ayaḥpiṇḍaṃ trisaptakṛtvo nirvāpya tamādāya punarāsicya sthālyāṃ gomayāgninā vipacet tataścaturthabhāgāvaśiṣṭamavatārya parisrāvya bhūyo 'gnitaptānyayaḥpatrāṇi prakṣipet sidhyati cāsmin pippalyādicūrṇabhāgaṃ dvau madhunastāvadghṛtasyeti dadyāt tataḥ praśāntamāyase pātre svanuguptaṃ nidadhyāt tato yathāyogaṃ śuktiṃ prakuñcaṃ vopayuñjīta jīrṇe yathāvyādhyāhāram upaseveta
eṣauṣadhāyaskṛtirasādhyaṃ kuṣṭhaṃ pramehaṃ vā sādhayati sthūlamapakarṣati śopham upahanti sannam agnim uddharati viśeṣeṇa copadiśyate rājayakṣmiṇāṃ varṣaśatāyuścānayā puruṣo bhavati
sālasārādikvātham āsicya pālāśyāṃ droṇyām ayoghanāṃstaptān nirvāpya kṛtasaṃskāre kalaśe 'bhyāsicya pippalyādicūrṇabhāgaṃ kṣaudraṃ guḍamiti ca dattvā svanuguptaṃ nidadhyāt etāṃ mahauṣadhāyaskṛtiṃ māsamardhamāsaṃ vā sthitāṃ yathābalam upayuñjīta
evaṃ nyagrodhādāvārevatādiṣu ca vidadhyāt
ataḥ khadiravidhānam upadekṣyāmaḥ praśastadeśajātam anupahataṃ madhyamavayasaṃ khadiraṃ paritaḥ khānayitvā tasya madhyamaṃ mūlaṃ chittvāyomayaṃ kumbhaṃ tasminnantare nidadhyādyathā rasagrahaṇasamartho bhavati tatastaṃ gomayamṛdāvaliptamavakīryendhanair gomayamiśrair ādīpayedyathāsya dahyamānasya rasaḥ sravatyadhastāt tadyadā jānīyāt pūrṇaṃ bhājanamiti athainamuddhṛtya parisrāvya rasamanyasmin pātre nidhāyānuguptaṃ nidadhyāt tato yathāyogaṃ mātrāmāmalakarasamadhusarpirbhiḥ saṃsṛjyopayuñjīta jīrṇe bhallātakavidhānavadāhāraḥ parihāraśca prasthe copayukte śataṃ varṣāṇāmāyuṣo 'bhivṛddhirbhavati
khadirasāratulām udakadroṇe vipācya ṣoḍaśāṃśāvaśiṣṭamavatāryānuguptaṃ nidadhyāt tamāmalakarasamadhusarpirbhiḥ saṃsṛjyopayuñjīta
eṣa eva sarvavṛkṣasāreṣu kalpaḥ
khadirasāracūrṇatulāṃ khadirasārakvāthamātrāṃ vā prātaḥ prātarupaseveta khadirasārakvāthasiddhamāvikaṃ vā sarpiḥ
amṛtavallīsvarasaṃ kvāthaṃ vā prātaḥ prātarupaseveta tatsiddhaṃ vā sarpiḥ aparāhṇe sasarpiṣkamodanam āmalakayūṣeṇa bhuñjīta evaṃ māsam upayujya sarvakuṣṭhair vimucyata iti
kṛṣṇatilabhallātakatailāmalakarasasarpiṣāṃ droṇaṃ sālasārādikaṣāyasya ca triphalātrikaṭukaparūṣaphalamajjaviḍaṅgaphalasāracitrārkāvalgujaharidrādvayatrivṛddantīdravantīndrayavayaṣṭīmadhukātiviṣārasāñjanapriyaṅgūṇāṃ pālikā bhāgāstān aikadhyaṃ snehapākavidhānena pacet tat sādhusiddhamavatārya parisrāvyānuguptaṃ nidadhyāt tata upasaṃskṛtaśarīraḥ prātaḥ prātarutthāya pāṇiśuktimātraṃ kṣaudreṇa pratisaṃsṛjyopayuñjīta jīrṇe mudgāmalakayūṣeṇālavaṇena sarpiṣmantaṃ khadirodakasiddhaṃ mṛdvodanamaśnīyāt khadirodakasevī ityevaṃ droṇam upayujya sarvakuṣṭhair vimuktaḥ śuddhatanuḥ smṛtimān varṣaśatāyurarogo bhavati
bhavati cātra
surāmanthāsavāriṣṭāṃllehāṃścūrṇānyayaskṛtīḥ
sahasraśo 'pi kurvīta bījenānena buddhimān
athātaḥ pramehacikitsitaṃ vyākhyāsyāmaḥ
yathovāca bhagavān dhanvantariḥ
dvau pramehau bhavataḥ sahajo 'pathyanimittaśca
tatra sahajo mātṛpitṛbījadoṣakṛtau ahitāhārajo 'pathyanimittaḥ
tayoḥ pūrveṇopadrutaḥ kṛśo rūkṣo 'lpāśī pipāsurbhṛśaṃ parisaraṇaśīlaśca bhavati uttareṇa sthūlo bahvāśī snigdhaḥ śayyāsanasvapnaśīlaḥ prāyeṇeti
tatra kṛśamannapānapratisaṃskṛtābhiḥ kriyābhiścikitseta sthūlamapatarpaṇayuktābhiḥ
sarva eva ca parihareyuḥ sauvīrakatuṣodakaśuktamaireyasurāsavatoyapayastailaghṛtekṣuvikāradadhipiṣṭānnāmlayavāgūpānakāni grāmyānūpaudakamāṃsāni ceti
tataḥ śāliṣaṣṭikayavagodhūmakodravoddālakānanavān bhuñjīta caṇakāḍhakīkulatthamudgavikalpena tiktakaṣāyābhyāṃ ca śākagaṇābhyāṃ nikumbheṅgudīsarṣapātasītailasiddhābhyāṃ baddhamūtrair vā jāṅgalair māṃsair apahṛtamedobhir anamlair aghṛtaiśceti
tatrādita eva pramehiṇaṃ snigdham anyatamena tailena priyaṅgvādisiddhena vā ghṛtena vāmayet pragāḍhaṃ virecayecca virecanādanantaraṃ surasādikaṣāyeṇāsthāpayen mahauṣadhabhadradārumustāvāpena madhusaindhavayuktena dahyamānaṃ ca nyagrodhādikaṣāyeṇa nistailena
tataḥ śuddhadehamāmalakarasena haridrāṃ madhusaṃyuktāṃ pāyayet triphalāviśālādevadārumustakaṣāyaṃ vā śālakampillakamuṣkakakalkamakṣamātraṃ vā madhumadhuramāmalakarasena haridrāyutaṃ kuṭajakapittharohītakabibhītakasaptaparṇapuṣpakalkaṃ vā nimbāragvadhasaptaparṇamūrvākuṭajasomavṛkṣapalāśānāṃ vā tvakpatramūlaphalapuṣpakaṣāyāṇi ete pañca yogāḥ sarvamehānāmapahantāro vyākhyātāḥ
viśeṣaścāta ūrdhvaṃ tatrodakamehinaṃ pārijātakaṣāyaṃ pāyayet ikṣumehinaṃ citrakakaṣāyaṃ śanairmehinaṃ khadirakaṣāyaṃ lavaṇamehinaṃ pāṭhāguruharidrākaṣāyaṃ piṣṭamehinaṃ haridrādāruharidrākaṣāyaṃ sāndramehinaṃ saptaparṇakaṣāyaṃ śukramehinaṃ dūrvāśaivalaplavahaṭhakarañjakaserukakaṣāyaṃ kakubhacandanakaṣāyaṃ vā phenamehinaṃ triphalāragvadhamṛdvīkākaṣāyaṃ madhumadhuramiti paittikeṣu nīlamehinaṃ sālasārādikaṣāyam aśvatthakaṣāyaṃ vā pāyayet haridrāmehinaṃ rājavṛkṣakaṣāyam amlamehinaṃ nyagrodhādikaṣāyaṃ kṣāramehinaṃ triphalākaṣāyaṃ mañjiṣṭhāmehinaṃ mañjiṣṭhācandanakaṣāyaṃ śoṇitamehinaṃ guḍūcītindukāsthikāśmaryakharjūrakaṣāyaṃ madhumiśram ata ūrdhvamasādhyeṣvapi yogān yāpanārthaṃ vakṣyāmas tadyathā sarpirmehinaṃ kuṣṭhakuṭajapāṭhāhiṅgukaṭurohiṇīkalkaṃ guḍūcīcitrakakaṣāyeṇa pāyayet vasāmehinam agnimanthakaṣāyaṃ śiṃśapākaṣāyaṃ vā kṣaudramehinaṃ kadarakramukakaṣāyaṃ hastimehinaṃ tindukakapitthaśirīṣapalāśapāṭhāmūrvāduḥsparśākaṣāyaṃ ceti dahyamānam audakakandakvāthasiddhāṃ yavāgūṃ kṣīrekṣurasamadhurāṃ pāyayet
tataḥ priyaṅgvanantāyūthikāpadmātrāyantikālohitikāmbaṣṭhādāḍimatvakśālaparṇīpadmatuṅgakeśaradhātakīvakulaśālmalīśrīveṣṭakamocaraseṣvariṣṭānayaskṛtīrlehānāsavāṃś ca kurvīta śṛṅgāṭakagiloḍyabisamṛṇālakāśakaserukamadhukāmrajambvasanatiniśakakubhakaṭvaṅgarodhrabhallātakapalāśacarmavṛkṣagirikarṇikāśītaśivaniculadāḍimājakarṇaharivṛkṣarājādanagopaghoṇṭāvikaṅkateṣu vā yavānnavikārāṃśca seveta yathoktakaṣāyasiddhāṃ yavāgūṃ cāsmai prayacchet kaṣāyāṇi vā pātum
mahādhanam ahitāhāram auṣadhadveṣiṇam īśvaraṃ vā pāṭhābhayācitrakapragāḍham analpamākṣikam anyatamam āsavaṃ pāyayet aṅgāraśūlyopadaṃśaṃ vā mādhvīkamabhīkṣṇaṃ kṣaudrakapitthamaricānuviddhāni cāsmai pānabhojanānyupaharet uṣṭrāśvatarakharapurīṣacūrṇāni cāsmai dadyādaśaneṣu hiṅgusaindhavayuktair yūṣaiḥ sārṣapaiś ca rāgair bhojayet aviruddhāni cāsmai pānabhojanānyupaharedrasagandhavanti ca pravṛddhamehāstu vyāyāmaniyuddhakrīḍāgajaturagarathapadāticaryāparikramaṇānyastropāstre vā severan
adhanastvabāndhavo vā pādatrāṇātapatravirahito bhaikṣyāśī grāmaikarātravāsī munir iva saṃyatātmā yojanaśatamadhikaṃ vā gacchet mahādhano vā śyāmākanīvāravṛttir āmalakakapitthatindukāśmantakaphalāhāro mṛgaiḥ saha vaset tanmūtraśakṛdbhakṣaḥ satatam anuvrajed gāḥ brāhmaṇo vā śiloñchavṛttirbhūtvā brahmarathamuddharet kṛṣet satatamitaraḥ khanedvā kūpaṃ kṛśaṃ tu satataṃ rakṣet
bhavati cātra
adhano vaidyasaṃdeśād evaṃ kurvannatandritaḥ
saṃvatsarādantarādvā pramehāt pratimucyate
athātaḥ pramehapiḍakācikitsitaṃ vyākhyāsyāmaḥ
yathovāca bhagavān dhanvantariḥ
śarāvikādyā nava piḍakāḥ prāguktāḥ tāḥ prāṇavato 'lpāstvaṅmāṃsaprāptā mṛdvyo 'lparujaḥ kṣiprapākabhedinyaś ca sādhyāḥ
tābhir upadrutaṃ pramehiṇam upacaret
tatra pūrvarūpeṣvapatarpaṇaṃ vanaspatikaṣāyaṃ bastamūtraṃ copadiśet evam akurvatastasya madhurāhārasya mūtraṃ svedaḥ śleṣmā ca madhurībhavati pramehaścābhivyakto bhavati tatrobhayataḥ saṃśodhanamāseveta evamakurvatastasya doṣāḥ pravṛddhā māṃsaśoṇite pradūṣya śophaṃ janayantyupadravān vā kāṃścit tatroktaḥ pratīkāraḥ sirāmokṣaśca evamakurvatastasya śopho vṛddho 'timātraṃ rujo vidāhamāpadyate tatra śastrapraṇidhānamuktaṃ vraṇakriyopasevā ca evamakurvatastasya pūyo 'bhyantaramavadāryotsaṅgaṃ mahāntamavakāśaṃ kṛtvā pravṛddho bhavatyasādhyas tasmād ādita eva pramehiṇam upakramet
bhallātakabilvāmbupippalīmūlodakīryāvarṣābhūpunarnavācitrakaśaṭīsnuhīvaruṇakapuṣkaradantīpathyā daśapalonmitā yavakolakulatthāṃś ca prāsthikān saliladroṇe niṣkvāthya caturbhāgāvaśiṣṭe 'vatārya vacātrivṛtkampillakabhārgīniculaśuṇṭhīgajapippalīviḍaṅgarodhraśirīṣāṇāṃ bhāgair ardhapalikair ghṛtaprasthaṃ vipācayen mehaśvayathukuṣṭhagulmodarārśaḥplīhavidradhipiḍakānāṃ nāśanaṃ nāmnā dhānvantaram
durvirecyā hi madhumehino bhavanti medo'bhivyāptaśarīratvāt tasmāt tīkṣṇameteṣāṃ śodhanaṃ kurvīta
piḍakāpīḍitāḥ sopadravāḥ sarva eva pramehā mūtrādimādhurye madhugandhasāmānyāt pāribhāṣikīṃ madhumehākhyāṃ labhante
na caitān kathaṃcid api svedayet medobahutvādeteṣāṃ viśīryate dehaḥ svedena
rasāyanīnāṃ ca daurbalyānnordhvam uttiṣṭhanti pramehiṇāṃ doṣāḥ tato madhumehinām adhaḥkāye piḍakāḥ prādurbhavanti
apakvānāṃ tu piḍakānāṃ śophavat pratīkāraḥ pakvānāṃ vraṇavaditi tailaṃ tu vraṇaropaṇamevādau kurvīta āragvadhādikaṣāyamutsādanārthe sālasārādikaṣāyaṃ pariṣecane pippalyādikaṣāyaṃ pānabhojaneṣu pāṭhācitrakaśārṅgeṣṭākṣudrābṛhatīsārivāsomavalkasaptaparṇāragvadhakuṭajamūlacūrṇāni madhumiśrāṇi prāśnīyāt
sālasārādivargakaṣāyaṃ caturbhāgāvaśiṣṭamavatārya parisrāvya punarupanīya sādhayet sidhyati cāmalakarodhrapriyaṅgudantīkṛṣṇāyastāmracūrṇānyāvapet etadanupadagdhaṃ lehībhūtam avatāryānuguptaṃ nidadhyāt tato yathāyogam upayuñjīta eṣa lehaḥ sarvamehānāṃ hantā
triphalācitrakatrikaṭukaviḍaṅgamustānāṃ nava bhāgāstāvanta eva kṛṣṇāyaścūrṇasya tatsarvamaikadhyaṃ kṛtvā yathāyogaṃ mātrāṃ sarpirmadhubhyāṃ saṃsṛjyopayuñjīta etannavāyasam etena jāṭharyaṃ na bhavati sanno 'gnirāpyāyate durnāmaśophapāṇḍukuṣṭharogāvipākakāsaśvāsapramehāśca na bhavanti
sālasārādiniryūhe caturthāṃśāvaśeṣite
parisrute tataḥ śīte madhu mākṣikamāvapet
phāṇitībhāvam āpannaṃ guḍaṃ śodhitam eva ca
ślakṣṇapiṣṭāni cūrṇāni pippalyādigaṇasya ca
aikadhyamāvapet kumbhe saṃskṛte ghṛtabhāvite
pippalīcūrṇamadhubhiḥ pralipte 'ntaḥśucau dṛḍhe
ślakṣṇāni tīkṣṇalohasya tatra patrāṇi buddhimān
khadirāṅgārataptāni bahuśaḥ saṃnipātayet
supidhānaṃ tu taṃ kṛtvā yavapalle nidhāpayet
māsāṃstrīṃścaturo vāpi yāvad ā lohasaṃkṣayāt
tato jātarasaṃ taṃ tu prātaḥ prātaryathābalam
niṣeveta yathāyogamāhāraṃ cāsya kalpayet
kārśyakṛdbalināmeṣa sannasyāgneḥ prasādhakaḥ
śophanudgulmahṛt kuṣṭhamehapāṇḍvāmayāpahaḥ
plīhodaraharaḥ śīghraṃ viṣamajvaranāśanaḥ
abhiṣyandāpaharaṇo lohāriṣṭo mahāguṇaḥ
pramehiṇo yadā mūtramapicchilamanāvilam
viśadaṃ tiktakaṭukaṃ tadārogyaṃ pracakṣate
athāto madhumehacikitsitaṃ vyākhyāsyāmaḥ
yathovāca bhagavān dhanvantariḥ
madhumehitvamāpannaṃ bhiṣagbhiḥ parivarjitam
yogenānena matimān pramehiṇamupācaret
māse śukre śucau caiva śailāḥ sūryāṃśutāpitāḥ
jatuprakāśaṃ svarasaṃ śilābhyaḥ prasravanti hi
śilājatviti vikhyātaṃ sarvavyādhivināśanam
trapvādīnāṃ tu lohānāṃ ṣaṇṇāmanyatamānvayam
jñeyaṃ svagandhataścāpi ṣaḍyoni prathitaṃ kṣitau
lohādbhavati tadyasmācchilājatu jatuprabham
tasya lohasya tadvīryaṃ rasaṃ cāpi bibharti tat
trapusīsāyasādīni pradhānānyuttarottaram
yathā tathā prayoge 'pi śreṣṭhe śreṣṭhaguṇāḥ smṛtāḥ
tatsarvaṃ tiktakaṭukaṃ kaṣāyānurasaṃ saram
kaṭupākyuṣṇavīryaṃ ca śoṣaṇaṃ chedanaṃ tathā
teṣu yat kṛṣṇamalaghu snigdhaṃ niḥśarkaraṃ ca yat
gomūtragandhi yaccāpi tat pradhānaṃ pracakṣate
tadbhāvitaṃ sāragaṇair hṛtadoṣo dinodaye
pibet sārodakenaiva ślakṣṇapiṣṭaṃ yathābalam
jāṅgalena rasenānnaṃ tasmiñjīrṇe tu bhojayet
upayujya tulāmevaṃ girijādamṛtopamāt
vapurvarṇabalopeto madhumehavivarjitaḥ
jīvedvarṣaśataṃ pūrṇamajaro 'marasannibhaḥ
śataṃ śataṃ tulāyāṃ tu sahasraṃ daśataulike
bhallātakavidhānena parihāravidhiḥ smṛtaḥ
mehaṃ kuṣṭhamapasmāramunmādaṃ ślīpadaṃ garam
śoṣaṃ śophārśasī gulmaṃ pāṇḍutāṃ viṣamajvaram
apohatyacirātkālācchilājatu niṣevitam
na so 'sti rogo yaṃ cāpi nihanyānna śilājatu
śarkarāṃ cirasambhūtāṃ bhinatti ca tathāśmarīm
bhāvanāloḍane cāsya kartavye bheṣajair hitaiḥ
evaṃ ca mākṣikaṃ dhātuṃ tāpījamamṛtopamam
madhuraṃ kāñcanābhāsamamlaṃ vā rajataprabham
piban hanti jarākuṣṭhamehapāṇḍvāmayakṣayān
tadbhāvitaḥ kapotāṃśca kulatthāṃśca vivarjayet
pañcakarmaguṇātītaṃ śraddhāvantaṃ jijīviṣum
yogenānena matimān sādhayed api kuṣṭhinam
vṛkṣāstuvarakā ye syuḥ paścimārṇavabhūmiṣu
vīcītaraṅgavikṣepamārutoddhūtapallavāḥ
teṣāṃ phalāni gṛhṇīyāt supakvānyambudāgame
majjāṃ tebhyo 'pi saṃhṛtya śoṣayitvā vicūrṇya ca
tilavat pīḍayeddroṇyāṃ srāvayedvā kusumbhavat
tattailaṃ saṃhṛtaṃ bhūyaḥ paced ā toyasaṃkṣayāt
avatārya karīṣe ca pakṣamātraṃ nidhāpayet
snigdhaḥ svinno hṛtamalaḥ pakṣādūrdhvaṃ prayatnavān
caturthabhaktāntaritaḥ śuklādau divase śubhe
mantrapūtasya tailasya pibenmātrāṃ yathābalam
tatra mantraṃ pravakṣyāmi yenedamabhimantryate
majjasāra mahāvīrya sarvān dhātūn viśodhaya
śaṅkhacakragadāpāṇistvāmājñāpayate 'cyutaḥ
tenāsyordhvamadhaścāpi doṣā yāntyasakṛttataḥ
asnehalavaṇāṃ sāyaṃ yavāgūṃ śītalāṃ pibet
pañcāhaṃ prapibettailamanena vidhinā naraḥ
pakṣaṃ parihareccāpi mudgayūṣaudanāśanaḥ
pañcabhir divasair evaṃ sarvakuṣṭhair vimucyate
tadeva khadirakvāthe triguṇe sādhu sādhitam
nihitaṃ pūrvavat pakṣāt pibenmāsamatandritaḥ
tenābhyaktaśarīraś ca kurvītāhāramīritam
bhinnasvaraṃ raktanetraṃ viśīrṇaṃ kṛmibhakṣitam
anenāśu prayogeṇa sādhayet kuṣṭhinaṃ naram
sarpirmadhuyutaṃ pītaṃ tadeva khadirāmbunā
pakṣimāṃsarasāhāraṃ karoti dviśatāyuṣam
tadeva nasye pañcāśaddivasānupayojitam
vapuṣmantaṃ śrutidharaṃ karoti triśatāyuṣam
śodhayanti naraṃ pītā majjānastasya mātrayā
mahāvīryastuvarakaḥ kuṣṭhamehāpahaḥ paraḥ
sāntardhūmastasya majjā tu dagdhaḥ kṣiptastaile saindhavaṃ cāñjanaṃ ca
paillyaṃ hanyād armanaktāndhyakācān nīlīrogaṃ taimiraṃ cāñjanena
athāta udarāṇāṃ cikitsitaṃ vyākhyāsyāmaḥ
yathovāca bhagavān dhanvantariḥ
aṣṭāvudarāṇi pūrvamuddiṣṭāni
teṣvasādhyaṃ baddhagudaṃ parisrāvi ca avaśiṣṭāni kṛcchrasādhyāni sarvāṇyeva pratyākhyāyopakrameta
teṣvādyaścaturvargo bheṣajasādhya uttaraḥ śastrasādhyaḥ kālaprakarṣāt sarvāṇyeva śastrasādhyāni varjayitavyāni vā
udarī tu gurvabhiṣyandirūkṣavidāhisnigdhapiśitapariṣekāvagāhān pariharet śāliṣaṣṭikayavagodhūmanīvārān nityamaśnīyāt
tatra vātodariṇaṃ vidārigandhādisiddhena sarpiṣā snehayitvā tilvakavipakvenānulomya citrāphalatailapragāḍhena vidārigandhādikaṣāyeṇāsthāpayed anuvāsayecca sālvaṇena copanāhayedudaraṃ bhojayeccainaṃ vidārigandhādisiddhena kṣīreṇa jāṅgalarasena ca svedayeccābhīkṣṇam
pittodariṇaṃ tu madhuragaṇavipakvena sarpiṣā snehayitvā śyāmātriphalātrivṛdvipakvenānulomya śarkarāmadhughṛtapragāḍhena nyagrodhādikaṣāyeṇāsthāpayedanuvāsayecca pāyasenopanāhayedudaraṃ bhojayeccainaṃ vidārigandhādisiddhena payasā
śleṣmodariṇaṃ tu pippalyādikaṣāyasiddhena sarpiṣopasnehya snuhīkṣīravipakvenānulomya trikaṭukamūtrakṣāratailapragāḍhena muṣkakādikaṣāyeṇāsthāpayedanuvāsayecca śaṇātasīdhātakīkiṇvasarṣapamūlakabījakalkaiścopanāhayedudaraṃ bhojayeccainaṃ trikaṭukapragāḍhena kulatthayūṣeṇa pāyasena vā svedayeccābhīkṣṇam
dūṣyodariṇaṃ tu pratyākhyāya saptalāśaṅkhinīsvarasasiddhena sarpiṣā virecayenmāsam ardhamāsaṃ vā mahāvṛkṣakṣīrasurāgomūtrasiddhena vā śuddhakoṣṭhaṃ tu madyenāśvamārakaguñjākākādanīmūlakalkaṃ pāyayet ikṣukāṇḍāni vā kṛṣṇasarpeṇa daṃśayitvā bhakṣayedvallīphalāni vā mūlajaṃ kandajaṃ vā viṣam āsevayet tenāgado bhavatyanyaṃ vā bhāvamāpadyate
bhavati cātra
kupitānilamūlatvāt saṃcitatvānmalasya ca
sarvodareṣu śaṃsanti bahuśastvanulomanam
ata ūrdhvaṃ sāmānyayogān vakṣyāmaḥ
tadyathā eraṇḍatailam aharaharmāsaṃ dvau vā kevalaṃ mūtrayuktaṃ kṣīrayuktaṃ vā sevetodakavarjī māhiṣaṃ vā mūtraṃ kṣīreṇa nirāhāraḥ saptarātram uṣṭrīkṣīrāhāro vānnavārivarjī pakṣaṃ pippalīṃ vā māsaṃ pūrvoktena vidhānenāseveta saindhavājamodāyuktaṃ vā nikumbhatailam ārdraśṛṅgaverarasapātraśatasiddhaṃ vā vātaśūle 'vacāryaṃ śṛṅgaverarasavipakvaṃ kṣīramāseveta cavyaśṛṅgaverakalkaṃ vā payasā saraladevadārucitrakam eva vā muraṅgīśālaparṇīśyāmāpunarnavākalkaṃ vā jyotiṣkaphalatailaṃ vā kṣīreṇa svarjikāhiṅgumiśraṃ pibet guḍadvitīyāṃ vā harītakīṃ bhakṣayet snuhīkṣīrabhāvitānāṃ vā pippalīnāṃ sahasraṃ kālena pathyākṛṣṇācūrṇaṃ vā snuhīkṣīrabhāvitamutkārikāṃ pakvāṃ dāpayet harītakīcūrṇaṃ prasthamāḍhake ghṛtasyāvāpyāṅgāreṣvabhivilāpya khajenābhimathyānuguptaṃ kṛtvārdhamāsaṃ yavapalle vāsayet tataścoddhṛtya parisrāvya harītakīkvāthāmladadhīnyāvāpya vipacet tadyathāyogaṃ māsamardhamāsaṃ vā pāyayet gavye payasi mahāvṛkṣakṣīramāvāpya vipacet vipakvaṃ cāvatārya śītībhūtaṃ manthānenābhimathya navanītamādāya bhūyo mahāvṛkṣakṣīreṇaiva vipacet tadyathāyogaṃ māsaṃ māsārdhaṃ vā pāyayet cavyacitrakadantyativiṣākuṣṭhasārivātriphalājamodaharidrāśaṅkhinītrivṛttrikaṭukānām ardhakārṣikā bhāgā rājavṛkṣaphalamajjñāmaṣṭau karṣāḥ mahāvṛkṣakṣīrapale dve gavāṃ kṣīramūtrayor aṣṭāvaṣṭau palāni etat sarvaṃ ghṛtaprasthe samāvāpya vipacet tadyathāyogaṃ māsam ardhamāsaṃ vā pāyayet etāni tilvakaghṛtacaturthāni sarpīṃṣy udaragulmavidradhyaṣṭhīlānāhakuṣṭhonmādāpasmāreṣūpayojyāni virecanārthaṃ mūtrāsavāriṣṭasurāścābhīkṣṇaṃ mahāvṛkṣakṣīrasaṃbhṛtāḥ seveta virecanadravyakaṣāyaṃ vā śṛṅgaveradevadārupragāḍham
vamanavirecanaśirovirecanadravyāṇāṃ pālikā bhāgāḥ pippalyādivacādiharidrādiparipaṭhitānāṃ ca dravyāṇāṃ ślakṣṇapiṣṭānāṃ yathoktānāṃ ca lavaṇānāṃ tatsarvaṃ mūtragaṇe prakṣipya mahāvṛkṣakṣīraprasthaṃ ca mṛdvagnināvaghaṭṭayan vipacedapradagdhakalkaṃ tatsādhusiddhamavatārya śītībhūtamakṣamātrā guṭikā vartayet tāsāmekāṃ dve tisro vā guṭikā balāpekṣayā māsāṃstrīṃścaturo vā seveta eṣānāhavartikriyā viśeṣeṇa mahāvyādhiṣūpayujyate viśeṣeṇa koṣṭhajāṃś ca kṛmīnapahanti kāsaśvāsakṛmikuṣṭhapratiśyāyārocakāvipākodāvartāṃś ca nāśayati
madanaphalamajjakuṭajajīmūtakekṣvākudhāmārgavatrivṛttrikaṭukasarṣapalavaṇāni mahāvṛkṣakṣīramūtrayor anyatareṇa piṣṭvāṅguṣṭhamātrāṃ vartiṃ kṛtvodariṇa ānāhe tailalavaṇābhyaktagudasyaikāṃ dve tisro vā pāyau nidadhyāt eṣānāhavartikriyā vātamūtrapurīṣodāvartādhmānānāheṣu vidheyā
plīhodariṇaḥ snigdhasvinnasya dadhnā bhuktavato vāmabāhau kūrparābhyantarataḥ sirāṃ vidhyet vimardayecca pāṇinā plīhānaṃ rudhirasyandanārthaṃ tataḥ saṃśuddhadehaṃ samudraśuktikākṣāraṃ payasā pāyayeta hiṅgusauvarcike vā kṣīreṇa srutena palāśakṣāreṇa vā yavakṣāraṃ kiṃśukakṣārodakena vā bahuśaḥ srutena yavakṣāraṃ pārijātakekṣurakāpāmārgakṣāraṃ vā tailasaṃsṛṣṭaṃ śobhāñjanakayūṣaṃ pippalīsaindhavacitrakayuktaṃ pūtikarañjakṣāraṃ vāmlasrutaṃ viḍlavaṇapippalīpragāḍham
pippalīpippalīmūlacavyacitrakaśṛṅgaverayavakṣārasaindhavānāṃ pālikā bhāgāḥ ghṛtaprasthaṃ tattulyaṃ ca kṣīraṃ tadaikadhyaṃ vipācayet etat ṣaṭpalakaṃ nāma sarpiḥ plīhāgnisaṅgagulmodarodāvartaśvayathupāṇḍurogakāsaśvāsapratiśyāyordhvavātaviṣamajvarān apahanti
mandāgnirvā hiṅgvādikaṃ cūrṇam upayuñjīta
yakṛddālye 'pyeṣa eva kriyāvibhāgaḥ
viśeṣatastu dakṣiṇabāhau sirāvyadhaḥ
maṇibandhaṃ sakṛnnāmya vāmāṅguṣṭhasamīritām
dahet sirāṃ śareṇāśu plīhno vaidyaḥ praśāntaye
baddhagude parisrāviṇi ca snigdhasvinnasyābhyaktasyādho nābher vāmataścaturaṅgulam apahāya romarājyā udaraṃ pāṭayitvā caturaṅgulapramāṇamantrāṇi niṣkṛṣya nirīkṣya baddhagudasyāntrapratirodhakaramaśmānaṃ vālaṃ vāpohya malajātaṃ vā tato madhusarpirbhyāmabhyajyāntrāṇi yathāsthānaṃ sthāpayitvā bāhyaṃ vraṇamudarasya sīvyet
parisrāviṇyapyevam eva śalyamuddhṛtyāntrasrāvān saṃśodhya tacchidram āntraṃ samādhāya kālapipīlikābhir daṃśayet daṣṭe ca tāsāṃ kāyānapaharenna śirāṃsi tataḥ pūrvavat sīvyet saṃdhānaṃ ca yathoktaṃ kārayet yaṣṭīmadhukamiśrayā ca kṛṣṇamṛdāvalipya bandhenopacaret tato nivātamāgāraṃ praveśyācārikam upadiśet vāsayeccainaṃ tailadroṇyāṃ sarpirdroṇyāṃ vā payovṛttim iti
dakodariṇastu vātaharatailābhyaktasyoṣṇodakasvinnasya sthitasyāptaiḥ suparigṛhītasyākakṣāt pariveṣṭitasyādhonābher vāmataścaturaṅgulam apahāya romarājyā vrīhimukhenāṅguṣṭhodarapramāṇamavagāḍhaṃ vidhyet tatra trapvādīnāmanyatamasya nāḍīṃ dvidvārāṃ pakṣanāḍīṃ vā saṃyojya doṣodakamavasiñcet tato nāḍīmapahṛtya tailalavaṇenābhyajya vraṇaṃ bandhenopacaret na caikasminneva divase sarvaṃ doṣodakamapaharet sahasā hyapahṛte tṛṣṇājvarāṅgamardātīsāraśvāsakāsapādadāhā utpadyerannāpūryate vā bhṛśataramudaram asaṃjātaprāṇasya tasmāt tṛtīyacaturthapañcamaṣaṣṭhāṣṭamadaśamadvādaśaṣoḍaśarātrāṇām anyatamam antarīkṛtya doṣodakam alpālpam avasiñcet niḥsṛte ca doṣe gāḍhataram āvikakauśeyacarmaṇām anyatamena pariveṣṭayedudaraṃ tathā nādhmāpayati vāyuḥ ṣaṇmāsāṃś ca payasā bhojayejjāṅgalarasena vā tatastrīnmāsānardhodakena payasā phalāmlena jāṅgalarasena vā avaśiṣṭaṃ māsatrayamannaṃ laghu hitaṃ vā seveta evaṃ saṃvatsareṇāgado bhavati
bhavati cātra
āsthāpane caiva virecane ca pāne tathāhāravidhikriyāsu
sarvodaribhyaḥ kuśalaiḥ prayojyaṃ kṣīraṃ śṛtaṃ jāṅgalajo raso vā
athāto mūḍhagarbhacikitsitaṃ vyākhyāsyāmaḥ
yathovāca bhagavān dhanvantariḥ
nāto 'nyat kaṣṭatamamasti yathā mūḍhagarbhaśalyoddharaṇam atra hi yoniyakṛtplīhāntravivaragarbhāśayānāṃ madhye karma kartavyaṃ sparśena utkarṣaṇāpakarṣaṇasthānāpavartanotkartanabhedanacchedanapīḍanarjūkaraṇadāraṇāni caikahastena garbhaṃ garbhiṇīṃ cāhiṃsatā tasmād adhipatimāpṛcchya paraṃ ca yatnamāsthāyopakrameta
tatra samāsenāṣṭavidhā mūḍhagarbhagatir uddiṣṭā svabhāvagatā api trayaḥ saṅgā bhavanti śiraso vaiguṇyādaṃsayor jaghanasya vā
jīvati tu garbhe sūtikāgarbhanirharaṇe prayateta
nirhartumaśakye cyāvanān mantrānupaśṛṇuyāt tān vakṣyāmaḥ
ihāmṛtaṃ ca somaśca citrabhānuśca bhāmini
uccaiḥśravāśca turago mandire nivasantu te
idamamṛtam apāṃ samuddhṛtaṃ vai tava laghu garbhamimaṃ pramuñcatu stri
tadanalapavanārkavāsavāste saha lavaṇāmbudharair diśantu śāntim
muktāḥ paśor vipāśāśca muktāḥ sūryeṇa raśmayaḥ
muktaḥ sarvabhayādgarbha ehyehi viramāvitaḥ
auṣadhāni ca vidadhyādyathoktāni
mṛte cottānāyā ābhugnasakthyā vastrādhārakonnamitakaṭyā dhanvananagavṛttikāśālmalīmṛtsnaghṛtābhyāṃ mrakṣayitvā hastaṃ yonau praveśya garbham upaharet
tatra sakthibhyāmāgatamanulomamevāñchet ekasakthnā pratipannasyetarasakthi prasāryāpaharet sphigdeśenāgatasya sphigdeśaṃ prapīḍyordhvam utkṣipya sakthinī prasāryāpaharet tiryagāgatasya parighasyeva tiraścīnasya paścādardham ūrdhvam utkṣipya pūrvārdhamapatyapathaṃ pratyārjavam ānīyāpaharet pārśvāpavṛttaśirasamaṃsaṃ prapīḍyordhvam utkṣipya śiro 'patyapathamānīyāpaharet bāhudvayapratipannasyordhvam utpīḍyāṃsau śiro 'nulomamānīyāpaharet dvāvantyāvasādhyau mūḍhagarbhau evamaśakye śastramavacārayet
sacetanaṃ ca śastreṇa na kathaṃcana dārayet
dāryamāṇo hi jananīmātmānaṃ caiva ghātayet
aviṣahye vikāre tu śreyo garbhasya pātanam
na garbhiṇyā viparyāsastasmāt prāptaṃ na hāpayet
tataḥ striyamāśvāsya maṇḍalāgreṇāṅgulīśastreṇa vā śiro vidārya śiraḥkapālānyāhṛtya śaṅkunā gṛhītvorasi kakṣāyāṃ vāpaharet abhinnaśirasamakṣikūṭe gaṇḍe vā aṃsasaṃsaktasyāṃsadeśe bāhū chittvā dṛtimivātataṃ vātapūrṇodaraṃ vā vidārya nirasyāntrāṇi śithilībhūtamāharet jaghanasaktasya vā jaghanakapālānīti
kiṃbahunā
yadyadaṅgaṃ hi garbhasya tasya sajati tadbhiṣak
samyagvinirharecchittvā rakṣennārīṃ ca yatnataḥ
garbhasya gatayaścitrā jāyante 'nilakopataḥ
tatrānalpamatirvaidyo varteta vidhipūrvakam
nopekṣeta mṛtaṃ garbhaṃ muhūrtam api paṇḍitaḥ
sa hyāśu jananīṃ hanti nirucchvāsaṃ paśuṃ yathā
maṇḍalāgreṇa kartavyaṃ chedyamantarvijānatā
vṛddhipatraṃ hi tīkṣṇāgraṃ nārīṃ hiṃsyāt kadācana
athāpatantīmaparāṃ pātayet pūrvavadbhiṣak
hastenāpaharedvāpi pārśvābhyāṃ paripīḍya vā
dhunuyācca muhurnārīṃ pīḍayedvāṃsapiṇḍikām
tailāktayonerevaṃ tāṃ pātayenmatimān bhiṣak
evaṃ nirhṛtaśalyāṃ tu siñceduṣṇena vāriṇā
tato 'bhyaktaśarīrāyā yonau snehaṃ nidhāpayet
evaṃ mṛdvī bhavedyonistacchūlaṃ copaśāmyati
kṛṣṇātanmūlaśuṇṭhyelāhiṅgubhārgīḥ sadīpyakāḥ
vacāmativiṣāṃ rāsnāṃ cavyaṃ saṃcūrṇya pāyayet
snehena doṣasyandārthaṃ vedanopaśamāya ca
kvāthaṃ caiṣāṃ tathā kalkaṃ cūrṇaṃ vā snehavarjitam
śākatvagghiṅgvativiṣāpāṭhākaṭukarohiṇīḥ
tathā tejovatīṃ cāpi pāyayet pūrvavadbhiṣak
trirātraṃ pañcasaptāhaṃ tataḥ snehaṃ punaḥ pibet
pāyayetāsavaṃ naktamariṣṭaṃ vā susaṃskṛtam
śirīṣakakubhābhyāṃ ca toyamācamane hitam
upadravāśca ye 'nye syustān yathāsvamupācaret
sarvataḥ pariśuddhā ca snigdhapathyālpabhojanā
svedābhyaṅgaparā nityaṃ bhavet krodhavivarjitā
payo vātaharaiḥ siddhaṃ daśāhaṃ bhojane hitam
rasaṃ daśāhaṃ śeṣe tu yathāyogamupācaret
vyupadravāṃ viśuddhāṃ ca jñātvā ca varavarṇinīm
ūrdhvaṃ caturbhyo māsebhyo visṛjet parihārataḥ
yonisaṃtarpaṇe 'bhyaṅge pāne bastiṣu bhojane
balātailamidaṃ cāsyai dadyādanilavāraṇam
balāmūlakaṣāyasya daśamūlīśṛtasya ca
yavakolakulatthānāṃ kvāthasya payasastathā
aṣṭāvaṣṭau śubhā bhāgāstailādekastadekataḥ
pacedāvāpya madhuraṃ gaṇaṃ saindhavasaṃyutam
tathāguruṃ sarjarasaṃ saralaṃ devadāru ca
mañjiṣṭhāṃ candanaṃ kuṣṭhamelāṃ kālānusārivām
māṃsīṃ śaileyakaṃ patraṃ tagaraṃ sārivāṃ vacām
śatāvarīmaśvagandhāṃ śatapuṣpāṃ punarnavām
tat sādhusiddhaṃ sauvarṇe rājate mṛnmaye 'pi vā
prakṣipya kalaśe samyak svanuguptaṃ nidhāpayet
balātailamidaṃ khyātaṃ sarvavātavikāranut
yathābalamato mātrāṃ sūtikāyai pradāpayet
yā ca garbhārthinī nārī kṣīṇaśukraśca yaḥ pumān
vātakṣīṇe marmahate mathite 'bhihate tathā
bhagne śramābhipanne ca sarvathaivopayujyate
etadākṣepakādīn vai vātavyādhīnapohati
hikkāṃ kāsam adhīmanthaṃ gulmaṃ śvāsaṃ ca dustaram
ṣaṇmāsānupayujyaitadantravṛddhimapohati
pratyagradhātuḥ puruṣo bhavec ca sthirayauvanaḥ
rājñāmetaddhi kartavyaṃ rājamātrāśca ye narāḥ
sukhinaḥ sukumārāśca dhaninaścāpi ye narāḥ
balākaṣāyapītebhyastilebhyo vāpyanekaśaḥ
tailamutpādya tatkvāthaśatapākaṃ kṛtaṃ śubham
nivāte nibhṛtāgāre prayuñjīta yathābalam
jīrṇe 'smin payasā snigdhamaśnīyāt ṣaṣṭikaudanam
anena vidhinā droṇam upayujyānnamīritam
bhuñjīta dviguṇaṃ kālaṃ balavarṇānvitastataḥ
sarvapāpair vinirmuktaḥ śatāyuḥ puruṣo bhavet
śataṃ śataṃ tathotkarṣo droṇe droṇe prakīrtitaḥ
balākalpenātibalāguḍūcyādityaparṇiṣu
saireyake vīratarau śatāvaryāṃ trikaṇṭake
tailāni madhuke kuryāt prasāriṇyāṃ ca buddhimān
nīlotpalaṃ varīmūlaṃ gavye kṣīre vipācayet
śatapākaṃ tatastena tilatailaṃ pacedbhiṣak
balātailasya kalkāṃstu supiṣṭāṃstatra dāpayet
sarveṣām eva jānīyādupayogaṃ cikitsakaḥ
balātailavadeteṣāṃ guṇāṃścaiva viśeṣataḥ
athāto vidradhīnāṃ cikitsitaṃ vyākhyāsyāmaḥ
yathovāca bhagavān dhanvantariḥ
uktā vidradhayaḥ ṣaḍye teṣvasādhyastu sarvajaḥ
śeṣeṣvāmeṣu kartavyā tvaritaṃ śophavat kriyā
vātaghnamūlakalkaistu ghṛtatailavasāyutaiḥ
sukhoṣṇo bahalo lepaḥ prayojyo vātavidradhau
sānūpaudakamāṃsastu kākolyādiḥ satarpaṇaḥ
snehāmlasiddho lavaṇaḥ prayojyaścopanāhane
veśavāraiḥ sakṛśaraiḥ payobhiḥ pāyasaistathā
svedayet satataṃ cāpi nirhareccāpi śoṇitam
sa cedevam upakrāntaḥ pākāyābhimukho yadi
taṃ pācayitvā śastreṇa bhindyādbhinnaṃ ca śodhayet
pañcamūlakaṣāyeṇa prakṣālya lavaṇottaraiḥ
tailair bhadrādimadhukasaṃyuktaiḥ pratipūrayet
vairecanikayuktena traivṛtena viśodhya ca
pṛthakparṇyādisiddhena traivṛtena ca ropayet
paittikaṃ śarkarālājāmadhukaiḥ sārivāyutaiḥ
pradihyāt kṣīrapiṣṭair vā payasyośīracandanaiḥ
pākyaiḥ śītakaṣāyair vā kṣīrair ikṣurasaistathā
jīvanīyaghṛtair vāpi secayeccharkarāyutaiḥ
trivṛddharītakīnāṃ ca cūrṇaṃ lihyānmadhudravam
jalaukobhir hareccāsṛk pakvaṃ cāpāṭya buddhimān
kṣīravṛkṣakaṣāyeṇa prakṣālyaudakajena vā
tilaiḥ sayaṣṭīmadhukaiḥ sakṣaudraiḥ sarpiṣā yutaiḥ
upadihya pratanunā vāsasā veṣṭayedvraṇam
prapauṇḍarīkamañjiṣṭhāmadhukośīrapadmakaiḥ
saharidraiḥ kṛtaṃ sarpiḥ sakṣīraṃ vraṇaropaṇam
kṣīraśuklāpṛthakparṇīsamaṅgārodhracandanaiḥ
nyagrodhādipravāleṣu teṣāṃ tvakṣvathavā kṛtam
naktamālasya patrāṇi taruṇāni phalāni ca
sumanāyāśca patrāṇi paṭolāriṣṭayostathā
dve haridre madhūcchiṣṭaṃ madhukaṃ tiktarohiṇī
priyaṅguḥ kuśamūlaṃ ca niculasya tvageva ca
mañjiṣṭhācandanośīramutpalaṃ sārive trivṛt
eteṣāṃ kārṣikair bhāgair ghṛtaprasthaṃ vipācayet
duṣṭavraṇapraśamanaṃ nāḍīvraṇaviśodhanam
sadyaśchinnavraṇānāṃ ca karañjādyamidaṃ śubham
duṣṭavraṇāśca ye kecidye cotsṛṣṭakriyā vraṇāḥ
nāḍyo gambhīrikā yāśca sadyaśchinnāstathaiva ca
agnikṣārakṛtāścaiva ye vraṇā dāruṇā api
karañjādyena haviṣā praśāmyanti na saṃśayaḥ
iṣṭakāsikatāloṣṭagośakṛttuṣapāṃśubhiḥ
mūtrair uṣṇaiśca satataṃ svedayecchleṣmavidradhim
kaṣāyapānair vamanair ālepair upanāhanaiḥ
hareddoṣānabhīkṣṇaṃ cāpyalābvāsṛk tathaiva ca
āragvadhakaṣāyeṇa pakvaṃ cāpāṭya dhāvayet
haridrātrivṛtāśaktutilair madhusamāyutaiḥ
pūrayitvā vraṇaṃ samyagbadhnīyāt kīrtitaṃ yathā
tataḥ kulatthikādantītrivṛcchyāmārkatilvakaiḥ
kuryāttailaṃ sagomūtraṃ hitaṃ tatra sasaindhavam
pittavidradhivat sarvāḥ kriyā niravaśeṣataḥ
vidradhyoḥ kuśalaḥ kuryādraktāgantunimittayoḥ
varuṇādigaṇakvāthamapakve 'bhyantarotthite
ūṣakādipratīvāpaṃ pibet sukhakaraṃ naraḥ
anayor vargayoḥ siddhaṃ sarpirvairecanena ca
acirādvidradhiṃ hanti prātaḥ prātarniṣevitam
ebhir eva gaṇaiścāpi saṃsiddhaṃ snehasaṃyutam
kāryamāsthāpanaṃ kṣipraṃ tathaivāpyanuvāsanam
pānālepanabhojyeṣu madhuśigrudrumo 'pi vā
dattāvāpo yathādoṣamapakvaṃ hanti vidradhim
toyadhānyāmlamūtraistu peyo vāpi surādibhiḥ
yathādoṣagaṇakvāthaiḥ pibedvāpi śilājatu
pradhānaṃ guggulaṃ cāpi śuṇṭhīṃ ca suradāru ca
snehopanāhau kuryācca sadā cāpyanulomanam
yathoddiṣṭāṃ sirāṃ vidhyet kaphaje vidradhau bhiṣak
raktapittānilottheṣu kecidbāhau vadanti tu
pakvaṃ vā bahirunnaddhaṃ bhittvā vraṇavadācaret
sruteṣūrdhvamadho vāpi maireyāmlasurāsavaiḥ
peyo varuṇakādistu madhuśigrudrumo 'pi vā
śigrumūlajale siddhaṃ sasiddhārthakamodanam
yavakolakulatthānāṃ yūṣair bhuñjīta mānavaḥ
prātaḥ prātaśca seveta mātrayā tailvakaṃ ghṛtam
trivṛtādigaṇakvāthasiddhaṃ vāpyupaśāntaye
nopagacched yathā pākaṃ prayateta tathā bhiṣak
paryāgate vidradhau tu siddhirnaikāntikī smṛtā
pratyākhyāya tu kurvīta majjajāte tu vidradhau
snehasvedopapannānāṃ kuryādraktāvasecanam
vidradhyuktāṃ kriyāṃ kuryāt pakve vāsthi tu bhedayet
niḥśalyamatha vijñāya kartavyaṃ vraṇaśodhanam
dhāvet tiktakaṣāyeṇa tiktaṃ sarpistathā hitam
yadi majjaparisrāvo na nivarteta dehinaḥ
kuryāt saṃśodhanīyāni kaṣāyādīni buddhimān
priyaṅgudhātakīrodhrakaṭphalaṃ tinisaindhavam
etaistailaṃ vipaktavyaṃ vidradhivraṇaropaṇam
athāto visarpanāḍīstanarogacikitsitaṃ vyākhyāsyāmaḥ
yathovāca bhagavān dhanvantariḥ
sādhyā visarpāstraya ādito ye na sannipātakṣatajau hi sādhyau
sādhyeṣu tatpathyagaṇair vidadhyādghṛtāni sekāṃś ca tathopadehān
mustāśatāhvāsuradārukuṣṭhavārāhikustumburukṛṣṇagandhāḥ
vātātmake coṣṇagaṇāḥ prayojyāḥ sekeṣu lepeṣu tathā śṛteṣu
yat pañcamūlaṃ khalu kaṇṭakākhyamalpaṃ mahaccāpyatha vallijaṃ ca
taccopayojyaṃ bhiṣajā pradehe seke ghṛte cāpi tathaiva taile
kaseruśṛṅgāṭakapadmagundrāḥ saśaivalāḥ sotpalakardamāśca
vastrāntarāḥ pittakṛte visarpe lepā vidheyāḥ saghṛtāḥ suśītāḥ
hrīveralāmajjakacandanāni srotojamuktāmaṇigairikāśca
kṣīreṇa piṣṭāḥ saghṛtāḥ suśītā lepāḥ prayojyāstanavaḥ sukhāya
prapauṇḍarīkaṃ madhukaṃ payasyā mañjiṣṭhikā padmakacandane ca
sugandhikā ceti sukhāya lepaḥ paitte visarpe bhiṣajā prayojyaḥ
nyagrodhavargaiḥ pariṣecanaṃ ca ghṛtaṃ ca kuryāt svarasena tasya
śītaiḥ payobhiśca madhūdakaiśca saśarkarair ikṣurasaiśca sekān
ghṛtasya gaurīmadhukāravindarodhrāmburājādanagairikeṣu
tatharṣabhe padmakasārivāsu kākolimedākumudotpaleṣu
sacandanāyāṃ madhuśarkarāyāṃ drākṣāsthirāpṛśniśatāhvayāsu
kalkīkṛtāsūdakamatra dattvā nyagrodhavargasya tathā sthirādeḥ
gaṇasya bilvādikapañcamūlyāścaturguṇaṃ kṣīramathāpi tadvat
prasthaṃ vipakvaṃ pariṣecanena paittīrnihanyāttu visarpanāḍīḥ
visphoṭaduṣṭavraṇaśīrṣarogān pākaṃ tathāsyasya nihanti pānāt
grahārdite śoṣiṇi cāpi bāle ghṛtaṃ hi gauryādikametadiṣṭam
ajāśvagandhā saralā sakālā saikaiṣikā cāpyathavājaśṛṅgī
gomūtrapiṣṭo vihitaḥ pradeho hanyādvisarpaṃ kaphajaṃ sa śīghram
kālānusāryāgurucocaguñjārāsnāvacāśītaśivendraparṇyaḥ
pālindimuñjātamahīkadambā hitā visarpeṣu kaphātmakeṣu
gaṇastu yojyo varuṇapravṛttaḥ kriyāsu sarvāsu vicakṣaṇena
saṃśodhanaṃ śoṇitamokṣaṇaṃ ca śreṣṭhaṃ visarpeṣu cikitsitaṃ hi
sarvāṃś ca pakvān pariśodhya dhīmān vraṇakrameṇopacaredyathoktam
nāḍī tridoṣaprabhavā na sidhyeccheṣāścatasraḥ khalu yatnasādhyāḥ
tatrānilotthām upanāhya pūrvam aśeṣataḥ pūyagatiṃ vidārya
tilair apāmārgaphalaiś ca piṣṭvā sasaindhavair bandhanamatra kuryāt
prakṣālane cāpi sadā vraṇasya yojyaṃ mahadyat khalu pañcamūlam
hiṃsrāṃ haridrāṃ kaṭukāṃ balāṃ ca gojihvikāṃ cāpi sabilvamūlām
saṃhṛtya tailaṃ vipacedvraṇasya saṃśodhanaṃ pūraṇaropaṇaṃ ca
pittātmikāṃ prāg upanāhya dhīmānutkārikābhiḥ sapayoghṛtābhiḥ
nipātya śastraṃ tilanāgadantīyaṣṭyāhvakalkaiḥ paripūrayettām
prakṣālane cāpi sasomanimbā niśā prayojyā kuśalena nityam
śyāmātribhaṇḍītriphalāsu siddhaṃ haridrayo rodhrakavṛkṣayośca
ghṛtaṃ sadugdhaṃ vraṇatarpaṇena hanyādgatiṃ koṣṭhagatāpi yā syāt
nāḍīṃ kaphotthām upanāhya samyak kulatthasiddhārthakaśaktukiṇvaiḥ
mṛdūkṛtāmeṣya gatiṃ viditvā nipātayecchastram aśeṣakārī
dadyādvraṇe nimbatilān sadantīn surāṣṭrajāsaindhavasamprayuktān
prakṣālane cāpi karañjanimbajātyakṣapīlusvarasāḥ prayojyāḥ
suvarcikāsaindhavacitrakeṣu nikumbhatālītalarūpikāsu
phaleṣvapāmārgabhaveṣu caiva kuryāt samūtreṣu hitāya tailam
nāḍīṃ tu śalyaprabhavāṃ vidārya nirhṛtya śalyaṃ praviśodhya mārgam
saṃśodhayet kṣaudraghṛtapragāḍhaistilaistato ropaṇamāśu kuryāt
kumbhīkakharjūrakapitthabilvavanaspatīnāṃ ca śalāṭuvargaiḥ
kṛtvā kaṣāyaṃ vipacettu tailamāvāpya mustāsaralāpriyaṅgūḥ
sugandhikāmocarasāhipuṣpaṃ rodhraṃ vidadhyād api dhātakīṃ ca
etena śalyaprabhavā tu nāḍī rohedvraṇo vā sukham āśu caiva
kṛśadurbalabhīrūṇāṃ nāḍī marmāśritā ca yā
kṣārasūtreṇa tāṃ chindyānna tu śastreṇa buddhimān
eṣaṇyā gatimanviṣya kṣārasūtrānusāriṇīm
sūcīṃ nidadhyādgatyante tathonnamyāśu nirharet
sūtrasyāntaṃ samānīya gāḍhaṃ bandhaṃ samācaret
tataḥ kṣārabalaṃ vīkṣya sūtramanyat praveśayet
kṣārāktaṃ matimān vaidyo yāvanna chidyate gatiḥ
bhagandare 'pyeṣa vidhiḥ kāryo vaidyena jānatā
sūcībhir yavavaktrābhir ācitān vā samantataḥ
mūle sūtreṇa badhnīyācchinne copacared vraṇam
yā dvivraṇīye 'bhihitāstu vartyastāḥ sarvanāḍīṣu bhiṣagvidadhyāt
ghoṇṭāphalatvaglavaṇāni lākṣāpūgīphalaṃ cālavaṇaṃ ca patram
snuhyarkadugdhena tu kalka eṣa vartīkṛto hantyacireṇa nāḍīḥ
bibhītakāmrāsthivaṭapravālā hareṇukāśaṅkhinibījamasyaḥ
vārāhikandaś ca tathā pradeyo nāḍīṣu tailena ca miśrayitvā
dhattūrajaṃ madanakodravajaṃ ca bījaṃ kośātakī śukanasā mṛgabhojinī ca
aṅkoṭabījakusumaṃ gatiṣu prayojyaṃ lākṣodakāhṛtamalāsu vikṛtya cūrṇam
tathā ca gomāṃsamasīṃ hitāya koṣṭhāśritasyādarato diśanti
vartīkṛtaṃ mākṣikasamprayuktaṃ nāḍīghnamuktaṃ lavaṇottamaṃ vā
duṣṭavraṇe yadvihitaṃ ca tailaṃ tat sarvanāḍīṣu bhiṣagvidadhyāt
cūrṇīkṛtair atha vimiśritamebhir eva tailaṃ prayuktamacireṇa gatiṃ nihanti
eṣveva mūtrasahiteṣu vidhāya tailaṃ tat sādhitaṃ gatimapohati saptarātrāt
piṇḍītakasya tu varāhavibhāvitasya mūleṣu kandaśakaleṣu ca sauvaheṣu
tailaṃ kṛtaṃ gatimapohati śīghrametat kandeṣu cāmaravarāyudhasāhvayeṣu
bhallātakārkamaricair lavaṇottamena siddhaṃ viḍaṅgarajanīdvayacitrakaiś ca
syānmārkavasya ca rasena nihanti tailaṃ nāḍīṃ kaphānilakṛtāmapacīṃ vraṇāṃś ca
stanye gate vikṛtimāśu bhiṣak tu dhātrīṃ pītāṃ ghṛtaṃ pariṇate 'hani vāmayettu
nimbodakena madhumāgadhikāyutena vāntāgate 'hani ca mudgarasāśanā syāt
evaṃ tryahaṃ caturahaṃ ṣaḍahaṃ vamedvā sarpiḥ pibettriphalayā saha saṃyutaṃ vā
bhārgīṃ pibettu payasaḥ pariśodhanārthamāragvadhādiṣu varaṃ madhunā kaṣāyam
sāmānyametadupadiṣṭamato viśeṣāddoṣān payonipatitān śamayedyathāsvam
rogaṃ stanotthitamavekṣya bhiṣagvidadhyādyadvidradhāvabhihitaṃ bahuśo vidhānam
saṃpacyamānam api taṃ tu vinopanāhaiḥ sambhojanena khalu pācayituṃ yateta
śīghraṃ stano hi mṛdumāṃsatayopanaddhaḥ sarvaṃ prakotham upayātyavadīryate ca
pakve tu dugdhahāriṇīḥ parihṛtya nāḍīḥ kṛṣṇaṃ ca cūcukayugaṃ vidadhīta śastram
āme vidāhini tathaiva gate ca pākaṃ dhātryāḥ stanau satatam eva ca nirduhīta
athāto granthyapacyarbudagalagaṇḍacikitsitaṃ vyākhyāsyāmaḥ
yathovāca bhagavān dhanvantariḥ
granthiṣvathāmeṣu bhiṣagvidadhyācchophakriyāṃ vistaraśo vidhijñaḥ
rakṣedbalaṃ cāpi narasya nityaṃ tadrakṣitaṃ vyādhibalaṃ nihanti
tailaṃ pibet sarpiratho dvayaṃ vā dattvā vasāṃ vā trivṛtaṃ vidadhyāt
apehivātādaśamūlasiddhaṃ vaidyaścatuḥsnehamatho dvayaṃ vā
hiṃsrātha rohiṇyamṛtātha bhārgī śyonākabilvāgurukṛṣṇagandhāḥ
gojī ca piṣṭā saha tālapatryā granthau vidheyo 'nilaje pralepaḥ
svedopanāhān vividhāṃśca kuryāttathā prasiddhānaparāṃśca lepān
vidārya vā pakvamapohya pūyaṃ prakṣālya bilvārkanarendratoyaiḥ
tilaiḥ sapañcāṅgulapatramiśraiḥ saṃśodhayet saindhavasamprayuktaiḥ
śuddhaṃ vraṇaṃ vāpyuparopayettu tailena rāsnāsaralānvitena
viḍaṅgayaṣṭīmadhukāmṛtābhiḥ siddhena vā kṣīrasamanvitena
jalaukasaḥ pittakṛte hitāstu kṣīrodakābhyāṃ pariṣecanaṃ ca
kākolivargasya ca śītalāni pibet kaṣāyāṇi saśarkarāṇi
drākṣārasenekṣurasena vāpi cūrṇaṃ pibeccāpi harītakīnām
madhūkajambvarjunavetasānāṃ tvagbhiḥ pradehānavacārayeta
saśarkarair vā tṛṇaśūnyakandair dihyādabhīkṣṇaṃ muculundajair vā
vidārya vā pakvamapohya pūyaṃ dhāvet kaṣāyeṇa vanaspatīnām
tilaiḥ sayaṣṭīmadhukair viśodhya sarpiḥ prayojyaṃ madhurair vipakvam
hṛteṣu doṣeṣu yathānupūrvyā granthau bhiṣak śleṣmasamutthite tu
svinnasya vimlāpanam eva kuryādaṅguṣṭhalohopalaveṇudaṇḍaiḥ
vikaṅkatāragvadhakākaṇantīkākādanītāpasavṛkṣamūlaiḥ
ālepayet piṇḍaphalārkabhārgīkarañjakālāmadanaiśca vidvān
amarmajātaṃ śamam aprayāntam apakvam evāpaharedvidārya
dahet sthite cāsṛji siddhakarmā sadyaḥkṣatoktaṃ ca vidhiṃ vidadhyāt
yā māṃsakandyaḥ kaṭhinā bṛhatyastāsveṣa yojyaśca vidhirvidhijñaiḥ
śastreṇa vāpāṭya supakvamāśu prakṣālayet pathyatamaiḥ kaṣāyaiḥ
saṃśodhanaistaṃ ca viśodhayettu kṣārottaraiḥ kṣaudraguḍapragāḍhaiḥ
śuddhe ca tailaṃ tvavacāraṇīyaṃ viḍaṅgapāṭhārajanīvipakvam
medaḥsamutthe tilakalkadigdhaṃ dattvopariṣṭād dviguṇaṃ paṭāntam
hutāśataptena muhuḥ pramṛjyāllohena dhīmānadahan hitāya
pralipya dārvīmatha lākṣayā vā prataptayā svedanamasya kāryam
nipātya vā śastramapohya medo dahet supakvaṃ tvathavā vidārya
prakṣālya mūtreṇa tilaiḥ supiṣṭaiḥ suvarcikādyair haritālamiśraiḥ
sasaindhavaiḥ kṣaudraghṛtapragāḍhaiḥ kṣārottarair enamabhipraśodhya
tailaṃ vidadhyād dvikarañjaguñjāvaṃśāvalekheṅgudamūtrasiddham
jīmūtakaiḥ kośavatīphalaiśca dantīdravantītrivṛtāsu caiva
sarpiḥ kṛtaṃ hantyapacīṃ pravṛddhāṃ dvidhā pravṛttaṃ tadudāravīryam
nirguṇḍijātībarihiṣṭhayuktaṃ jīmūtakaṃ mākṣikasaindhavāḍhyam
abhiprataptaṃ vamanaṃ pragāḍhaṃ duṣṭāpacīṣūttamamādiśanti
kaiḍaryabimbīkaravīrasiddhaṃ tailaṃ hitaṃ mūrdhavirecanaṃ ca
śākhoṭakasya svarasena siddhaṃ tailaṃ hitaṃ nasyavirecaneṣu
madhūkasāraśca hito 'vapīḍe phalāni śigroḥ kharamañjarervā
granthīn amarmaprabhavān apakvān uddhṛtya cāgniṃ vidadhīta paścāt
kṣāreṇa vāpi pratisārayettu saṃlikhya śastreṇa yathopadeśam
pārṣṇiṃ prati dve daśa cāṅgulāni mitvendrabastiṃ parivarjya dhīmān
vidārya matsyāṇḍanibhāni vaidyo niṣkṛṣya jālānyanalaṃ vidadhyāt
ā gulphakarṇāt sumitasya jantostasyāṣṭabhāgaṃ khuḍakād vibhajya
ghoṇarjuvedhaḥ surarājabasterhitvākṣimātraṃ tvapare vadanti
maṇibandhopariṣṭādvā kuryādrekhātrayaṃ bhiṣak
aṅgulyantaritaṃ samyagapacīnāṃ nivṛttaye
cūrṇasya kāle pracalākakākagodhāhikūrmaprabhavāṃ masīṃ tu
dadyācca tailena saheṅgudīnāṃ yadvakṣyate ślīpadināṃ ca tailam
virecanaṃ dhūmamupādadīta bhavecca nityaṃ yavamudgabhojī
karkārukairvārukanārikelapriyālapañcāṅgulabījacūrṇaiḥ
vātārbudaṃ kṣīraghṛtāmbusiddhair uṣṇaiḥ satailair upanāhayettu
kuryācca mukhyānyupanāhanāni siddhaiśca māṃsair atha vesavāraiḥ
svedaṃ vidadhyāt kuśalastu nāḍyā śṛṅgeṇa raktaṃ bahuśo harecca
vātaghnaniryūhapayo'mlabhāgaiḥ siddhaṃ śatākhyaṃ trivṛtaṃ pibedvā
svedopanāhā mṛdavastu kāryāḥ pittārbude kāyavirecanaṃ ca
vighṛṣya codumbaraśākagojīpatrair bhṛśaṃ kṣaudrayutaiḥ pralimpet
ślakṣṇīkṛtaiḥ sarjarasapriyaṅgupattaṅgarodhrāñjanayaṣṭikāhvaiḥ
visrāvya cāragvadhagojisomāḥ śyāmā ca yojyā kuśalena lepe
śyāmāgirihvāñjanakīraseṣu drākṣārase saptalikārase ca
ghṛtaṃ pibet klītakasaṃprasiddhaṃ pittārbudī tajjaṭharī ca jantuḥ
śuddhasya jantoḥ kaphaje 'rbude tu rakte 'vasikte tu tato 'rbudaṃ tat
dravyāṇi yānyūrdhvamadhaśca doṣān haranti taiḥ kalkakṛtaiḥ pradihyāt
kapotapārāvataviḍvimiśraiḥ sakāṃsyanīlaiḥ śukalāṅgalākhyaiḥ
mūtraistu kākādanimūlamiśraiḥ kṣārapradigdhair athavā pradihyāt
niṣpāvapiṇyākakulatthakalkair māṃsapragāḍhair dadhimastuyuktaiḥ
lepaṃ vidadhyāt kṛmayo yathātra mūrchanti muñcantyatha makṣikāśca
alpāvaśiṣṭe kṛmibhakṣite ca likhettato 'gniṃ vidadhīta paścāt
yadalpamūlaṃ traputāmrasīsapaṭṭaiḥ samāveṣṭya tadāyasair vā
kṣārāgniśastrāṇyasakṛdvidadhyāt prāṇān ahiṃsan bhiṣagapramattaḥ
āsphotajātīkaravīrapatraiḥ kaṣāyamiṣṭaṃ vraṇaśodhanārtham
śuddhe ca tailaṃ vidadhīta bhārgīviḍaṅgapāṭhātriphalāvipakvam
yadṛcchayā copagatāni pākaṃ pākakrameṇopacaredvidhijñaḥ
medo'rbudaṃ svinnamatho vidārya viśodhya sīvyedgataraktamāśu
tato haridrāgṛhadhūmarodhrapataṅgacūrṇaiḥ samanaḥśilālaiḥ
vraṇaṃ pratigrāhya madhupragāḍhaiḥ karañjatailaṃ vidadhīta śuddhe
saśeṣadoṣāṇi hi yo 'rbudāni karoti tasyāśu punarbhavanti
tasmād aśeṣāṇi samuddharettu hanyuḥ saśeṣāṇi yathā hi vahniḥ
saṃsvedya gaṇḍaṃ pavanotthamādau nāḍyānilaghnauṣadhapatrabhaṅgaiḥ
amlaiḥ samūtrair vividhaiḥ payobhir uṣṇaiḥ satailaiḥ piśitaiśca vidvān
visrāvayet svinnam atandritaśca śuddhaṃ vraṇaṃ cāpyupanāhayettu
śaṇātasīmūlakaśigrukiṇvapriyālamajjānuyutais tilaistu
kālāmṛtāśigrupunarnavārkagajādināmākarahāṭakuṣṭhaiḥ
ekaiṣikāvṛkṣakatilvakaiśca surāmlapiṣṭair asakṛt pradihyāt
tailaṃ pibeccāmṛtavallinimbahaṃsāhvayāvṛkṣakapippalībhiḥ
siddhaṃ balābhyāṃ ca sadevadāru hitāya nityaṃ galagaṇḍaroge
svedopanāhaiḥ kaphasaṃbhavaṃ tu saṃsvedya visrāvaṇam eva kuryāt
tato 'jagandhātiviṣāviśalyāviṣāṇikākuṣṭhaśukāhvayābhiḥ
palāśabhasmodakapeṣitābhir dihyāt suguñjābhir aśītalābhiḥ
daśārdhasaṃkhyair lavaṇaiśca yuktaṃ tailaṃ pibenmāgadhikādisiddham
pracchardanaṃ mūrdhavirecanaṃ ca dhūmaśca vairecaniko hitastu
pākakramo vāpi sadā vidheyo vaidyena pākaṃ gatayoḥ kathaṃcit
kaṭutrikakṣaudrayutāḥ samūtrā bhakṣyā yavānnāni rasāśca maudgāḥ
saśṛṅgaverāḥ sapaṭolanimbā hitāya deyā galagaṇḍaroge
medaḥsamutthe tu yathopadiṣṭāṃ vidhyet sirāṃ snigdhatanor narasya
śyāmāsudhālohapurīṣadantīrasāñjanaiścāpi hitaḥ pradehaḥ
mūtreṇa vāloḍya hitāya sāraṃ prātaḥ pibet sālamahīruhāṇām
śastreṇa vāpāṭya vidārya cainaṃ medaḥ samuddhṛtya hitāya sīvyet
majjājyamedomadhubhir dahedvā dagdhe ca sarpirmadhu cāvacāryam
kāsīsatutthe ca tato 'tra deye cūrṇīkṛte rocanayā samete
tailena cābhyajya hitāya dadyāt sārodbhavaṃ gomayajaṃ ca bhasma
hitaśca nityaṃ triphalākaṣāyo gāḍhaśca bandho yavabhojanaṃ ca
athāto vṛddhyupadaṃśaślīpadacikitsitaṃ vyākhyāsyāmaḥ
yathovāca bhagavān dhanvantariḥ
antravṛddhyā vinā ṣaḍyā vṛddhayastāsu varjayet
aśvādiyānaṃ vyāyāmaṃ maithunaṃ veganigraham
atyāsanaṃ caṅkramaṇam upavāsaṃ gurūṇi ca
tatrādito vātavṛddhau traivṛtasnigdhamāturam
svinnaṃ cainaṃ yathānyāyaṃ pāyayeta virecanam
kośāmratilvakairaṇḍaphalatailāni vā naram
sakṣīraṃ vā pibenmāsaṃ tailameraṇḍasaṃbhavam
tataḥ kāle 'nilaghnānāṃ kvāthaiḥ kalkaiśca buddhimān
nirūhayennirūḍhaṃ ca bhuktavantaṃ rasaudanam
yaṣṭīmadhukasiddhena tatastailena yojayet
snehopanāhau kuryācca pradehāṃścānilāpahān
vidagdhāṃ pācayitvā vā sevanīṃ parivarjayet
bhindyāttataḥ prabhinnāyāṃ yathoktaṃ kramamācaret
pittajāyāmapakvāyāṃ pittagranthikramo hitaḥ
pakvāṃ vā bhedayedbhinnāṃ śodhayet kṣaudrasarpiṣā
śuddhāyāṃ ca bhiṣagdadyāttailaṃ kalkaṃ ca ropaṇam
raktajāyāṃ jalaukobhiḥ śoṇitaṃ nirharedbhiṣak
pibedvirecanaṃ vāpi śarkarākṣaudrasaṃyutam
pittagranthikramaṃ kuryādāme pakve ca sarvadā
vṛddhiṃ kaphātmikāmuṣṇair mūtrapiṣṭaiḥ pralepayet
pītadārukaṣāyaṃ ca pibenmūtreṇa saṃyutam
vimlāpanādṛte vāpi śleṣmagranthikramo hitaḥ
pakvāyāṃ ca vibhinnāyāṃ tailaṃ śodhanamiṣyate
sumanāruṣkarāṅkoṭhasaptaparṇeṣu sādhitam
medaḥsamutthāṃ saṃsvedya lepayet surasādinā
śirovirekadravyair vā sukhoṣṇair mūtrasaṃyutaiḥ
svinnāṃ cāveṣṭya paṭṭena samāśvāsya tu mānavam
rakṣan phale sevanīṃ ca vṛddhipatreṇa dārayet
medastataḥ samuddhṛtya dadyāt kāsīsasaindhave
badhnīyācca yathoddiṣṭaṃ śuddhe tailaṃ ca dāpayet
manaḥśilālalavaṇaiḥ siddhamāruṣkareṣu ca
mūtrajāṃ svedayitvā tu vastrapaṭṭena veṣṭayet
sevanyāḥ pārśvato 'dhastādvidhyed vrīhimukhena tu
athātra dvimukhāṃ nāḍīṃ dattvā visrāvayedbhiṣak
mūtraṃ nāḍīmathoddhṛtya sthagikābandhamācaret
śuddhāyāṃ ropaṇaṃ dadyādvarjayedantrahaitukīm
aprāptaphalakoṣāyāṃ vātavṛddhikramo hitaḥ
tatra yā vaṅkṣaṇasthā tāṃ dahed ardhenduvaktrayā
samyaṅmārgāvarodhārthaṃ kośaprāptāṃ tu varjayet
tvacaṃ bhittvāṅguṣṭhamadhye daheccāṅgaviparyayāt
anenaiva vidhānena vṛddhī vātakaphātmike
pradahet prayataḥ kiṃtu snāyucchedo 'dhikastayoḥ
śaṅkhopari ca karṇānte tyaktvā yatnena sevanīm
vyatyāsādvā sirāṃ vidhyedantravṛddhinivṛttaye
upadaṃśeṣu sādhyeṣu snigdhasvinnasya dehinaḥ
sirāṃ vidhyenmeḍhramadhye pātayedvā jalaukasaḥ
haredubhayataścāpi doṣānatyarthamucchritān
sadyo 'pahṛtadoṣasya rukśophāvupaśāmyataḥ
yadi vā durbalo janturna vā prāptaṃ virecanam
nirūheṇa harettasya doṣānatyarthamucchritān
prapauṇḍarīkayaṣṭyāhvavarṣābhūkuṣṭhadārubhiḥ
saralāgururāsnābhir vātajaṃ saṃpralepayet
niculairaṇḍabījāni yavagodhūmasaktavaḥ
etaiśca vātajaṃ snigdhaiḥ sukhoṣṇaiḥ saṃpralepayet
prapauṇḍarīkapūrvaiśca dravyaiḥ sekaḥ praśasyate
gairikāñjanayaṣṭyāhvasārivośīrapadmakaiḥ
sacandanotpalaiḥ snigdhaiḥ paittikaṃ saṃpralepayet
padmotpalamṛṇālaiśca sasarjārjunavetasaiḥ
sarpiḥ snigdhaiḥ samadhukaiḥ paittikaṃ saṃpralepayet
secayecca ghṛtakṣīraśarkarekṣumadhūdakaiḥ
athavāpi suśītena kaṣāyeṇa vaṭādinā
sālāśvakarṇājakarṇadhavatvagbhiḥ kaphotthitam
surāpiṣṭābhir uṣṇābhiḥ satailābhiḥ pralepayet
rajanyativiṣāmustāsurāsuradārubhiḥ
sapattrapāṭhāpattūrair athavā saṃpralepayet
surasāragvadhādyośca kvāthābhyāṃ pariṣecayet
evaṃ saṃśodhanālepasekaśoṇitamokṣaṇaiḥ
pratikuryāt kriyāyogaiḥ prāksthānoktair hitair api
na yāti ca yathā pākaṃ prayateta tathā bhiṣak
vidagdhaistu sirāsnāyutvaṅmāṃsaiḥ kṣīyate dhvajaḥ
śastreṇopacareccāpi pākamāgatamāśu vai
tadāpohya tilaiḥ sarpiḥkṣaudrayuktaiḥ pralepayet
karavīrasya patrāṇi jātyāragvadhayostathā
prakṣālane prayojyāni vaijayantyarkayor api
saurāṣṭrīṃ gairikaṃ tutthaṃ puṣpakāsīsasaindhavam
rodhraṃ rasāñjanaṃ dārvīṃ haritālaṃ manaḥśilām
hareṇukaile ca tathā sūkṣmacūrṇāni kārayet
taccūrṇaṃ kṣaudrasaṃyuktam upadaṃśeṣu pūjitam
jambvāmrasumanānimbaśvetakāmbojipallavāḥ
śallakībadarībilvapalāśatiniśatvacaḥ
kṣīriṇāṃ ca tvaco yojyāḥ kvāthe triphalayā saha
tena kvāthena niyataṃ vraṇaṃ prakṣālayedbhiṣak
asminneva kaṣāye tu tailaṃ dhīro vipācayet
gojīviḍaṅgayaṣṭībhiḥ sarvagandhaiśca saṃyutam
etat sarvopadaṃśeṣu śreṣṭhaṃ ropaṇamiṣyate
svarjikātutthakāsīsaṃ śaileyaṃ ca rasāñjanam
manaḥśilāsamaiścūrṇaṃ vraṇavīsarpanāśanam
gundrāṃ dagdhvā kṛtaṃ bhasma haritālaṃ manaḥśilā
upadaṃśavisarpāṇām etacchāntikaraṃ param
mārkavastriphalā dantī tāmracūrṇam ayorajaḥ
upadaṃśaṃ nihantyeṣa vṛkṣamindrāśaniryathā
upadaṃśadvaye 'pyetāṃ pratyākhyāyācaret kriyām
tayor eva ca yā yogyā vīkṣya doṣabalābalam
upadaṃśe viśeṣeṇa śṛṇu bhūyastridoṣaje
duṣṭavraṇavidhiṃ kuryāt kuthitaṃ mehanaṃ tyajet
jambvoṣṭhenāgnivarṇena paścāccheṣaṃ dahedbhiṣak
samyagdagdhaṃ ca vijñāya madhusarpiḥ prayojayet
śuddhe ca ropaṇaṃ dadyāt kalkaṃ tailaṃ hitaṃ ca yat
snehasvedopapanne tu ślīpade 'nilaje bhiṣak
kṛtvā gulphopari sirāṃ vidhyettu caturaṅgule
samāpyāyitadehaṃ ca bastibhiḥ samupācaret
māsameraṇḍajaṃ tailaṃ pibenmūtreṇa saṃyutam
payasaudanamaśnīyānnāgarakvathitena ca
traivṛtaṃ copayuñjīta śasto dāhastathāgninā
gulphasyādhaḥ sirāṃ vidhyecchlīpade pittasaṃbhave
pittaghnīṃ ca kriyāṃ kuryāt pittārbudavisarpavat
sirāṃ suviditāṃ vidhyedaṅguṣṭhe ślaiṣmike bhiṣak
madhuyuktāni cābhīkṣṇaṃ kaṣāyāṇi pibennaraḥ
pibedvāpyabhayākalkaṃ mūtreṇānyatamena ca
kaṭukāmamṛtāṃ śuṇṭhīṃ viḍaṅgaṃ dāru citrakam
hitaṃ vā lepane nityaṃ bhadradāru sacitrakam
viḍaṅgamaricārkeṣu nāgare citrake 'thavā
bhadradārvelukākhye ca sarveṣu lavaṇeṣu ca
tailaṃ pakvaṃ pibedvāpi yavānnaṃ ca hitaṃ sadā
pibet sarṣapatailaṃ vā ślīpadānāṃ nivṛttaye
pūtīkarañjapatrāṇāṃ rasaṃ vāpi yathābalam
anenaiva vidhānena putrañjīvakajaṃ rasam
prayuñjīta bhiṣak prājñaḥ kālasātmyavibhāgavit
kevukākandaniryāsaṃ lavaṇaṃ tvatha pākimam
rasaṃ dattvātha pūrvoktaṃ peyametadbhiṣagjitam
kākādanīṃ kākajaṅghāṃ bṛhatīṃ kaṇṭakārikām
kadambapuṣpīṃ mandārīṃ lambāṃ śukanasāṃ tathā
dagdhvā mūtreṇa tadbhasma srāvayet kṣārakalpavat
tatra dadyāt pratīvāpaṃ kākodumbarikārasam
madanācca phalāt kvāthaṃ śukākhyasvarasaṃ tathā
eṣa kṣārastu pānīyaḥ ślīpadaṃ hanti sevitaḥ
apacīṃ galagaṇḍaṃ ca grahaṇīdoṣam eva ca
bhaktasyānaśanaṃ caiva hanyāt sarvaviṣāṇi ca
eṣveva tailaṃ saṃsiddhaṃ nasyābhyaṅgeṣu pūjitam
etānevāmayān hanti ye ca duṣṭavraṇā nṛṇām
dravantīṃ trivṛtāṃ dantīṃ nīlīṃ śyāmāṃ tathaiva ca
saptalāṃ śaṅkhinīṃ caiva dagdhvā mūtreṇa gālayet
dadyācca triphalākvāthameṣa kṣārastu sādhitaḥ
adho gacchati pītastu pūrvaiścāpyāśiṣaḥ samāḥ
athātaḥ kṣudrarogacikitsitaṃ vyākhyāsyāmaḥ
yathovāca bhagavān dhanvantariḥ
tatrājagallikāmāmāṃ jalaukobhir upācaret
śuktiśrughnīyavakṣārakalkaiścālepayedbhiṣak
śyāmālāṅgalakipāṭhākalkair vāpi vicakṣaṇaḥ
pakvāṃ vraṇavidhānena yathoktena prasādhayet
andhālajīṃ yavaprakhyāṃ panasīṃ kacchapīṃ tathā
pāṣāṇagardabhaṃ caiva pūrvaṃ svedena yojayet
manaḥśilātālakuṣṭhadārukalkaiḥ pralepayet
paripākagatān bhittvā vraṇavat samupācaret
vivṛtāmindravṛddhāṃ ca gardabhīṃ jālagardabham
irivellīṃ gandhanāmnīṃ kakṣāṃ visphoṭakāṃstathā
pittajasya visarpasya kriyayā sādhayedbhiṣak
ropayet sarpiṣā pakvān siddhena madhurauṣadhaiḥ
cipyam uṣṇāmbunā siktamutkṛtya srāvayedbhiṣak
cakratailena cābhyajya sarjacūrṇena cūrṇayet
bandhenopacareccainamaśakyaṃ cāgninā dahet
madhurauṣadhasiddhena tatastailena ropayet
kunakhe vidhirapyeṣa kāryo hi bhiṣajā bhavet
upācaredanuśayīṃ śleṣmavidradhivadbhiṣak
vidārikāṃ samabhyajya svinnāṃ vimlāpya lepayet
nagavṛttikavarṣābhūbilvamūlaiḥ supeṣitaiḥ
vraṇabhāvagatāyāṃ vā kṛtvā saṃśodhanakriyām
ropaṇārthaṃ hitaṃ tailaṃ kaṣāyamadhuraiḥ śṛtam
pracchānair vā jalaukobhiḥ srāvyāpakvā vidārikā
ajakarṇaiḥ sapālāśamūlakalkaiḥ pralepayet
pakvāṃ vidārya śastreṇa paṭolapicumardayoḥ
kalkena tilayuktena sarpirmiśreṇa lepayet
baddhvā ca kṣīravṛkṣasya kaṣāyaiḥ khadirasya ca
vraṇaṃ prakṣālayecchuddhāṃ tatastāṃ ropayet punaḥ
medo'rbudavidhānena sādhayeccharkarārbudam
kacchūṃ vicarcikāṃ pāmāṃ kuṣṭhavat samupācaret
lepaśca śasyate sikthaśatāhvāgaurasarṣapaiḥ
vacādārvīsarṣapair vā tailaṃ vā naktamālajam
sāratailamathābhyaṅge kurvīta kaṭukaiḥ śṛtam
pādadāryāṃ sirāṃ viddhvā svedābhyaṅgau prayojayet
madhūcchiṣṭavasāmajjasarjacūrṇaghṛtaiḥ kṛtaḥ
yavāhvagairikonmiśraiḥ pādalepaḥ praśasyate
pādau siktvāranālena lepanaṃ hy alase hitam
kalkīkṛtair nimbatilakāsīsālaiḥ sasaindhavaiḥ
lākṣāraso 'bhayā vāpi kāryaṃ syādraktamokṣaṇam
siddhaṃ rase kaṇṭakāryāstailaṃ vā sārṣapaṃ hitam
kāsīsarocanaśilācūrṇair vā pratisāraṇam
utkṛtya dagdhvā snehena jayet kadarasaṃjñakam
indralupte sirāṃ mūrdhni snigdhasvinnasya mokṣayet
kalkaiḥ samaricair dihyācchilākāsīsatutthakaiḥ
kuṭannaṭadārukalkair lepanaṃ vā praśasyate
pracchayitvāvagāḍhaṃ vā guñjākalkair muhurmuhuḥ
lepayedupaśāntyarthaṃ kuryādvāpi rasāyanam
mālatīkaravīrāgninaktamālavipācitam
tailamabhyañjane śastamindraluptāpahaṃ param
arūṃṣikāṃ hṛte rakte secayennimbavāriṇā
dihyāt saindhavayuktena vājiviṣṭhārasena tu
haritālaniśānimbakalkair vā sapaṭolajaiḥ
yaṣṭīnīlotpalairaṇḍamārkavair vā pralepayet
indraluptāpahaṃ tailamabhyaṅge ca praśasyate
sirāṃ dāruṇake viddhvā snigdhasvinnasya mūrdhani
avapīḍaṃ śirobastimabhyaṅgaṃ ca prayojayet
kṣālane kodravatṛṇakṣāratoyaṃ praśasyate
upariṣṭāt pravakṣyāmi vidhiṃ palitanāśanam
masūrikāyāṃ kuṣṭhaghnalepanādikriyā hitā
pittaśleṣmavisarpoktā kriyā vā saṃpraśasyate
jatumaṇiṃ samutkṛtya maṣakaṃ tilakālakam
kṣāreṇa pradahedyuktyā vahninā vā śanaiḥ śanaiḥ
nyacche vyaṅge sirāmokṣo nīlikāyāṃ ca śasyate
yathānyāyaṃ yathābhyāsaṃ lālāṭyādisirāvyadhaḥ
ghṛṣṭvā dihyāttvacaṃ piṣṭvā kṣīriṇāṃ kṣīrasaṃyutām
balātibalayaṣṭyāhvarajanīrvā pralepanam
payasyāgurukālīyalepanaṃ vā sagairikam
kṣaudrājyayuktayā limpeddaṃṣṭrayā śūkarasya ca
kapittharājādanayoḥ kalkaṃ vā hitam ucyate
yauvane piḍakāsveṣa viśeṣācchardanaṃ hitam
lepanaṃ ca vacārodhrasaindhavaiḥ sarṣapānvitaiḥ
kustumburuvacālodhrakuṣṭhairvā lepanaṃ hitam
padminīkaṇṭake roge chardayennimbavāriṇā
tenaiva siddhaṃ sakṣaudraṃ sarpiḥ pānaṃ pradāpayet
nimbāragvadhayoḥ kalko hita utsādane bhavet
parivṛttiṃ ghṛtābhyaktāṃ susvinnām upanāhayet
tato 'bhyajya śanaiścarma cānayet pīḍayenmaṇim
praviṣṭe ca maṇau carma svedayedupanāhanaiḥ
trirātraṃ pañcarātraṃ vā vātaghnaiḥ sālvaṇādibhiḥ
dadyādvātaharān bastīn snigdhānyannāni bhojayet
vapāṭikāṃ jayedevaṃ yathādoṣaṃ cikitsakaḥ
niruddhaprakaśe nāḍīṃ lauhīmubhayatomukhīm
dāravīṃ vā jatukṛtāṃ ghṛtābhyaktāṃ praveśayet
pariṣeke vasāmajjaśiśumāravarāhayoḥ
cakratailaṃ tathā yojyaṃ vātaghnadravyasaṃyutam
tryahāt tryahāt sthūlatarāṃ samyaṅnāḍīṃ praveśayet
sroto vivardhayedevaṃ snigdhamannaṃ ca bhojayet
bhittvā vā sevanīṃ muktvā sadyaḥkṣatavadācaret
saṃniruddhagudaṃ rogaṃ valmīkaṃ vahnirohiṇīm
pratyākhyāya yathāyogaṃ cikitsitamathācaret
visarpoktena vidhinā sādhayedagnirohiṇīm
saṃniruddhagude yojyā niruddhaprakaśakriyā
śastreṇotkṛtya valmīkaṃ kṣārāgnibhyāṃ prasādhayet
vidhānenārbudoktena śodhayitvā ca ropayet
valmīkaṃ tu bhavedyasya nātivṛddhamamarmajam
tatra saṃśodhanaṃ kṛtvā śoṇitaṃ mokṣayedbhiṣak
kulatthikāyā mūlaiśca guḍūcyā lavaṇena ca
ārevatasya mūlaiśca dantīmūlaistathaiva ca
śyāmāmūlaiḥ sapalalaiḥ śaktumiśraiḥ pralepayet
susnigdhaiśca sukhoṣṇaiśca bhiṣak tam upanāhayet
pakvaṃ vā tadvijānīyādgatīḥ sarvā yathākramam
abhijñāya tataśchittvā pradahenmatimān bhiṣak
saṃśodhya duṣṭamāṃsāni kṣāreṇa pratisārayet
vraṇaṃ viśuddhaṃ vijñāya ropayenmatimān bhiṣak
sumanā granthayaścaiva bhallātakamanaḥśile
kālānusārī sūkṣmailā candanāguruṇī tathā
etaiḥ siddhaṃ nimbatailaṃ valmīke ropaṇaṃ hitam
pāṇipādopariṣṭāttu chidrair bahubhir āvṛtam
valmīkaṃ yat saśophaṃ syādvarjyaṃ tattu vijānatā
dhātryāḥ stanyaṃ śodhayitvā bāle sādhyāhipūtanā
paṭolapatratriphalārasāñjanavipācitam
pītaṃ ghṛtaṃ nāśayati kṛcchrāmapyahipūtanām
triphalākolakhadirakaṣāyaṃ vraṇaropaṇam
kāsīsarocanātutthaharitālarasāñjanaiḥ
lepo 'mlapiṣṭo badarītvagvā saindhavasaṃyutā
kapālatutthajaṃ cūrṇaṃ cūrṇakāle prayojayet
cikitsenmuṣkakacchūṃ cāpy ahipūtanapāmavat
gudabhraṃśe gudaṃ svinnaṃ snehābhyaktaṃ praveśayet
kārayedgophaṇābandhaṃ madhyacchidreṇa carmaṇā
vinirgamārthaṃ vāyośca svedayecca muhurmuhuḥ
kṣīre mahatpañcamūlaṃ mūṣikāṃ cāntravarjitām
paktvā tasmin pacettailaṃ vātaghnauṣadhasaṃyutam
gudabhraṃśamidaṃ kṛcchraṃ pānābhyaṅgāt prasādhayet
athātaḥ śūkadoṣacikitsitaṃ vyākhyāsyāmaḥ
yathovāca bhagavān dhanvantariḥ
saṃlikhya sarṣapīṃ samyak kaṣāyair avacūrṇayet
kaṣāyeṣveva tailaṃ ca kurvīta vraṇaropaṇam
aṣṭhīlikāṃ jalaukobhir grāhayecca punaḥ punaḥ
tathā cānupaśāmyantīṃ kaphagranthivaduddharet
svedayedgrathitaṃ śaśvannāḍīsvedena buddhimān
sukhoṣṇair upanāhaiśca susnigdhair upanāhayet
kumbhīkāṃ pākamāpannāṃ bhindyācchuddhāṃ tu ropayet
tailena triphalālodhratindukāmrātakena tu
grāhayitvā jalaukobhir alajīṃ secayettataḥ
kaṣāyaisteṣu siddhaṃ ca tailaṃ ropaṇamiṣyate
balātailena koṣṇena mṛditaṃ pariṣecayet
madhuraiḥ sarpiṣā snigdhaiḥ sukhoṣṇair upanāhayet
saṃmūḍhapiḍakāṃ kṣipraṃ jalaukobhir upācaret
bhittvā paryāgatāṃ cāpi lepayet kṣaudrasarpiṣā
avamanthe gate pākaṃ bhinne tailaṃ vidhīyate
dhavāśvakarṇapattaṅgasallakītindukīkṛtam
kriyāṃ puṣkarikāyāṃ tu śītāṃ sarvāṃ prayojayet
jalaukobhir hareccāsṛk sarpiṣā cāvasecayet
sparśahānyāṃ haredraktaṃ pradihyānmadhurairapi
kṣīrekṣurasasarpirbhiḥ secayecca suśītalaiḥ
piḍakāmuttamākhyāṃ ca baḍiśenoddharedbhiṣak
uddhṛtya madhusaṃyuktaiḥ kaṣāyair avacūrṇayet
rasakriyā vidhātavyā likhite śataponake
pṛthakparṇyādisiddhaṃ ca deyaṃ tailamanantaram
kriyāṃ kuryādbhiṣak prājñastvakpākasya visarpavat
raktavidradhivaccāpi kriyā śoṇitaje 'rbude
kaṣāyakalkasarpīṃṣi tailaṃ cūrṇaṃ rasakriyām
śodhanaṃ ropaṇaṃ caiva vīkṣya vīkṣyāvacārayet
hitaṃ ca sarpiṣaḥ pānaṃ pathyaṃ cāpi virecanam
hitaḥ śoṇitamokṣaś ca yaccāpi laghu bhojanam
arbudaṃ māṃsapākaṃ ca vidradhiṃ tilakālakam
pratyākhyāya prakurvīta bhiṣak samyak pratikriyām
athāto mukharogacikitsitaṃ vyākhyāsyāmaḥ
yathovāca bhagavān dhanvantariḥ
caturvidhena snehena madhūcchiṣṭayutena ca
vātaje 'bhyañjanaṃ kuryānnāḍīsvedaṃ ca buddhimān
vidadhyādoṣṭhakope tu sālvaṇaṃ copanāhane
mastiṣke caiva nasye ca tailaṃ vātaharaṃ hitam
śrīveṣṭakaṃ sarjarasaṃ suradāru saguggulu
yaṣṭīmadhukacūrṇaṃ tu vidadhyāt pratisāraṇam
pittaraktābhighātotthaṃ jalaukobhir upācaret
pittavidradhivaccāpi kriyāṃ kuryād aśeṣataḥ
śirovirecanaṃ dhūmaḥ svedaḥ kavala eva ca
hṛte rakte prayoktavyamoṣṭhakope kaphātmake
tryūṣaṇaṃ svarjikākṣāro yavakṣāro viḍaṃ tathā
kṣaudrayuktaṃ vidhātavyametacca pratisāraṇam
medoje svedite bhinne śodhite jvalano hitaḥ
priyaṅgutriphalālodhraṃ sakṣaudraṃ pratisāraṇam
etadoṣṭhaprakopānāṃ sādhyānāṃ karma kīrtitam
dantamūlagatānāṃ tu rogāṇāṃ karma vakṣyate
śītāde hṛtarakte tu toye nāgarasarṣapān
niṣkvāthya triphalāṃ mustaṃ gaṇḍūṣaḥ sarasāñjanaḥ
priyaṅgavaśca mustaṃ ca triphalā ca pralepanam
nasyaṃ ca triphalāsiddhaṃ madhukotpalapadmakaiḥ
dantapuppuṭake kāryaṃ taruṇe raktamokṣaṇam
sapañcalavaṇaḥ kṣāraḥ sakṣaudraḥ pratisāraṇam
hitaḥ śirovirekaśca nasyaṃ snigdhaṃ ca bhojanam
visrāvite dantaveṣṭe vraṇāṃstu pratisārayet
rodhrapattaṅgayaṣṭyāhvalākṣācūrṇair madhūttaraiḥ
gaṇḍūṣe kṣīriṇo yojyāḥ sakṣaudraghṛtaśarkarāḥ
kākolyādau daśakṣīrasiddhaṃ sarpiśca nasyataḥ
śauṣire hṛtarakte tu rodhramustarasāñjanaiḥ
sakṣaudraiḥ śasyate lepo gaṇḍūṣe kṣīriṇo hitāḥ
sārivotpalayaṣṭyāhvasāvarāgurucandanaiḥ
kṣīre daśaguṇe siddhaṃ sarpirnasye ca pūjitam
kriyāṃ paridare kuryācchītādoktāṃ vicakṣaṇaḥ
saṃśodhyobhayataḥ kāryaṃ śiraścopakuśe tathā
kākodumbarikāgojīpatrair visrāvayedasṛk
kṣaudrayuktaiśca lavaṇaiḥ savyoṣaiḥ pratisārayet
pippalīḥ sarṣapāñ śvetānnāgaraṃ naiculaṃ phalam
sukhodakena saṃsṛjya kavalaṃ cāpi dhārayet
ghṛtaṃ madhurakaiḥ siddhaṃ hitaṃ kavalanasyayoḥ
śastreṇa dantavaidarbhe dantamūlāni śodhayet
tataḥ kṣāraṃ prayuñjīta kriyāḥ sarvāśca śītalāḥ
uddhṛtyādhikadantaṃ tu tato 'gnimavacārayet
kṛmidantakavaccāpi vidhiḥ kāryo vijānatā
chittvādhimāṃsaṃ sakṣaudrair ebhiścūrṇair upācaret
vacātejovatīpāṭhāsvarjikāyāvaśūkajaiḥ
kṣaudradvitīyāḥ pippalyaḥ kavalaścātra kīrtitaḥ
paṭolatriphalānimbakaṣāyaścātra dhāvane
hitaḥ śirovirekaśca dhūmo vairecanaśca yaḥ
sāmānyaṃ karma nāḍīnāṃ viśeṣaṃ cātra me śṛṇu
nāḍīvraṇaharaṃ karma dantanāḍīṣu kārayet
yaṃ dantamabhijāyeta nāḍī taṃ dantamuddharet
chittvā māṃsāni śastreṇa yadi noparijo bhavet
śodhayitvā daheccāpi kṣāreṇa jvalanena vā
bhinattyupekṣite dante hanukāsthi gatirdhruvam
samūlaṃ daśanaṃ tasmād uddharedbhagnamasthiram
uddhṛte tūttare dante samūle sthirabandhane
raktātiyogāt pūrvoktā rogā ghorā bhavanti hi
kāṇaḥ saṃjāyate janturarditaṃ cāsya jāyate
calamapyuttaraṃ dantamato nāpaharedbhiṣak
dhāvane jātimadanasvādukaṇṭakakhādiram
kaṣāyaṃ jātimadanakaṭukasvādukaṇṭakaiḥ
yaṣṭyāhvarodhramañjiṣṭhākhadiraiścāpi yat kṛtam
tailaṃ saṃśodhanaṃ taddhi hanyāddantagatāṃ gatim
kīrtitā dantamūle tu kriyā danteṣu vakṣyate
snehānāṃ kavalāḥ koṣṇāḥ sarpiṣastraivṛtasya vā
niryūhāścānilaghnānāṃ dantaharṣapramardanāḥ
snaihikaśca hito dhūmo nasyaṃ snigdhaṃ ca bhojanam
raso rasayavāgvaśca kṣīraṃ saṃtānikā ghṛtam
śirobastirhitaścāpi kramo yaścānilāpahaḥ
ahiṃsan dantamūlāni śarkarāmuddharedbhiṣak
lākṣācūrṇair madhuyutaistatastāḥ pratisārayet
dantaharṣakriyāṃ cāpi kuryānniravaśeṣataḥ
kapālikā kṛcchratamā tatrāpyeṣā kriyā hitā
jayedvisrāvaṇaiḥ svinnamacalaṃ kṛmidantakam
tathāvapīḍair vātaghnaiḥ snehagaṇḍūṣadhāraṇaiḥ
bhadradārvādivarṣābhūlepaiḥ snigdhaiśca bhojanaiḥ
calamuddhṛtya ca sthānaṃ vidahet suṣirasya ca
tato vidārīyaṣṭyāhvaśṛṅgāṭakakaserukaiḥ
tailaṃ daśaguṇe kṣīre siddhaṃ nasye hitaṃ bhavet
hanumokṣe samuddiṣṭāṃ kuryāccārditavat kriyām
phalānyamlāni śītāmbu rūkṣānnaṃ dantadhāvanam
tathātikaṭhinān bhakṣyān dantarogī vivarjayet
sādhyānāṃ dantarogāṇāṃ cikitsitamudīritam
jihvāgatānāṃ sādhyānāṃ karma vakṣyāmi siddhaye
oṣṭhaprakope 'nilaje yaduktaṃ prāk cikitsitam
kaṇṭakeṣvanilottheṣu tat kāryaṃ bhiṣajā bhavet
pittajeṣu vighṛṣṭeṣu niḥsṛte duṣṭaśoṇite
pratisāraṇagaṇḍūṣaṃ nasyaṃ ca madhuraṃ hitam
kaṇṭakeṣu kaphottheṣu likhiteṣvasṛjaḥ kṣaye
pippalyādirmadhuyutaḥ kāryastu pratisāraṇe
gṛhṇīyāt kavalāṃścāpi gaurasarṣapasaindhavaiḥ
paṭolanimbavārtākukṣārayūṣaiśca bhojayet
upajihvāṃ tu saṃlikhya kṣāreṇa pratisārayet
śirovirekagaṇḍūṣadhūmaiścainamupācaret
jihvāgatānāṃ karmoktaṃ tālavyānāṃ pravakṣyate
aṅguṣṭhāṅgulisaṃdaṃśenākṛṣya galaśuṇḍikām
chedayenmaṇḍalāgreṇa jihvopari tu saṃsthitām
notkṛṣṭaṃ caiva hīnaṃ ca tribhāgaṃ chedayedbhiṣak
atyādānāt sravedraktaṃ tannimittaṃ mriyeta ca
hīnacchedādbhavecchopho lālā nidrā bhramastamaḥ
tasmād vaidyaḥ prayatnena dṛṣṭakarmā viśāradaḥ
galaśuṇḍīṃ tu saṃchidya kuryāt prāptamimaṃ kramam
maricātiviṣāpāṭhāvacākuṣṭhakuṭannaṭaiḥ
kṣaudrayuktaiḥ salavaṇaistatastāṃ pratisārayet
vacāmativiṣāṃ pāṭhāṃ rāsnāṃ kaṭukarohiṇīm
niṣkvāthya picumandaṃ ca kavalaṃ tatra yojayet
iṅgudīkiṇihīdantīsaralāsuradārubhiḥ
pañcāṅgīṃ kārayet piṣṭair vartiṃ gandhottarāṃ śubhām
tato dhūmaṃ pibejjanturdvirahnaḥ kaphanāśanam
kṣārasiddheṣu mudgeṣu yūṣaścāpyaśane hitaḥ
tuṇḍikeryadhruṣe kūrme saṃghāte tālupuppuṭe
eṣa eva vidhiḥ kāryo viśeṣaḥ śastrakarmaṇi
tālupāke tu kartavyaṃ vidhānaṃ pittanāśanam
snehasvedau tāluśoṣe vidhiścānilanāśanaḥ
kīrtitaṃ tālujānāṃ tu kaṇṭhyānāṃ karma vakṣyate
sādhyānāṃ rohiṇīnāṃ tu hitaṃ śoṇitamokṣaṇam
chardanaṃ dhūmapānaṃ ca gaṇḍūṣo nasyakarma ca
vātikīṃ tu hṛte rakte lavaṇaiḥ pratisārayet
sukhoṣṇān snehagaṇḍūṣān dhārayeccāpyabhīkṣṇaśaḥ
pataṅgaśarkarākṣaudraiḥ paittikīṃ pratisārayet
drākṣāparūṣakakvātho hitaśca kavalagrahe
agāradhūmakaṭukaiḥ ślaiṣmikīṃ pratisārayet
śvetāviḍaṅgadantīṣu tailaṃ siddhaṃ sasaindhavam
nasyakarmaṇi yoktavyaṃ tathā kavaladhāraṇe
pittavat sādhayedvaidyo rohiṇīṃ raktasaṃbhavām
visrāvya kaṇṭhaśālūkaṃ sādhayettuṇḍikerivat
ekakālaṃ yavānnaṃ ca bhuñjīta snigdhamalpaśaḥ
upajihvikavaccāpi sādhayedadhijihvikām
ekavṛndaṃ tu visrāvya vidhiṃ śodhanamācaret
gilāyuścāpi yo vyādhistaṃ ca śastreṇa sādhayet
amarmasthaṃ supakvaṃ ca bhedayedgalavidradhim
vātāt sarvasaraṃ cūrṇair lavaṇaiḥ pratisārayet
tailaṃ vātaharaiḥ siddhaṃ hitaṃ kavalanasyayoḥ
tato 'smai snaihikaṃ dhūmamimaṃ dadyādvicakṣaṇaḥ
śālarājādanairaṇḍasāraiṅgudamadhūkajāḥ
majjāno gugguludhyāmamāṃsīkālānusārivāḥ
śrīsarjarasaśaileyamadhūcchiṣṭāni cāharet
tatsarvaṃ sukṛtaṃ cūrṇaṃ snehenāloḍya yuktitaḥ
ṭiṇṭūkavṛntaṃ sakṣaudraṃ matimāṃstena lepayet
eṣa sarvasare dhūmaḥ praśastaḥ snaihiko mataḥ
kaphaghno mārutaghnaśca mukharogavināśanaḥ
pittātmake sarvasare śuddhakāyasya dehinaḥ
sarvaḥ pittaharaḥ kāryo vidhirmadhuraśītalaḥ
pratisāraṇagaṇḍūṣau dhūmaḥ saṃśodhanāni ca
kaphātmake sarvasare vidhiṃ kuryāt kaphāpaham
pibedativiṣāṃ pāṭhāṃ mustaṃ ca suradāru ca
rohiṇīṃ kaṭukākhyāṃ ca kuṭajasya phalāni ca
gavāṃ mūtreṇa manujo bhāgair dharaṇasaṃmitaiḥ
eṣa sarvān kaphakṛtān rogān yogo 'pakarṣati
kṣīrekṣurasagomūtradadhimastvamlakāñjikaiḥ
vidadhyāt kavalān vīkṣya doṣaṃ tailaghṛtair api
rogāṇāṃ mukhajātānāṃ sādhyānāṃ karma kīrtitam
asādhyā api vakṣyante rogā ye tatra kīrtitāḥ
oṣṭhaprakope varjyāḥ syurmāṃsaraktatridoṣajāḥ
dantamūleṣu varjyau tu triliṅgagatisauṣirau
danteṣu ca na sidhyanti śyāvadālanabhañjanāḥ
jihvāgateṣvalāsastu tālavyeṣvarbudaṃ tathā
svaraghno valayo vṛndo vidāryalasa eva ca
galauṣṭho māṃsatānaśca śataghnī rohiṇī ca yā
asādhyāḥ kīrtitā hyete rogā nava daśaiva ca
teṣāṃ cāpi kriyāṃ vaidyaḥ pratyākhyāya samācaret
athātaḥ śophānāṃ cikitsitaṃ vyākhyāsyāmaḥ
yathovāca bhagavān dhanvantariḥ
ṣaḍvidho 'vayavasamutthaḥ śopho 'bhihito lakṣaṇataḥ pratīkārataśca sarvasarastu pañcavidhastadyathā vātapittaśleṣmasannipātaviṣanimittaḥ
tatrāpatarpitasyādhvagamanādatimātramabhyavaharato vā piṣṭānnaharitakaśākalavaṇāni kṣīṇasya vātimātramamlam upasevamānasya mṛtpakvaloṣṭakaṭaśarkarānūpaudakamāṃsasevanād ajīrṇino vā grāmyadharmasevanādviruddhāhārasevanāt vā hastyaśvoṣṭrarathapadātisaṃkṣobhaṇādayo sitasya doṣā dhātūn pradūṣya śvayathumāpādayantyakhile śarīre
tatra vātaśvayathuraruṇaḥ kṛṣṇo vā mṛduranavasthitāstodādayaścātra vedanāviśeṣāḥ pittaśvayathuḥ pītaḥ sarakto vā mṛduḥ śīghrānusāryūṣādayaścātra vedanāviśeṣāḥ śleṣmaśvayathuḥ pāṇḍuḥ śuklo vā snigdhaḥ kaṭhinaḥ śīto mandānusārī kaṇḍvādayaścātra vedanāviśeṣāḥ sannipātaśvayathuḥ sarvavarṇavedano viṣanimittastu garopayogādduṣṭatoyasevanāt prakuthitodakāvagāhanāt saviṣasattvadigdhacūrṇāvacūrṇanādvā saviṣamūtrapurīṣaśukraspṛṣṭānāṃ vā tṛṇakāṣṭhādīnāṃ saṃsparśanāt sa tu mṛduḥ kṣiprotthāno 'valambī calo 'calo vā dāhapākarāgaprāyaśca bhavati
bhavanti cātra
doṣāḥ śvayathumūrdhvaṃ hi kurvantyāmāśayasthitāḥ
pakvāśayasthā madhye ca varcaḥsthānagatāstvadhaḥ
kṛtsnaṃ dehamanuprāptāḥ kuryuḥ sarvasaraṃ tathā
śvayathurmadhyadeśe yaḥ sa kaṣṭaḥ sarvagaśca yaḥ
ardhāṅge 'riṣṭabhūtaśca yaścordhvaṃ parisarpati
śvāsaḥ pipāsā daurbalyaṃ jvaraśchardirarocakaḥ
hikkātīsārakāsāśca śūnaṃ saṃkṣapayanti hi
sāmānyato viśeṣācca teṣāṃ vakṣyāmi bheṣajam
śophinaḥ sarva eva parihareyuramlalavaṇadadhiguḍavasāpayastailaghṛtapiṣṭamayagurūṇi
tatra vātaśvayathau traivṛtameraṇḍatailaṃ vā māsamardhamāsaṃ vā pāyayet nyagrodhādikakaṣāyasiddhaṃ sarpiḥ pittaśvayathau āragvadhādisiddhaṃ sarpiḥ śleṣmaśvayathau sannipātaśvayathau snuhīkṣīrapātraṃ dvādaśabhir amlapātraiḥ pratisaṃsṛjya dantīdravantīpratīvāpaṃ sarpiḥ pācayitvā pāyayet viṣanimitteṣu kalpeṣu pratīkāraḥ
ata ūrdhvaṃ sāmānyacikitsitam upadekṣyāmaḥ tilvakaghṛtacaturthāni yānyuktānyudareṣu tato 'nyatamam upayujyamānaṃ śvayathumapahanti mūtravartikriyāṃ vā seveta navāyasaṃ vāharaharmadhunā viḍaṅgātiviṣākuṭajaphalabhadradārunāgaramaricacūrṇaṃ vā dharaṇamuṣṇāmbunā trikaṭukṣārāyaścūrṇāni vā triphalākaṣāyeṇa mūtraṃ vā tulyakṣīraṃ harītakīṃ vā tulyaguḍām upayuñjīta devadāruśuṇṭhīṃ vā gugguluṃ vā mūtreṇa varṣābhūkaṣāyānupānaṃ vā tulyaguḍaṃ śṛṅgaveraṃ vā varṣābhūkaṣāyaṃ mūlakalkaṃ vā saśṛṅgaveraṃ payo 'nupānamaharaharmāsaṃ vyoṣavarṣābhūkaṣāyasiddhena vā sarpiṣā mudgolumbān bhakṣayet pippalīpippalīmūlacavyacitrakamayūrakavarṣābhūsiddhaṃ vā kṣīraṃ pibet sahauṣadhamuraṅgīmūlasiddhaṃ vā trikaṭukairaṇḍaśyāmāmūlasiddhaṃ vā varṣābhūśṛṅgaverasahādevadārusiddhaṃ vā tathālābubibhītakaphalakalkaṃ vā taṇḍulāmbunā kṣīrapippalīmaricaśṛṅgaverānusiddhena ca mudgayūṣeṇālavaṇenālpasnehena bhojayedyavānnaṃ godhūmānnaṃ vā vṛkṣakārkanaktamālanimbavarṣābhūkvāthaiśca pariṣekaḥ sarṣapasuvarcalāsaindhavaśārṅgeṣṭābhiśca pradehaḥ kāryo yathādoṣaṃ ca vamanavirecanāsthāpanāni tīkṣṇānyajasram upaseveta snehasvedopanāhāṃśca sirābhiścābhīkṣṇaṃ śoṇitamavasecayedanyatropadravaśophāditi
bhavati cātra
piṣṭānnamamlaṃ lavaṇāni madyaṃ mṛdaṃ divāsvapnam ajāṅgalaṃ ca
striyo ghṛtaṃ tailapayogurūṇi śophaṃ jighāṃsuḥ parivarjayettu
athāto 'nāgatābādhāpratiṣedhaṃ vyākhyāsyāmaḥ
yathovāca bhagavān dhanvantariḥ
utthāyotthāya satataṃ svasthenārogyamicchatā
dhīmatā yadanuṣṭheyaṃ tat sarvaṃ sampravakṣyate
tatrādau dantapavanaṃ dvādaśāṅgulamāyatam
kaniṣṭhikāparīṇāham ṛjvagranthitam avraṇam
ayugmagranthi yaccāpi pratyagraṃ śastabhūmijam
avekṣyartuṃ ca doṣaṃ ca rasaṃ vīryaṃ ca yojayet
kaṣāyaṃ madhuraṃ tiktaṃ kaṭukaṃ prātarutthitaḥ
nimbaśca tiktake śreṣṭhaḥ kaṣāye khadirastathā
madhūko madhure śreṣṭhaḥ karañjaḥ kaṭuke tathā
kṣaudravyoṣatrivargāktaṃ satailaṃ saindhavena ca
cūrṇena tejovatyāśca dantānnityaṃ viśodhayet
ekaikaṃ gharṣayeddantaṃ mṛdunā kūrcakena ca
dantaśodhanacūrṇena dantamāṃsānyabādhayan
taddaurgandhyopadehau tu śleṣmāṇaṃ cāpakarṣati
vaiśadyamannābhiruciṃ saumanasyaṃ karoti ca
na khādedgalatālvoṣṭhajihvārogasamudbhave
athāsyapāke śvāse ca kāsahikkāvamīṣu ca
durbalo 'jīrṇabhaktaśca mūrcchārto madapīḍitaḥ
śirorujārtastṛṣitaḥ śrāntaḥ pānaklamānvitaḥ
arditī karṇaśūlī ca dantarogī ca mānavaḥ
jihvānirlekhanaṃ raupyaṃ sauvarṇaṃ vārkṣam eva ca
tanmalāpaharaṃ śastaṃ mṛdu ślakṣṇaṃ daśāṅgulam
mukhavairasyadaurgandhyaśophajāḍyaharaṃ sukham
dantadārḍhyakaraṃ rucyaṃ snehagaṇḍūṣadhāraṇam
kṣīravṛkṣakaṣāyair vā kṣīreṇa ca vimiśritaiḥ
bhilloṭakakaṣāyeṇa tathaivāmalakasya vā
prakṣālayenmukhaṃ netre svasthaḥ śītodakena vā
nīlikāṃ mukhaśoṣaṃ ca piḍakāṃ vyaṅgam eva ca
raktapittakṛtān rogān sadya eva vināśayet
sukhaṃ laghu nirīkṣeta dṛḍhaṃ paśyati cakṣuṣā
mataṃ srotoñjanaṃ śreṣṭhaṃ viśuddhaṃ sindhusaṃbhavam
dāhakaṇḍūmalaghnaṃ ca dṛṣṭikledarujāpaham
tejorūpāvahaṃ caiva sahate mārutātapau
na netrarogā jāyante tasmād añjanamācaret
bhuktavāñchirasā snātaḥ śrāntaśchardanavāhanaiḥ
rātrau jāgaritaścāpi nāñjyājjvarita eva ca
karpūrajātīkakkolalavaṅgakaṭukāhvayaiḥ
sacūrṇapūgaiḥ sahitaṃ patraṃ tāmbūlajaṃ śubham
mukhavaiśadyasaugandhyakāntisauṣṭhavakārakam
hanudantasvaramalajihvendriyaviśodhanam
prasekaśamanaṃ hṛdyaṃ galāmayavināśanam
pathyaṃ suptotthite bhukte snāte vānte ca mānave
raktapittakṣatakṣīṇatṛṣṇāmūrcchāparītinām
rūkṣadurbalamartyānāṃ na hitaṃ cāsyaśoṣiṇām
śirogatāṃstathā rogāñchirobhaṅgo 'pakarṣati
keśānāṃ mārdavaṃ dairghyaṃ bahutvaṃ snigdhakṛṣṇatām
karoti śirasastṛptiṃ sutvakkam api cānanam
saṃtarpaṇaṃ cendriyāṇāṃ śirasaḥ pratipūraṇam
madhukaṃ kṣīraśuklā ca saralaṃ devadāru ca
kṣudrakaṃ pañcanāmānaṃ samabhāgāni saṃharet
teṣāṃ kalkakaṣāyābhyāṃ cakratailaṃ vipācayet
sadaiva śītalaṃ jantor mūrdhni tailaṃ pradāpayet
keśaprasādhanī keśyā rajojantumalāpahā
hanumanyāśiraḥkarṇaśūlaghnaṃ karṇapūraṇam
abhyaṅgo mārdavakaraḥ kaphavātanirodhanaḥ
dhātūnāṃ puṣṭijanano mṛjāvarṇabalapradaḥ
sekaḥ śramaghno 'nilahṛdbhagnasandhiprasādhakaḥ
kṣatāgnidagdhābhihatavighṛṣṭānāṃ rujāpahaḥ
jalasiktasya vardhante yathā mūle 'ṅkurāstaroḥ
tathā dhātuvivṛddhirhi snehasiktasya jāyate
sirāmukhai romakūpair dhamanībhiśca tarpayan
śarīrabalamādhatte yuktaḥ sneho 'vagāhane
tatra prakṛtisātmyartudeśadoṣavikāravit
tailaṃ ghṛtaṃ vā matimān yuñjyādabhyaṅgasekayoḥ
kevalaṃ sāmadoṣeṣu na kathaṃcana yojayet
taruṇajvaryajīrṇī ca nābhyaktavyaḥ kathaṃcana
tathā virikto vāntaśca nirūḍho yaśca mānavaḥ
pūrvayoḥ kṛcchratā vyādher asādhyatvam athāpi vā
śeṣāṇāṃ tadahaḥ proktā agnimāndyādayo gadāḥ
saṃtarpaṇasamutthānāṃ rogāṇāṃ naiva kārayet
śarīrāyāsajananaṃ karma vyāyāmasaṃjñitam
tat kṛtvā tu sukhaṃ dehaṃ vimṛdnīyāt samantataḥ
śarīropacayaḥ kāntirgātrāṇāṃ suvibhaktatā
dīptāgnitvamanālasyaṃ sthiratvaṃ lāghavaṃ mṛjā
śramaklamapipāsoṣṇaśītādīnāṃ sahiṣṇutā
ārogyaṃ cāpi paramaṃ vyāyāmādupajāyate
na cāsti sadṛśaṃ tena kiṃcit sthaulyāpakarṣaṇam
na ca vyāyāminaṃ martyamardayantyarayo balāt
na cainaṃ sahasākramya jarā samadhirohati
sthirībhavati māṃsaṃ ca vyāyāmābhiratasya ca
vyāyāmasvinnagātrasya padbhyāmudvartitasya ca
vyādhayo nopasarpanti siṃhaṃ kṣudramṛgā iva
vayorūpaguṇair hīnam api kuryāt sudarśanam
vyāyāmaṃ kurvato nityaṃ viruddham api bhojanam
vidagdhamavidagdhaṃ vā nirdoṣaṃ paripacyate
vyāyāmo hi sadā pathyo balināṃ snigdhabhojinām
sa ca śīte vasante ca teṣāṃ pathyatamaḥ smṛtaḥ
sarveṣvṛtuṣvaharahaḥ puṃbhir ātmahitaiṣibhiḥ
balasyārdhena kartavyo vyāyāmo hantyato 'nyathā
hṛdi sthānasthito vāyuryadā vaktraṃ prapadyate
vyāyāmaṃ kurvato jantostadbalārdhasya lakṣaṇam
vayobalaśarīrāṇi deśakālāśanāni ca
samīkṣya kuryādvyāyāmamanyathā rogamāpnuyāt
kṣayatṛṣṇārucicchardiraktapittabhramaklamāḥ
kāsaśoṣajvaraśvāsā ativyāyāmasaṃbhavāḥ
raktapittī kṛśaḥ śoṣī śvāsakāsakṣatāturaḥ
bhuktavān strīṣu ca kṣīṇastṛḍbhramārtaśca varjayet
udvartanaṃ vātaharaṃ kaphamedovilāpanam
sthirīkaraṇamaṅgānāṃ tvakprasādakaraṃ param
sirāmukhaviviktatvaṃ tvaksthasyāgneśca tejanam
udgharṣaṇotsādanābhyāṃ jāyeyātāmasaṃśayam
utsādanādbhavet strīṇāṃ viśeṣāt kāntimadvapuḥ
praharṣasaubhāgyamṛjālāghavādiguṇānvitam
udgharṣaṇaṃ tu vijñeyaṃ kaṇḍūkoṣṭhānilāpaham
ūrvoḥ saṃjanayatyāśu phenakaḥ sthairyalāghave
kaṇḍūkoṭhānilastambhamalarogāpahaśca saḥ
tejanaṃ tvaggatasyāgneḥ sirāmukhavivecanam
udgharṣaṇaṃ tviṣṭikayā kaṇḍūkoṭhavināśanam
nidrādāhaśramaharaṃ svedakaṇḍūtṛṣāpaham
hṛdyaṃ malaharaṃ śreṣṭhaṃ sarvendriyavibodhanam
tandrāpāpmopaśamanaṃ tuṣṭidaṃ puṃstvavardhanam
raktaprasādanaṃ cāpi snānamagneśca dīpanam
uṣṇena śirasaḥ snānamahitaṃ cakṣuṣaḥ sadā
śītena śirasaḥ snānaṃ cakṣuṣyamiti nirdiśet
śleṣmamārutakope tu jñātvā vyādhibalābalam
kāmamuṣṇaṃ śiraḥsnānaṃ bhaiṣajyārthaṃ samācaret
atiśītāmbu śīte ca śleṣmamārutakopanam
atyuṣṇam uṣṇakāle ca pittaśoṇitakopanam
taccātisārajvaritakarṇaśūlānilārtiṣu
ādhmānārocakājīrṇabhuktavatsu ca garhitam
saubhāgyadaṃ varṇakaraṃ prītyojobalavardhanam
svedadaurgandhyavaivarṇyaśramaghnamanulepanam
snānaṃ yeṣāṃ niṣiddhaṃ tu teṣāmapyanulepanam
rakṣoghnamatha caujasyaṃ saubhāgyakaramuttamam
sumanombararatnānāṃ dhāraṇaṃ prītivardhanam
mukhālepāddṛḍhaṃ cakṣuḥ pīnagaṇḍaṃ tathānanam
avyaṅgapiḍakaṃ kāntaṃ bhavatyambujasannibham
pakṣmalaṃ viśadaṃ kāntamamalojjvalamaṇḍalam
netramañjanasaṃyogādbhaveccāmalatārakam
yaśasyaṃ svargyamāyuṣyaṃ dhanadhānyavivardhanam
devatātithiviprāṇāṃ pūjanaṃ gotravardhanam
āhāraḥ prīṇanaḥ sadyo balakṛd dehadhārakaḥ
āyustejaḥsamutsāhasmṛtyojo'gnivivardhanaḥ
pādaprakṣālanaṃ pādamalarogaśramāpaham
cakṣuḥprasādanaṃ vṛṣyaṃ rakṣoghnaṃ prītivardhanam
nidrākaro dehasukhaścakṣuṣyaḥ śramasuptinut
pādatvaṅmṛdukārī ca pādābhyaṅgaḥ sadā hitaḥ
pādarogaharaṃ vṛṣyaṃ rakṣoghnaṃ prītivardhanam
sukhapracāramojasyaṃ sadā pādatradhāraṇam
anārogyamanāyuṣyaṃ cakṣuṣor upaghātakṛt
pādābhyām anupānadbhyāṃ sadā caṅkramaṇaṃ nṛṇām
pāpmopaśamanaṃ keśanakharomāpamārjanam
harṣalāghavasaubhāgyakaram utsāhavardhanam
bāṇavāraṃ mṛjāvarṇatejobalavivardhanam
pavitraṃ keśyamuṣṇīṣaṃ vātātaparajo'paham
varṣānilarajogharmahimādīnāṃ nivāraṇam
varṇyaṃ cakṣuṣyamaujasyaṃ śaṃkaraṃ chatradhāraṇam
śunaḥ sarīsṛpavyālaviṣāṇibhyo bhayāpaham
śramaskhalanadoṣaghnaṃ sthavire ca praśasyate
sattvotsāhabalasthairyadhairyavīryavivardhanam
avaṣṭambhakaraṃ cāpi bhayaghnaṃ daṇḍadhāraṇam
āsyā varṇakaphasthaulyasaukumāryakarī sukhā
adhvā varṇakaphasthaulyasaukumāryavināśanaḥ
atyadhvā viparīto 'smājjarādaurbalyakṛcca saḥ
yattu caṅkramaṇaṃ nātidehapīḍākaraṃ bhavet
tadāyurbalamedhāgnipradam indriyabodhanam
śramānilaharaṃ vṛṣyaṃ puṣṭinidrādhṛtipradam
sukhaṃ śayyāsanaṃ duḥkhaṃ viparītaguṇaṃ matam
vālavyajanamaujasyaṃ makṣikādīnapohati
śoṣadāhaśramasvedamūrcchāghno vyajanānilaḥ
prītinidrākaraṃ vṛṣyaṃ kaphavātaśramāpaham
saṃvāhanaṃ māṃsaraktatvakprasādakaraṃ sukham
pravātaṃ raukṣyavaivarṇyastambhakṛddāhapaktinut
svedamūrcchāpipāsāghnam apravātamato 'nyathā
sukhaṃ vātaṃ praseveta grīṣme śaradi mānavaḥ
nivātaṃ hy āyuṣe sevyamārogyāya ca sarvadā
ātapaḥ pittatṛṣṇāgnisvedamūrcchābhramāsrakṛt
dāhavaivarṇyakārī ca chāyā caitānapohati
agnirvātakaphastambhaśītavepathunāśanaḥ
āmābhiṣyandajaraṇo raktapittapradūṣaṇaḥ
puṣṭivarṇabalotsāhamagnidīptimatandritām
karoti dhātusāmyaṃ ca nidrā kāle niṣevitā
tatrādita eva nīcanakharomṇā śucinā śuklavāsasā laghūṣṇīṣacchatropānatkena daṇḍapāṇinā kāle hitamitamadhurapūrvābhibhāṣiṇā bandhubhūtena bhūtānāṃ guruvṛddhānumatena susahāyenānanyamanasā khalūpacaritavyaṃ tad api na rātrau na keśāsthikaṇṭakāśmatuṣabhasmotkarakapālāṅgārāmedhyasnānabalibhūmiṣu na viṣamendrakīlacatuṣpathaśvabhrāṇām upariṣṭāt
na rājadviṣṭaparuṣapaiśunyānṛtāni vadet na devabrāhmaṇapitṛparivādāṃśca na narendradviṣṭonmattapatitakṣudranīcānupāsīta
vṛkṣaparvataprapātaviṣamavalmīkaduṣṭavājikuñjarādyadhirohaṇāni pariharet pūrṇanadīsamudrāviditapalvalaśvabhrakūpāvataraṇāni bhinnaśūnyāgāraśmaśānavijanāraṇyavāsāgnisaṃbhramavyālabhujaṅgakīṭasevāśca grāmāghātakalahaśastrasannipātavyālasarīsṛpaśṛṅgisannikarṣāṃśca
nāgnigogurubrāhmaṇapreṅkhādampatyantareṇa yāyāt
na śavamanuyāyāt
devagobrāhmaṇacaityadhvajarogipatitapāpakāriṇāṃ ca chāyāṃ nākrameta
nāstaṃ gacchantamudyantaṃ vādityaṃ vīkṣeta
gāṃ dhāpayantīṃ dhayantīṃ paraśasyaṃ vā carantīṃ na kasmaicidācakṣīta na colkāpātotpātendradhanūṃṣi
nāgniṃ mukhenopadhamet
nāpo bhūmiṃ vā pāṇipādenābhihanyāt
na vegān dhārayed vātamūtrapurīṣādīnām
na bahirvegān grāmanagaradevatāyatanaśmaśānacatuṣpathasalilāśayapathisaṃnikṛṣṭān utsṛjenna prakāśaṃ na vāyvagnisalilasomārkagogurupratimukham
na bhūmiṃ vilikhet nāsaṃvṛtamukhaḥ sadasi jṛmbhodgārakāsaśvāsakṣavathūn utsṛjet na paryaṅkikāvaṣṭambhapādaprasāraṇāni gurusannidhau kuryāt
na bālakarṇanāsāsrotodaśanākṣivivarāṇyabhikuṣṇīyāt na vījayet keśamukhanakhavastragātrāṇi na gātranakhavaktravāditraṃ kuryāt na kāṣṭhaloṣṭatṛṇādīnabhihanyācchindyādbhindyādvā
na prativātātapaṃ seveta na bhuktamātro 'gnim upāsīta notkaṭakālpakāṣṭhāsanamadhyāsīta na grīvāṃ viṣamaṃ dhārayet na viṣamakāyaḥ kriyāṃ bhajeta bhuñjīta vā na pratatamīkṣeta viśeṣājjyotirbhāskarasūkṣmacalabhrāntāni na bhāraṃ śirasā vahet na svapnajāgaraṇaśayanāsanasthānacaṅkramaṇayānavāhanapradhāvanalaṅghanaplavanaprataraṇahāsyabhāṣyavyavāyavyāyāmādīn ucitān apyatiseveta
ucitādapyahitāt kramaśo viramet hitamanucitam apyāseveta kramaśo na caikāntataḥ pādahīnāt
nāvākśirāḥ śayīta na bhinnapātre bhuñjīta na vinā pātreṇa nāñjalipuṭenāpaḥ pibet kāle hitamitasnigdhamadhuraprāyamāhāraṃ vaidyapratyavekṣitamaśnīyāt grāmagaṇagaṇikāpaṇikaśatrusatraśaṭhapatitabhojanāni pariharet śeṣāṇy api cāniṣṭarūparasagandhasparśaśabdamānasāni anyānyevaṃguṇāny api saṃbhramadattāni makṣikāvālopahatāni nāprakṣālitapādo bhuñjīta na mūtroccārapīḍito na sandhyayor nānupāśrito nātītakālaṃ hīnam atimātraṃ ceti
na bhuñjītoddhṛtasnehaṃ naṣṭaṃ paryuṣitaṃ payaḥ
na naktaṃ dadhi bhuñjīta na cāpyaghṛtaśarkaram
nāmudgayūṣaṃ nākṣaudraṃ noṣṇaṃ nāmalakair vinā
anyathā janayet kuṣṭhavisarpādīn gadān bahūn
nātmānamudake paśyenna nagnaḥ praviśejjalam
dyūtamadyātisevāpratibhūtvasākṣitvasamāhvānagoṣṭhīvāditrāṇi na seveta srajaṃ chatropānahau kanakam atītavāsāṃsi na cānyair dhṛtāni dhārayet brāhmaṇam agniṃ gāṃ ca nocchiṣṭaḥ spṛśet
bhavanti cātra
yasmin yasminnṛtau ye ye doṣāḥ kupyanti dehinām
teṣu teṣu pradātavyā rasāste te vijānatā
varṣāsu na pibettoyaṃ pibeccharadi mātrayā
varṣāsu caturo māsān mātrāvadudakaṃ pibet
uṣṇaṃ haime vasante ca kāmaṃ grīṣme tu śītalam
hemante ca vasante ca sīdhvariṣṭau pibennaraḥ
śṛtaśītaṃ payo grīṣme prāvṛṭkāle rasaṃ pibet
yūṣaṃ varṣati tasyānte prapibecchītalaṃ jalam
svastha evamato 'nyastu doṣāhāragatānugaḥ
snehaṃ saindhavacūrṇena pippalībhiśca saṃyutam
pibedagnivivṛddhyarthaṃ na ca vegān vidhārayet
agnidīptikaraṃ nṝṇāṃ rogāṇāṃ śamanaṃ prati
prāvṛṭśaradvasanteṣu samyak snehādimācaret
kaphe pracchardanaṃ pitte vireko bastirīraṇe
śasyate triṣv api sadā vyāyāmo doṣanāśanaḥ
bhuktaṃ viruddhamapyannaṃ vyāyāmānna praduṣyati
utsargamaithunāhāraśodhane syāttu tanmanāḥ
neccheddoṣacayāt prājñaḥ pīḍāṃ vā kāyamānasīm
atistrīsaṃprayogācca rakṣedātmānamātmavān
śūlakāsajvaraśvāsakārśyapāṇḍvāmayakṣayāḥ
ativyavāyājjāyante rogāścākṣepakādayaḥ
āyuṣmanto mandajarā vapurvarṇabalānvitāḥ
sthiropacitamāṃsāśca bhavanti strīṣu saṃyatāḥ
tribhistribhir ahobhir vā samīyāt pramadāṃ naraḥ
sarveṣvṛtuṣu gharmeṣu pakṣāt pakṣādvrajedbudhaḥ
rajasvalāmakāmāṃ ca malināmapriyāṃ tathā
varṇavṛddhāṃ vayovṛddhāṃ tathā vyādhiprapīḍitām
hīnāṅgīṃ garbhiṇīṃ dveṣyāṃ yonidoṣasamanvitām
sagotrāṃ gurupatnīṃ ca tathā pravrajitām api
sandhyāparvasvagamyāṃ ca nopeyāt pramadāṃ naraḥ
gosarge cārdharātre ca tathā madhyaṃdineṣu ca
lajjāsamāvahe deśe vivṛte 'śuddha eva ca
kṣudhito vyādhitaścaiva kṣubdhacittaśca mānavaḥ
vātaviṇmūtravegī ca pipāsur atidurbalaḥ
tiryagyonāvayonau ca prāptaśukravidhāraṇam
duṣṭayonau visargaṃ tu balavān api varjayet
retasaścātimātraṃ tu mūrdhāvaraṇam eva ca
sthitāvuttānaśayane viśeṣeṇaiva garhitam
krīḍāyām api medhāvī hitārthī parivarjayet
rajasvalāṃ prāptavato narasyāniyatātmanaḥ
dṛṣṭyāyustejasāṃ hāniradharmaśca tato bhavet
liṅginīṃ gurupatnīṃ ca sagotrāmatha parvasu
vṛddhāṃ ca sandhyayoścāpi gacchato jīvitakṣayaḥ
garbhiṇyā garbhapīḍā syād vyādhitāyāṃ balakṣayaḥ
hīnāṅgīṃ malināṃ dveṣyāṃ kāmaṃ vandhyāmasaṃvṛte
deśe 'śuddhe ca śukrasya manasaśca kṣayo bhavet
kṣudhitaḥ kṣubdhacittaśca madhyāhne tṛṣito 'balaḥ
sthitaśca hāniṃ śukrasya vāyoḥ kopaṃ ca vindati
atiprasaṅgādbhavati śoṣaḥ śukrakṣayāvahaḥ
vyādhitasya rujā plīhni mṛtyurmūrcchā ca jāyate
pratyūṣasyardharātre ca vātapitte prakupyataḥ
tiryagyonāvayonau ca duṣṭayonau tathaiva ca
upadaṃśastathā vāyoḥ kopaḥ śukrasya ca kṣayaḥ
uccārite mūtrite ca retasaśca vidhāraṇe
uttāne ca bhavecchīghraṃ śukrāśmaryāstu saṃbhavaḥ
sarvaṃ pariharettasmād etallokadvaye 'hitam
śukraṃ copasthitaṃ mohānna saṃdhāryaṃ kathaṃcana
vayorūpaguṇopetāṃ tulyaśīlāṃ kulānvitām
abhikāmo 'bhikāmāṃ tu hṛṣṭo hṛṣṭāmalaṃkṛtām
seveta pramadāṃ yuktyā vājīkaraṇabṛṃhitaḥ
bhakṣyāḥ saśarkarāḥ kṣīraṃ sasitaṃ rasa eva ca
snānaṃ savyajanaṃ svapno vyavāyānte hitāni tu
mukhamātraṃ samāsena sadvṛttasyaitadīritam
ārogyamāyurartho vā nāsadbhiḥ prāpyate nṛbhiḥ
athāto miśrakacikitsitaṃ vyākhyāsyāmaḥ
yathovāca bhagavān dhanvantariḥ
pālyāmayāstu visrāvyā ityuktaṃ prāṅnibodha tān
paripoṭastathotpāta unmantho duḥkhavardhanaḥ
pañcamaḥ parilehī ca karṇapālyāṃ gadāḥ smṛtāḥ
saukumāryāccirotsṛṣṭe sahasābhipravardhite
karṇaśopho bhavet pālyāṃ sarujaḥ paripoṭavān
kṛṣṇāruṇanibhaḥ stabdhaḥ sa vātāt paripoṭakaḥ
gurvābharaṇasaṃyogāttāḍanādgharṣaṇād api
śophaḥ pālyāṃ bhavecchyāvo dāhapākaruganvitaḥ
rakto vā raktapittābhyāmutpātaḥ sa gado mataḥ
balādvardhayataḥ karṇaṃ pālyāṃ vāyuḥ prakupyati
gṛhītvā sakaphaṃ kuryācchophaṃ tadvarṇavedanam
unmanthakaḥ sakaṇḍūko vikāraḥ kaphavātajaḥ
vardhamāne yadā karṇe kaṇḍūdāharuganvitaḥ
śopho bhavati pākaśca tvakstho 'sau duḥkhavardhanaḥ
kaphāsṛkkṛmayaḥ kuryuḥ sarṣapābhā vikāriṇīḥ
srāviṇīḥ piḍakāḥ pālyāṃ kaṇḍūdāharuganvitāḥ
kaphāsṛkkṛmisambhūtaḥ sa visarpannitastataḥ
lihyāt saśaṣkulīṃ pālīṃ parilehīti sa smṛtaḥ
pālyāmayā hy amī ghorā narasyāpratikāriṇaḥ
mithyāhāravihārasya pāliṃ hiṃsyurupekṣitāḥ
tasmād āśu bhiṣak teṣu snehādikramamācaret
tathābhyaṅgaparīṣekapradehāsṛgvimokṣaṇam
sāmānyato viśeṣācca vakṣyāmyabhyañjanaṃ prati
kharamañjariyaṣṭyāhvasaindhavāmaradārubhiḥ
supiṣṭaiḥ sāśvagandhaiśca mūlakāvalgujaiḥ phalaiḥ
sarpistailavasāmajjamadhūcchiṣṭāni pācayet
sakṣīrāṇyatha taiḥ pāliṃ pradihyāt paripoṭake
mañjiṣṭhātilayaṣṭyāhvasārivotpalapadmakaiḥ
sarodhraiḥ sakadambaiśca balājambvāmrapallavaiḥ
siddhaṃ dhānyāmlasaṃyuktaṃ tailamutpātanāśanam
tālapatryaśvagandhārkavākucīphalasaindhavaiḥ
tailaṃ kulīragodhābhyāṃ vasayā saha pācitam
saralālāṅgalībhyāṃ ca hitamunmanthanāśanam
tathāśmantakajambvāmrapatrakvāthena secanam
prapauṇḍarīkamadhukamañjiṣṭhārajanīdvayaiḥ
cūrṇair udvartanaiḥ pālīṃ tailāktām avacūrṇayet
lākṣāviḍaṅgakalkena tailaṃ paktvāvacārayet
svinnāṃ gomayapiṇḍena pradihyāt parilehike
piṣṭair viḍaṅgair athavā trivṛcchyāmārkasaṃyutaiḥ
karañjeṅgudibījair vā kuṭajāragvadhāyutaiḥ
sarvair vā sārṣapaṃ tailaṃ siddhaṃ maricasaṃyutam
sanimbapatrair abhyaṅge madhūcchiṣṭānvitaṃ hitam
pālīṣu vyādhiyuktāsu tanvīṣu kaṭhināsu ca
puṣṭyarthaṃ mārdavārthaṃ ca kuryādabhyañjanaṃ tvidam
lopākānūpamajjānaṃ vasāṃ tailaṃ navaṃ ghṛtam
paceddaśaguṇaṃ kṣīramāvāpya madhuraṃ gaṇam
apāmārgāśvagandhe ca tathā lākṣārasaṃ śubham
tatsiddhaṃ paripūtaṃ ca svanuguptaṃ nidhāpayet
tenābhyañjyāt sadā pālīṃ susvinnām atimarditām
etena pālyo vardhante nirujo nirupadravāḥ
mṛdvyaḥ puṣṭāḥ samāḥ snigdhā jāyante bhūṣaṇakṣamāḥ
nīlīdalaṃ bhṛṅgarajo 'rjunatvak piṇḍītakaṃ kṛṣṇamayorajaśca
bījodbhavaṃ sāhacaraṃ ca puṣpaṃ pathyākṣadhātrīsahitaṃ vicūrṇya
ekīkṛtaṃ sarvamidaṃ pramāya paṅkena tulyaṃ nalinībhavena
saṃyojya pakṣaṃ kalaśe nidhāya lauhe ghaṭe sadmani sāpidhāne
anena tailaṃ vipacedvimiśraṃ rasena bhṛṅgatriphalābhavena
āsannapāke ca parīkṣaṇārthaṃ patraṃ balākābhavamākṣipecca
bhavedyadā tadbhramarāṅganīlaṃ tadā vipakvaṃ vinidhāya pātre
kṛṣṇāyase māsamavasthitaṃ tadabhyaṅgayogāt palitāni hanyāt
sairīyajambvarjunakāśmarījaṃ puṣpaṃ tilānmārkavacūtabīje
punarnave kardamakaṇṭakāryau kāsīsapiṇḍītakabījasāram
phalatrayaṃ loharajo 'ñjanaṃ ca yaṣṭyāhvayaṃ nīrajasārive ca
piṣṭvātha sarvaṃ saha modayantyā sārāmbhasā bījakasaṃbhavena
sārāmbhasaḥ saptabhir eva paścāt prasthaiḥ samāloḍya daśāhaguptam
lauhe supātre vinidhāya tailamakṣodbhavaṃ tacca pacet prayatnāt
pakvaṃ ca lauhe 'bhinave nidhāya nasyaṃ vidadhyāt pariśuddhakāyaḥ
abhyaṅgayogaiśca niyujyamānaṃ bhuñjīta māṣān kṛśarāmatho vā
māsopariṣṭādghanakuñcitāgrāḥ keśā bhavanti bhramarāñjanābhāḥ
keśāstathānye khalatau bhaveyurjarā na cainaṃ sahasābhyupaiti
balaṃ paraṃ sambhavatīndriyāṇāṃ bhavecca vaktraṃ valibhir vimuktam
nākāmine 'narthini nākṛtāya naivāraye tailamidaṃ pradeyam
lākṣā rodhraṃ dve haridre śilāle kuṣṭhaṃ nāgaṃ gairikā varṇakāśca
mañjiṣṭhogrā syāt surāṣṭrodbhavā ca pattaṅgaṃ vai rocanā cāñjanaṃ ca
hemāṅgatvak pāṇḍupatraṃ vaṭasya kālīyaṃ syāt padmakaṃ padmamadhyam
raktaṃ śvetaṃ candanaṃ pāradaṃ ca kākolyādiḥ kṣīrapiṣṭaśca vargaḥ
medo majjā sikthakaṃ goghṛtaṃ ca dugdhaṃ kvāthaḥ kṣīriṇāṃ ca drumāṇām
etat sarvaṃ pakvamaikadhyatastu vaktrābhyaṅge sarpiruktaṃ pradhānam
hanyād vyaṅgaṃ nīlikāṃ cātivṛddhāṃ vaktre jātāḥ sphoṭikāścāpi kāścit
padmākāraṃ nirvalīkaṃ ca vaktraṃ kuryādetat pīnagaṇḍaṃ manojñam
rājñāmetadyoṣitāṃ cāpi nityaṃ kuryādvaidyastatsamānāṃ nṛṇāṃ ca
kuṣṭhaghnaṃ vai sarpiretat pradhānaṃ yeṣāṃ pāde santi vaipādikāśca
harītakīcūrṇam ariṣṭapatraṃ cūtatvacaṃ dāḍimapuṣpavṛntam
patraṃ ca dadyānmadayantikāyā lepo 'ṅgarāgo naradevayogyaḥ
athātaḥ kṣīṇabalīyaṃ vājīkaraṇacikitsitaṃ vyākhyāsyāmaḥ
yathovāca bhagavān dhanvantariḥ
kalyasyodagravayaso vājīkaraṇasevinaḥ
sarveṣvṛtuṣvaharaharvyavāyo na nivāritaḥ
sthavirāṇāṃ riraṃsūnāṃ strīṇāṃ vāllabhyamicchatām
yoṣitprasaṅgāt kṣīṇānāṃ klībānāmalparetasām
vilāsināmarthavatāṃ rūpayauvanaśālinām
nṛṇāṃ ca bahubhāryāṇāṃ yogā vājīkarā hitāḥ
sevamāno yadaucityādvājīvātyarthavegavān
nārīstarpayate tena vājīkaraṇam ucyate
bhojanāni vicitrāṇi pānāni vividhāni ca
vācaḥ śrotrānugāminyastvacaḥ sparśasukhāstathā
yāminī sendutilakā kāminī navayauvanā
gītaṃ śrotramanohāri tāmbūlaṃ madirāḥ srajaḥ
gandhā manojñā rūpāṇi citrāṇyupavanāni ca
manasaścāpratīghāto vājīkurvanti mānavam
taistair bhāvair ahṛdyaistu riraṃsor manasi kṣate
dveṣyastrīsaṃprayogācca klaibyaṃ tanmānasaṃ smṛtam
kaṭukāmloṣṇalavaṇair atimātropasevitaiḥ
saumyadhātukṣayo dṛṣṭaḥ klaibyaṃ tadaparaṃ smṛtam
ativyavāyaśīlo yo na ca vājīkriyārataḥ
dhvajabhaṅgamavāpnoti tacchukrakṣayahetukam
mahatā meḍhrarogeṇa marmacchedena vā punaḥ
klaibyametaccaturthaṃ syānnṝṇāṃ puṃstvopaghātajam
janmaprabhṛti yaḥ klībaḥ klaibyaṃ tat sahajaṃ smṛtam
balinaḥ kṣubdhamanaso nirodhād brahmacaryataḥ
ṣaṣṭhaṃ klaibyaṃ mataṃ tattu kharaśukranimittajam
asādhyaṃ sahajaṃ klaibyaṃ marmacchedācca yadbhavet
sādhyānāmitareṣāṃ tu kāryo hetuviparyayaḥ
vidhirvājīkaro yastu taṃ pravakṣyāmyataḥ param
tilamāṣavidārīṇāṃ śālīnāṃ cūrṇam eva vā
pauṇḍrakekṣurasair ārdraṃ marditaṃ saindhavānvitam
varāhamedasā yuktāṃ ghṛtenotkārikāṃ pacet
tāṃ bhakṣayitvā puruṣo gacchettu pramadāśatam
bastāṇḍasiddhe payasi bhāvitānasakṛttilān
śiśumāravasāpakvāḥ śaṣkulyas tistailaiḥ kṛtāḥ
yaḥ khādet sa pumān gacchet strīṇāṃ śatamapūrvavat
pippalīlavaṇopete bastāṇḍe kṣīrasarpiṣi
sādhite bhakṣayedyastu sa gacchet pramadāśatam
pippalīmāṣaśālīnāṃ yavagodhūmayostathā
cūrṇabhāgaiḥ samaistaistu ghṛte pūpalikāṃ pacet
tāṃ bhakṣayitvā pītvā tu śarkarāmadhuraṃ payaḥ
naraścaṭakavadgaccheddaśavārānnirantaram
vidāryāḥ sukṛtaṃ cūrṇaṃ svarasenaiva bhāvitam
sarpirmadhuyutaṃ līḍhvā daśa strīradhigacchati
evamāmalakaṃ cūrṇaṃ svarasenaiva bhāvitam
śarkarāmadhusarpirbhir yuktaṃ līḍhvā payaḥ pibet
etenāśītivarṣo 'pi yuveva parihṛṣyati
pippalīlavaṇopete bastāṇḍe ghṛtasādhite
śiśumārasya vā khādette tu vājīkare bhṛśam
kulīrakūrmanakrāṇāmaṇḍānyevaṃ tu bhakṣayet
mahiṣarṣabhabastānāṃ pibecchukrāṇi vā naraḥ
aśvatthaphalamūlatvakśuṅgāsiddhaṃ payo naraḥ
pītvā saśarkarākṣaudraṃ kuliṅga iva hṛṣyati
vidārimūlakalkaṃ tu śṛtena payasā naraḥ
uḍumbarasamaṃ pītvā vṛddho 'pi taruṇāyate
māṣāṇāṃ palamekaṃ tu saṃyuktaṃ kṣaudrasarpiṣā
avalihya payaḥ pītvā tena vājī bhavennaraḥ
kṣīrapakvāṃstu godhūmānātmaguptāphalaiḥ saha
śītān ghṛtayutān khādettataḥ paścāt payaḥ pibet
nakramūṣikamaṇḍūkacaṭakāṇḍakṛtaṃ ghṛtam
pādābhyaṅgena kurute balaṃ bhūmiṃ tu na spṛśet
yāvat spṛśati no bhūmiṃ tāvadgacchennirantaram
svayaṃguptekṣurakayoḥ phalacūrṇaṃ saśarkaram
dhāroṣṇena naraḥ pītvā payasā na kṣayaṃ vrajet
uccaṭācūrṇaṃ peyamevaṃ balārthinā
svayaṃguptāphalair yuktaṃ māṣasūpaṃ pibennaraḥ
guptāphalaṃ gokṣurakācca bījaṃ tathoccaṭāṃ gopayasā vipācya
khajāhataṃ śarkarayā ca yuktaṃ pītvā naro hṛṣyati sarvarātram
māṣān vidārīm api soccaṭāṃ ca kṣīre gavāṃ kṣaudraghṛtopapannām
pītvā naraḥ śarkarayā suyuktāṃ kuliṅgavaddhṛṣyati sarvarātram
gṛṣṭīnāṃ vṛddhavatsānāṃ māṣaparṇabhṛtāṃ gavām
yat kṣīraṃ tat praśaṃsanti balakāmeṣu jantuṣu
kṣīramāṃsagaṇāḥ sarve kākolyādiśca pūjitaḥ
vājīkaraṇahetor hi tasmāt tattu prayojayet
ete vājīkarā yogāḥ prītyapatyabalapradāḥ
sevyā viśuddhopacitadehaiḥ kālādyapekṣayā
athātaḥ sarvopaghātaśamanīyaṃ rasāyanaṃ vyākhyāsyāmaḥ
yathovāca bhagavān dhanvantariḥ
pūrve vayasi madhye vā manuṣyasya rasāyanam
prayuñjīta bhiṣak prājñaḥ snigdhaśuddhatanoḥ sadā
nāviśuddhaśarīrasya yukto rāsāyano vidhiḥ
na bhāti vāsasi kliṣṭe raṅgayoga ivāhitaḥ
śarīrasyopaghātā ye doṣajā mānasāstathā
upadiṣṭāḥ pradeśeṣu teṣāṃ vakṣyāmi vāraṇam
śītodakaṃ payaḥ kṣaudraṃ sarpirityekaśo dviśaḥ
triśaḥ samastamathavā prāk pītaṃ sthāpayedvayaḥ
tatra viḍaṅgataṇḍulacūrṇam āhṛtya yaṣṭīmadhukamadhuyuktaṃ yathābalaṃ śītatoyenopayuñjīta śītatoyaṃ cānupibed evam aharahar māsaṃ tadeva madhuyuktaṃ bhallātakakvāthena vā madhudrākṣākvāthayuktaṃ vā madhvāmalakarasābhyāṃ vā guḍūcīkvāthena vā evamete pañca prayogā bhavanti
jīrṇe mudgāmalakayūṣeṇālavaṇenālpasnehena ghṛtavantamodanamaśnīyāt
ete khalvarśāṃsi kṣapayanti kṛmīnupaghnanti grahaṇadhāraṇaśaktiṃ janayanti māse māse ca prayoge varṣaśataṃ varṣaśatamāyuṣo 'bhivṛddhirbhavati
viḍaṅgataṇḍulānāṃ droṇaṃ piṣṭapacane piṣṭavad upasvedya vigatakaṣāyaṃ svinnamavatārya dṛṣadi piṣṭam āyase dṛḍhe kumbhe madhūdakottaraṃ prāvṛṣi bhasmarāśāv antargṛhe caturo māsānnidadhyāt varṣāvigame coddhṛtyopasaṃskṛtaśarīraḥ sahasrasampātābhihutaṃ kṛtvā prātaḥprātar yathābalam upayuñjīta jīrṇe mudgāmalakayūṣeṇālavaṇena ghṛtavantamodanamaśnīyāt pāṃśuśayyāyāṃ śayīta tasya māsādūrdhvaṃ sarvāṅgebhyaḥ kṛmayo niṣkrāmanti tānaṇutailenābhyaktasya vaṃśavidalenāpaharet dvitīye pipīlikāstṛtīye yūkāstathaivāpaharet caturthe dantanakharomāṇyavaśīryante
pañcame praśastaguṇalakṣaṇāni jāyante amānuṣaṃ cādityaprakāśaṃ vapuradhigacchati dūrācchravaṇāni darśanāni cāsya bhavanti rajastamasī cāpohya sattvam adhitiṣṭhati śrutanigādyapūrvotpādī gajabalo 'śvajavaḥ punaryuvāṣṭau varṣaśatānyāyuravāpnoti
tasyāṇutailam abhyaṅgārthe candanam upalepanārthe bhallātakavidhānavadāhāraḥ parihāraś ca
kāśmaryāṇāṃ niṣkulīkṛtānām eṣa eva kalpaḥ pāṃśuśayyābhojanavarjam
atra hi payasā śṛtena bhoktavyaṃ samānamanyat pūrveṇāśiṣaś ca
śoṇitapittanimitteṣu vikāreṣveteṣām upayogaḥ
yathoktamāgāraṃ praviśya balāmūlārdhapalaṃ palaṃ vā payasāloḍya pibet jīrṇe payaḥ sarpirodana ityāhāraḥ
evaṃ dvādaśarātram upayujya dvādaśa varṣāṇi vayas tiṣṭhati
evaṃ divasaśatam upayujya varṣaśataṃ vayas tiṣṭhati
evam evātibalānāgabalāvidārīśatāvarīṇām upayogaḥ
viśeṣatas tv atibalām udakena nāgabalācūrṇaṃ madhunā vidārīcūrṇaṃ kṣīreṇa śatāvarīmapyevaṃ pūrveṇānyat samānamāśiṣaś ca samāḥ
etāstvauṣadhayo balakāmānāṃ śoṣiṇāṃ raktapittopasṛṣṭānāṃ śoṇitaṃ chardayatāṃ viricyamānānāṃ copadiśyante
vārāhīmūlatulācūrṇaṃ kṛtvā tato mātrāṃ madhuyuktāṃ payasāloḍya pibet jīrṇe payaḥ sarpirodana ityāhāraḥ pratiṣedho 'tra pūrvavat prayogamimam upasevamāno varṣaśatamāyuravāpnoti strīṣu cākṣayatām etena iva cūrṇena payo 'vacūrṇya śṛtaśītam abhimathyājyam utpādya madhuyutam upayuñjīta sāyaṃprātarekakālaṃ vā jīrṇe payaḥ sarpirodana ityāhāraḥ evaṃ māsam upayujya varṣaśatāyur bhavati
cakṣuḥkāmaḥ prāṇakāmo vā bījakasārāgnimanthamūlaṃ niṣkvāthya māṣaprasthaṃ sādhayet tasmin sidhyati citrakamūlānāmakṣamātraṃ kalkaṃ dadyādāmalakarasacaturthabhāgaṃ tataḥ svinnamavatārya sahasrasampātābhihutaṃ kṛtvā śītībhūtaṃ madhusarpirbhyāṃ saṃsṛjyopayuñjīta yathābalaṃ yathāsātmyaṃ ca lavaṇaṃ pariharan bhakṣayet
jīrṇe mudgāmalakayūṣeṇālavaṇena ghṛtavantamodanamaśnīyāt payasā vā māsatrayam
evamābhyāṃ prayogābhyāṃ cakṣuḥ sauparṇaṃ bhavatyanalpabalaḥ strīṣu cākṣayo varṣaśatāyurbhavatīti
bhavati cātra
payasā saha siddhāni naraḥ śaṇaphalāni yaḥ
bhakṣayet payasā sārdhaṃ vayastasya na śīryate
athāto medhāyuṣkāmīyaṃ rasāyanacikitsitaṃ vyākhyāsyāmaḥ
yathovāca bhagavān dhanvantariḥ
medhāyuṣkāmaḥ śvetāvalgujaphalāny ātapapariśuṣkāṇy ādāya sūkṣmacūrṇāni kṛtvā guḍena sahāloḍya snehakumbhe saptarātraṃ dhānyarāśau nidadhyāt saptarātrāduddhṛtya hṛtadoṣasya yathābalaṃ piṇḍaṃ prayacchedanudite sūrye uṣṇodakaṃ cānupibet bhallātakavidhānavaccāgārapraveśo jīrṇauṣadhaś cāparāhṇe himābhir adbhiḥ pariṣiktagātraḥ śālīnāṃ ṣaṣṭikānāṃ ca payasā śarkarāmadhureṇaudanamaśnīyāt evaṃ ṣaṇmāsān upayujya vigatapāpmā balavarṇopetaḥ śrutanigādī smṛtimānarogo varṣaśatāyurbhavati
kuṣṭhinaṃ pāṇḍurogiṇamudariṇaṃ vā kṛṣṇāyā gor mūtreṇāloḍyārdhapalikaṃ piṇḍaṃ vigatalauhitye savitari pāyayet parāhṇe cālavaṇenāmalakayūṣeṇa sarpiṣmantam odanam aśnīyāt evaṃ māsam upayujya smṛtimānarogo varṣaśatāyurbhavati
eṣaivopayogaś citrakamūlānāṃ rajanyāśca citrakamūle viśeṣo dvipalikaṃ piṇḍaṃ paraṃ pramāṇaṃ śeṣaṃ pūrvavat
hṛtadoṣa eva pratisaṃsṛṣṭabhakto yathākramamāgāraṃ praviśya maṇḍūkaparṇīsvarasam ādāya sahasrasampātābhihutaṃ kṛtvā yathābalaṃ payasāloḍya pibet payo 'nupānaṃ vā tasyāṃ jīrṇāyāṃ yavānnaṃ payasopayuñjīta tilair vā saha bhakṣayet trīn māsān payo 'nupānaṃ jīrṇe payaḥ sarpirodana ityāhāra evam upayuñjāno brahmavarcasī śrutanigādī bhavati varṣaśatamāyuravāpnoti
trirātropoṣitaś ca trirātramenāṃ bhakṣayet trirātrādūrdhvaṃ payaḥ sarpiriti copayuñjīta
bilvamātraṃ piṇḍaṃ vā payasāloḍya pibet evaṃ dvādaśarātram upayujya medhāvī varaśatāyurbhavati
hṛtadoṣa evāgāraṃ praviśya pratisaṃsṛṣṭabhakto brāhmīsvarasamādāya sahasrasampātābhihutaṃ kṛtvā yathābalam upayuñjīta jīrṇauṣadhaś cāparāhṇe yavāgūm alavaṇāṃ pibet kṣīrasātmyo vā payasā bhuñjīta evaṃ saptarātram upayujya brahmavarcasī medhāvī bhavati dvitīyaṃ saptarātram upayujya granthamīpsitamutpādayati naṣṭaṃ cāsya prādurbhavati tṛtīyaṃ saptarātram upayujya dvir uccāritaṃ śatamapyavadhārayati evamekaviṃśatirātram upayujyālakṣmīr apakrāmati mūrtimatī cainaṃ vāgdevyanupraviśati sarvāś cainaṃ śrutaya upatiṣṭhanti śrutadharaḥ pañcavarṣaśatāyur bhavati
brāhmīsvarasaprasthadvaye ghṛtaprasthaṃ viḍaṅgataṇḍulānāṃ kuḍavaṃ dve dve pale vacāmṛtayor dvādaśa harītakyāmalakavibhītakāni ślakṣṇapiṣṭāny āvāpyaikadhyaṃ sādhayitvā svanuguptaṃ nidadhyāt tataḥ pūrvavidhānena mātrāṃ yathābalam upayuñjīta jīrṇe payaḥ sarpirodana ityāhāraḥ pūrvavaccātra parīhāra etenordhvam adhas tiryak kṛmayo niṣkrāmanti alakṣmīr apakrāmati puṣkaravarṇaḥ sthiravayāḥ śrutanigādī trivarṣaśatāyur bhavati etadeva kuṣṭhaviṣamajvarāpasmāronmādaviṣabhūtagraheṣv anyeṣu ca mahāvyādhiṣu saṃśodhanamādiśanti
hṛtadoṣa evāgāraṃ praviśya haimavatyā vacāyāḥ piṇḍam āmalakamātram abhihutaṃ payasāloḍya pibet jīrṇe payaḥ sarpirodana ityāhāra evaṃ dvādaśarātram upayuñjīta tato 'sya śrotraṃ vivriyate dvir abhyāsāt smṛtimān bhavati trir abhyāsācchrutam ādatte caturdvādaśarātram upayujya sarvaṃ tarati kilbiṣaṃ tārkṣyadarśanam utpadyate śatāyuś ca bhavati
dve dve pale itarasyā vacāyā vikvāthya pibet payasā samānaṃ bhojanaṃ samāḥ pūrveṇāśiṣaś ca
vacāśatapākaṃ vā sarpirdroṇam upayujya pañcavarṣaśatāyur bhavati galagaṇḍāpacīślīpadasvarabhedāṃś cāpahantīti
ata ūrdhvaṃ pravakṣyāmi āyuṣkāmarasāyanam
mantrauṣadhasamāyuktaṃ saṃvatsaraphalapradam
bilvasya cūrṇaṃ puṣye tu hutaṃ vārān sahasraśaḥ
śrīsūktena naraḥ kalye sasuvarṇaṃ dine dine
sarpirmadhuyutaṃ lihyād alakṣmīnāśanaṃ param
tvacaṃ vihāya bilvasya mūlakvāthaṃ dine dine
prāśnīyāt payasā sārdhaṃ snātvā hutvā samāhitaḥ
daśasāhasram āyuṣyaṃ smṛtaṃ yuktarathaṃ bhavet
hutvā bisānāṃ kvāthaṃ tu madhulājaiś ca saṃyutam
amoghaṃ śatasāhasraṃ yuktaṃ yuktarathaṃ smṛtam
suvarṇaṃ padmabījāni madhu lājāḥ priyaṅgavaḥ
gavyena payasā pītam alakṣmīṃ pratiṣedhayet
nīlotpaladalakvātho gavyena payasā śṛtaḥ
sasuvarṇastilaiḥ sārdham alakṣmīnāśanaḥ smṛtaḥ
gavyaṃ payaḥ suvarṇaṃ ca madhūcchiṣṭaṃ ca mākṣikam
pītaṃ śatasahasrābhihutaṃ yuktarathaṃ smṛtam
vacāghṛtasuvarṇaṃ ca bilvacūrṇamiti trayam
medhyam āyuṣyam ārogyapuṣṭisaubhāgyavardhanam
vāsāmūlatulākvāthe tailam āvāpya sādhitam
hutvā sahasram aśnīyān medhyam āyuṣyam ucyate
yāvakāṃstāvakān khādedabhibhūya yavāṃstathā
pippalīmadhusaṃyuktān śikṣā caraṇavadbhavet
madhvāmalakacūrṇāni suvarṇamiti ca trayam
prāśyāriṣṭagṛhīto 'pi mucyate prāṇasaṃśayāt
śatāvarīghṛtaṃ samyagupayuktaṃ dine dine
sakṣaudraṃ sasuvarṇaṃ ca narendraṃ sthāpayedvaśe
gocandanā mohanikā madhukaṃ mākṣikaṃ madhu
suvarṇamiti saṃyogaḥ peyaḥ saubhāgyamicchatā
padmanīlotpalakvāthe yaṣṭīmadhukasaṃyute
sarpirāsāditaṃ gavyaṃ sasuvarṇaṃ sadā pibet
payaścānupibet siddhaṃ teṣām eva samudbhave
alakṣmīghnaṃ sadāyuṣyaṃ rājyāya subhagāya ca
yatra nodīrito mantro yogeṣveteṣu sādhane
śabditā tatra sarvatra gāyatrī tripadā bhavet
pāpmānaṃ nāśayantyetā dadyuścauṣadhayaḥ śriyam
kuryurnāgabalaṃ cāpi manuṣyam amaropamam
satatādhyayanaṃ vādaḥ paratantrāvalokanam
tadvidyācāryasevā ca buddhimedhākaro guṇaḥ
āyuṣyaṃ bhojanaṃ jīrṇe vegānāṃ cāvidhāraṇam
brahmacaryam ahiṃsā ca sāhasānāṃ ca varjanam
athātaḥ svabhāvavyādhipratiṣedhanīyaṃ rasāyanaṃ vyākhyāsyāmaḥ
yathovāca bhagavān dhanvantariḥ
brahmādayo 'sṛjan pūrvamamṛtaṃ somasaṃjñitam
jarāmṛtyuvināśāya vidhānaṃ tasya vakṣyate
eka eva khalu bhagavān somaḥ sthānanāmākṛtivīryaviśeṣaiś caturviṃśatidhā bhidyate
aṃśumān muñjavāṃś caiva candramā rajataprabhaḥ
dūrvāsomaḥ kanīyāṃś ca śvetākṣaḥ kanakaprabhaḥ
pratānavāṃs tālavṛntaḥ karavīro 'ṃśavān api
svayaṃprabho mahāsomo yaś cāpi garuḍāhṛtaḥ
gāyatras traiṣṭubhaḥ pāṅkto jāgataḥ śākvarastathā
agniṣṭomo raivataś ca yathokta iti saṃjñitaḥ
gāyatryā tripadā yukto yaścoḍupatirucyate
ete somāḥ samākhyātā vedoktair nāmabhiḥ śubhaiḥ
sarveṣām eva caiteṣāmeko vidhirupāsane
sarve tulyaguṇāś caiva vidhānaṃ teṣu vakṣyate
ato 'nyatamaṃ somam upayuyukṣuḥ sarvopakaraṇaparicārakopetaḥ praśaste deśe trivṛtamāgāraṃ kārayitvā hṛtadoṣaḥ pratisaṃsṛṣṭabhaktaḥ praśasteṣu tithikaraṇamuhūrtanakṣatreṣu aṃśumantam ādāyādhvarakalpenāhṛtam abhiṣutam abhihutaṃ cāntarāgāre kṛtamaṅgalasvastivācanaḥ somakandaṃ suvarṇasūcyā vidārya payo gṛhṇīyāt sauvarṇe pātre 'ñjalimātraṃ tataḥ sakṛdevopayuñjīta nāsvādayan tata upaspṛśya śeṣamapsvavasādya yamaniyamābhyāmātmānaṃ saṃyojya vāgyato 'bhyantarataḥ suhṛdbhir upāsyamāno viharet
rasāyanaṃ pītavāṃs tu nivāte tanmanāḥ śuciḥ
āsīta tiṣṭhet krāmec ca na kathaṃcana saṃviśet
sāyaṃ vā bhuktavānupaśrutaśāntiḥ kuśaśayyāyāṃ kṛṣṇājinottarāyāṃ suhṛdbhir upāsyamānaḥ śayīta tṛṣito vā śītodakamātrāṃ pibet tataḥ prātarutthāyopaśrutaśāntiḥ kṛtamaṅgalo gāṃ spṛṣṭvā tathaivāsīta
tasya jīrṇe some chardirutpadyate tataḥ śoṇitāktaṃ kṛmivyāmiśraṃ charditavate sāyaṃ śṛtaśītaṃ kṣīraṃ vitaret tatastṛtīye 'hani kṛmivyāmiśramatisāryate sa tenāniṣṭapratigrahabhuktaprabhṛtibhir viśeṣair vinirmuktaḥ śuddhatanur bhavati tataḥ sāyaṃ snātāya pūrvavadeva kṣīraṃ vitaret
kṣaumavastrāstṛtāyāṃ cainaṃ śayyāyāṃ śāyayet tataścaturthe 'hani tasya śvayathurutpadyate
tataḥ sarvāṅgebhyaḥ kṛmayo niṣkrāmanti tadahaś ca śayyāyāṃ pāṃśubhir avakīryamāṇaḥ śayīta
tataḥ sāyaṃ pūrvavadeva kṣīraṃ vitaret
evaṃ pañcamaṣaṣṭhayor divasayor varteta kevalam ubhayakālam asmai kṣīraṃ vitaret tataḥ saptame 'hani nirmāṃsas tvagasthibhūtaḥ kevalaṃ somaparigrahād evocchvasiti
tadahaś ca kṣīreṇa sukhoṣṇena pariṣicya tilamadhukacandanānuliptadehaṃ payaḥ pāyayet
tato 'ṣṭame 'hani prātareva kṣīrapariṣiktaṃ candanapradigdhagātraṃ payaḥ pāyayitvā pāṃśuśayyāṃ samutsṛjya kṣaumavastrāstṛtāyāṃ śayyāyāṃ śāyayet tato 'sya māṃsam āpyāyate tvak cāvadalati
dantanakharomāṇi cāsya patanti
tasya navamadivasāt prabhṛtyaṇutailābhyaṅgaḥ somavalkakaṣāyapariṣekaḥ
tato daśame 'hanyetadeva vitaret tato 'sya tvak sthiratām upaiti
evamekādaśadvādaśayor varteta
tatastrayodaśāt prabhṛti somavalkakaṣāyapariṣekaḥ
evam ā ṣoḍaśād varteta
tataḥ saptadaśāṣṭādaśayor divasayor daśanā jāyante śikhariṇaḥ snigdhavajravaidūryasphaṭikaprakāśāḥ samāḥ sthirāḥ sahiṣṇavaḥ
tadā prabhṛti cānavaiḥ śālitaṇḍulaiḥ kṣīrayavāgūm upaseveta yāvat pañcaviṃśatiriti
tato 'smai dadyācchālyodanaṃ mṛdūbhayakālaṃ payasā tato 'sya nakhā jāyante vidrumendragopakataruṇādityaprakāśāḥ sthirāḥ snigdhā lakṣaṇasampannāḥ keśāś ca sūkṣmā jāyante tvak ca nīlotpalātasīpuṣpavaidūryaprakāśā
ūrdhvaṃ ca māsāt keśān vāpayet vāpayitvā cośīracandanakṛṣṇatilakalkaiḥ śiraḥ pradihyāt payasā vā snāpayet
tato 'syānantaraṃ saptarātrāt keśā jāyante bhramarāñjananibhāḥ kuñcitāḥ sthirāḥ snigdhāḥ tatastrirātrāt prathamāvasathaparisarān niṣkramya muhūrtaṃ sthitvā punarevāntaḥ praviśet
tato 'sya balātailamabhyaṅgārthe 'vacāryam
yavapiṣṭam udvartanārthe
sukhoṣṇaṃ ca payaḥ pariṣekārthe
ajakarṇakaṣāyamutsādanārthe
sośīraṃ kūpodakaṃ snānārthe candanamanulepārthe
āmalakarasavimiśrāścāsya yūṣasūpavikalpāḥ
kṣīramadhukasiddhaṃ ca kṛṣṇatilamavacāraṇārthe
evaṃ daśarātraṃ tato 'nyaddaśarātraṃ dvitīye parisare varteta
tatastṛtīye parisare sthirīkurvann ātmānam anyaddaśarātram āsīta
kiṃcid ātapapavanān vā seveta punaścāntaḥ praviśet
na cātmānamādarśe 'psu vā nirīkṣeta rūpaśālitvāt tato 'nyaddaśarātraṃ krodhādīn pariharet evaṃ sarveṣām upayogavikalpaḥ
viśeṣatastu vallīpratānakṣupakādayaḥ somā brāhmaṇakṣatriyavaiśyair bhakṣayitavyāḥ
teṣāṃ tu pramāṇamardhacatuṣkamuṣṭayaḥ
aṃśumantaṃ sauvarṇe pātre 'bhiṣuṇuyāt
candramasaṃ rājate tāv upayujyāṣṭaguṇam aiśvaryam avāpyeśānaṃ devam anupraviśati
śeṣāṃstu tāmramaye mṛnmaye vā rohite vā carmaṇi vitate śūdravarjaṃ tribhir varṇaiḥ somā upayoktavyāḥ
tataścaturthe māse paurṇamāsyāṃ śucau deśe brāhmaṇānarcayitvā kṛtamaṅgalo niṣkramya yathoktaṃ vrajediti
oṣadhīnāṃ patiṃ somam upayujya vicakṣaṇaḥ
daśavarṣasahasrāṇi navāṃ dhārayate tanum
nāgnirna toyaṃ na viṣaṃ na śastraṃ nāstram eva ca
tasyālam āyuḥkṣapaṇe samarthāni bhavanti
bhadrāṇāṃ ṣaṣṭivarṣāṇāṃ prasrutānāmanekadhā
kuñjarāṇāṃ sahasrasya balaṃ samadhigacchati
kṣīrodaṃ śakrasadanamuttarāṃś ca kurūn api
yatrecchati sa gantuṃ vā tatrāpratihatā gatiḥ
kandarpa iva rūpeṇa kāntyā candra ivāparaḥ
prahlādayati bhūtānāṃ manāṃsi sa mahādyutiḥ
sāṅgopāṅgāṃś ca nikhilān vedān vindati tattvataḥ
caratyamoghasaṃkalpo devavaccākhilaṃ jagat
sarveṣām eva somānāṃ pattrāṇi daśa pañca ca
tāni śukle ca kṛṣṇe ca jāyante nipatanti ca
ekaikaṃ jāyate pattraṃ somasyāharahas tadā
śuklasya paurṇamāsyāṃ tu bhavet pañcadaśacchadaḥ
śīryate pattram ekaikaṃ divase divase punaḥ
kṛṣṇapakṣakṣaye cāpi latā bhavati kevalā
aṃśumān ājyagandhas tu kandavān rajataprabhaḥ
kadalyākārakandastu muñjavāṃllaśunacchadaḥ
candramāḥ kanakābhāso jale carati sarvadā
garuḍāhṛtanāmā ca śvetākṣaś cāpi pāṇḍuraḥ
sarpanirmokasadṛśau tau vṛkṣāgrāvalambinau
tathānye maṇḍalaiścitraiścitritā iva bhānti te
sarva eva tu vijñeyāḥ somāḥ pañcadaśacchadāḥ
kṣīrakandalatāvantaḥ pattrair nānāvidhaiḥ smṛtāḥ
himavatyarbude sahye mahendre malaye tathā
śrīparvate devagirau girau devasahe tathā
pāriyātre ca vindhye ca devasunde hrade tathā
uttareṇa vitastāyāḥ pravṛddhā ye mahīdharāḥ
haṭhavat plavate tatra candramāḥ somasattamaḥ
tasyoddeśeṣu cāpyasti muñjavānaṃśumān api
tasyoddeśeṣu cāpyasti muñjavānaṃśumān api
kāśmīreṣu saro divyaṃ nāmnā kṣudrakamānasam
gāyatras traiṣṭubhaḥ pāṅkto jāgataḥ śākvarastathā
atra santyapare cāpi somāḥ somasamaprabhāḥ
yaiś cātra mandabhāgyaiste bhiṣajaś cāpamānitāḥ
na tān paśyantyadharmiṣṭhāḥ kṛtaghnāś cāpi mānavāḥ
bheṣajadveṣiṇaś cāpi brāhmaṇadveṣiṇastathā
athāto nivṛttasaṃtāpīyaṃ rasāyanaṃ vyākhyāsyāmaḥ
yathovāca bhagavān dhanvantariḥ
yathā nivṛtta saṃtāpāḥ modante divi devatāḥ tathā oṣadhīḥ imāḥ prāpya modante bhuvi mānavāḥ
atha khalu sapta puruṣā rasāyanaṃ nopayuñjīran tadyathā anātmavānalaso daridraḥ pramādī vyasanī pāpakṛd bheṣajāpamānī ceti
saptabhir eva kāraṇair na saṃpadyate tadyathā ajñānād anārambhād asthiracittatvād dāridryād anāyattatvād adharmād auṣadhālābhācceti
athauṣadhīr vyākhyāsyāmaḥ tatrājagarī śvetakāpotī kṛṣṇakāpotī gonasī vārāhī kanyā chattrāticchatrā kareṇur ajā cakrakā ādityaparṇī brahmasuvarcalā śrāvaṇī mahāśrāvaṇī golomī ajalomī mahāvegavatī cetyaṣṭādaśa somasamavīryā mahauṣadhayo vyākhyātāḥ
tāsāṃ somavat kriyāśīḥstutayaḥ śāstre 'bhihitāḥ
tāsāmāgāre 'bhihutānāṃ yāḥ kṣīravatyastāsāṃ kṣīrakuḍavaṃ sakṛd evopayuñjīta yāstvakṣīrā mūlavatyastāsāṃ pradeśinīpramāṇāni trīṇi kāṇḍāni pramāṇam upayoge śvetakāpotī samūlapattrā bhakṣayitavyā gonasyajagarīkṛṣṇakāpotīnāṃ sanakhamuṣṭiṃ khaṇḍaśaḥ kalpayitvā kṣīreṇa vipācya parisrāvyābhighāritamabhihutaṃ ca sakṛd evopayuñjīta cakrakāyāḥ payaḥ sakṛdeva brahmasuvarcalā saptarātram upayoktavyā bhakṣyakalpena śeṣāṇāṃ pañca pañca palāni kṣīrāḍhakakvathitāni prasthe 'vaśiṣṭe 'vatārya parisrāvya sakṛdevopayuñjīta
somavadāhāravihārau vyākhyātau kevalaṃ navanītam abhyaṅgārthe śeṣaṃ somavad ā nirgamād iti
bhavanti cātra
yuvānaṃ siṃhavikrāntaṃ kāntaṃ śrutanigādinam
kuryuretāḥ krameṇa iva dvisahasrāyuṣaṃ naram
aṅgadī kuṇḍalī maulī divyasrakcandanāmbaraḥ
caratyamoghasaṃkalpo nabhasyambudadurgame
vrajanti pakṣiṇo yena jalalambāś ca toyadāḥ
gatiḥ sauṣadhisiddhasya somasiddhe gatiḥ parā
atha vakṣyāmi vijñānamauṣadhīnāṃ pṛthak pṛthak
maṇḍalaiḥ kapilaiścitraiḥ sarpābhā pañcaparṇinī
pañcāratnipramāṇā ca vijñeyājagarī budhaiḥ
niṣpattrā kanakābhāsā mūle dvyaṅgulasaṃmitā
sarpākārā lohitāntā śvetakāpotir ucyate
dviparṇinīṃ mūlabhavāmaruṇāṃ kṛṣṇamaṇḍalām
dvyaratnimātrāṃ jānīyādgonasīṃ gonasākṛtim
sakṣīrāṃ romaśāṃ mṛdvīṃ rasenekṣurasopamām
evaṃrūparasāṃ cāpi kṛṣṇakāpotim ādiśet
kṛṣṇasarpasvarūpeṇa vārāhī kandasambhavā
ekapattrā mahāvīryā bhinnāñjanasamaprabhā
chattrātichattrake vidyād rakṣoghne kandasambhave
jarāmṛtyunivāriṇyau śvetakāpotisaṃsthite
kāntair dvādaśabhiḥ pattrair mayūrāṅgaruhopamaiḥ
kandajā kāñcanakṣīrī kanyā nāma mahauṣadhī
kareṇuḥ subahukṣīrā kandena gajarūpiṇī
hastikarṇapalāśasya tulyaparṇā dviparṇinī
ajāstanābhakandā tu sakṣīrā kṣuparūpiṇī
ajā mahauṣadhī jñeyā śaṅkhakundendupāṇḍurā
śvetāṃ vicitrakusumāṃ kākādanyā samāṃ kṣupām
cakrakāmoṣadhīṃ vidyājjarāmṛtyunivāriṇīm
mūlinī pañcabhiḥ pattraiḥ suraktāṃśukakomalaiḥ
ādityaparṇinī jñeyā sadādityānuvartinī
kanakābhā jalānteṣu sarvataḥ parisarpati
sakṣīrā padminīprakhyā devī brahmasuvarcalā
aratnimātrakṣupakā pattrair dvyaṅgulasaṃmitaiḥ
puṣpair nīlotpalākāraiḥ phalaiś cāñjanasaṃnibhaiḥ
śrāvaṇī mahatī jñeyā kanakābhā payasvinī
śrāvaṇī pāṇḍurābhāsā mahāśrāvaṇilakṣaṇā
golomī cājalomī ca romaśe kandasambhave
haṃsapādīva vicchinnaiḥ pattrair mūlasamudbhavaiḥ
athavā śaṅkhapuṣpyā ca samānā sarvarūpataḥ
vegena mahatāviṣṭā sarpanirmokasaṃnibhā
eṣā vegavatī nāma jāyate hy ambudakṣaye
saptādau sarparūpiṇyo hy auṣadhyo yāḥ prakīrtitāḥ
tāsām uddharaṇaṃ kāryaṃ mantreṇānena sarvadā
mahendrarāmakṛṣṇānāṃ brāhmaṇānāṃ gavām api
tapasā tejasā vāpi praśāmyadhvaṃ śivāya vai
mantreṇānena matimān sarvā evābhimantrayet
aśraddadhānair alasaiḥ kṛtaghnaiḥ pāpakarmabhiḥ
naivāsādayituṃ śakyāḥ somāḥ somasamāstathā
pītāvaśeṣam amṛtaṃ devair brahmapurogamaiḥ
nihitaṃ somavīryāsu some cāpyoṣadhīpatau
devasunde hradavare tathā sindhau mahānade
dṛśyate ca jalānteṣu medhyā brahmasuvarcalā
ādityaparṇinī jñeyā tathaiva himasaṃkṣaye
dṛśyate 'jagarī nityaṃ gonasī cāmbudāgame
kāśmīreṣu saro divyaṃ nāmnā kṣudrakamānasam
kareṇustatra kanyā ca chattrātichattrake tathā
golomī cājalomī ca mahatī śrāvaṇī tathā
vasante kṛṣṇasarpākhyā gonasī ca pradṛśyate
kauśikīṃ saritaṃ tīrtvā saṃjayantyās tu pūrvataḥ
kṣitipradeśo valmīkair ācito yojanatrayam
vijñeyā tatra kāpotī śvetā valmīkamūrdhasu
malaye nalasetau ca vegavatyauṣadhī dhruvā
kārttikyāṃ paurṇamāsyāṃ ca bhakṣayet tāmupoṣitaḥ
somavaccātra varteta phalaṃ tāvac ca kīrtitam
sarvā viceyās tv oṣadhyaḥ somāścāpyarbude girau
sa śṛṅgair devacaritair ambudānīkabhedibhiḥ
vyāptas tīrthaiś ca vikhyātaiḥ siddharṣisurasevitaiḥ
guhābhir bhīmarūpābhiḥ siṃhonnāditakukṣibhiḥ
vividhair dhātubhiścitraiḥ sarvatraivopaśobhitaḥ
nadīṣu śaileṣu saraḥsu cāpi puṇyeṣvaraṇyeṣu tathāśrameṣu
sarvatra sarvāḥ parimārgitavyāḥ sarvatra bhūmirhi vasūni dhatte
athātaḥ snehopayaugikacikitsitaṃ vyākhyāsyāmaḥ
yathovāca bhagavān dhanvantariḥ
snehasāro 'yaṃ puruṣaḥ prāṇāśca snehabhūyiṣṭhāḥ snehasādhyāśca bhavanti
sneho hi pānānuvāsanamastiṣkaśirovastyuttarabastinasyakarṇapūraṇagātrābhyaṅgabhojaneṣūpayojyaḥ
tatra dviyoniścaturvikalpo 'bhihitaḥ snehaḥ snehaguṇāśca
tatra jaṅgamebhyo gavyaṃ ghṛtaṃ pradhānaṃ sthāvarebhyastilatailaṃ pradhānam iti
ata ūrdhvaṃ yathāprayojanaṃ yathāpradhānaṃ ca sthāvarasnehānupadekṣyāmaḥ tatra tilvakairaṇḍakośāmradantīdravantīsaptalāśaṅkhinīpalāśaviṣāṇikāgavākṣīkampillakaśampākanīlinīsnehā virecayanti jīmūtakakuṭajakṛtavedhanekṣvākudhāmārgavamadanasnehā vāmayanti viḍaṅgakharamañjarīmadhuśigrusūryavallīpīlusiddhārthakajyotiṣmatīsnehāḥ śiro virecayanti karañjapūtīkakṛtamālamātuluṅgeṅgudīkirātatiktakasnehā duṣṭavraṇeṣūpayujyante tuvarakakapitthakampillakabhallātakapaṭolasnehā mahāvyādhiṣu trapusairvārukakarkārukatumbīkūṣmāṇḍasnehā mūtrasaṅgeṣu kapotavaṅkāvalgujaharītakīsnehāḥ śarkarāśmarīṣu kusumbhasarṣapātasīpicumardātimuktakabhāṇḍīkaṭutumbīkaṭabhīsnehāḥ prameheṣu tālanārikelapanasamocapriyālabilvamadhūkaśleṣmātakāmrātakaphalasnehāḥ pittasaṃsṛṣṭe vāyau bibhītakabhallātakapiṇḍītakasnehāḥ kṛṣṇīkaraṇe śravaṇakaṅgukaṭuṇṭukasnehāḥ pāṇḍūkaraṇe saralapītadāruśiṃśapāgurusārasnehā dadrukuṣṭhakiṭimeṣu sarva eva snehā vātam upaghnanti tailaguṇāśca samāsena vyākhyātāḥ
ata ūrdhvaṃ kaṣāyasnehapākakramam upadekṣyāmaḥ
tatra kecidāhuḥ tvakpatraphalamūlādīnāṃ bhāgastaccaturguṇaṃ jalaṃ caturbhāgāvaśeṣaṃ niṣkvāthyāpaharedityeṣa kaṣāyapākakalpaḥ snehaprasṛteṣu ṣaṭsu caturguṇaṃ dravamāvāpya caturaścākṣasamān bheṣajapiṇḍānityeṣa snehapākakalpaḥ
etattu na samyak kasmāt āgamāsiddhatvāt
palakuḍavādīnāmato mānaṃ tu vyākhyāsyāmaḥ tatra dvādaśa dhānyamāṣā madhyamāḥ suvarṇamāṣakas te ṣoḍaśa suvarṇam athavā madhyamaniṣpāvā ekonaviṃśatirdharaṇaṃ tānyardhatṛtīyāni karṣas tataścordhvaṃ caturguṇamabhivardhayantaḥ palakuḍavaprasthāḍhakadroṇā ityabhiniṣpadyante tulā punaḥ palaśataṃ tāḥ punarviṃśatirbhāraḥ śuṣkāṇāmidaṃ mānam ārdradravāṇāṃ ca dviguṇam iti
tatrānyatamaparimāṇasaṃmitānāṃ yathāyogaṃ tvakpatraphalamūlādīnām ātapapariśoṣitānāṃ chedyāni khaṇḍaśaśchedayitvā bhedyānyaṇuśo bhedayitvāvakuṭyāṣṭaguṇena ṣoḍaśaguṇena vāmbhasābhiṣicyasthālyāṃ caturbhāgāvaśiṣṭaṃ kvāthayitvāpaharedityeṣa kaṣāyapākakalpaḥ
snehāccaturbhāgāvaśiṣṭaṃ kvāthayitvāpaharedityeṣa kaṣāyapākakalpaḥ
snehāccaturguṇo dravaḥ snehacaturthāṃśo bheṣajakalkas tadaikadhyaṃ saṃsṛjya vipacedityeṣa snehapākakalpaḥ
athavā tatrodakadroṇe tvakpatraphalamūlādīnāṃ tulāmāvāpya caturbhāgāvaśiṣṭaṃ niṣkvāthyāpaharedityeṣa kaṣāyapākakalpaḥ snehakuḍave bheṣajapalaṃ piṣṭaṃ kalkaṃ caturguṇaṃ dravamāvāpya vipacedityeṣa snehapākakalpaḥ
bhavataścātra
snehabheṣajatoyānāṃ pramāṇaṃ yatra neritam
tatrāyaṃ vidhirāstheyo nirdiṣṭe tadvadeva tu
anukte dravakārye tu sarvatra salilaṃ matam
kalkakvāthāvanirdeśe gaṇāttasmāt prayojayet
ata ūrdhvaṃ snehapākakramam upadekṣyāmaḥ
sa tu trividhas tadyathā mṛduḥ madhyamaḥ khara iti
tatra snehauṣadhivivekamātraṃ yatra bheṣajaṃ sa mṛduriti madhūcchiṣṭam iva viśadam avilepi yatra bheṣajaṃ sa madhyamaḥ kṛṣṇamavasannamīṣadviśadaṃ cikkaṇaṃ ca yatra bheṣajaṃ sa khara iti ata ūrdhvaṃ dagdhasneho bhavati taṃ punaḥ sādhu sādhayet
tatra pānābhyavahārayor mṛduḥ nasyābhyaṅgayor madhyamaḥ bastikarṇapūraṇayostu khara iti
bhavataścātra
śabdasyoparame prāpte phenasyopaśame tathā
gandhavarṇarasādīnāṃ saṃpattau siddhimādiśet
ghṛtasyaivaṃ vipakvasya jānīyāt kuśalo bhiṣak
pheno 'timātraṃ tailasya śeṣaṃ ghṛtavadādiśet
ata ūrdhvaṃ snehapānakramam upadekṣyāmaḥ atha khalu laghukoṣṭhāyāturāya kṛtamaṅgalasvastivācanāyodayagiriśikharasaṃsthite prataptakanakanikarapītalohite savitari yathābalaṃ tailasya ghṛtasya vā mātrāṃ pātuṃ prayacchet
pītamātre coṣṇodakenopaspṛśya sopānatko yathāsukhaṃ viharet
rūkṣakṣataviṣārtānāṃ vātapittavikāriṇām
hīnamedhāsmṛtīnāṃ ca sarpiḥ pānaṃ praśasyate
kṛmikoṣṭhānilāviṣṭāḥ pravṛddhakaphamedasaḥ
pibeyustailasātmyāśca tailaṃ dārḍhyārthinaśca ye
vyāyāmakarśitāḥ śuṣkaretoraktā mahārujaḥ
mahāgnimārutaprāṇā vasāyogyā narāḥ smṛtāḥ
krūrāśayāḥ kleśasahā vātārtā dīptavahnayaḥ
majjānamāpnuyuḥ sarve sarpirvā svauṣadhānvitam
kevalaṃ paittike sarpirvātike lavaṇānvitam
deyaṃ bahukaphe cāpi vyoṣakṣārasamāyutam
doṣāṇām alpabhūyastvaṃ saṃsargaṃ samavekṣya ca
yuñjyāttriṣaṣṭidhābhinnaiḥ samāsavyāsato rasaiḥ
snehasātmyaḥ kleśasahaḥ kāle nātyuṣṇaśītale
accham eva pibet snehamacchapānaṃ hi pūjitam
śītakāle divā snehamuṣṇakāle pibenniśi
vātapittādhiko rātrau vātaśleṣmādhiko divā
vātapittādhikasyoṣṇe tṛṇamūrcchonmādakārakaḥ
śīte vātakaphārtasya gauravāruciśūlakṛt
snehapītasya cet tṛṣṇā pibeduṣṇodakaṃ naraḥ
evaṃ cānupaśāmyantyāṃ snehamuṣṇāmbunā vamet
dihyācchītaiḥ śiraḥ śītaṃ toyaṃ cāpyavagāhayet
yā mātrā parijīryeta caturbhāgagate 'hani
sā mātrā dīpayatyagnimalpadoṣe ca pūjitā
yā mātrā parijīryeta tathārdhadivase gate
sā vṛṣyā bṛṃhaṇī yā ca madhyadoṣe ca pūjitā
yā mātrā parijīryeta caturbhāgāvaśeṣite
snehanīyā ca sā mātrā bahudoṣe ca pūjitā
yā mātrā parijīryettu tathā pariṇate 'hani
glānimūrcchāmadān hitvā sā mātrā pūjitā bhavet
ahorātrād asaṃduṣṭā yā mātrā parijīryati
sā tu kuṣṭhaviṣonmādagrahāpasmāranāśinī
yathāgni prathamāṃ mātrāṃ pāyayeta vicakṣaṇaḥ
pīto hyatibahuḥ sneho janayet prāṇasaṃśayam
mithyācārādbahutvādvā yasya sneho na jīryati
viṣṭabhya cāpi jīryettaṃ vāriṇoṣṇena vāmayet
tataḥ snehaṃ punardadyāllaghukoṣṭhāya dehine
jīrṇājīrṇaviśaṅkāyāṃ snehasyoṣṇodakaṃ pibet
tenodgāro bhavecchuddho bhaktaṃ rucistathā
syuḥ pacyamāne tṛḍdāhabhramasādāratiklamāḥ
pariṣicyādbhir uṣṇābhir jīrṇasnehaṃ tato naram
yavāgūṃ pāyayeccoṣṇāṃ kāmaṃ klinnālpataṇḍulām
deyau yūṣarasau vāpi sugandhī snehavarjitau
kṛtau vātyalpasarpiṣkau vilepī vā vidhīyate
pibettryahaṃ caturahaṃ pañcāhaṃ ṣaḍahaṃ tathā
saptarātrāt paraṃ snehaḥ sātmyībhavati sevitaḥ
sukumāraṃ kṛśaṃ vṛddhaṃ śiśuṃ snehadviṣaṃ tathā
tṛṣṇārtamuṣṇakāle ca saha bhaktena pāyayet
pippalyo lavaṇaṃ snehāścatvāro dadhimastukaḥ
pītamaikadhyametaddhi sadyaḥsnehanam ucyate
bhṛṣṭā māṃsarase snigdhā yavāgūḥ sūpakalpitā
prakṣudrā pīyamānā tu sadyaḥsnehanam ucyate
sarpiṣmatī payaḥsiddhā yavāgūḥ svalpataṇḍulā
sukhoṣṇā sevyamānā tu sadyaḥsnehanam ucyate
pippalyo lavaṇaṃ sarpistilapiṣṭaṃ varāhajā
vasā ca pītam aikadhyaṃ sadyaḥsnehanam ucyate
śarkarācūrṇasaṃsṛṣṭe dohanasthe ghṛte tu gām
dugdhvā kṣīraṃ pibedrūkṣaḥ sadyaḥsnehanam ucyate
yavakolakulatthānāṃ kvātho māgadhikānvitaḥ
payo dadhi surā ceti ghṛtamapyaṣṭamaṃ bhavet
siddhametair ghṛtaṃ pītaṃ sadyaḥsnehanamuttamam
rājñe rājasamebhyo vā deyametadghṛtottamam
balahīneṣu vṛddheṣu mṛdvagnistrīhatātmasu
alpadoṣeṣu yojyāḥ syurye yogāḥ samyagīritāḥ
vivarjayet snehapānamajīrṇī taruṇajvarī
durbalo 'rocakī sthūlo mūrcchārto madapīḍitaḥ
chardyarditaḥ pipāsārtaḥ śrāntaḥ pānaklamānvitaḥ
dattabastirviriktaśca vānto yaścāpi mānavaḥ
akāle durdine caiva na ca snehaṃ pibennaraḥ
akāle ca prasūtā strī snehapānaṃ vivarjayet
snehapānādbhavantyeṣāṃ nṝṇāṃ nānāvidhā gadāḥ
gadā vā kṛcchratāṃ yānti na sidhyantyathavā punaḥ
garbhāśaye 'vaśeṣāḥ syū raktakledamalāstataḥ
snehaṃ jahyānniṣeveta pācanaṃ rūkṣam eva ca
daśarātrāttataḥ snehaṃ yathāvadavacārayet
purīṣaṃ grathitaṃ rūkṣaṃ kṛcchrādannaṃ vipacyate
uro vidahate vāyuḥ koṣṭhādupari dhāvati
durvarṇo durbalaścaiva rūkṣo bhavati mānavaḥ
susnigdhā tvagviṭśaithilyaṃ dīpto 'gnirmṛdugātratā
glānirlāghavamaṅgānāmadhastāt snehadarśanam
samyaksnigdhasya liṅgāni snehodvegastathaiva ca
bhaktadveṣo mukhasrāvo gudadāhaḥ pravāhikā
purīṣātipravṛttiśca bhṛśasnigdhasya lakṣaṇam
rūkṣasya snehanaṃ snehair atisnigdhasya rūkṣaṇam
śyāmākakoradūṣānnatakrapiṇyākaśaktubhiḥ
dīptāntaragniḥ pariśuddhakoṣṭhaḥ pratyagradhāturbalavarṇayuktaḥ
dṛḍhendriyo mandajaraḥ śatāyuḥ snehopasevī puruṣo bhavettu
sneho hito durbalavahnidehasaṃdhukṣaṇe vyādhinipīḍitasya
balānvitau bhojanadoṣajātaiḥ pramardituṃ tau sahasā na sādhyau
athātaḥ svedāvacāraṇīyaṃ cikitsitaṃ vyākhyāsyāmaḥ
yathovāca bhagavān dhanvantariḥ
caturvidhaḥ svedaḥ tadyathā tāpasveda ūṣmasveda upanāhasvedo dravasveda iti atra sarvasvedavikalpāvarodhaḥ
tatra tāpasvedaḥ pāṇikāṃsyakandukakapālavālukāvastraiḥ prayujyate śayānasya cāṅgatāpo bahuśaḥ khādirāṅgārair iti
ūṣmasvedastu kapālapāṣāṇeṣṭakālohapiṇḍān agnivarṇān adbhir āsiñcedamladravyair vā tair ārdrālaktakapariveṣṭitair aṅgapradeśaṃ svedayet
māṃsarasapayodadhisnehadhānyāmlavātaharapatrabhaṅgakvāthapūrṇāṃ vā kumbhīmanutaptāṃ prāvṛtyoṣmāṇaṃ gṛhṇīyāt
pārśvacchidreṇa vā kumbhenādhomukhena tasyā mukhamabhisaṃdhāya tasmiñchidre hastiśuṇḍākārāṃ nāḍīṃ praṇidhāya taṃ svedayet
sukhopaviṣṭaṃ svabhyaktaṃ guruprāvaraṇāvṛtam
hastiśuṇḍikayā nāḍyā svedayedvātarogiṇam
sukhā sarvāṅgagā hy eṣā na ca kliśnāti mānavam
vyāmārdhamātrā trirvakrā hastihastasamākṛtiḥ
svedanārthe hitā nāḍī kailiñjī hastiśuṇḍikā
puruṣāyāmamātrāṃ ca bhūmimutkīrya khādiraiḥ
kāṣṭhair dagdhvā tathābhyukṣya kṣīradhānyāmlavāribhiḥ
patrabhaṅgair avacchādya śayānaṃ svedayettataḥ
pūrvavat svedayeddagdhvā bhasmāpohyāpi vā śilām
pūrvavat kuṭīṃ vā caturdvārāṃ kṛtvā tasyām upaviṣṭasyāntaścaturdvāre 'ṅgārānupasaṃdhāya taṃ svedayet
kośadhānyāni vā samyagupasvedyāstīrya kiliñje 'nyasmin vā tatpratirūpake śayānaṃ prāvṛtya svedayet evaṃ pāṃśugośakṛttuṣabusapalāloṣmabhiḥ svedayet
upanāhasvedastu vātaharamūlakalkair amlapiṣṭair lavaṇapragāḍhaiḥ susnigdhaiḥ sukhoṣṇaiḥ pradihya svedayet
evaṃ kākolyādibhir elādibhiḥ surasādibhistilātasīsarṣapakalkaiḥ kṛśarāpāyasotkārikābhir veśavāraiḥ sālvaṇair vā tanuvastrāvanaddhaiḥ svedayet
dravasvedastu vātaharadravyakvāthapūrṇe koṣṇakaṭāhe droṇyāṃ vāvagāhya svedayet evaṃ payomāṃsarasayūṣatailadhānyāmlaghṛtavasāmūtreṣvavagāheta etair eva sukhoṣṇaiḥ kaṣāyaiśca pariṣiñcediti
tatra tāpoṣmasvedau viśeṣataḥ śleṣmaghnau upanāhasvedo vātaghno 'nyatarasmin pittasaṃsṛṣṭe dravasveda iti
kaphamedo'nvite vāyau nivātātapaguruprāvaraṇaniyuddhādhvavyāyāmabhāraharaṇāmarṣaiḥ svedamutpādayediti
bhavanti cātra
caturvidho yo 'bhihito dvidhā svedaḥ prayujyate
sarvasminneva dehe tu dehasyāvayave tathā
yeṣāṃ nasyaṃ vidhātavyaṃ bastiścaiva hi dehinām
śodhanīyāśca ye kecit pūrvaṃ svedyāstu te matāḥ
paścāt svedyā hṛte śalye mūḍhagarbhānupadravā
samyak prajātā kāle yā paścāt svedyā vijānatā
svedyaḥ pūrvaṃ ca paścācca bhagaṃdaryarśasastathā
aśmaryā cāturo jantuḥ śeṣāñchāstre pracakṣmahe
nānabhyakte nāpi cāsnigdhadehe svedo yojyaḥ svedavidbhiḥ kathaṃcit
dṛṣṭaṃ loke kāṣṭhamasnigdhamāśu gacchedbhaṅgaṃ svedayogair gṛhītam
snehaklinnā dhātusaṃsthāśca doṣāḥ svasthānasthā ye ca mārgeṣu līnāḥ
samyak svedair yojitaiste dravatvaṃ prāptāḥ koṣṭhaṃ śodhanair yāntyaśeṣam
agnerdīptiṃ mārdavaṃ tvakprasādaṃ bhaktaśraddhāṃ srotasāṃ nirmalatvam
kuryāt svedo hanti nidrāṃ satandrāṃ sandhīn stabdhāṃśceṣṭayedāśu yuktaḥ
svedāsrāvo vyādhihānirlaghutvaṃ śītārthitvaṃ mārdavaṃ cāturasya
samyaksvinne lakṣaṇaṃ prāhuretanmithyāsvinne vyatyayenaitadeva
svinne 'tyarthaṃ sandhipīḍā vidāhaḥ sphoṭotpattiḥ pittaraktaprakopaḥ
mūrcchā bhrāntirdāhatṛṣṇe klamaśca kuryāttūrṇaṃ tatra śītaṃ vidhānam
pāṇḍurmehī pittaraktī kṣayārtaḥ kṣāmo 'jīrṇī codarārto viṣārtaḥ
tṛṭchardyārto garbhiṇī pītamadyo naite svedyā yaśca martyo 'tisārī
svedādeṣāṃ yānti dehā vināśaṃ no sādhyatvaṃ yānti caiṣāṃ vikārāḥ
svedaiḥ sādhyo durbalo 'jīrṇabhaktaḥ syātāṃ ceddvau svedanīyau tatastau
eteṣāṃ svedasādhyā ye vyādhayasteṣu buddhimān
mṛdūn svedān prayuñjīta tathā hṛnmuṣkadṛṣṭiṣu
sarvān svedānnivāte ca jīrṇānnasyāvacārayet
snehābhyaktaśarīrasya śītair ācchādya cakṣuṣī
svidyamānasya ca muhurhṛdayaṃ śītalaiḥ spṛśet
samyaksvinnaṃ vimṛditaṃ snātamuṣṇāmbubhiḥ śanaiḥ
svabhyaktaṃ prāvṛtāṅgaṃ ca nivātaśaraṇasthitam
bhojayedanabhiṣyandi sarvaṃ cācāramādiśet
athāto vamanavirecanasādhyopadravacikitsitaṃ vyākhyāsyāmaḥ
yathovāca bhagavān dhanvantariḥ
doṣāḥ kṣīṇā bṛṃhayitavyāḥ kupitāḥ praśamayitavyāḥ vṛddhā nirhartavyāḥ samāḥ paripālyā iti siddhāntaḥ
prādhānyena vamanavirecane vartate nirharaṇe doṣāṇām
tasmāt tayor vidhānamucyamānam upadhāraya
athāturaṃ snigdhaṃ svinnamabhiṣyandibhir āhārair anavabaddhadoṣamavalokya śvo vamanaṃ pāyayitāsmīti saṃbhojayettīkṣṇāgniṃ balavantaṃ bahudoṣaṃ mahāvyādhiparītaṃ vamanasātmyaṃ ca
bhavati cātra
peśalair vividhair annair doṣānutkleśya dehinaḥ
snigdhasvinnāya vamanaṃ dattaṃ samyak pravartate
athāparedyuḥ pūrvāhṇe sādhāraṇe kāle vamanadravyakaṣāyakalkacūrṇasnehānāmanyatamasya mātrāṃ pāyayitvā vāmayedyathāyogaṃ koṣṭhaviśeṣamavekṣya asātmyabībhatsadurgandhadurdarśanāni ca vamanāni vidadhyāt ato viparītāni virecanāni tatra sukumāraṃ kṛśaṃ bālaṃ vṛddhaṃ bhīruṃ vā vamanasādhyeṣu vikāreṣu kṣīradadhitakrayavāgūnāmanyatamamākaṇṭhaṃ pāyayet pītauṣadhaṃ ca pāṇibhir agnitaptaiḥ pratāpyamānaṃ muhūrtamupekṣeta tasya ca svedaprādurbhāveṇa śithilatāmāpannaṃ svebhyaḥ sthānebhyaḥ pracalitaṃ kukṣimanusṛtaṃ jānīyāt tataḥ pravṛttahṛllāsaṃ jñātvā jānumātrāsanopaviṣṭamāptair lalāṭe pṛṣṭhe pārśvayoḥ kaṇṭhe ca pāṇibhiḥ suparigṛhītam aṅgulīgandharvahastotpalanālānām anyatamena kaṇṭhamabhispṛśantaṃ vāmayettāvadyāvat samyagvāntaliṅgānīti
bhavataścātra
kaphaprasekaṃ hṛdayāviśuddhiṃ kaṇḍūṃ ca duścharditaliṅgamāhuḥ
pittātiyogaṃ ca visaṃjñatāṃ ca hṛtkaṇṭhapīḍām api cātivānte
pitte kaphasyānu sukhaṃ pravṛtte śuddheṣu hṛtkaṇṭhaśiraḥsu cāpi
laghau ca dehe kaphasaṃsrave ca sthite suvāntaṃ puruṣaṃ vyavasyet
samyagvāntaṃ cainamabhisamīkṣya snehanavirecanaśamanānāṃ dhūmānāmanyatamaṃ sāmarthyataḥ pāyayitvācārikamādiśet
bhavanti cātra
tato 'parāhṇe śuciśuddhadehamuṣṇābhir adbhiḥ pariṣiktagātram
kulatthamudgāḍhakijāṅgalānāṃ yūṣai rasair vāpyupabhojayettu
kāsopalepasvarabhedanidrātandrāsyadaurgandhyaviṣopasargāḥ
kaphaprasekagrahaṇīpradoṣā na santi jantor vamataḥ kadācit
chinne tarau puṣpaphalaprarohā yathā vināśaṃ sahasā vrajanti
tathā hṛte śleṣmaṇi śodhanena tajjā vikārāḥ praśamaṃ prayānti
na vāmayet taimirikordhvavātagulmodaraplīhakṛmiśramārtān
sthūlakṣatakṣīṇakṛśātivṛddhamūtrāturān kevalavātarogān
svaropaghātādhyayanaprasaktaduśchardiduḥkoṣṭhatṛḍārtabālān
ūrdhvāsrapittikṣudhitātirūkṣagarbhiṇyudāvartinirūhitāṃśca
avamyavamanād rogāḥ kṛcchratāṃ yānti dehinām
asādhyatāṃ vā gacchanti naite vāmyāstataḥ smṛtāḥ
ete 'pyajīrṇavyathitā vāmyā ye ca viṣāturāḥ
atīva colbaṇakaphāste ca syurmadhukāmbunā
vāmyāstu viṣaśoṣastanyadoṣamandāgnyunmādāpasmāraślīpadārbudavidārikāmedomehagarajvarārucyapacyāmātīsārahṛdrogacittavibhramavisarpavidradhyajīrṇamukhaprasekahṛllāsaśvāsakāsapīnasapūtīnāsakaṇṭhauṣṭhavaktrapākakarṇasrāvādhijihvopajihvikāgalaśuṇḍikādhaḥśoṇitapittinaḥ kaphasthānajeṣu vikāreṣvanye ca kaphavyādhiparītā iti
virecanam api snigdhasvinnāya vāntāya ca deyam avāntasya hi samyagviriktasyāpi sato 'dhaḥ srastaḥ śleṣmā grahaṇīṃ chādayati gauravamāpādayati pravāhikāṃ vā janayati
athāturaṃ śvo virecanaṃ pāyayitāsmīti pūrvāhṇe laghu bhojayet phalāmlam uṣṇodakaṃ cainamanupāyayet
athāpare 'hani vigataśleṣmadhātum āturopakramaṇīyād avekṣyāturam athāsmai auṣadhamātrāṃ pātuṃ prayacchet
tatra mṛduḥ krūro madhyama iti trividhaḥ koṣṭho bhavati
tatra bahupitto mṛduḥ sa dugdhenāpi viricyate bahuvātaśleṣmā krūraḥ sa durvirecyaḥ samadoṣo madhyamaḥ sa sādhāraṇa iti
tatra mṛdau mātrā mṛdvī tīkṣṇā krūre madhye madhyā kartavyeti
pītauṣadhaśca tanmanāḥ śayyābhyāśe virecyate
virecanaṃ pītavāṃstu na vegān dhārayedbudhaḥ
nivātaśāyī śītāmbu na spṛśenna pravāhayet
yathā ca vamane prasekauṣadhakaphapittānilāḥ krameṇa gacchanti evaṃ virecane mūtrapurīṣapittauṣadhakaphā iti
bhavanti cātra
hṛtkukṣyaśuddhiḥ paridāhakaṇḍūviṇmūtrasaṅgāśca na sadvirikte
mūrcchāgudabhraṃśakaphātiyogāḥ śūlodgamaścātiviriktaliṅgam
gateṣu doṣeṣu kaphānviteṣu nābhyā laghutve manasaśca tuṣṭau
gate 'nile cāpyanulomabhāvaṃ samyagviriktaṃ manujaṃ vyavasyet
mandāgnimakṣīṇamasadviriktaṃ na pāyayetāhani tatra peyām
kṣīṇaṃ tṛṣārtaṃ suvirecitaṃ ca tanvīṃ sukhoṣṇāṃ laghu pāyayecca
buddheḥ prasādaṃ balamindriyāṇāṃ dhātusthiratvaṃ balamagnidīptim
cirācca pākaṃ vayasaḥ karoti virecanaṃ samyagupāsyamānam
yathaudakānāmudake 'panīte carasthirāṇāṃ bhavati praṇāśaḥ
pitte hṛte tvevam upadravāṇāṃ pittātmakānāṃ bhavati praṇāśaḥ
mandāgnyatisnehitabālavṛddhasthūlāḥ kṣatakṣīṇabhayopataptāḥ
śrāntastṛṣārto 'parijīrṇabhakto garbhiṇyadho gacchati yasya cāsṛk
navapraviśyāyamadātyayī ca navajvarī yā ca navaprasūtā
śalyārditāścāpyavirecanīyāḥ snehādibhir ye tvanupaskṛtāśca
virecanair yānti narā vināśamajñaprayuktair avirecanīyāḥ
virecyāstu jvaragarārucyarśo'rbudodaragranthividradhipāṇḍurogāpasmārahṛdrogavātaraktabhagandaracchardiyonirogavisarpagulmapakvāśayarugvibandhavisūcikālasakamūtrāghātakuṣṭhavisphoṭakapramehānāhaplīhaśophavṛddhiśastrakṣatakṣārāgnidagdha duṣṭavraṇākṣipākakācatimirābhiṣyandaśiraḥkarṇākṣināsāsyagudameḍhradāhordhvaraktapittakṛmikoṣṭhinaḥ pittasthānajeṣvanyeṣu ca vikāreṣvanye ca paittikavyādhiparītā iti
saratvasaukṣmyataikṣṇyauṣṇyavikāśitvair virecanam
vamanaṃ tu hareddoṣaṃ prakṛtyā gatamanyathā
yātyadho doṣamādāya pacyamānaṃ virecanam
guṇotkarṣād vrajatyūrdhvam apakvaṃ vamanaṃ punaḥ
mṛdukoṣṭhasya dīptāgneratitīkṣṇaṃ virecanam
na samyaṅnirhareddoṣānativegapradhāvitam
pītaṃ yadauṣadhaṃ prātarbhuktapākasame kṣaṇe
paktiṃ gacchati doṣāṃśca nirharettat praśasyate
durbalasya calān doṣānalpānalpān punaḥ punaḥ
haret prabhūtān alpāṃstu śamayet pracyutān api
hareddoṣāṃścalān pakvān balino durbalasya vā
calā hy upekṣitā doṣāḥ kleśayeyuściraṃ naram
mandāgniṃ krūrakoṣṭhaṃ ca sakṣāralavaṇair ghṛtaiḥ
saṃdhukṣitāgniṃ snigdhaṃ ca svinnaṃ caiva virecayet
snigdhasvinnasya bhaiṣajyair doṣastūtkleśito balāt
nilīyate na mārgeṣu snigdhe bhāṇḍa ivodakam
na cātisnehapītastu pibet snehavirecanam
doṣāḥ pracalitāḥ sthānādbhūyaḥ śliṣyanti vartmasu
viṣābhighātapiḍakāśophapāṇḍuvisarpiṇaḥ
nātisnigdhā viśodhyāḥ syustathā kuṣṭhipramehiṇaḥ
virūkṣya snehasātmyaṃ tu bhūyaḥ saṃsnehya śodhayet
tena doṣā hṛtāstasya bhavanti balavardhanāḥ
prāgapītaṃ naraṃ śodhyaṃ pāyayetauṣadhaṃ mṛdu
tato vijñātakoṣṭhasya kāryaṃ saṃśodhanaṃ punaḥ
sukhaṃ dṛṣṭaphalaṃ hṛdyamalpamātraṃ mahāguṇam
vyāpatsvalpātyayaṃ cāpi pibennṛpatirauṣadham
snehasvedāv anabhyasya yastu saṃśodhanaṃ pibet
dāru śuṣkam ivānāme dehastasya viśīryate
snehasvedapracalitā rasaiḥ snigdhair udīritāḥ
doṣāḥ koṣṭhagatā jantoḥ sukhā hartuṃ viśodhanaiḥ
athāto vamanavirecanavyāpaccikitsitaṃ vyākhyāsyāmaḥ
yathovāca bhagavān dhanvantariḥ
vaidyāturanimittaṃ vamanaṃ virecanaṃ ca pañcadaśadhā vyāpadyate
tatra vamanasyādho gatirūrdhvaṃ virecanasyeti pṛthak sāmānyamubhayoḥ sāvaśeṣauṣadhatvaṃ jīrṇauṣadhatvaṃ hīnadoṣāpahṛtatvaṃ vātaśūlam ayogo 'tiyogo jīvādānam ādhmānaṃ parikartikā parisrāvaḥ pravāhikā hṛdayopasaraṇaṃ vibandho 'ṅgapragraha iti
tatra bubhukṣāpīḍitasyātitīkṣṇāgner mṛdukoṣṭhasya cāvatiṣṭhamānaṃ durvamasya vā guṇasāmānyabhāvād vamanam adho gacchati tatrepsitānavāptirdoṣotkleśaśca tamāśu snehayitvā bhūyastīkṣṇatarair vāmayet
apariśuddhāmāśayasyotkliṣṭaśleṣmaṇaḥ saśeṣānnasya vāhṛdyam atiprabhūtaṃ vā virecanaṃ pītamūrdhvaṃ gacchati tatrepsitānavāptir doṣotkleśaśca tatrāśuddhāmāśayam ulbaṇaśleṣmāṇam āśu vāmayitvā bhūyastīkṣṇatarair virecayet āmānvaye tvāmavat saṃvidhānam ahṛdye 'tiprabhūte ca hṛdyaṃ pramāṇayuktaṃ ca ata ūrdhvamuttiṣṭhatyauṣadhe na tṛtīyaṃ pāyayet tatastvenaṃ madhughṛtaphāṇitayuktair lehair virecayet
doṣavigrathitam alpamauṣadham avasthitam ūrdhvabhāgikam adhobhāgikaṃ vā na sraṃsayati doṣān tatra tṛṣṇā pārśvaśūlaṃ chardir mūrcchā parvabhedo hṛllāso 'ratirudgārāviśuddhiśca bhavati tam uṣṇābhir adbhir āśu vāmayed ūrdhvabhāgike adhobhāgike 'pi ca sāvaśeṣauṣadham atipradhāvitadoṣam atibalam asamyagviriktalakṣaṇam apyevaṃ vāmayet
krūrakoṣṭhasyātitīkṣṇāgneralpamauṣadhamalpaguṇaṃ vā bhaktavat pākam upaiti tatra samudīrṇā doṣā yathākālam anirhrīyamāṇā vyādhivibhramaṃ balavibhraṃśaṃ cāpādayanti tam analpam amandam auṣadhaṃ ca pāyayet
asnigdhasvinnenālpaguṇaṃ vā bheṣajam upayuktamalpān doṣān hanti tatra vamane doṣaśeṣo gauravamutkleśaṃ hṛdayāviśuddhiṃ vyādhivṛddhiṃ ca karoti tatra taṃ yathāyogaṃ pāyayitvā vāmayeddṛḍhataraṃ virecane tu gudaparikartanamādhmānaṃ śirogauravam aniḥsaraṇaṃ vā vāyor vyādhivṛddhiṃ ca karoti tam upapādya bhūyaḥ snehasvedābhyāṃ virecayeddṛḍhataraṃ dṛḍhaṃ bahupracalitadoṣaṃ vā tṛtīye divase 'lpaguṇaṃ ceti
asnigdhasvinnena rūkṣauṣadham upayuktamabrahmacāriṇā vā vāyuṃ kopayati tatra vāyuḥ prakupitaḥ pārśvapṛṣṭhaśroṇimanyāmarmaśūlaṃ mūrcchāṃ bhramaṃ madaṃ saṃjñānāśaṃ ca karoti taṃ vātaśūlamityācakṣate tamabhyajya dhānyasvedena svedayitvā yaṣṭīmadhukavipakvena tailenānuvāsayet
snehasvedābhyām avibhāvitaśarīreṇālpam auṣadham alpaguṇaṃ vā pītamūrdhvamadho vā nābhyeti doṣāṃścotkleśya taiḥ saha balakṣayamāpādayati tatrādhmānaṃ hṛdayagrahastṛṣṇā mūrcchā dāhaśca bhavati tamayogamityācakṣate tamāśu vāmayenmadanaphalalavaṇāmbubhir virecayettīkṣṇataraiḥ kaṣāyaiśca
durvāntasya tu samutkliṣṭā doṣā vyāpya śarīraṃ kaṇḍūśvayathukuṣṭhapiḍakājvarāṅgamardanistodanāni kurvanti tatastān aśeṣān mahauṣadhenāpaharet
asnigdhasvinnasya durviriktasyādhonābheḥ stabdhapūrṇodaratā śūlaṃ vātapurīṣasaṅgaḥ kaṇḍūmaṇḍalaprādurbhāvo vā bhavati tamāsthāpya punaḥ saṃsnehya virecayettīkṣṇena
nātipravartamāne tiṣṭhati vā duṣṭasaṃśodhane tatsaṃtejanārtham uṣṇodakaṃ pāyayet pāṇitāpaiśca pārśvodaram upasvedayet tataḥ pravartante doṣāḥ
anupravṛtte cālpadoṣe jīrṇauṣadhaṃ bahudoṣam ahaḥśeṣaṃ daśarātrādūrdhvam upasaṃskṛtadehaṃ snehasvedābhyāṃ bhūyaḥ śodhayet
durvirecyamāsthāpya punaḥ saṃsnehya virecayet
hrībhayalobhair vegāghātaśīlāḥ prāyaśaḥ striyo rājasamīpasthā vaṇijaḥ śrotriyāśca bhavanti tasmād ete durvirecyāḥ bahuvātatvāt ata eva tān atisnigdhān svedopapannāñ śodhayet
snigdhasvinnasyātimātram atimṛdukoṣṭhasya vātitīkṣṇam adhikaṃ vā dattamauṣadhamatiyogaṃ kuryāt
tatra vamanātiyoge pittātipravṛttir balavisraṃso vātakopaśca balavān bhavati taṃ ghṛtenābhyajyāvagāhya śītāsv apsu śarkarāmadhumiśrair lehair upacaredyathāsvaṃ virecanātiyoge kaphasyātipravṛttir uttarakālaṃ ca saraktasya tatrāpi balavisraṃso vātakopaśca balavān bhavati tam atiśītāmbubhiḥ pariṣicyāvagāhya vā śītaistaṇḍulāmbubhir madhumiśraiśchardayet picchābastiṃ cāsmai dadyāt kṣīrasarpiṣā cainamanuvāsayet priyaṅgvādiṃ cāsmai taṇḍulāmbunā pātuṃ prayacchet kṣīrarasayoścānyatareṇa bhojayet
tasminneva vamanātiyoge pravṛddhe śoṇitaṃ ṣṭhīvati chardayati vā tatra jihvāniḥsaraṇam apasaraṇam akṣṇor vyāvṛttir hanusaṃhananaṃ tṛṣṇā hikkā jvaro vaisaṃjñyam ityupadravā bhavanti tam ajāsṛkcandanośīrāñjanalājacūrṇaiḥ saśarkarodakair manthaṃ pāyayet phalarasair vā saghṛtakṣaudraśarkaraiḥ śuṅgābhir vā vaṭādīnāṃ peyāṃ siddhāṃ sakṣaudrāṃ varcogrāhibhir vā payasā jāṅgalarasena vā bhojayet atisrutaśoṇitavidhānenopacaret jihvām atisarpitāṃ kaṭukalavaṇacūrṇapraghṛṣṭāṃ tiladrākṣāpraliptāṃ vāntaḥ pīḍayet antaḥ praviṣṭāyām amlamanye tasya purastāt khādayeyuḥ vyāvṛtte cākṣiṇī ghṛtābhyakte pīḍayet tṛṣṇādiṣu ca yathāsvaṃ pratikurvīta visaṃjñe veṇuvīṇāgītasvanaṃ śrāvayet
virecanātiyoge ca sacandrakaṃ salilamadhaḥ sravati tato māṃsadhāvanaprakāśam uttarakālaṃ jīvaśoṇitaṃ ca tato gudaniḥsaraṇaṃ vepathurvamanātiyogopadravāścāsya bhavanti tam api niḥsrutaśoṇitavidhānenopacaret niḥsarpitagudasya gudamabhyajya parisvedyāntaḥ pīḍayet kṣudrarogacikitsitaṃ vā vīkṣeta vepathau vātavyādhividhānaṃ kurvīta jihvāniḥsaraṇādiṣūktaḥ pratīkāro 'tipravṛtte vā jīvaśoṇite kāśmarīphalabadarīdūrvośīraiḥ śṛtena payasā ghṛtamaṇḍāñjanayuktena suśītenāsthāpayet nyagrodhādikaṣāyekṣurasaghṛtaśoṇitasaṃsṛṣṭaiścainaṃ bastibhir upācaret śoṇitaṣṭhīvane raktapittaraktātīsārakriyāścāsya vidadhyāt nyagrodhādiṃ cāsya vidadhyāt pānabhojaneṣu
jīvaśoṇitaraktapittayośca jijñāsārthaṃ tasmin picuṃ plotaṃ vā kṣipet yadyuṣṇodakaprakṣālitam api vastraṃ rañjayati tajjīvaśoṇitam avagantavyaṃ sabhaktaṃ ca śune dadyācchaktusaṃmiśraṃ vā sa yadyupabhuñjīta tajjīvaśoṇitamavagantavyam anyathā raktapittam iti
saśeṣānnena bahudoṣeṇa rūkṣeṇānilaprāyakoṣṭhenānuṣṇamasnigdhaṃ vā pītamauṣadham ādhmāpayati tatrānilamūtrapurīṣasaṅgaḥ samunnaddhodaratā pārśvabhaṅgo gudabastinistodanaṃ bhaktāruciśca bhavati taṃ cādhmānamityācakṣate tam upasvedyānāhavartidīpanabastikriyābhir upacaret
kṣāmeṇātimṛdukoṣṭhena mandāgninā rūkṣeṇa vātitīkṣṇoṣṇātilavaṇam atirūkṣaṃ vā pītamauṣadhaṃ pittānilau pradūṣya parikartikāmāpādayati tatra gudanābhimeḍhrabastiśiraḥsu sadāhaṃ parikartanam anilasaṅgo vāyuviṣṭambho bhaktāruciśca bhavati tatra picchābastir yaṣṭīmadhukakṛṣṇatilakalkamadhughṛtayuktaḥ śītāmbupariṣiktaṃ cainaṃ payasā bhuktavantaṃ ghṛtamaṇḍena yaṣṭīmadhukasiddhena tailena vānuvāsayet
krūrakoṣṭhasyātiprabhūtadoṣasya mṛdvauṣadhamavacāritaṃ samutkliśya doṣānna niḥśeṣān apaharati tataste doṣāḥ parisrāvamāpādayanti tatra daurbalyodaraviṣṭambhārucigātrasadanāni bhavanti savedanau cāsya pittaśleṣmāṇau parisravatas taṃ parisrāvamityācakṣate tamajakarṇadhavatiniśapalāśabalākaṣāyair madhusaṃyuktair āsthāpayet upaśāntadoṣaṃ snigdhaṃ ca bhūyaḥ saṃśodhayet
atirūkṣe 'tisnigdhe vā bheṣajamavacāritamaprāptaṃ vātavarca udīrayati vegāghātena vā tadā pravāhikā bhavati tatra savātaṃ sadāhaṃ saśūlaṃ guru picchilaṃ śvetaṃ kṛṣṇaṃ saraktaṃ vā bhṛśaṃ pravāhamāṇaḥ kapham upaviśati tāṃ parisrāvavidhānenopacaret
yastūrdhvamadho vā bheṣajavegaṃ pravṛttamajñatvādvinihanti tasyopasaraṇaṃ hṛdi kurvanti doṣāḥ tatra pradhānamarmasantāpādvedanābhir atyarthaṃ pīḍyamāno dantān kiṭakiṭāyate udgatākṣo jihvāṃ khādati pratāmyatyacetāśca bhavati taṃ parivarjayanti mūrkhāḥ tamabhyajya dhānyasvedena svedayet yaṣṭimadhukasiddhena ca tailenānuvāsayet śirovirecanaṃ cāsmai tīkṣṇaṃ vidadhyāt tato yaṣṭimadhukamiśreṇa taṇḍulāmbunā chardayet yathādoṣocchrāyeṇa cainaṃ bastibhir upācaret
yastūrdhvamadho vā pravṛttadoṣaḥ śītāgāramudakamanilamanyadvā seveta tasya doṣāḥ srotaḥsvavalīyamānā ghānībhāvam āpannā vātamūtraśakṛdgrahamāpādya vibadhyante tasyāṭopo dāho jvaro vedanāśca tīvrā bhavanti tamāśu vāmayitvā prāptakālāṃ kriyāṃ kurvīta adhobhāge tvadhobhāgadoṣaharadravyaṃ saindhavāmlamūtrasaṃsṛṣṭaṃ virecanāya pāyayet āsthāpanamanuvāsanaṃ ca yathādoṣaṃ vidadhyāt yathādoṣamāhārakramaṃ ca ubhayatobhāge tūpadravaviśeṣān yathāsvaṃ pratikurvīta
yā tu virecane gudaparikartikā tadvamane kaṇṭhakṣaṇanaṃ yadadhaḥ parisravaṇaṃ sa ūrdhvabhāge śleṣmapraseko yā tvadhaḥ pravāhikā sā tūrdhvaṃ śuṣkodgārā iti
bhavati cātra
yāstvetā vyāpadaḥ proktā daśa pañca ca tattvataḥ
etā virekātiyogaduryogāyogajāḥ smṛtāḥ
athāto netrabastipramāṇapravibhāgacikitsitaṃ vyākhyāsyāmaḥ
yathovāca bhagavān dhanvantariḥ
tatra snehādīnāṃ karmaṇāṃ bastikarma pradhānatamamāhurācāryāḥ
kasmāt anekakarmakaratvādbasteḥ iha khalu bastirnānāvidhadravyasaṃyogāddoṣāṇāṃ saṃśodhanasaṃśamanasaṃgrahaṇāni karoti kṣīṇaśukraṃ vājīkaroti kṛśaṃ bṛṃhayati sthūlaṃ karśayati cakṣuḥ prīṇayati valīpalitamapahanti vayaḥ sthāpayati
śarīropacayaṃ varṇaṃ balamārogyamāyuṣaḥ
kurute parivṛddhiṃ ca bastiḥ samyagupāsitaḥ
tathā jvarātīsāratimirapratiśyāyaśirorogādhimanthārditākṣepakapakṣāghātaikāṅgasarvāṅgarogādhmānodarayoniśūlaśarkarāśūlavṛddhyupadaṃśānāhamūtrakṛcchragulmavātaśoṇitavātamūtrapurīṣodāvartaśukrārtavastanyanāśahṛddhanumanyāgrahaśarkarāśmarīmūḍhagarbhaprabhṛtiṣu cātyartham upayujyate
bhavati cātra
bastirvāte ca pitte ca kaphe rakte ca śasyate
saṃsarge sannipāte ca bastireva hitaḥ sadā
tatra sāṃvatsarikāṣṭadviraṣṭavarṣāṇāṃ ṣaḍaṣṭadaśāṅgulapramāṇāni kaniṣṭhikānāmikāmadhyamāṅgulipariṇāhānyagre 'dhyardhāṅguladvyaṅgulārdhatṛtīyāṅgulasaṃniviṣṭakarṇikāni kaṅkaśyenabarhiṇapakṣanāḍītulyapraveśāni mudgamāṣakalāyamātrasrotāṃsi vidadhyānnetrāṇi
teṣu cāsthāpanadravyapramāṇamāturahastasaṃmitena prasṛtena saṃmitau prasṛtau dvau catvāro 'ṣṭau ca vidheyāḥ
varṣāntareṣu netrāṇāṃ bastimānasya caiva hi
vayobalaśarīrāṇi samīkṣyotkarṣayed vidhim
pañcaviṃśaterūrdhvaṃ dvādaśāṅgulaṃ mūle 'ṅguṣṭhodaraparīṇāham agre kaniṣṭhikodaraparīṇāham agre tryaṅgulasaṃniviṣṭakarṇikaṃ gṛdhrapakṣanāḍīṃtulyapraveśaṃ kolāsthimātrachidraṃ klinnakalāyamātrachidram ityeke sarvāṇi mūle bastinibandhanārthaṃ dvikarṇikāni
āsthāpanadravyapramāṇaṃ tu vihitaṃ dvādaśaprasṛtāḥ
saptatestūrdhvaṃ netrapramāṇam etadeva dravyapramāṇaṃ tu dviraṣṭavarṣavat
mṛdurbastiḥ prayoktavyo viśeṣādbālavṛddhayoḥ
tayostīkṣṇaḥ prayuktastu bastirhiṃsyād balāyuṣī
vraṇanetram aṣṭāṅgulaṃ mudgavāhisroto vraṇamavekṣya yathāsvaṃ snehakaṣāye vidadhīta
tatra netrāṇi suvarṇarajatatāmrāyorītidantaśṛṅgamaṇitarusāramayāni ślakṣṇāni dṛḍhāni gopucchākṛtīnyṛjūni guṭikāmukhāni ca
bastayaśca bandhyā mṛdavo nātibahalā dṛḍhāḥ pramāṇavanto gomahiṣavarāhājorabhrāṇām
netrālābhe hitā nāḍī nalavaṃśāsthisaṃbhavā
bastyalābhe hitaṃ carma sūkṣmaṃ vā tāntavaṃ ghanam
bastiṃ nirupadigdhaṃ tu śuddhaṃ suparimārjitam
mṛdvanuddhatahīnaṃ ca muhuḥ snehavimarditam
netramūle pratiṣṭhāpya nyubjaṃ tu vivṛtānanam
baddhvā lohena taptena carmasrotasi nirdahet
parivartya tato bastiṃ baddhvā guptaṃ nidhāpayet
āsthāpanaṃ ca tailaṃ ca yathāvattena dāpayet
tatra dvividho bastiḥ nairūhikaḥ snaihikaśca
āsthāpanaṃ nirūha ityanarthāntaraṃ tasya vikalpo mādhutailikas tasya paryāyaśabdo yāpano yuktarathau siddhabastir iti
sa doṣanirharaṇāccharīranīrohaṇādvā nirūho vayaḥsthāpanādāyuḥsthāpanādvā āsthāpanam
mādhutailikavidhānaṃ ca nirūhopakramacikitsite vakṣyāmaḥ
yathāpramāṇaguṇavihitaḥ snehabastivikalpo 'nuvāsanaḥ pādāvakṛṣṭaḥ
anuvasann api na duṣyatyanudivasaṃ vā dīyata ityanuvāsanaḥ
tasyāpi vikalpo 'rdhārdhamātrāvakṛṣṭo 'parihāryo mātrābastir iti
nirūhaḥ śodhano lekhī snaihiko bṛṃhaṇo mataḥ
nirūhaśodhitānmārgān samyak sneho 'nugacchati
apetasarvadoṣāsu nāḍīṣviva vahajjalam
sarvadoṣaharaścāsau śarīrasya ca jīvanaḥ
tasmād viśuddhadehasya snehabastirvidhīyate
tatronmādabhayaśokapipāsārocakājīrṇārśaḥpāṇḍurogabhramamadamūrcchācchardikuṣṭhamehodarasthaulyaśvāsakāsakaṇṭhaśoṣaśophopasṛṣṭakṣatakṣīṇacatustrimāsagarbhiṇīdurbalāgnyasahā bālavṛddhau ca vātarogādṛte kṣīṇā nānuvāsyā nāsthāpayitavyāḥ
udarī ca pramehī ca kuṣṭhī sthūlaśca mānavaḥ
avaśyaṃ sthāpanīyāste nānuvāsyāḥ kathaṃcana
asādhyatā vikārāṇāṃ syādeṣāmanuvāsanāt
asādhyatve 'pi bhūyiṣṭhaṃ gātrāṇāṃ sadanaṃ bhavet
pakvāśaye tathā śroṇyāṃ nābhyadhastācca sarvataḥ
samyakpraṇihito bastiḥ sthāneṣveteṣu tiṣṭhati
pakvāśayādbastivīryaṃ khair dehamanusarpati
vṛkṣamūle niṣiktānām apāṃ vīryam iva drumam
sa cāpi sahasā bastiḥ kevalaḥ samalo 'pi vā
pratyeti vīryaṃ tvanilair apānādyair vinīyate
vīryeṇa bastirādatte doṣān ā pādamastakāt
pakvāśayastho 'mbarago bhūmerarko rasāniva
sa kaṭīpṛṣṭhakoṣṭhasthān vīryeṇāloḍya saṃcayān
utkhātamūlān harati doṣāṇāṃ sādhuyojitaḥ
doṣatrayasya yasmācca prakope vāyurīśvaraḥ
tasmāt tasyātivṛddhasya śarīramabhinighnataḥ
vāyor viṣahate vegaṃ nānyā basterṛte kriyā
pavanāviddhatoyasya velā vegamivodadheḥ
śarīropacayaṃ varṇaṃ balamārogyamāyuṣaḥ
kurute parivṛddhiṃ ca bastiḥ samyagupāsitaḥ
ata ūrdhvaṃ vyāpado vakṣyāmaḥ
tatra netraṃ vicalitaṃ vivartitaṃ pārśvāvapīḍitam atyutkṣiptam avasannaṃ tiryakprakṣiptamiti ṣaṭ praṇidhānadoṣāḥ atisthūlaṃ karkaśam avanatam aṇubhinnaṃ saṃnikṛṣṭaviprakṛṣṭakarṇikaṃ sūkṣmāticchidram atidīrgham atihrasvam asrimadityekādaśa netradoṣāḥ bahalatā alpatā sachidratā prastīrṇatā durbaddhateti pañca bastidoṣāḥ atipīḍitatā śithilapīḍitatā bhūyo bhūyo 'vapīḍanaṃ kālātikrama iti catvāraḥ pīḍanadoṣāḥ āmatā hīnatā atimātratā atiśītatā atyuṣṇatā atitīkṣṇatā atimṛdutā atisnigdhatā atirūkṣatā atisāndratā atidravatā ityekādaśa dravyadoṣāḥ avākśīrṣocchīrṣanyubjottānasaṃkucitadehasthitadakṣiṇapārśvaśāyinaḥ pradānamiti sapta śayyādoṣāḥ evametāścatuścatvāriṃśadvyāpado vaidyanimittāḥ
āturanimittāḥ pañcadaśa āturopadravacikitsite vakṣyante
snehastvaṣṭabhiḥ kāraṇaiḥ pratihato na pratyāgacchati tribhir doṣaiḥ aśanābhibhūto malavyāmiśro dūrānupraviṣṭo 'svinnasya anuṣṇo 'lpaṃ bhuktavato 'lpaśceti vaidyāturanimittā bhavanti
ayogastūbhayoḥ ādhmānaṃ parikartikā parisrāvaḥ pravāhikā hṛdayopasaraṇam aṅgapragraho 'tiyogo jīvādānamiti nava vyāpado vaidyanimittā bhavanti
bhavati cātra
ṣaṭsaptatiḥ samāsena vyāpadaḥ parikīrtitāḥ
tāsāṃ vakṣyāmi vijñānaṃ siddhiṃ ca tadanantaram
athāto netrabastivyāpaccikitsitaṃ vyākhyāsyāmaḥ
yathovāca bhagavān dhanvantariḥ
atha netre vicalite tathā caiva vivartite
gude kṣataṃ rujā vā syāttatra sadyaḥkṣatakriyāḥ
atyutkṣipte 'vasanne ca netre pāyau bhavedrujā
vidhiratrāpi pittaghnaḥ kāryaḥ snehaiśca secanam
tiryakpraṇihite netre tathā pārśvāvapīḍite
mukhasyāvaraṇādbastirna samyak pratipadyate
ṛju netraṃ vidheyaṃ syāttatra samyagvijānatā
atisthūle karkaśe ca netre 'strimati gharṣaṇāt
gude bhavet kṣataṃ ruk ca sādhanaṃ tasya pūrvavat
āsannakarṇike netre bhinne 'ṇau vāpyapārthakaḥ
avaseko bhavedbastestasmād doṣān vivarjayet
prakṛṣṭakarṇike raktaṃ gudamarmaprapīḍanāt
kṣaratyatrāpi pittaghno vidhirbastiśca picchilaḥ
hrasve tvaṇusrotasi ca kleśo bastiśca pūrvavat
pratyāgacchaṃstataḥ kuryādrogān bastivighātajān
dīrghe mahāsrotasi ca jñeyamatyavapīḍavat
prastīrṇe bahale cāpi bastau durbaddhadoṣavat
bastāvalpe 'lpatā vāpi dravyasyālpā guṇā matāḥ
durbaddhe cāṇubhinne ca vijñeyaṃ bhinnanetravat
atiprapīḍito bastiḥ prayātyāmāśayaṃ tataḥ
vāterito nāsikābhyāṃ mukhato vā prapadyate
tatra tūrṇaṃ galāpīḍaṃ kuryāccāpyavadhūnanam
śiraḥkāyavirekau ca tīkṣṇau sekāṃśca śītalān
śanaiḥ prapīḍito bastiḥ pakvādhānaṃ ca gacchati
na ca sampādayatyarthaṃ tasmād yuktaṃ prapīḍayet
bhūyo bhūyo 'vapīḍena vāyurantaḥ prapīḍyate
tenādhmānaṃ rujaścogrā yathāsvaṃ tatra bastayaḥ
kālātikramaṇāt kleśo vyādhiścābhipravardhate
tatra vyādhibalaghnaṃ tu bhūyo bastiṃ nidhāpayet
gudopadehaśophau tu sneho 'pakvaḥ karoti hi
tatra saṃśodhano bastirhitaṃ cāpi virecanam
hīnamātrāvubhau bastī nātikāryakarau matau
atimātrau tathānāhaklamātīsārakārakau
mūrcchāṃ dāhamatīsāraṃ pittaṃ cātyuṣṇatīkṣṇakau
mṛduśītāvubhau vātavibandhādhmānakārakau
tatra hīnādiṣu hitaḥ pratyanīkaḥ kriyāvidhiḥ
gudabastyupadehaṃ tu kuryāt sāndro nirūhaṇaḥ
pravāhikāṃ vā janayet tanur alpaguṇāvahaḥ
tatra sāndre tanuṃ bastiṃ tanau sāndraṃ ca dāpayet
snigdho 'tijāḍyakṛdrūkṣaḥ stambhādhmānakṛducyate
bastiṃ rūkṣam atisnigdhe snigdhaṃ rūkṣe ca dāpayet
atipīḍitavaddoṣān viddhi cāpyavaśīrṣake
ucchīrṣake samunnāhaṃ bastiḥ kuryācca mehanam
tatrottaro hito bastiḥ susvinnasya sukhāvahaḥ
nyubjasya bastirnāpnoti pakvādhānaṃ vimārgagaḥ
hṛdgudaṃ bādhate cātra vāyuḥ koṣṭhamathāpi ca
uttānasyāvṛte mārge bastirnāntaḥ prapadyate
netrasaṃvejanabhrānto vāyuścāntaḥ prakupyati
dehe saṃkucite dattaḥ sakthnor apyubhayostathā
na samyaganilāviṣṭo bastiḥ pratyeti dehinaḥ
sthitasya bastirdattastu kṣipramāyātyavāṅmukhaḥ
na cāśayaṃ tarpayati tasmānnārthakaro hi saḥ
nāpnoti bastirdattastu kṛtsnaṃ pakvāśayaṃ punaḥ
dakṣiṇāśritapārśvasya vāmapārśvānugo yataḥ
nyubjādīnāṃ pradānaṃ ca basternaiva praśasyate
paścādanilakopo 'tra yathāsvaṃ tatra kārayet
vyāpadaḥ snehabastestu vakṣyante taccikitsite
ayogādyāstu vakṣyāmi vyāpadaḥ sacikitsitāḥ
anuṣṇo 'lpauṣadho hīno bastirnaiti prayojitaḥ
viṣṭambhādhmānaśūlaiśca tamayogaṃ pracakṣate
tatra tīkṣṇo hito bastistīkṣṇaṃ cāpi virecanam
saśeṣānne 'thavā bhukte bahudoṣe ca yojitaḥ
atyāśitasyātibahurbastir mandoṣṇa eva ca
anuṣṇalavaṇasneho hy atimātro 'thavā punaḥ
tathā bahupurīṣaṃ ca kṣipramādhmāpayennaram
hṛtkaṭīpārśvapṛṣṭheṣu śūlaṃ tatrātidāruṇam
tatra tīkṣṇataro bastirhitaṃ cāpyanuvāsanam
atitīkṣṇo 'tilavaṇo rūkṣo bastiḥ prayojitaḥ
sapittaṃ kopayedvāyuṃ kuryācca parikartikām
nābhibastigudaṃ tatra chinattīvātidehinaḥ
picchābastirhitastasya snehaśca madhuraiḥ śṛtaḥ
atyamlalavaṇastīkṣṇaḥ parisrāvāya kalpate
daurbalyamaṅgasādaśca jāyate tatra dehinaḥ
parisravettataḥ pittaṃ dāhaṃ saṃjanayedgude
picchābastirhitastatra bastiḥ kṣīraghṛtena ca
pravāhikā bhavettīkṣṇānnirūhāt sānuvāsanāt
sadāhaśūlaṃ kṛcchreṇa kaphāsṛgupaveśyate
picchābastirhitastatra payasā caiva bhojanam
sarpirmadhurakaiḥ siddhaṃ tailaṃ cāpyanuvāsanam
atitīkṣṇo nirūho vā savāte cānuvāsanaḥ
hṛdayasyopasaraṇaṃ kurute vā savāte cānuvāsanaḥ
doṣaistatra rujastāstā mado mūrcchāṅgagauravam
sarvadoṣaharaṃ bastiṃ śodhanaṃ tatra dāpayet
rūkṣasya bahuvātasya tathā duḥśāyitasya ca
bastiraṅgagrahaṃ kuryādrūkṣo mṛdvalpabheṣajaḥ
tatrāṅgasādaḥ prastambho jṛmbhodveṣṭanavepakāḥ
parvabhedaśca tatreṣṭāḥ svedābhyañjanabastayaḥ
atyuṣṇatīkṣṇo 'tibahurdatto 'tisveditasya ca
alpadoṣasya vā bastiratiyogāya kalpate
virecanātiyogena samānaṃ tasya lakṣaṇam
picchābastiprayogaśca tatra śītaḥ sukhāvahaḥ
atiyogāt paraṃ yatra jīvādānaṃ viriktavat
deyastatra hitaścāpsu picchābastiḥ saśoṇitaḥ
navaitā vyāpado yāstu nirūhaṃ pratyudāhṛtāḥ
snehabastiṣv api hi tā vijñeyāḥ kuśalair iha
ity uktā vyāpadaḥ sarvāḥ salakṣaṇacikitsitāḥ
bhiṣajā ca tathā kāryaṃ yathaitā na bhavanti hi
pakṣādvireko vāntasya tataścāpi nirūhaṇam
sadyo nirūḍho 'nuvāsyaḥ saptarātrādvirecitaḥ
athāto 'nuvāsanottarabasticikitsitaṃ vyākhyāsyāmaḥ
yathovāca bhagavān dhanvantariḥ
virecanāt saptarātre gate jātabalāya vai
kṛtānnāyānuvāsyāya samyagdeyo 'nuvāsanaḥ
yathāvayo nirūhāṇāṃ yā mātrāḥ parikīrtitāḥ
pādāvakṛṣṭāstāḥ kāryāḥ snehabastiṣu dehinām
utsṛṣṭānilaviṇmūtre nare bastiṃ vidhāpayet
etair hi vihataḥ sneho naivāntaḥ pratipadyate
snehavastirvidheyastu nāviśuddhasya dehinaḥ
snehavīryaṃ tathā datte dehaṃ cānuvisarpati
ata ūrdhvaṃ pravakṣyāmi tailānīha yathākramam
pānānvāsananasyeṣu yāni hanyurgadān bahūn
śaṭīpuṣkarakṛṣṇāhvāmadanāmaradārubhiḥ
śatāhvākuṣṭhayaṣṭyāhvavacābilvahutāśanaiḥ
supiṣṭair dviguṇakṣīraṃ tailaṃ toyacaturguṇam
paktvā bastau vidhātavyaṃ mūḍhavātānulomanam
arśāṃsi grahaṇīdoṣamānāhaṃ viṣamajvaram
kaṭyūrupṛṣṭhakoṣṭhasthān vātarogāṃśca nāśayet
vacāpuṣkarakuṣṭhailāmadanāmarasindhujaiḥ
kākolīdvayayaṣṭyāhvamedāyugmanarādhipaiḥ
pāṭhājīvakajīvantībhārgīcandanakaṭphalaiḥ
saralāgurubilvāmbuvājigandhāgnivṛddhibhiḥ
viḍaṅgāragvadhaśyāmātrivṛnmāgadhikarddhibhiḥ
piṣṭaistailaṃ pacet kṣīrapañcamūlarasānvitam
gulmānāhāgniṣaṅgārśograhaṇīmūtrasaṅginām
anvāsanavidhau yuktaṃ śasyate 'nilarogiṇām
citrakātiviṣāpāṭhādantībilvavacāmiṣaiḥ
saralāṃśumatīrāsnānīlinīcaturaṅgulaiḥ
cavyājamodakākolīmedāyugmasuradrumaiḥ
jīvakarṣabhavarṣābhūbastagandhāśatāhvayaiḥ
reṇvaśvagandhāmañjiṣṭhāśaṭīpuṣkarataskaraiḥ
sakṣīraṃ vipacettailaṃ mārutāmayanāśanam
gṛdhrasīkhañjakubjāḍhyamūtrodāvartarogiṇām
śasyate 'lpabalāgnīnāṃ bastāvāśu niyojitam
bhūtikair aṇḍavarṣābhūrāsnāvṛṣakarohiṣaiḥ
daśamūlasahābhārgīṣaḍgranthāmaradārubhiḥ
balānāgabalāmūrvāvājigandhāmṛtādvayaiḥ
sahācaravarīviśvākākanāsāvidāribhiḥ
yavamāṣātasīkolakulatthaiḥ kvathitaiḥ śṛtam
jīvanīyapratīvāpaṃ tailaṃ kṣīracaturguṇam
jaṅghorutrikapārśvāṃsabāhumanyāśiraḥsthitān
hanyādvātavikārāṃstu bastiyogair niṣevitam
jīvantyatibalāmedākākolīdvayajīvakaiḥ
ṛṣabhātiviṣākṛṣṇākākanāsāvacāmaraiḥ
rāsnāmadanayaṣṭyāhvasaralābhīrucandanaiḥ
svayaṃguptāśaṭīśṛṅgīkalasīsārivādvayaiḥ
piṣṭaistailaghṛtaṃ pakvaṃ kṣīreṇāṣṭaguṇena tu
taccānuvāsane deyaṃ śukrāgnibalavardhanam
bṛṃhaṇaṃ vātapittaghnaṃ gulmānāhaharaṃ param
nasye pāne ca saṃyuktam ūrdhvajatrugadāpaham
madhukośīrakāśmaryakaṭukotpalacandanaiḥ
śyāmāpadmakajīmūtaśakrāhvātiviṣāmbubhiḥ
tailapādaṃ pacet sarpiḥ payasāṣṭaguṇena ca
nyagrodhādigaṇakvāthayuktaṃ bastiṣu yojitam
dāhāsṛgdaravīsarpavātaśoṇitavidradhīn
pittaraktajvarādyāṃśca hanyāt pittakṛtān gadān
mṛṇālotpalaśālūkasārivādvayakeśaraiḥ
candanadvayabhūnimbapadmabījakaserukaiḥ
paṭolakaṭukāraktāgundrāparpaṭavāsakaiḥ
piṣṭaistailaghṛtaṃ pakvaṃ tṛṇamūlarasena ca
kṣīradviguṇasaṃyuktaṃ bastikarmaṇi yojitam
nasye 'bhyañjanapāne vā hanyāt pittagadān bahūn
triphalātiviṣāmūrvātrivṛccitrakavāsakaiḥ
nimbāragvadhaṣaḍgranthāsaptaparṇaniśādvayaiḥ
guḍūcīndrasurākṛṣṇākuṣṭhasarṣapanāgaraiḥ
tailamebhiḥ samaiḥ pakvaṃ surasādirasāplutam
pānābhyañjanagaṇḍūṣanasyabastiṣu yojitam
sthūlatālasyakaṇḍvādīn jayetkaphakṛtān gadān
pāṭhājamodāśārṅgeṣṭāpippalīdvayanāgaraiḥ
saralāgurukālīyabhārgīcavyāmaradrumaiḥ
maricailābhayākaṭvīśaṭīgranthikakaṭphalaiḥ
tailameraṇḍatailaṃ vā pakvamebhiḥ samāyutam
vallīkaṇṭakamūlābhyāṃ kvāthena dviguṇena ca
hanyādanvāsanair dattaṃ sarvān kaphakṛtān gadān
viḍaṅgodīcyasindhūtthaśaṭīpuṣkaracitrakaiḥ
kaṭphalātiviṣābhārgīvacākuṣṭhasurāhvayaiḥ
medāmadanayaṣṭyāhvaśyāmāniculanāgaraiḥ
śatāhvānīlinīrāsnākalasīvṛṣareṇubhiḥ
bilvājamodakṛṣṇāhvādantīcavyanarādhipaiḥ
tailameraṇḍatailaṃ vā muṣkakādirasāplutam
plīhodāvartavātāsṛggulmānāhakaphāmayān
pramehaśarkarārśāṃsi hanyādāśvanuvāsanaiḥ
aśuddham api vātena kevalenātipīḍitam
ahorātrasya kāleṣu sarveṣvevānuvāsayet
rūkṣasya bahuvātasya dvau trīnapyanuvāsanān
dattvā snigdhatanuṃ jñātvā tataḥ paścānnirūhayet
asnigdham api vātena kevalenātipīḍitam
snehapragāḍhair matimānnirūhaiḥ samupācaret
atha samyaṅnirūḍhaṃ tu vātādiṣvanuvāsayet
bilvayaṣṭyāhvamadanaphalatailair yathākramam
rātrau bastiṃ na dadyāttu doṣotkleśo hi rātrijaḥ
snehavīryayutaḥ kuryādādhmānaṃ gauravaṃ jvaram
ahni sthānasthite doṣe vahnau cānnarasānvite
sphuṭasrotomukhe dehe snehaujaḥ parisarpati
pitte 'dhike kaphe kṣīṇe rūkṣe vātarugardite
nare rātrau tu dātavyaṃ kāle coṣṇe 'nuvāsanam
uṣṇe pittādhike vāpi divā dāhādayo gadāḥ
sambhavanti yatastasmāt pradoṣe yojayedbhiṣak
śīte vasante ca divā grīṣmaprāvṛḍghanātyaye
snehyo dinānte pānoktān doṣān parijihīrṣatā
ahorātrasya kāleṣu sarveṣvevānilādhikam
tīvrāyāṃ ruji jīrṇānnaṃ bhojayitvānuvāsayet
na cābhuktavataḥ snehaḥ praṇidheyaḥ kathaṃcana
śuddhatvācchūnyakoṣṭhasya sneha ūrdhvaṃ samutpatet
sadānuvāsayeccāpi bhojayitvārdrapāṇinam
jvaraṃ vidagdhabhuktasya kuryāt snehaḥ prayojitaḥ
na cātisnigdham aśanaṃ bhojayitvānuvāsayet
madaṃ mūrcchāṃ ca janayed dvidhā snehaḥ prayojitaḥ
rūkṣaṃ bhuktavato hyannaṃ balaṃ varṇaṃ ca hāpayet
yuktasnehamato jantuṃ bhojayitvānuvāsayet
yūṣakṣīrarasaistasmād yathāvyādhi samīkṣya vā
yathocitāt pādahīnaṃ bhojayitvānuvāsayet
athānuvāsyaṃ svabhyaktamuṣṇāmbusveditaṃ śanaiḥ
bhojayitvā yathāśāstraṃ kṛtacaṅkramaṇaṃ tataḥ
visṛjya ca śakṛnmūtraṃ yojayet snehabastinā
praṇidhānavidhānaṃ tu nirūhe sampravakṣyate
tataḥ praṇihitasneha uttāno vākśataṃ bhavet
prasāritaiḥ sarvagātraistathā vīryaṃ visarpati
tāḍayettalayor enaṃ trīṃstrīn vārāñchanaiḥ śanaiḥ
sphicoścainaṃ tataḥ śayyāṃ trīn vārānutkṣipettataḥ
evaṃ praṇihite bastau mandāyāso 'tha mandavāk
svāstīrṇe śayane kāmamāsītācārike rataḥ
sa tu saindhavacūrṇena śatāhvena ca yojitaḥ
deyaḥ sukhoṣṇaśca tathā nireti sahasā sukham
yasyānuvāsano dattaḥ sakṛdanvakṣamāvrajet
atyauṣṇyādatitaikṣṇyādvā vāyunā vā prapīḍitaḥ
savāto 'dhikamātro vā gurutvādvā sabheṣajaḥ
tasyānyo 'lpataro deyo na hi snihyatyatiṣṭhati
viṣṭabdhānilaviṇmūtraḥ snehahīne 'nuvāsane
dāhaklamapravāhārtikaraścātyanuvāsanaḥ
sānilaḥ sapurīṣaśca snehaḥ pratyeti yasya tu
oṣacoṣau vinā śīghraṃ sa samyaganuvāsitaḥ
jīrṇānnamatha sāyāhne snehe pratyāgate punaḥ
laghvannaṃ bhojayet kāmaṃ dīptāgnistu naro yadi
prātaruṣṇodakaṃ deyaṃ dhānyanāgarasādhitam
tenāsya dīpyate vahnirbhaktākāṅkṣā ca jāyate
snehabastikrameṣvevaṃ vidhimāhurmanīṣiṇaḥ
anena vidhinā ṣaḍ vā sapta vāṣṭau navaiva vā
vidheyā bastayasteṣāmantarā tu nirūhaṇam
dattastu prathamo bastiḥ snehayedbastivaṅkṣaṇau
samyagdatto dvitīyastu mūrdhasthamanilaṃ jayet
janayedbalavarṇau ca tṛtīyastu prayojitaḥ
rasaṃ caturtho raktaṃ tu pañcamaḥ snehayettathā
ṣaṣṭhastu snehayenmāṃsaṃ medaḥ saptama eva ca
aṣṭamo navamaścāsthi majjānaṃ ca yathākramam
evaṃ śukragatān doṣān dviguṇaḥ sādhu sādhayet
aṣṭādaśāṣṭādaśakān bastīnāṃ yo niṣevate
yathoktena vidhānena parihārakrameṇa ca
sa kuñjarabalo 'śvasya javaistulyo 'maraprabhaḥ
vītapāpmā śrutadharaḥ sahasrāyurnaro bhavet
snehabastiṃ nirūhaṃ vā naikamevātiśīlayet
snehādagnivadhotkleśau nirūhāt pavanādbhayam
tasmānnirūḍho 'nuvāsyo nirūhyaścānuvāsitaḥ
naivaṃ pittakaphotkleśau syātāṃ na pavanādbhayam
rūkṣāya bahuvātāya snehavastiṃ dine dine
dadyādvaidyastato 'nyeṣām agnyābādhabhayāt tryahāt
sneho 'lpamātro rūkṣāṇāṃ dīrghakālamanatyayaḥ
tathā nirūhaḥ snigdhānāmalpamātraḥ praśasyate
ata ūrdhvaṃ pravakṣyāmi vyāpadaḥ snehabastijāḥ
balavanto yadā doṣāḥ koṣṭhe syuranilādayaḥ
alpavīryaṃ tadā snehamabhibhūya pṛthagvidhān
kurvantyupadravān snehaḥ sa cāpi na nivartate
tatra vātābhibhūte tu snehe mukhakaṣāyatā
jṛmbhā vātarujastāstā vepathurviṣamajvaraḥ
pittābhibhūte snehe tu mukhasya kaṭutā bhavet
dāhastṛṣṇā jvaraḥ svedo netramūtrāṅgapītatā
śleṣmābhibhūte snehe tu praseko madhurāsyatā
gauravaṃ chardirucchvāsaḥ kṛcchrācchītajvaro 'ruciḥ
tatra doṣābhibhūte tu snehe bastiṃ nidhāpayet
yathāsvaṃ doṣaśamanānyupayojyāni yāni ca
atyāśite 'nnābhibhavāt sneho naiti yadā tadā
gururāmāśayaḥ śūlaṃ vāyoścāpratisaṃcaraḥ
hṛtpīḍā mukhavairasyaṃ śvāso mūrcchā bhramo 'ruciḥ
tatrāpatarpaṇasyānte dīpano vidhiriṣyate
aśuddhasya malonmiśraḥ sneho naiti yadā punaḥ
tadāṅgasadanādhmāne śvāsaḥ śūlaṃ ca jāyate
pakvāśayagurutvaṃ ca tatra dadyānnirūhaṇam
tīkṣṇaṃ tīkṣṇauṣadhair eva siddhaṃ cāpyanuvāsanam
śuddhasya dūrānusṛte snehe snehasya darśanam
gātreṣu sarvendriyāṇām upalepo 'vasādanam
snehagandhi mukhaṃ cāpi kāsaśvāsāvarocakaḥ
atipīḍitavattatra siddhirāsthāpanaṃ tathā
asvinnasyāviśuddhasya sneho 'lpaḥ saṃprayojitaḥ
śīto mṛduśca nābhyeti tato mandaṃ pravāhate
vibandhagauravādhmānaśūlāḥ pakvāśayaṃ prati
tatrāsthāpanamevāśu prayojyaṃ sānuvāsanam
alpaṃ bhuktavato 'lpo hi sneho mandaguṇastathā
datto naiti klamotkleśau bhṛśaṃ cāratimāvahet
tatrāpyāsthāpanaṃ kāryaṃ śodhanīyena bastinā
anvāsanaṃ ca snehena śodhanīyena śasyate
ahorātrād api snehaḥ pratyāgacchanna duṣyati
kuryādbastiguṇāṃścāpi jīrṇastvalpaguṇo bhavet
yasya nopadravaṃ kuryāt snehabastiraniḥsṛtaḥ
sarvo 'lpo vāvṛto raukṣyādupekṣyaḥ sa vijānatā
anāyāntaṃ tvahorātrāt snehaṃ saṃśodhanair haret
snehabastāvanāyāte nānyaḥ sneho vidhīyate
ityuktā vyāpadaḥ sarvāḥ salakṣaṇacikitsitāḥ
basteruttarasaṃjñasya vidhiṃ vakṣyāmyataḥ param
caturdaśāṅgulaṃ netramāturāṅgulasaṃmitam
mālatīpuṣpavṛntāgraṃ chidraṃ sarṣapanirgamam
snehapramāṇaṃ paramaṃ prakuñcaścātra kīrtitaḥ
pañcaviṃśādadho mātrāṃ vidadhyādbuddhikalpitām
niviṣṭakarṇikaṃ madhye nārīṇāṃ caturaṅgule
mūtrasrotaḥparīṇāhaṃ mudgavāhi daśāṅgulam
meḍhrāyāmasamaṃ kecidicchanti khalu tadvidaḥ
tāsāmapatyamārge tu nidadhyāccaturaṅgulam
dvyaṅgulaṃ mūtramārge tu kanyānāṃ tvekamaṅgulam
vidheyaṃ cāṅgulaṃ tāsāṃ vidhivadvakṣyate yathā
snehasya prasṛtaṃ cātra svāṅgulīmūlasaṃmitam
deyaṃ pramāṇaṃ paramamarvāg buddhivikalpitam
aurabhraḥ śaukaro vāpi bastirājaśca pūjitaḥ
tadalābhe prayuñjīta galacarma tu pakṣiṇām
tasyālābhe dṛteḥ pādo mṛducarma tato 'pi vā
athāturam upasnigdhaṃ svinnaṃ praśithilāśayam
yavāgūṃ saghṛtakṣīrāṃ pītavantaṃ yathābalam
niṣaṇṇam ā jānusame pīṭhe sopāśraye samam
svabhyaktabastimūrdhānaṃ tailenoṣṇena mānavam
tataḥ samaṃ sthāpayitvā nālamasya praharṣitam
pūrvaṃ śalākayānviṣya tato netramanantaram
śanaiḥ śanair ghṛtābhyaktaṃ vidadhyādaṅgulāni ṣaṭ
meḍhrayāmasamaṃ kecidicchanti praṇidhānamānam
tato 'vapīḍayedbastiṃ śanair netraṃ ca nirharet
tataḥ pratyāgatasnehamaparāhṇe vicakṣaṇaḥ
bhojayet payasā mātrāṃ yūṣeṇātha rasena vā
anena vidhinā dadyādbastīṃstrīṃścaturo 'pi vā
ūrdhvajānvai striyai dadyāduttānāyai vicakṣaṇaḥ
samyak prapīḍayedyoniṃ dadyāt sumṛdupīḍitam
trikarṇikena netreṇa dadyādyonimukhaṃ prati
garbhāśayaviśuddhyarthaṃ snehena dviguṇena tu
kvāthapramāṇaṃ prasṛtaṃ striyā dviprasṛtaṃ bhavet
kanyetarasyāḥ kanyāyāstadvadbastipramāṇakam
apratyāgacchati bhiṣag bastāvuttarasaṃjñite
bhūyo bastiṃ nidadhyāttu saṃyuktaṃ śodhanair gaṇaiḥ
gude vartiṃ nidadhyādvā śodhanadravyasaṃbhṛtām
praveśayedvā matimān bastidvāramathaiṣaṇīm
pīḍayedvāpyadho nābherbalenottaramuṣṭinā
āragvadhasya patraistu nirguṇḍyāḥ svarasena ca
kuryādgomūtrapiṣṭeṣu vartīrvāpi sasaindhavāḥ
mudgailāsarṣapasamāḥ pravibhajya vayāṃsi tu
basterāgamanārthāya tā nidadhyācchalākayā
āgāradhūmabṛhatīpippalīphalasaindhavaiḥ
kṛtā vā śuktagomūtrasurāpiṣṭaiḥ sanāgaraiḥ
anuvāsanasiddhiṃ ca vīkṣya karma prayojayet
śarkarāmadhumiśreṇa śītena madhukāmbunā
dahyamāne tadā bastau dadyādbastiṃ vicakṣaṇaḥ
kṣīravṛkṣakaṣāyeṇa payasā śītalena ca
śukraṃ duṣṭaṃ śoṇitaṃ cāṅganānāṃ puṣpodrekaṃ tasya nāśaṃ ca kaṣṭam
mūtrāghātānmūtradoṣān pravṛddhān yonivyādhiṃ saṃsthitiṃ cāparāyāḥ
śukrotsekaṃ śarkarāmaśmarīṃ ca śūlaṃ bastau vaṅkṣaṇe mehane ca
ghorānanyān bastijāṃścāpi rogān hitvā mehānuttaro hanti bastiḥ
samyagdattasya liṅgāni vyāpadaḥ krama eva ca
basteruttarasaṃjñasya samānaṃ snehabastinā
athāto nirūhakramacikitsitaṃ vyākhyāsyāmaḥ
yathovāca bhagavān dhanvantariḥ
athānuvāsitamāsthāpayet svabhyaktasvinnaśarīram utsṛṣṭabahirvegamavāte śucau veśmani madhyāhne pratatāyāṃ śayyāyām adhaḥsuparigrahāyāṃ śroṇipradeśaprativyūḍhāyām anupadhānāyāṃ vāmapārśvaśāyinam ākuñcitadakṣiṇasakthim itaraprasāritasakthiṃ sumanasaṃ jīrṇānnaṃ vāgyataṃ suniṣaṇṇadehaṃ viditvā tato vāmapādasyopari netraṃ kṛtvetarapādāṅguṣṭhāṅgulibhyāṃ karṇikām upari niṣpīḍya savyapāṇikaniṣṭhikānāmikābhyāṃ bastermukhārdhaṃ saṃkocya madhyamāpradeśinyaṅguṣṭhair ardhaṃ tu vivṛtāsyaṃ kṛtvā bastāvauṣadhaṃ prakṣipya dakṣiṇahastāṅguṣṭhena pradeśinīmadhyamābhyāṃ cānusiktam anāyatam abudbudam asaṃkucitam avātam auṣadhāsannam upasaṃgṛhya punarupari taditareṇa gṛhītvā dakṣiṇenāvasiñcet tataḥ sūtreṇaivauṣadhānte dvistrirvāveṣṭya badhnīyāt atha dakṣiṇenottānena pāṇinā bastiṃ gṛhītvā vāmahastamadhyamāṅgulipradeśinībhyāṃ netram upasaṃgṛhyāṅguṣṭhena netradvāraṃ pidhāya ghṛtābhyaktāgranetraṃ ghṛtāktamupādāya prayacchedanupṛṣṭhavaṃśaṃ samam unmukham ākarṇikaṃ netraṃ praṇidhatsveti brūyāt
bastiṃ savye kare kṛtvā dakṣiṇenāvapīḍayet
ekenaivāvapīḍena na drutaṃ na vilambitam
tato netramapanīya triṃśanmātrāḥ pīḍanakālādupekṣyottiṣṭhetyāturaṃ brūyāt
athāturam upaveśayedutkuṭukaṃ bastyāgamanārtham
nirūhapratyāgamanakālastu muhūrto bhavati
anena vidhinā bastiṃ dadyādbastiviśāradaḥ
dvitīyaṃ vā tṛtīyaṃ vā caturthaṃ vā yathārthataḥ
samyaṅnirūḍhaliṅge tu prāpte bastiṃ nivārayet
viśeṣāt sukumārāṇāṃ hīna eva kramo hitaḥ
api hīnakramaṃ kuryānna tu kuryādatikramam
yasya syādbastiralpo 'lpavego hīnamalānilaḥ
durnirūḍhaḥ sa vijñeyo mūtrārtyarucijāḍyavān
yānyeva prāṅmayoktāni liṅgānyativirecite
tānyevātinirūḍhe 'pi vijñeyāni vipaścitā
yasya krameṇa gacchanti viṭpittakaphavāyavaḥ
lāghavaṃ copajāyeta sunirūḍhaṃ tamādiśet
sunirūḍhaṃ tato jantuṃ snātavantaṃ tu bhojayet
pittaśleṣmānilāviṣṭaṃ kṣīrayūṣarasaiḥ kramāt
sarvaṃ vā jāṅgalarasair bhojayedavikāribhiḥ
tribhāgahīnamardhaṃ vā hīnamātramathāpi vā
yathāgnidoṣaṃ mātreyaṃ bhojanasya vidhīyate
anantaraṃ tato yuñjyādyathāsvaṃ snehabastinā
viviktatā manastuṣṭiḥ snigdhatā vyādhinigrahaḥ
āsthāpanasnehabastyoḥ samyagdāne tu lakṣaṇam
tadahastasya pavanādbhayaṃ balavadiṣyate
rasaudanastena śastastadahaścānuvāsanam
paścādagnibalaṃ matvā pavanasya ca ceṣṭitam
annopastambhite koṣṭhe snehabastirvidhīyate
anāyāntaṃ muhūrtāttu nirūhaṃ śodhanair haret
tīkṣṇair nirūhair matimān kṣāramūtrāmlasaṃyutaiḥ
viguṇānilaviṣṭabdhaṃ ciraṃ tiṣṭhannirūhaṇam
śūlāratijvarānāhānmaraṇaṃ vā pravartayet
natu bhuktavato deyamāsthāpanamiti sthitiḥ
visūcikāṃ vā janayecchardiṃ vāpi sudāruṇām
kopayet sarvadoṣān vā tasmād dadyādabhojine
jīrṇānnasyāśaye doṣāḥ puṃsaḥ pravyaktimāgatāḥ
niḥśeṣāḥ sukhamāyānti bhojanenāprapīḍitāḥ
navāsthāpanavikṣiptamannamagniḥ pradhāvati
tasmād āsthāpanaṃ deyaṃ nirāhārāya jānatā
āvasthikaṃ kramaṃ cāpi buddhvā kāryaṃ nirūhaṇam
male 'pakṛṣṭe doṣāṇāṃ balavattvaṃ na vidyate
kṣīrāṇyamlāni mūtrāṇi snehāḥ kvāthā rasāstathā
lavaṇāni phalaṃ kṣaudraṃ śatāhvā sarṣapaṃ vacā
elā trikaṭukaṃ rāsnā saralo devadāru ca
rajanī madhukaṃ hiṅgu kuṣṭhaṃ saṃśodhanāni ca
kaṭukā śarkarā mustamuśīraṃ candanaṃ śaṭī
mañjiṣṭhā madanaṃ caṇḍā trāyamāṇā rasāñjanam
bilvamadhyaṃ yavānī ca phalinī śakrajā yavāḥ
kākolī kṣīrakākolī jīvakarṣabhakāvubhau
tathā medā mahāmedā ṛddhirvṛddhirmadhūlikā
nirūheṣu yathālābhameṣa vargo vidhīyate
svasthe kvāthasya catvāro bhāgāḥ snehasya pañcamaḥ
kruddhe 'nile caturthastu ṣaṣṭhaḥ pitte kaphe 'ṣṭamaḥ
sarveṣu cāṣṭamo bhāgaḥ kalkānāṃ lavaṇaṃ punaḥ
kṣaudraṃ mūtraṃ phalaṃ kṣīramamlaṃ māṃsarasaṃ tathā
yuktyā prakalpayeddhīmān nirūhe kalpanā tviyam
kalkasnehakaṣāyāṇāmavivekādbhiṣagvaraiḥ
basteḥ sukalpanā proktā tasya dānaṃ yathārthakṛt
dattvādau saindhavasyākṣaṃ madhunaḥ prasṛtadvayam
pātre talena mathnīyāttadvat snehaṃ śanaiḥ śanaiḥ
samyak sumathite dadyāt phalakalkamataḥ param
tato yathocitān kalkān bhāgaiḥ svaiḥ ślakṣṇapeṣitān
gambhīre bhājane 'nyasminmathnīyāttaṃ khajena ca
yathā vā sādhu manyeta na sāndro na tanuḥ samaḥ
rasakṣīrāmlamūtrāṇāṃ doṣāvasthāmavekṣya tu
kaṣāyaprasṛtān pañca supūtāṃstatra dāpayet
ata ūrdhvaṃ dvādaśaprasṛtān vakṣyāmaḥ
dattvādau saindhavasyākṣaṃ madhunaḥ prasṛtidvayam
vinirmathya tato dadyāt snehasya prasṛtitrayam
ekībhūte tataḥ snehe kalkasya prasṛtiṃ kṣipet
saṃmūrchite kaṣāyaṃ tu catuḥprasṛtisaṃmitam
vitarecca tadāvāpamante dviprasṛtonmitam
evaṃ prakalpito bastirdvādaśaprasṛto bhavet
jyeṣṭhāyāḥ khalu mātrāyāḥ pramāṇamidamīritam
apahrāse bhiṣakkuryāttadvat prasṛtihāpanam
yathāvayo nirūhāṇāṃ kalpaneyamudāhṛtā
saindhavādidravāntānāṃ siddhikāmair bhiṣagvaraiḥ
ata ūrdhvaṃ pravakṣyante bastayo 'tra vibhāgaśaḥ
yathādoṣaṃ prayuktā ye hanyurnānāvidhān gadān
śampākoruvuvarṣābhūvājigandhāniśāchadaiḥ
pañcamūlībalārāsnāguḍūcīsuradārubhiḥ
kvathitaiḥ pālikair ebhir madanāṣṭakasaṃyutaiḥ
kalkair māgadhikāmbhodahapuṣāmisisaindhavaiḥ
vatsāhvayapriyaṅgūgrāyaṣṭyāhvayarasāñjanaiḥ
dadyādāsthāpanaṃ koṣṇaṃ kṣaudrādyair abhisaṃskṛtam
pṛṣṭhorutrikaśūlāśmaviṇmūtrānilasaṅginām
grahaṇīmārutārśoghnaṃ raktamāṃsabalapradam
guḍūcītriphalārāsnādaśamūlabalāpalaiḥ
kvathitaiḥ ślakṣṇapiṣṭastu priyaṅgughanasaindhavaiḥ
śatapuṣpāvacākṛṣṇāyavānīkuṣṭhabilvajaiḥ
saguḍair akṣamātraistu madanārdhapalānvitaiḥ
kṣaudratailaghṛtakṣīraśuktakāñjikamastubhiḥ
samāloḍya ca mūtreṇa dadyād āsthāpanaṃ param
tejovarṇabalotsāhavīryāgniprāṇavardhanam
sarvamārutarogaghnaṃ vayaḥsthāpanam uttamam
kuśādipañcamūlābdatriphalotpalavāsakaiḥ
sārivośīramañjiṣṭhārāsnāreṇuparūṣakaiḥ
pālikaiḥ kvathitaiḥ samyag dravyair ebhiśca peṣitaiḥ
śṛṅgāṭakātmaguptebhakesarāgurucandanaiḥ
vidārīmisimañjiṣṭhāśyāmendrayavasindhujaiḥ
phalapadmakayaṣṭyāhvaiḥ kṣaudrakṣīraghṛtāplutaiḥ
dattamāsthāpanaṃ śītamamlahīnaistathā dravaiḥ
dāhāsṛgdarapittāsṛkpittagulmajvarāñjayet
rodhracandanamañjiṣṭhārāsnānantābalarddhibhiḥ
sārivāvṛṣakāśmaryamedāmadhukapadmakaiḥ
sthirāditṛṇamūlaiśca kvāthaḥ karṣatrayonmitaiḥ
piṣṭair jīvakakākolīyugarddhimadhukotpalaiḥ
prapauṇḍarīkajīvantīmedāreṇuparūṣakaiḥ
abhīrumisisindhūtthavatsakośīrapadmakaiḥ
kaseruśarkarāyuktaiḥ sarpirmadhupayaḥplutaiḥ
dravaistīkṣṇāmlavarjyaiśca datto bastiḥ suśītalaḥ
gulmāsṛgdarahṛtpāṇḍurogān saviṣamajvarān
asṛkpittātisārau ca hanyātpittakṛtān gadān
bhadrānimbakulatthārkakośātakyamṛtāmaraiḥ
sārivābṛhatīpāṭhāmūrvāragvadhavatsakaiḥ
kvāthaḥ kalkastu kartavyo vacāmadanasarṣapaiḥ
saindhavāmarakuṣṭhailāpippalībilvanāgaraiḥ
kaṭutailamadhukṣāramūtratailāmlasaṃyutaiḥ
kāryamāsthāpanaṃ tūrṇaṃ kāmalāpāṇḍumehinām
medasvināmanagnīnāṃ kapharogāśanadviṣām
galagaṇḍagaraglāniślīpadodararogiṇām
daśamūlīniśābilvapaṭolatriphalāmaraiḥ
kvathitaiḥ kalkapiṣṭaistu mustasaindhavadārubhiḥ
pāṭhāmāgadhikendrāhvaistailakṣāramadhuplutaiḥ
kuryādāsthāpanaṃ samyaṅmūtrāmlaphalayojitaiḥ
kaphapāṇḍugadālasyamūtramārutasaṅginām
āmāṭopāpacīśleṣmagulmakrimivikāriṇām
vṛṣāśmabhedavarṣābhūdhānyagandharvahastakaiḥ
daśamūlabalāmūrvāyavakolaniśāchadaiḥ
kulatthabilvabhūnimbaiḥ kvāthitaiḥ palasaṃmitaiḥ
kalkair madanayaṣṭyāhvaṣaḍgranthāmarasarṣapaiḥ
pippalīmūlasindhūtthayavānīmisivatsakaiḥ
kṣaudrekṣukṣīragomūtrasarpistailarasāplutaiḥ
tūrṇamāsthāpanaṃ kāryaṃ saṃsṛṣṭabahurogiṇām
gṛdhrasīśarkarāṣṭhīlātūnīgulmagadāpaham
rāsnāragvadhavarṣābhūkaṭukośīravāridaiḥ
trāyamāṇāmṛtāraktāpañcamūlībibhītakaiḥ
sabalaiḥ pālikaiḥ kvāthaḥ kalkastu madanānvitaiḥ
yaṣṭyāhvamisisindhūtthaphalinīndrayavāhvayaiḥ
rasāñjanarasakṣaudradrākṣāsauvīrasaṃyutaiḥ
yukto bastiḥ sukhoṣṇo 'yaṃ māṃsaśukrabalaujasām
āyuṣo 'gneśca saṃskartā hanti cāśu gadānimān
gulmāsṛgdaravīsarpamūtrakṛcchrakṣatakṣayān
viṣamajvaramarśāṃsi grahaṇīṃ vātakuṇḍalīm
jānujaṅghāśirobastigrahodāvartamārutān
vātāsṛkśarkarāṣṭhīlākukṣiśūlodarārucīḥ
raktapittakaphonmādapramehādhmānahṛdgrahān
vātaghnauṣadhaniṣkvāthāḥ saindhavatrivṛtāyutāḥ
sāmlāḥ sukhoṣṇā yojyāḥ syurbastayaḥ kupite 'nile
nyagrodhādigaṇakvāthāḥ kākolyādisamāyutāḥ
vidheyā bastayaḥ pitte sasarpiṣkāḥ saśarkarāḥ
āragvadhādiniṣkvāthāḥ pippalyādisamāyutāḥ
sakṣaudramūtrā deyāḥ syurbastayaḥ kupite kaphe
śarkarekṣurasakṣīraghṛtayuktāḥ suśītalāḥ
kṣīravṛkṣakaṣāyāḍhyā bastayaḥ śoṇite hitāḥ
śodhanadravyaniṣkvāthāstatkalkasnehasaindhavaiḥ
yuktāḥ khajena mathitabastayaḥ śodhanāḥ smṛtāḥ
triphalākvāthagomūtrakṣaudrakṣārasamāyutāḥ
ūṣakādipratīvāpā bastayo lekhanāḥ smṛtāḥ
bṛṃhaṇadravyaniṣkvāthāḥ kalkair madhurakair yutāḥ
sarpirmāṃsarasopetā bastayo bṛṃhaṇāḥ smṛtāḥ
caṭakāṇḍoccaṭākvāthāḥ sakṣīraghṛtaśarkarāḥ
ātmaguptāphalāvāpāḥ smṛtā vājīkarā nṛṇām
badaryairāvatīśeluśālmalīdhanvanāṅkurāḥ
kṣīrasiddhāḥ kṣaudrayutāḥ sāsrāḥ picchilasaṃjñitāḥ
vārāhamāhiṣaurabhrabaiḍālaiṇeyakaukkuṭam
sadyaskamasṛgājaṃ vā deyaṃ picchilabastiṣu
priyaṅgvādigaṇakvāthā ambaṣṭhādyena saṃyutāḥ
sakṣaudrāḥ saghṛtāścaiva grāhiṇo bastayaḥ smṛtāḥ
eteṣveva ca yogeṣu snehāḥ siddhāḥ pṛthak pṛthak
samasteṣvathavā samyagvidheyāḥ snehabastayaḥ
vandhyānāṃ śatapākena śodhitānāṃ yathākramam
balātailena deyāḥ syurbastayastraivṛtena ca
narasyottamasattvasya tīkṣṇaṃ bastiṃ nidhāpayet
madhyamaṃ madhyasattvasya viparītasya vai mṛdum
evaṃ kālaṃ balaṃ doṣaṃ vikāraṃ ca vikāravit
bastidravyabalaṃ caiva vīkṣya bastīn prayojayet
dadyādutkleśanaṃ pūrvaṃ madhye doṣaharaṃ punaḥ
paścāt saṃśamanīyaṃ ca dadyādbastiṃ vicakṣaṇaḥ
eraṇḍabījaṃ madhukaṃ pippalī saindhavaṃ vacā
hapuṣāphalakalkaśca bastirutkleśanaḥ smṛtaḥ
śatāhvā madhukaṃ bījaṃ kauṭajaṃ phalam eva ca
sakāñjikaḥ sagomūtro bastirdoṣaharaḥ smṛtaḥ
priyaṅgurmadhukaṃ mustā tathaiva ca rasāñjanam
sakṣīraḥ śasyate bastirdoṣāṇāṃ śamanaḥ paraḥ
nṛpāṇāṃ tatsamānānāṃ tathā sumahatām api
nārīṇāṃ sukumārāṇāṃ śiśusthavirayor api
doṣanirharaṇārthāya balavarṇodayāya ca
samāsenopadekṣyāmi vidhānaṃ mādhutailikam
yānastrībhojyapāneṣu niyamaścātra nocyate
phalaṃ ca vipulaṃ dṛṣṭaṃ vyāpadāṃ cāpyasaṃbhavaḥ
yojyastvataḥ sukhenaiva nirūhakramamicchatā
yadecchati tadaivaiṣa prayoktavyo vipaścitā
madhutaile same syātāṃ kvāthaścairaṇḍamūlajaḥ
palārdhaṃ śatapuṣpāyāstato 'rdhaṃ saindhavasya ca
phalenaikena saṃyuktaḥ khajena ca viloḍitaḥ
deyaḥ sukhoṣṇo bhiṣajā mādhutailikasaṃjñitaḥ
vacāmadhukatailaṃ ca kvāthaḥ sarasasaindhavaḥ
pippalīphalasaṃyukto bastiryuktarathaḥ smṛtaḥ
suradāru varā rāsnā śatapuṣpā vacā madhu
hiṅgusaindhavasaṃyukto bastirdoṣaharaḥ smṛtaḥ
pañcamūlīkaṣāyaṃ ca tailaṃ māgadhikā madhu
bastireṣa vidhātavyaḥ saśatāhvaḥ sasaindhavaḥ
yavakolakulatthānāṃ kvātho māgadhikā madhu
sasaindhavaḥ sayaṣṭyāhvaḥ siddhabastiriti smṛtaḥ
mustāpāṭhāmṛtātiktābalārāsnāpunarnavāḥ
mañjiṣṭhāragvadhośīratrāyamāṇākhyagokṣurān
pālikān pañcamūlālpasahitānmadanāṣṭakam
jalāḍhake pacet kvāthaṃ pādaśeṣaṃ punaḥ pacet
kṣīrārdhāḍhakasaṃyuktam ā kṣīrāt suparisrutam
pādena jāṅgalarasastathā madhughṛtaṃ samam
śatāhvāphalinīyaṣṭīvatsakaiḥ sarasāñjanaiḥ
kārṣikaiḥ saindhavonmiśraiḥ kalkair bastiḥ prayojitaḥ
vātāsṛṅmehaśophārśogulmamūtravibandhanut
visarpajvaraviḍbhaṅgaraktapittavināśanaḥ
balyaḥ saṃjīvano vṛṣyaścakṣuṣyaḥ śūlanāśanaḥ
yāpanānāmayaṃ rājā bastirmustādiko mataḥ
avekṣya bheṣajaṃ buddhyā vikāraṃ ca vikāravit
bījenānena śāstrajñaḥ kuryādbastiśatānyapi
ajīrṇe na prayuñjīta divāsvapnaṃ ca varjayet
āhārācārikaṃ śeṣamanyat kāmaṃ samācaret
yasmānmadhu ca tailaṃ ca prādhānyena pradīyate
mādhutailika ityevaṃ bhiṣagbhir bastirucyate
ratheṣvapi ca yukteṣu hastyaśve cāpi kalpite
yasmānna pratiṣiddho 'yamato yuktarathaḥ smṛtaḥ
balopacayavarṇānāṃ yasmād vyādhiśatasya ca
bhavatyetena siddhistu siddhabastirato mataḥ
sukhināmalpadoṣāṇāṃ nityaṃ snigdhāśca ye narāḥ
mṛdukoṣṭhāśca ye teṣāṃ vidheyā mādhutailikāḥ
mṛdutvāt pādahīnatvādakṛtsnavidhisevanāt
ekabastipradānācca siddhabastiṣvayantraṇā
athāta āturopadravacikitsitaṃ vyākhyāsyāmaḥ
yathovāca bhagavān dhanvantariḥ
snehapītasya vāntasya viriktasya srutāsṛjaḥ
nirūḍhasya ca kāyāgnirmando bhavati dehinaḥ
so 'nnairatyarthagurubhir upayuktaiḥ praśāmyati
alpo mahadbhir bahubhiśchādito 'gnirivendhanaiḥ
sa cālpair laghubhiścānnair upayuktair vivardhate
kāṣṭhair aṇubhir alpaiśca saṃdhukṣita ivānalaḥ
hṛtadoṣapramāṇena sadāhāravidhiḥ smṛtaḥ
trīṇi cātra pramāṇāni prastho 'rdhāḍhakamāḍhakam
tatrāvaraṃ prasthamātraṃ dve śeṣe madhyamottame
prasthe parisrute deyā yavāgūḥ svalpataṇḍulā
dve caivārdhāḍhake deye tisraścāpyāḍhake gate
vilepīmucitādbhaktāccaturthāṃśakṛtāṃ tataḥ
dadyāduktena vidhinā klinnasikthāmapicchilām
asnigdhalavaṇaṃ svacchamudgayūṣayutaṃ tataḥ
aṃśadvayapramāṇena dadyāt susvinnamodanam
tatastu kṛtasaṃjñena hṛdyenendriyabodhinā
trīnaṃśān vitaredbhoktumāturāyaudanaṃ mṛdu
tato yathocitaṃ bhaktaṃ bhoktum asmai vicakṣaṇaḥ
lāvaiṇahariṇādīnāṃ rasair dadyāt susaṃskṛtaiḥ
hīnamadhyottameṣveṣu virekeṣu prakīrtitaḥ
ekadvitriguṇaḥ samyagāhārasya kramastvayam
kaphapittādhikānmadyanityān hīnaviśodhitān
peyābhiṣyandayetteṣāṃ tarpaṇādikramo hitaḥ
vedanālābhaniyamaśokavaicittyahetubhiḥ
narānupoṣitāṃścāpi viriktavadupācaret
āḍhakārdhāḍhakaprasthasaṃkhyā hyeṣā virecane
śleṣmāntatvādvirekasya na tāmicchati tadvidaḥ
eko virekaḥ śleṣmānto na dvitīyo 'sti kaścana
balaṃ yattrividhaṃ proktamatastatra kramastridhā
tatrānukramamekaṃ tu balasthaḥ sakṛdācaret
dvirācarenmadhyabalastrīn vārān durbalastathā
kecidevaṃ kramaṃ prāhurmandamadhyottamāgniṣu
saṃsargeṇa vivṛddhe 'gnau doṣakopabhayādbhajet
prāk svādutiktau snigdhāmlalavaṇān kaṭukaṃ tataḥ
svādvamlalavaṇān bhūyaḥ svādutiktāvataḥ param
snigdharūkṣān rasāṃścaiva vyatyāsāt svasthavattataḥ
kevalaṃ snehapīto vā vānto yaścāpi kevalam
sa saptarātraṃ manujo bhuñjīta laghu bhojanam
kṛtaḥ sirāvyadho yasya kṛtaṃ yasya ca śodhanam
sa nā pariharenmāsaṃ yāvadvā balavān bhavet
tryahaṃ tryahaṃ pariharedekaikaṃ bastimāturaḥ
tṛtīye tu parīhāre yathāyogaṃ samācaret
tailapūrṇāmamṛdbhāṇḍasadharmāṇo vraṇāturāḥ
snigdhaśuddhākṣirogārtā jvarātīsāriṇaśca ye
krudhyataḥ kupitaṃ pittaṃ kuryāttāṃstānupadravān
āyāsyataḥ śocato vā cittaṃ vibhramamṛcchati
maithunopagamādghorān vyādhīnāpnoti durmatiḥ
ākṣepakaṃ pakṣaghātamaṅgapragraham eva ca
guhyapradeśe śvayathuṃ kāsaśvāsau ca dāruṇau
rudhiraṃ śukravaccāpi sarajaskaṃ pravartate
labhate ca divāsvapnāttāṃstān vyādhīn kaphātmakān
plīhodaraṃ pratiśyāyaṃ pāṇḍutāṃ śvayathuṃ jvaram
mohaṃ sadanamaṅgānāmavipākaṃ tathārucim
tamasā cābhibhūtastu svapnamevābhinandati
uccaiḥ saṃbhāṣaṇādvāyuḥ śirasyāpādayedrujam
āndhyaṃ jāḍyam ajighratvaṃ bādhiryaṃ mūkatāṃ tathā
hanumokṣamadhīmanthamarditaṃ ca sudāruṇam
netrastambhaṃ nimeṣaṃ vā tṛṣṇāṃ kāsaṃ prajāgaram
labhate dantacālaṃ ca tāṃstāṃścānyānupadravān
yānayānena labhate chardimūrcchābhramaklamān
tathaivāṅgagrahaṃ ghoram indriyāṇāṃ ca vibhramam
cirāsanāttathā sthānācchroṇyāṃ bhavati vedanā
aticaṅkramaṇādvāyurjaṅghayoḥ kurute rujaḥ
sakthipraśoṣaṃ śophaṃ vā pādaharṣamathāpi vā
śītasaṃbhogatoyānāṃ sevā mārutavṛddhaye
tato 'ṅgamardaviṣṭambhaśūlādhmānapravepakāḥ
vātātapābhyāṃ vaivarṇyaṃ jvaraṃ cāpi samāpnuyāt
viruddhādhyaśanānmṛtyuṃ vyādhiṃ vā ghoramṛcchati
asātmyabhojanaṃ hanyādbalavarṇamasaṃśayam
anātmavantaḥ paśuvadbhuñjate ye 'pramāṇataḥ
rogānīkasya te mūlamajīrṇaṃ prāpnuvanti hi
vyāpadāṃ kāraṇaṃ vīkṣya vyāpatsvetāsu buddhimān
prayatetāturārogye pratyanīkena hetunā
viriktavāntair hariṇaiṇalāvakāḥ śaśaśca sevyaḥ samayūratittiriḥ
saṣaṣṭikāścaiva purāṇaśālayastathaiva mudgā laghu yacca kīrtitam
athāto dhūmanasyakavalagrahacikitsitaṃ vyākhyāsyāmaḥ
yathovāca bhagavān dhanvantariḥ
dhūmaḥ pañcavidho bhavati tadyathā prāyogikaḥ snaihiko vairecanikaḥ kāsaghno vāmanīyaśceti
tatrailādinā kuṣṭhatagaravarjyena ślakṣṇapiṣṭena dvādaśāṅgulaṃ śarakāṇḍamaṅgulipariṇāhaṃ kṣaumeṇāṣṭāṅgulaṃ veṣṭayitvā lepayedeṣā vartiḥ prāyogike snehaphalasāramadhūcchiṣṭasarjarasagugguluprabhṛtibhiḥ snehamiśraiḥ snaihike śirovirecanadravyair vairecane bṛhatīkaṇṭakārikātrikaṭukāsamardahiṅgviṅgudītvaṅmanaḥśilācchinnaruhākarkaṭaśṛṅgīprabhṛtibhiḥ kāsaharaiśca kāsaghne snāyucarmakhuraśṛṅgakarkaṭakāsthiśuṣkamatsyavallūrakṛmiprabhṛtibhir vāmanīyaiśca vāmanīye
tatra bastinetradravyair dhūmanetradravyāṇi vyākhyātāni bhavanti
dhūmanetraṃ tu kaniṣṭhikāpariṇāhamagre kalāyamātrasroto mūle 'ṅguṣṭhapariṇāhaṃ dhūmavartipraveśasroto 'ṅgulānyaṣṭacatvāriṃśat prāyogike dvātriṃśat snehane caturviṃśatir vairecane ṣoḍaśāṅgulaṃ kāsaghne vāmanīye ca
ete 'pi kolāsthimātracchidre bhavataḥ
vraṇanetramaṣṭāṅgulaṃ vraṇadhūpanārthaṃ kalāyaparimaṇḍalaṃ kulatthavāhisrota iti
atha sukhopaviṣṭaḥ sumanā ṛjvadhodṛṣṭiratandritaḥ snehāktadīptāgrāṃ vartiṃ netrasrotasi praṇidhāya dhūmaṃ pibet
mukhena taṃ pibet pūrvaṃ nāsikābhyāṃ tataḥ pibet
mukhapītaṃ mukhenaiva vamet pītaṃ ca nāsayā
mukhena dhūmamādāya nāsikābhyāṃ na nirharet
tena hi pratilomena dṛṣṭistatra nihanyate
viśeṣatastu prāyogikaṃ ghrāṇenādadīta snaihikaṃ mukhanāsābhyāṃ nāsikayā vairecanikaṃ mukhenaivetarau
tatra prāyogike vartiṃ vyapagataśarakāṇḍāṃ nivātātapaśuṣkām aṅgāreṣvavadīpya netramūlasrotasi prayujya dhūmam āhareti brūyāt evaṃ snehanaṃ vairecanikaṃ ca kuryāditi
itarayor vyapetadhūmāṅgāre sthire samāhite śarāve prakṣipya vartiṃ mūlacchidreṇānyena śarāveṇa pidhāya tasmin chidre netramūlaṃ saṃyojya dhūmamāseveta praśānte dhūme vartimavaśiṣṭāṃ prakṣipya punar api dhūmaṃ pāyayed ā doṣaviśuddheḥ eṣa dhūmapānopāyavidhiḥ
tatra śokaśramabhayāmarṣauṣṇyaviṣaraktapittamadamūrcchādāhapipāsāpāṇḍurogatāluśoṣachardiśiro'bhighātodgārāpatarpitatimirapramehodarādhmānordhvavātārtā bālavṛddhadurbalaviriktāsthāpitajāgaritagarbhiṇīrūkṣakṣīṇakṣatoraskamadhughṛtadadhidugdhamatsyamadyayavāgūpītālpakaphāśca na dhūmamāseveran
akālapītaḥ kurute bhramaṃ mūrcchāṃ śirorujam
ghrāṇaśrotrākṣijihvānām upaghātaṃ ca dāruṇam
ādyāstu trayo dhūmā dvādaśasu kāleṣūpādeyāḥ
tadyathā kṣutadantaprakṣālananasyasnānabhojanadivāsvapnamaithunacchardimūtroccārahasitaruṣitaśastrakarmānteṣviti
tatra vibhāgo mūtroccārakṣavathuhasitaruṣitamaithunānteṣu snaihikaḥ snānacchardanadivāsvapnānteṣu vairecaniko dantaprakṣālanasya snānabhojanaśastrakarmānteṣu prāyogika iti
tatra snaihiko vātaṃ śamayati snehādupalepācca vairecanaḥ śleṣmāṇamutkleśyāpakarṣati raukṣyāttaikṣṇyādauṣṇyādvaiśadyācca prāyogikaḥ śleṣmāṇamutkleśayatyutkliṣṭaṃ cāpakarṣati śamayati vātaṃ sādhāraṇatvāt pūrvābhyām iti
bhavati cātra
naro dhūmopayogācca prasannendriyavāṅmanāḥ
dṛḍhakeśadvijaśmaśruḥ sugandhiviśadānanaḥ
tathā kāsaśvāsārocakāsyopalepasvarabhedamukhāsrāvakṣavathuvamathukrathatandrānidrāhanumanyāstambhāḥ pīnasaśirorogakarṇākṣiśūlā vātakaphanimittāścāsya mukharogā na bhavanti
tasya yogāyogātiyogā vijñātavyāḥ
tatra yogo rogapraśamano 'yogo rogāpraśamanaḥ tālugalaśoṣaparidāhapipāsāmūrcchābhramamadakarṇakṣveḍadṛṣṭināsārogadaurbalyānyatiyogo janayati
prāyogikaṃ trīṃstrīnucchvāsānādadīta mukhanāsikābhyāṃ ca paryāyāṃstrīṃścaturo veti snaihikaṃ yāvadaśrupravṛttiḥ vairecanikam ā doṣadarśanāt tilataṇḍulayavāgūpītena pātavyo vāmanīyo grāsāntareṣu kāsaghna iti
vraṇadhūmaṃ śarāvasaṃpuṭopanītena netreṇa vraṇamānayet dhūmapānādvedanopaśamo vraṇavaiśadyamāsrāvopaśamaśca bhavati
vidhireṣa samāsena dhūmasyābhihito mayā
nasyasyātaḥ pravakṣyāmi vidhiṃ niravaśeṣataḥ
auṣadhamauṣadhasiddho vā sneho nāsikābhyāṃ dīyata iti nasyam
taddvividhaṃ śirovirecanaṃ snehanaṃ ca
taddvividham api pañcadhā
tadyathā nasyaṃ śirovirecanaṃ pratimarśo 'vapīḍaḥ pradhamanaṃ ca
teṣu nasyaṃ pradhānaṃ śirovirecanaṃ ca nasyavikalpaḥ pratimarśaḥ śirovirecanavikalpo 'vapīḍaḥ pradhamanaṃ ca tato nasyaśabdaḥ pañcadhā niyamitaḥ
tatra yaḥ snehanārthaṃ śūnyaśirasāṃ grīvāskandhorasāṃ ca balajananārthaṃ dṛṣṭiprasādajananārthaṃ vā sneho vidhīyate tasmin vaiśeṣiko nasyaśabdaḥ
tattu deyaṃ vātābhibhūte śirasi dantakeśaśmaśruprapātadāruṇakarṇaśūlakarṇakṣveḍatimirasvaropaghātanāsārogāsyaśoṣāvabāhukākālajavalīpalitaprādurbhāvadāruṇaprabodheṣu vātapaittikeṣu mukharogeṣvanyeṣu ca vātapittaharadravyasiddhena sneheneti
śirovirecanaṃ śleṣmaṇābhivyāptatālukaṇṭhaśirasām arocakaśirogauravaśūlapīnasārdhāvabhedakakṛmipratiśyāyāpasmāragandhājñāneṣvanyeṣu cordhvajatrugateṣu kaphajeṣu vikāreṣu śirovirecanadravyaistatsiddhena vā sneheneti
tatraitaddvividhamapyabhuktavato 'nnakāle pūrvāhṇe śleṣmarogiṇāṃ madhyāhne pittarogiṇām aparāhṇe vātarogiṇām
atha puruṣāya śirovirecanīyāya tyaktamūtrapurīṣāya bhuktavate vyabhre kāle dantakāṣṭhadhūmapānābhyāṃ viśuddhavaktrasrotase pāṇitāpaparisvinnamṛditagalakapolalalāṭapradeśāya vātātaparajohīne veśmanyuttānaśāyine prasāritakaracaraṇāya kiṃcit pravilambitaśirase vastrācchāditanetrāya vāmahastapradeśinyagronnāmitanāsāgrāya viśuddhasrotasi dakṣiṇahastena snehamuṣṇāmbunā prataptaṃ rajatasuvarṇatāmramaṇimṛtpātraśuktīnāmanyatamasthaṃ śuktyā picunā vā sukhoṣṇaṃ sneham adrutam āsiñced avyavacchinnadhāraṃ yathā netre na prāpnoti
snehe 'vasicyamāne tu śiro naiva prakampayet
na kupyenna prabhāṣecca na kṣuyānna hasettathā
etair hi vihataḥ sneho na samyak pratipadyate
tataḥ kāsapratiśyāyaśiro'kṣigadasaṃbhavaḥ
tasya pramāṇam aṣṭau bindavaḥ pradeśinīparvadvayaniḥsṛtāḥ prathamā mātrā dvitīyā śuktiḥ tṛtīyā pāṇiśuktiḥ ityetāstisro mātrā yathābalaṃ prayojyāḥ
snehanasyaṃ nopagilet kathaṃcid api buddhimān
śṛṅgāṭakamabhiplāvya nireti vadanādyathā
kaphotkleśabhayāccainaṃ niṣṭhīved avidhārayan
datte ca punar api saṃsvedya galakapolādīn dhūmamāseveta bhojayeccainamabhiṣyandi tato 'syācārikamādiśet rajodhūmasnehātapamadyadravapānaśiraḥsnānātiyānakrodhādīni ca pariharet
tasya yogātiyogāyogānāmidaṃ vijñānaṃ bhavati
lāghavaṃ śiraso yoge sukhasvapnaprabodhanam
vikāropaśamaḥ śuddhirindriyāṇāṃ manaḥsukham
kaphaprasekaḥ śiraso gurutendriyavibhramaḥ
lakṣaṇaṃ mūrdhnyatisnigdhe rūkṣaṃ tatrāvacārayet
ayoge vātavaiguṇyamindriyāṇāṃ ca rūkṣatā
rogāśāntiśca tatreṣṭaṃ bhūyo nasyaṃ prayojayet
catvāro bindavaḥ ṣaḍ vā tathāṣṭau vā yathābalam
śirovirekasnehasya pramāṇamabhinirdiśet
nasye trīṇyupadiṣṭāni lakṣaṇāni prayogataḥ
śuddhahīnātisaṃjñāni viśeṣācchāstracintakaiḥ
lāghavaṃ śirasaḥ śuddhiḥ srotasāṃ vyādhinirjayaḥ
cittendriyaprasādaśca śirasaḥ śuddhilakṣaṇam
kaṇḍūpadehau gurutā srotasāṃ kaphasaṃsravaḥ
mūrdhni hīnaviśuddhe tu lakṣaṇaṃ parikīrtitam
mastuluṅgāgamo vātavṛddhirindriyavibhramaḥ
śūnyatā śirasaścāpi mūrdhni gāḍhavirecite
hīnātiśuddhe śirasi kaphavātaghnamācaret
samyagviśuddhe śirasi sarpirnasyaṃ niṣecayet
ekāntaraṃ dvyantaraṃ vā saptāhaṃ vā punaḥ punaḥ
ekaviṃśatirātraṃ vā yāvadvā sādhu manyate
mārutenābhibhūtasya vātyantaṃ yasya dehinaḥ
dvikālaṃ cāpi dātavyaṃ nasyaṃ tasya vijānatā
avapīḍastu śirovirecanavad abhiṣyaṇṇasarpadaṣṭavisaṃjñebhyo dadyācchirovirecanadravyāṇām anyatamam avapiṣyāvapīḍya ca śarkarekṣurasakṣīraghṛtamāṃsarasānām anyatamaṃ kṣīṇānāṃ śoṇitapitte ca vidadhyāt
kṛśadurbalabhīrūṇāṃ sukumārasya yoṣitām
śṛtāḥ snehāḥ śiraḥśuddhyai kalkastebhyo yathā hitaḥ
cetovikārakṛmiviṣābhipannānāṃ cūrṇaṃ pradhamet
nasyena parihartavyo bhuktavān apatarpito 'tyarthataruṇapratiśyāyī garbhiṇī pītasnehodakamadyadravo 'jīrṇī dattabastiḥ kruddho garārtastṛṣitaḥ śokābhibhūtaḥ śrānto bālo vṛddho vegāvarodhitaḥ śiraḥsnātukāmaśceti anārtave cābhre nasyadhūmau pariharet
tatra hīnātimātrātiśītoṣṇasahasāpradānād atipravilambitaśirasa ucchiṅghato vicalato 'bhyavaharato vā pratiṣiddhapradānācca vyāpado bhavanti tṛṣṇodgārādayo doṣanimittāḥ kṣayajāśca
bhavataścātra
nasye śirovireke ca vyāpado dvividhāḥ smṛtāḥ
doṣotkleśāt kṣayāccaiva vijñeyāstā yathākramam
doṣotkleśanimittāstu jayecchamanaśodhanaiḥ
atha kṣayanimittāsu yathāsvaṃ bṛṃhaṇaṃ hitam
pratimarśaścaturdaśasu kāleṣūpādeyas tadyathā talpotthitena prakṣālitadantena gṛhānnirgacchatā vyāyāmavyavāyādhvapariśrāntena mūtroccārakavalāñjanānte bhuktavatā charditavatā divāsvapnotthitena sāyaṃ ceti
tatra talpotthitenāsevitaḥ pratimarśo rātrāvupacitaṃ nāsāsrotogataṃ malam upahanti manaḥprasādaṃ ca karoti prakṣālitadantenāsevito dantānāṃ dṛḍhatāṃ vadanasaugandhyaṃ cāpādayati gṛhānnirgacchatā sevito nāsāsrotasaḥ klinnatayā rajodhūmo vā na bādhate vyāyāmamaithunādhvapariśrāntenāsevitaḥ śramam upahanti mūtroccārānte sevito dṛṣṭergurutvamapanayati kavalāñjanānte sevito dṛṣṭiṃ prasādayati bhuktavatā sevitaḥ srotasāṃ viśuddhiṃ laghutāṃ cāpādayati vāntenāsevitaḥ srotovilagnaṃ śleṣmāṇamapohya bhaktākāṅkṣāmāpādayati divāsvapnotthitenāsevito nidrāśeṣaṃ gurutvaṃ malaṃ cāpohya cittaikāgryaṃ janayati sāyaṃ cāsevitaḥ sukhanidrāprabodhaṃ ceti
īṣad ucchiṅghataḥ sneho yāvadvaktraṃ prapadyate
nasye niṣiktaṃ taṃ vidyāt pratimarśaṃ pramāṇataḥ
nasyena rogāḥ śāmyanti narāṇāmūrdhvajatrujāḥ
indriyāṇāṃ ca vaimalyaṃ kuryādāsyaṃ sugandhi ca
hanudantaśirogrīvātrikabāhūrasāṃ balam
valīpalitakhālityavyaṅgānāṃ cāpyasaṃbhavam
tailaṃ kaphe savāte syāt kevale pavane vasām
dadyātsarpiḥ sadā pitte majjānaṃ ca samārute
caturvidhasya snehasya vidhirevaṃ prakīrtitaḥ
śleṣmasthānāvirodhitvātteṣu tailaṃ vidhīyate
ataḥ paraṃ pravakṣyāmi kavalagrahaṇe vidhim
caturdhā kavalaḥ snehī prasādī śodhiropaṇaḥ
snigdhoṣṇaiḥ snaihiko vāte svāduśītaiḥ prasādanaḥ
pitte kaṭvamlalavaṇai rūkṣoṣṇaiḥ śodhanaḥ kaphe
kaṣāyatiktamadhuraiḥ kaṭūṣṇai ropaṇo vraṇe
caturvidhasya caivāsya viśeṣo 'yaṃ prakīrtitaḥ
tatra trikaṭukavacāsarṣapaharītakīkalkamāloḍya tailaśuktasurāmūtrakṣāramadhūnāmanyatamena salavaṇam abhiprataptam upasvinnamṛditagalakapolalalāṭapradeśo dhārayet
sukhaṃ saṃcāryate yā tu mātrā sa kavalaḥ smṛtaḥ
asaṃcāryā tu yā mātrā gaṇḍūṣaḥ sa prakīrtitaḥ
tāvacca dhārayitavyo 'nanyamanasonnatadehena yāvaddoṣaparipūrṇakapolatvaṃ nāsāsrotonayanapariplāvaśca bhavati tadā vimoktavyaḥ punaścānyo grahītavya iti
evaṃ snehapayaḥkṣaudrarasamūtrāmlasaṃbhṛtāḥ
kaṣāyoṣṇodakābhyāṃ ca kavalā doṣato hitāḥ
vyādherapacayastuṣṭirvaiśadyaṃ vaktralāghavam
indriyāṇāṃ prasādaśca kavale śuddhilakṣaṇam
hīne jāḍyakaphotkleśāv arasajñānam eva ca
atiyogānmukhe pākaḥ śoṣatṛṣṇāruciklamāḥ
śodhanīye viśeṣeṇa bhavantyeva na saṃśayaḥ
tilā nīlotpalaṃ sarpiḥ śarkarā kṣīram eva ca
sakṣaudro dagdhavaktrasya gaṇḍūṣo dāhanāśanaḥ
kavalasya vidhirhyeṣa samāsena prakīrtitaḥ
vibhajya bheṣajaṃ buddhyā kurvīta pratisāraṇam
kalko rasakriyā kṣaudraṃ cūrṇaṃ ceti caturvidham
aṅgulyagrapraṇītaṃ tu yathāsvaṃ mukharogiṇām
tasmin yogamayogaṃ ca kavaloktaṃ vibhāvayet
tāneva śamayed vyādhīn kavalo yānapohati
doṣaghnam anabhiṣyandi bhojayecca tathā naram
athāto 'nnapānarakṣakalpaṃ vyākhyāsyāmaḥ
yathovāca bhagavān dhanvantariḥ
dhanvantariḥ kāśipatistapodharmabhṛtāṃ varaḥ
suśrutaprabhṛtīñchiṣyāñchaśāsāhataśāsanaḥ
ripavo vikramākrāntā ye ca sve kṛtyatāṃ gatāḥ
sisṛkṣavaḥ krodhaviṣaṃ vivaraṃ prāpya tādṛśam
viṣair nihanyurnipuṇaṃ nṛpatiṃ duṣṭacetasaḥ
striyo vā vividhān yogān kadācit subhagecchayā
viṣakanyopayogādvā kṣaṇājjahyādasūnnaraḥ
tasmād vaidyena satataṃ viṣādrakṣyo narādhipaḥ
yasmācca ceto'nityatvam aśvavat prathitaṃ nṛṇām
na viśvasyāttato rājā kadācid api kasyacit
kulīnaṃ dhārmikaṃ snigdhaṃ subhṛtaṃ saṃtatotthitam
alubdhamaśaṭhaṃ bhaktaṃ kṛtajñaṃ priyadarśanam
krodhapāruṣyamātsaryamāyālasyavivarjitam
jitendriyaṃ kṣamāvantaṃ śuciṃ śīladayānvitam
medhāvinam asaṃśrāntam anuraktaṃ hitaiṣiṇam
paṭuṃ pragalbhaṃ nipuṇaṃ dakṣamālasyavarjitam
pūrvoktaiśca guṇair yuktaṃ nityaṃ saṃnihitāgadam
mahānase prayuñjīta vaidyaṃ tadvidyapūjitam
praśastadigdeśakṛtaṃ śucibhāṇḍaṃ mahacchuci
sajālakaṃ gavākṣāḍhyam āptavarganiṣevitam
vikakṣasṛṣṭasaṃsṛṣṭaṃ savitānaṃ kṛtārcanam
parīkṣitastrīpuruṣaṃ bhaveccāpi mahānasam
tatrādhyakṣaṃ niyuñjīta prāyo vaidyaguṇānvitam
śucayo dakṣiṇā dakṣā vinītāḥ priyadarśanāḥ
saṃvibhaktāḥ sumanaso nīcakeśanakhāḥ sthirāḥ
snātā dṛḍhaṃ saṃyaminaḥ kṛtoṣṇīṣāḥ susaṃyatāḥ
tasya cājñāvidheyāḥ syurvividhāḥ parikarmiṇaḥ
āhārasthitayaścāpi bhavanti prāṇino yataḥ
tasmānmahānase vaidyaḥ pramādarahito bhavet
māhānasikavoḍhāraḥ saupaudanikapaupikāḥ
bhaveyurvaidyavaśagā ye cāpyanye 'tra kecana
iṅgitajño manuṣyāṇāṃ vākceṣṭāmukhavaikṛtaiḥ
vidyādviṣasya dātāramebhir liṅgaiśca buddhimān
na dadātyuttaraṃ pṛṣṭo vivakṣan mohameti ca
apārthaṃ bahu saṃkīrṇaṃ bhāṣate cāpi mūḍhavat
sphoṭayatyaṅgulīrbhūmimakasmādvilikheddhaset
vepathurjāyate tasya trastaścānyo 'nyamīkṣate
kṣāmo vivarṇavaktraśca nakhaiḥ kiṃcicchinattyapi
ālabhetāsakṛddīnaḥ kareṇa ca śiroruhān
niryiyāsurapadvārair vīkṣate ca punaḥ punaḥ
vartate viparītaṃ tu viṣadātā vicetanaḥ
kecidbhayāt pārthivasya tvaritā vā tadājñayā
asatām api santo 'pi ceṣṭāṃ kurvanti mānavāḥ
tasmāt parīkṣaṇaṃ kāryaṃ bhṛtyānāmādṛtair nṛpaiḥ
anne pāne dantakāṣṭhe tathābhyaṅge 'valekhane
utsādane kaṣāye ca pariṣeke 'nulepane
srakṣu vastreṣu śayyāsu kavacābharaṇeṣu ca
pādukāpādapīṭheṣu pṛṣṭheṣu gajavājinām
viṣajuṣṭeṣu cānyeṣu nasyadhūmāñjanādiṣu
lakṣaṇāni pravakṣyāmi cikitsāmapyanantaram
nṛpabhaktādbaliṃ nyastaṃ saviṣaṃ bhakṣayanti ye
tatraiva te vinaśyanti makṣikāvāyasādayaḥ
hutabhuk tena cānnena bhṛśaṃ caṭacaṭāyate
mayūrakaṇṭhapratimo jāyate cāpi duḥsahaḥ
bhinnārcistīkṣṇadhūmaśca nacirāccopaśāmyati
cakorasyākṣivairāgyaṃ jāyate kṣipram eva tu
dṛṣṭvānnaṃ viṣasaṃsṛṣṭaṃ mriyante jīvajīvakāḥ
kokilaḥ svaravaikṛtyaṃ krauñcastu madamṛcchati
hṛṣyenmayūra udvignaḥ krośataḥ śukasārike
haṃsaḥ kṣveḍati cātyarthaṃ bhṛṅgarājastu kūjati
pṛṣato visṛjatyaśruṃ viṣṭhāṃ muñcati markaṭaḥ
saṃnikṛṣṭāṃstataḥ kuryādrājñastān mṛgapakṣiṇaḥ
veśmano 'tha vibhūṣārthaṃ rakṣārthaṃ cātmanaḥ sadā
upakṣiptasya cānnasya bāṣpeṇordhvaṃ prasarpatā
hṛtpīḍā bhrāntanetratvaṃ śiroduḥkhaṃ ca jāyate
tatra nasyāñjane kuṣṭhaṃ lāmajjaṃ naladaṃ madhu
kuryācchirīṣarajanīcandanaiśca pralepanam
hṛdi candanalepastu tathā sukhamavāpnuyāt
pāṇiprāptaṃ pāṇidāhaṃ nakhaśātaṃ karoti ca
atra pralepaḥ śyāmendragopāsomotpalāni ca
sa cet pramādānmohādvā tadannam upasevate
aṣṭhīlāvattato jihvā bhavatyarasavedinī
tudyate dahyate cāpi śleṣmā cāsyāt prasicyate
tatra bāṣperitaṃ karma yacca syād dāntakāṣṭhikam
mūrcchāṃ chardimatīsāramādhmānaṃ dāhavepathū
indriyāṇāṃ ca vaikṛtyaṃ kuryādāmāśayaṃ gatam
tatrāśu madanālābubimbīkośātakīphalaiḥ
chardanaṃ dadhyudaśvidbhyām athavā taṇḍulāmbunā
dāhaṃ mūrcchāmatīsāraṃ tṛṣṇāmindriyavaikṛtam
āṭopaṃ pāṇḍutāṃ kārśyaṃ kuryāt pakvāśayaṃ gatam
virecanaṃ sasarpiṣkaṃ tatroktaṃ nīlinīphalam
dadhnā dūṣīviṣāriśca peyo vā madhusaṃyutaḥ
dravadravyeṣu sarveṣu kṣīramadyodakādiṣu
bhavanti vividhā rājyaḥ phenabudbudajanma ca
chāyāścātra na dṛśyante dṛśyante yadi vā punaḥ
bhavanti yamalāśchidrāstanvyo vā vikṛtāstathā
śākasūpānnamāṃsāni klinnāni virasāni ca
sadyaḥ paryuṣitānīva vigandhāni bhavanti ca
gandhavarṇarasair hīnāḥ sarve bhakṣyāḥ phalāni ca
pakvānyāśu viśīryante pākamāmāni yānti ca
viśīryate kūrcakastu dantakāṣṭhagate viṣe
jihvādantauṣṭhamāṃsānāṃ śvayathuścopajāyate
athāsya dhātakīpuṣpapathyājambūphalāsthibhiḥ
sakṣaudraiḥ pracchite śophe kartavyaṃ pratisāraṇam
athavāṅkoṭhamūlāni tvacaḥ saptacchadasya vā
śirīṣamāṣakā vāpi sakṣaudrāḥ pratisāraṇam
jihvānirlekhakavalau dantakāṣṭhavadādiśet
picchilo bahulo 'bhyaṅgo vivarṇo vā viṣānvitaḥ
sphoṭajanmarujāsrāvatvakpākaḥ svedanaṃ jvaraḥ
daraṇaṃ cāpi māṃsānāmabhyaṅge viṣasaṃyute
tatra śītāmbusiktasya kartavyamanulepanam
candanaṃ tagaraṃ kuṣṭhamuśīraṃ veṇupattrikā
somavallyamṛtā śvetā padmaṃ kālīyakaṃ tvacam
kapittharasamūtrābhyāṃ pānametacca yujyate
utsādane parīṣeke kaṣāye cānulepane
śayyāvastratanutreṣu jñeyamabhyaṅgalakṣaṇaiḥ
keśaśātaḥ śiroduḥkhaṃ khebhyaśca rudhirāgamaḥ
granthijanmottamāṅgeṣu viṣajuṣṭe 'valekhane
pralepo bahuśastatra bhāvitāḥ kṛṣṇamṛttikāḥ
ṛṣyapittaghṛtaśyāmāpālindītaṇḍulīyakaiḥ
gomayasvaraso vāpi hito vā mālatīrasaḥ
raso mūṣikaparṇyā vā dhūmo vāgārasaṃbhavaḥ
śiro'bhyaṅgaḥ śirastrāṇaṃ snānamuṣṇīṣam eva ca
srajaśca viṣasaṃsṛṣṭāḥ sādhayedavalekhanāt
mukhālepe mukhaṃ śyāvaṃ yuktamabhyaṅgalakṣaṇaiḥ
padminīkaṇṭakaprakhyaiḥ kaṇṭakaiścopacīyate
tatra kṣaudraghṛtaṃ pānaṃ pralepaścandanaṃ ghṛtam
payasyā madhukaṃ phañjī bandhujīvaḥ punarnavā
asvāsthyaṃ kuñjarādīnāṃ lālāsrāvo 'kṣiraktatā
sphikpāyumeḍhramuṣkeṣu yātuśca sphoṭasaṃbhavaḥ
tatrābhyaṅgavadeveṣṭā yātṛvāhanayoḥ kriyā
śoṇitāgamanaṃ khebhyaḥ śirorukkaphasaṃsravaḥ
nasyadhūmagate liṅgamindriyāṇāṃ ca vaikṛtam
tatra dugdhair gavādīnāṃ sarpiḥ sātiviṣaiḥ śṛtam
pāne nasye ca saśvetaṃ hitaṃ samadayantikam
gandhahānirvivarṇatvaṃ puṣpāṇāṃ mlānatā bhavet
jighrataśca śiroduḥkhaṃ vāripūrṇe ca locane
tatra bāṣperitaṃ karma mukhālepe ca yat smṛtam
karṇatailagate śrotravaiguṇyaṃ śophavedane
karṇasrāvaśca tatrāśu kartavyaṃ pratipūraṇam
svaraso bahuputrāyāḥ saghṛtaḥ kṣaudrasaṃyutaḥ
somavalkarasaścāpi suśīto hita iṣyate
aśrūpadeho dāhaśca vedanā dṛṣṭivibhramaḥ
añjane viṣasaṃsṛṣṭe bhavedāndhyamathāpi ca
tatra sadyo ghṛtaṃ peyaṃ tarpaṇaṃ ca samāgadham
añjanaṃ meṣaśṛṅgasya niryāso varuṇasya ca
muṣkakasyājakarṇasya pheno gopittasaṃyutaḥ
kapitthameṣaśṛṅgyośca puṣpaṃ bhallātakasya vā
ekaikaṃ kārayet puṣpaṃ bandhūkāṅkoṭayor api
śophaḥ srāvastathā svāpaḥ pādayoḥ sphoṭajanma ca
bhavanti viṣajuṣṭābhyāṃ pādukābhyāmasaṃśayam
upānatpādapīṭhāni pādukāvat prasādhayet
bhūṣaṇāni hatārcīṃṣi na vibhānti yathā purā
svāni sthānāni hanyuśca dāhapākāvadāraṇaiḥ
pādukābhūṣaṇeṣūktam abhyaṅgavidhim ācaret
viṣopasargo bāṣpādirbhūṣaṇānto ya īritaḥ
samīkṣyopadravāṃstasya vidadhīta cikitsitam
mahāsugandhimagadaṃ yaṃ pravakṣyāmi taṃ bhiṣak
pānālepananasyeṣu vidadhītāñjaneṣu ca
virecanāni tīkṣṇāni kuryāt pracchardanāni ca
sirāśca vyadhayet kṣipraṃ prāptaṃ visrāvaṇaṃ yadi
mūṣikājaruhā vāpi haste baddhā tu bhūpateḥ
karoti nirviṣaṃ sarvamannaṃ viṣasamāyutam
hṛdayāvaraṇaṃ nityaṃ kuryācca mitramadhyagaḥ
pibedghṛtamajeyākhyamamṛtākhyaṃ ca buddhimān
sarpirdadhi payaḥ kṣaudraṃ pibedvā śītalaṃ jalam
mayūrānnakulān godhāḥ pṛṣatān hariṇān api
satataṃ bhakṣayeccāpi rasāṃsteṣāṃ pibed api
godhānakulamāṃseṣu hariṇasya ca buddhimān
dadyāt supiṣṭāṃ pālindīṃ madhukaṃ śarkarāṃ tathā
śarkarātiviṣe deye māyūre samahauṣadhe
pārṣate cāpi deyāḥ syuḥ pippalyaḥ samahauṣadhāḥ
sakṣaudraḥ saghṛtaścaiva śimbīyūṣo hitaḥ sadā
viṣaghnāni ca seveta bhakṣyabhojyāni buddhimān
pippalīmadhukakṣaudraśarkarekṣurasāmbubhiḥ
chardayedguptahṛdayo bhakṣitaṃ yadi vai viṣam
athātaḥ sthāvaraviṣavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
sthāvaraṃ jaṅgamaṃ caiva dvividhaṃ viṣam ucyate
daśādhiṣṭhānamādyaṃ tu dvitīyaṃ ṣoḍaśāśrayam
mūlaṃ patraṃ phalaṃ puṣpaṃ tvak kṣīraṃ sāra eva ca
niryāso dhātavaścaiva kandaśca daśamaḥ smṛtaḥ
tatra klītakāśvamāraguñjāsugandhagargarakakaraghāṭavidyucchikhāvijayānītyaṣṭau mūlaviṣāṇi viṣapattrikālambāvaradārukarambhamahākarambhāṇi pañca patraviṣāṇi kumudvatīveṇukākarambhamahākarambhakarkoṭakareṇukakhadyotakacarmarībhagandhāsarpaghātinandanasārapākānīti dvādaśa phalaviṣāṇi vetrakādambavallījakarambhamahākarambhāṇi pañca puṣpaviṣāṇi antrapācakakartarīyasaurīyakakaraghāṭakarambhanandananārācakāni sapta tvaksāraniryāsaviṣāṇi kumudaghnīsnuhījālakṣīrīṇi trīṇi kṣīraviṣāṇi phenāśmaharitālaṃ ca dve dhātuviṣe kālakūṭavatsanābhasarṣapapālakakardamakavairāṭakamustakaśṛṅgīviṣaprapuṇḍarīkamūlakahālāhalamahāviṣakarkaṭakānīti trayodaśa kandaviṣāṇi ityevaṃ pañcapañcāśat sthāvaraviṣāṇi bhavanti
catvāri vatsanābhāni mustake dve prakīrtite
ṣaṭ caiva sarṣapāṇyāhuḥ śeṣāṇyekaikam eva tu
udveṣṭanaṃ mūlaviṣaiḥ pralāpo moha eva ca
jṛmbhāṅgodveṣṭanaśvāsā jñeyāḥ patraviṣeṇa tu
muṣkaśophaḥ phalaviṣair dāho 'nnadveṣa eva ca
bhavet puṣpaviṣaiśchardirādhmānaṃ moha eva ca
tvaksāraniryāsaviṣair upayuktair bhavanti hi
āsyadaurgandhyapāruṣyaśirorukkaphasaṃsravāḥ
phenāgamaḥ kṣīraviṣair viḍbhedo gurujihvatā
hṛtpīḍanaṃ dhātuviṣair mūrcchā dāhaśca tāluni
prāyeṇa kālaghātīni viṣāṇyetāni nirdiśet
kandajāni tu tīkṣṇāni teṣāṃ vakṣyāmi vistaram
sparśājñānaṃ kālakūṭe vepathuḥ stambha eva ca
grīvāstambho vatsanābhe pītaviṇmūtranetratā
sarṣape vātavaiguṇyamānāho granthijanma ca
grīvādaurbalyavāksaṅgau pālake 'numatāviha
prasekaḥ kardamākhyena viḍbhedo netrapītatā
vairāṭakenāṅgaduḥkhaṃ śirorogaśca jāyate
gātrastambho vepathuśca jāyate mustakena tu
śṛṅgīviṣeṇāṅgasādadāhodaravivṛddhayaḥ
puṇḍarīkeṇa raktatvam akṣṇor vṛddhistathodare
vaivarṇyaṃ mūlakaiś chardir hikkāśophapramūḍhatāḥ
cireṇocchvasiti śyāvo naro hālāhalena vai
mahāviṣeṇa hṛdaye granthiśūlodgamau bhṛśam
karkaṭenotpatatyūrdhvaṃ hasan dantān daśatyapi
kandajānyugravīryāṇi pratyuktāni trayodaśa
sarvāṇi kuśalairjñeyānyetāni daśabhir guṇaiḥ
rūkṣamuṣṇaṃ tathā tīkṣṇaṃ sūkṣmamāśuvyavāyi ca
vikāśi viśadaṃ caiva laghvapāki ca tat smṛtam
tadraukṣyāt kopayedvāyumauṣṇyāt pittaṃ saśoṇitam
matiṃ ca mohayettaikṣṇyānmarmabandhān chinatti ca
śarīrāvayavān saukṣmyāt praviśedvikaroti ca
āśutvādāśu taddhanti vyavāyāt prakṛtiṃ bhajet
kṣapayecca vikāśitvāddoṣāndhātūnmalān api
vaiśadyādatiricyeta duścikitsyaṃ ca lāghavāt
durharaṃ cāvipākitvāt tasmāt kleśayate ciram
sthāvaraṃ jaṅgamaṃ yacca kṛtrimaṃ cāpi yadviṣam
sadyo vyāpādayettattu jñeyaṃ daśaguṇānvitam
yat sthāvaraṃ jaṅgamakṛtrimaṃ vā dehādaśeṣaṃ yadanirgataṃ tat
jīrṇaṃ viṣaghnauṣadhibhir hataṃ vā dāvāgnivātātapaśoṣitaṃ vā
svabhāvato vā guṇaviprahīnaṃ viṣaṃ hi dūṣīviṣatām upaiti
vīryālpabhāvānna nipātayettat kaphāvṛtaṃ varṣagaṇānubandhi
tenārdito bhinnapurīṣavarṇo vigandhavairasyamukhaḥ pipāsī
mūrchan vaman gadgadavāgviṣaṇṇo bhavecca duṣyodaraliṅgajuṣṭaḥ
āmāśayasthe kaphavātarogī pakvāśayasthe 'nilapittarogī
bhavennaro dhvastaśiroruhāṅgo vilūnapakṣastu yathā vihaṅgaḥ
sthitaṃ rasādiṣvathavā yathoktān karoti dhātuprabhavān vikārān
kopaṃ ca śītāniladurdineṣu yātyāśu pūrvaṃ śṛṇu tatra rūpam
nidrā gurutvaṃ ca vijṛmbhaṇaṃ ca viśleṣaharṣāvathavāṅgamardaḥ
tataḥ karotyannamadāvipākāvarocakaṃ maṇḍalakoṭhamohān
dhātukṣayaṃ pādakarāsyaśophaṃ dakodaraṃ chardimathātisāram
vaivarṇyamūrcchāviṣamajvarān vā kuryāt pravṛddhāṃ prabalāṃ tṛṣāṃ vā
unmādam anyajjanayet tathānyadānāham anyat kṣapayecca śukram
gādgadyamanyajjanayecca kuṣṭhaṃ tāṃstān vikārāṃśca bahuprakārān
dūṣitaṃ deśakālānnadivāsvapnair abhīkṣṇaśaḥ
yasmāddūṣayate dhātūn tasmād dūṣīviṣaṃ smṛtam
sthāvarasyopayuktasya vege tu prathame nṛṇām
śyāvā jihvā bhavetstabdhā mūrcchā śvāsaśca jāyate
dvitīye vepathuḥ sādo dāhaḥ kaṇṭharujastathā
viṣamāmāśayaprāptaṃ kurute hṛdi vedanām
tāluśoṣaṃ tṛtīye tu śūlaṃ cāmāśaye bhṛśam
durvarṇe harite śūne jāyete cāsya locane
pakvāmāśayayostodo hikkā kāso 'ntrakūjanam
caturthe jāyate vege śirasaścātigauravam
kaphapraseko vaivarṇyaṃ parvabhedaśca pañcame
sarvadoṣaprakopaśca pakvādhāne ca vedanā
ṣaṣṭhe prajñāpraṇāśaśca bhṛśaṃ cāpyatisāryate
skandhapṛṣṭhakaṭībhaṅgaḥ saṃnirodhaśca saptame
prathame viṣavege tu vānte śītāmbusecitam
agadaṃ madhusarpirbhyāṃ pāyayeta samāyutam
dvitīye pūrvavadvāntaṃ pāyayettu virecanam
tṛtīye 'gadapānaṃ tu hitaṃ nasyaṃ tathāñjanam
caturthe snehasaṃmiśraṃ pāyayetāgadaṃ bhiṣak
pañcame kṣaudramadhukakvāthayuktaṃ pradāpayet
ṣaṣṭhe 'tīsāravat siddhiravapīḍaśca saptame
mūrdhni kākapadaṃ kṛtvā sāsṛgvā piśitaṃ kṣipet
vegāntare tvanyatame kṛte karmaṇi śītalām
yavāgūṃ saghṛtakṣaudrāmimāṃ dadyādviṣāpahām
koṣātakyo 'gnikaḥ pāṭhāsūryavallyamṛtābhayāḥ
śirīṣaḥ kiṇihī śelurgiryāhvā rajanīdvayam
punarnave hareṇuśca trikaṭuḥ sārive balā
eṣāṃ yavāgūrniṣkvāthe kṛtā hanti viṣadvayam
madhukaṃ tagaraṃ kuṣṭhaṃ bhadradāru hareṇavaḥ
puṃnāgailailavālūni nāgapuṣpotpalaṃ sitā
viḍaṅgaṃ candanaṃ patraṃ priyaṅgurdhyāmakaṃ tathā
haridre dve bṛhatyau ca sārive ca sthirā sahā
kalkair eṣāṃ ghṛtaṃ siddhamajeyamiti viśrutam
viṣāṇi hanti sarvāṇi śīghramevājitaṃ kvacit
dūṣīviṣārtaṃ susvinnamūrdhvaṃ cādhaśca śodhitam
pāyayetāgadaṃ nityamimaṃ dūṣīviṣāpaham
pippalyo dhyāmakaṃ māṃsī śāvaraḥ paripelavam
suvarcikā sasūkṣmailā toyaṃ kanakagairikam
kṣaudrayukto 'gado hyeṣa dūṣīviṣamapohati
nāmnā dūṣīviṣāristu na cānyatrāpi vāryate
jvare dāhe ca hikkāyāmānāhe śukrasaṃkṣaye
śophe 'tisāre mūrcchāyāṃ hṛdroge jaṭhare 'pi ca
unmāde vepathau caiva ye cānye syurupadravāḥ
yathāsvaṃ teṣu kurvīta viṣaghnair auṣadhaiḥ kriyām
sādhyamātmavataḥ sadyo yāpyaṃ saṃvatsarotthitam
dūṣīviṣamasādhyaṃ tu kṣīṇasyāhitasevinaḥ
athāto jaṅgamaviṣavijñānīyaṃ kalpaṃ vyākhyāsyāmaḥ
yathovāca bhagavān dhanvantariḥ
jaṅgamasya viṣasyoktānyadhiṣṭhānāni ṣoḍaśa
samāsena mayā yāni vistarasteṣu vakṣyate
tatra dṛṣṭiniḥśvāsadaṃṣṭrānakhamūtrapurīṣaśukralālārtavamukhasaṃdaṃśaviśardhitatuṇḍāsthipittaśūkaśavānīti
tatra dṛṣṭiniḥśvāsaviṣā divyāḥ sarpāḥ bhaumāstu daṃṣṭrāviṣāḥ mārjāraśvavānaramakaramaṇḍūkapākamatsyagodhāśambūkapracalākagṛhagodhikācatuṣpādakīṭās tathānye daṃṣṭrānakhaviṣāḥ cipiṭapicciṭakakaṣāyavāsikasarṣapakatoṭakavarcaḥkīṭakauṇḍinyakāḥ śakṛnmūtraviṣāḥ mūṣikāḥ śukraviṣāḥ lūtā lālāmūtrapurīṣamukhasaṃdaṃśanakhaśukrārtavaviṣāḥ vṛścikaviśvambharavaraṭīrājīvamatsyocciṭiṅgāḥ samudravṛścikāścālaviṣāḥ citraśiraḥsarāvakurdiśatadārukārimedakasārikāmukhā mukhasaṃdaṃśaviśardhitamūtrapurīṣaviṣāḥ makṣikākaṇabhajalāyukā mukhasaṃdaṃśaviṣāḥ viṣahatāsthi sarpakaṇṭakavaraṭīmatsyāsthi cetyasthiviṣāṇi śakulīmatsyaraktarājivaraṭīmatsyāśca pittaviṣāḥ sūkṣmatuṇḍocciṭiṅgavaraṭīśatapadīśūkavalabhikāśṛṅgibhramarāḥ śūkatuṇḍaviṣāḥ kīṭasarpadehā gatāsavaḥ śavaviṣāḥ śeṣāstvanuktā mukhasaṃdaṃśaviṣeṣveva gaṇayitavyāḥ
bhavanti cātra
rājño 'rideśe ripavastṛṇāmbumārgānnadhūmaśvasanān viṣeṇa
saṃdūṣayantyebhir atipraduṣṭān vijñāya liṅgair abhiśodhayettān
duṣṭaṃ jalaṃ picchilamugragandhi phenānvitaṃ rājibhir āvṛtaṃ ca
maṇḍūkamatsyaṃ mriyate vihaṅgā mattāśca sānūpacarā bhramanti
majjanti ye cātra narāśvanāgāste chardimohajvaradāhaśophān
ṛcchanti teṣāmapahṛtya doṣān duṣṭaṃ jalaṃ śodhayituṃ yateta
dhavāśvakarṇāsanapāribhadrān sapāṭalān siddhakamokṣakau ca
dagdhvā sarājadrumasomavalkāṃstadbhasma śītaṃ vitaret saraḥsu
bhasmāñjaliṃ cāpi ghaṭe nidhāya viśodhayedīpsitamevamambhaḥ
kṣitipradeśaṃ viṣadūṣitaṃ tu śilātalaṃ tīrthamatheriṇaṃ vā
spṛśanti gātreṇa tu yena yena govājināgoṣṭrakharā narā vā
tacchūnatāṃ yātyatha dahyate ca viśīryate romanakhaṃ tathaiva
tatrāpyanantāṃ saha sarvagandhaiḥ piṣṭvā surābhir viniyojya mārgam
siñcet payobhiḥ sumṛdanvitaistaṃ viḍaṅgapāṭhākaṭabhījalair vā
tṛṇeṣu bhakteṣu ca dūṣiteṣu sīdanti mūrchanti vamanti cānye
viḍbhedamṛcchantyathavā mriyante teṣāṃ cikitsāṃ praṇayedyathoktām
viṣāpahair vāpyagadair vilipya vādyāni citrāṇyapi vādayeta
tāraḥ sutāraḥ sasurendragopaḥ sarvaiśca tulyaḥ kuruvindabhāgaḥ
pittena yuktaḥ kapilānvayena vādyapralepo vihitaḥ praśastaḥ
vādyasya śabdena hi yānti nāśaṃ viṣāṇi ghorāṇyapi yāni santi
dhūme 'nile vā viṣasamprayukte khagāḥ śramārtāḥ prapatanti bhūmau
kāsapratiśyāyaśirorujaśca bhavanti tīvrā nayanāmayāśca
lākṣāharidrātiviṣābhayābdahareṇukailādalavakrakuṣṭham
priyaṅgukāṃ cāpyanale nidhāya dhūmānilau cāpi viśodhayeta
prajāmimāmātmayonerbrahmaṇaḥ sṛjataḥ kila
akarodasuro vighnaṃ kaiṭabho nāma darpitaḥ
tasya kruddhasya vai vaktrādbrahmaṇastejaso nidheḥ
krodho vigrahavān bhūtvā nipapātātidāruṇaḥ
sa taṃ dadāha garjantamantakābhaṃ mahābalam
tato 'suraṃ ghātayitvā tattejo 'vardhatādbhutam
tato viṣādo devānāmabhavattaṃ nirīkṣya vai
viṣādajananatvācca viṣamityabhidhīyate
tataḥ sṛṣṭvā prajāḥ śeṣaṃ tadā taṃ krodhamīśvaraḥ
vinyastavān sa bhūteṣu sthāvareṣu careṣu ca
yathāvyaktarasaṃ toyamantarīkṣānmahīgatam
teṣu teṣu pradeśeṣu rasaṃ taṃ taṃ niyacchati
evam eva viṣaṃ yadyaddravyaṃ vyāpyāvatiṣṭhate
svabhāvādeva taṃ tasya rasaṃ samanuvartate
viṣe yasmādguṇāḥ sarve tīkṣṇāḥ prāyeṇa santi hi
viṣaṃ sarvamato jñeyaṃ sarvadoṣaprakopaṇam
te tu vṛttiṃ prakupitā jahati svāṃ viṣārditāḥ
nopayāti viṣaṃ pākamataḥ prāṇān ruṇaddhi ca
śleṣmaṇāvṛtamārgatvāducchvāso 'sya nirudhyate
visaṃjñaḥ sati jīve 'pi tasmāt tiṣṭhati mānavaḥ
śukravat sarvasarpāṇāṃ viṣaṃ sarvaśarīragam
kruddhānāmeti cāṅgebhyaḥ śukraṃ nirmanthanādiva
teṣāṃ baḍiśavaddaṃṣṭrāstāsu sajati cāgatam
anudvṛttā viṣaṃ tasmānna muñcanti ca bhoginaḥ
yasmādatyarthamuṣṇaṃ ca tīkṣṇaṃ ca paṭhitaṃ viṣam
ataḥ sarvaviṣeṣūktaḥ pariṣekastu śītalaḥ
mandaṃ kīṭeṣu nātyuṣṇaṃ bahuvātakaphaṃ viṣam
ataḥ kīṭaviṣe cāpi svedo na pratiṣidhyate
kīṭair daṣṭānugraviṣaiḥ sarpavat samupācaret
svabhāvādeva tiṣṭhettu prahārādaṃśayor viṣam
vyāpya sāvayavaṃ dehaṃ digdhaviddhāhidaṣṭayoḥ
laulyādviṣānvitaṃ māṃsaṃ yaḥ khādenmṛtamātrayoḥ
yathāviṣaṃ sa rogeṇa kliśyate mriyate 'pi vā
ataścāpyanayor māṃsamabhakṣyaṃ mṛtamātrayoḥ
muhūrtāttadupādeyaṃ prahārād aṃśavarjitam
savātaṃ gṛhadhūmābhaṃ purīṣaṃ yo 'tisāryate
ādhmāto 'tyarthamuṣṇāsro vivarṇaḥ sādapīḍitaḥ
udvamatyatha phenaṃ ca viṣapītaṃ tamādiśet
na cāsya hṛdayaṃ vahnirviṣajuṣṭaṃ dahatyapi
taddhi sthānaṃ cetanāyāḥ svabhāvād vyāpya tiṣṭhati
aśvatthadevāyatanaśmaśānavalmīkasandhyāsu catuṣpatheṣu
yāmye sapitrye parivarjanīyā ṛkṣe narā marmasu ye ca daṣṭāḥ
darvīkarāṇāṃ viṣamāśughāti sarvāṇi coṣṇe dviguṇībhavanti
ajīrṇapittātapapīḍiteṣu bālapramehiṣvatha garbhiṇīṣu
vṛddhāturakṣīṇabubhukṣiteṣu rūkṣeṣu bhīruṣvatha durdineṣu
śastrakṣate yasya na raktameti rājyo latābhiśca na sambhavanti
śītābhir adbhiśca na romaharṣo viṣābhibhūtaṃ parivarjayettam
jihvā sitā yasya ca keśaśāto nāsāvabhaṅgaśca sakaṇṭhabhaṅgaḥ
kṛṣṇaḥ saraktaḥ śvayathuśca daṃśe hanvoḥ sthiratvaṃ ca sa varjanīyaḥ
vartirghanā yasya nireti vaktrādraktaṃ sravedūrdhvamadhaśca yasya
daṃṣṭrānipātāḥ sakalāśca yasya taṃ cāpi vaidyaḥ parivarjayettu
unmattamatyartham upadrutaṃ vā hīnasvaraṃ vāpyathavā vivarṇam
sāriṣṭam atyartham aveginaṃ ca jahyānnaraṃ tatra na karma kuryāt
athātaḥ sarpadaṣṭaviṣavijñānīyaṃ kalpaṃ vyākhyāsyāmaḥ
yathovāca bhagavān dhanvantariḥ
dhanvantariṃ mahāprājñaṃ sarvaśāstraviśāradam
pādayorupasaṃgṛhya suśrutaḥ paripṛcchati
sarpasaṃkhyāṃ vibhāgaṃ ca daṣṭalakṣaṇam eva ca
jñānaṃ ca viṣavegānāṃ bhagavan vaktumarhasi
tasya tadvacanaṃ śrutvā prābravīdbhiṣajāṃ varaḥ
asaṃkhyā vāsukiśreṣṭhā vikhyātāstakṣakādayaḥ
mahīdharāśca nāgendrā hutāgnisamatejasaḥ
ye cāpyajasraṃ garjanti varṣanti ca tapanti ca
sasāgaragiridvīpā yairiyaṃ dhāryate mahī
kruddhā niḥśvāsadṛṣṭibhyāṃ ye hanyurakhilaṃ jagat
namastebhyo 'sti no teṣāṃ kāryaṃ kiṃcic cikitsayā
ye tu daṃṣṭrāviṣā bhaumā ye daśanti ca mānuṣān
teṣāṃ saṃkhyāṃ pravakṣyāmi yathāvadanupūrvaśaḥ
aśītistveva sarpāṇāṃ bhidyate pañcadhā tu sā
darvīkarā maṇḍalino rājimantastathaiva ca
nirviṣā vaikarañjāśca trividhāste punaḥ smṛtāḥ
darvīkarā maṇḍalino rājimantaśca pannagāḥ
teṣu darvīkarā jñeyā viṃśatiḥ ṣaṭ ca pannagāḥ
dvāviṃśatirmaṇḍalino rājimantastathā daśa
nirviṣā dvādaśa jñeyā vaikarañjāstrayastathā
vaikarañjodbhavāḥ sapta citrā maṇḍalirājilāḥ
pādābhimṛṣṭā duṣṭā vā kruddhā grāsārthino 'pi vā
te daśanti mahākrodhāstrividhaṃ bhīmadarśanāḥ
sarpitaṃ raditaṃ cāpi tṛtīyamatha nirviṣam
sarpāṅgābhihataṃ kecidicchanti khalu tadvidaḥ
padāni yatra dantānāmekaṃ dve vā bahūni vā
nimagnānyalparaktāni yānyudvṛtya karoti hi
cañcumālakayuktāni vaikṛtyakaraṇāni ca
saṃkṣiptāni saśophāni vidyāttat sarpitaṃ bhiṣak
rājyaḥ salohitā yatra nīlāḥ pītāḥ sitāstathā
vijñeyaṃ raditaṃ tattu jñeyamalpaviṣaṃ ca tat
aśopham alpaduṣṭāsṛk prakṛtisthasya dehinaḥ
padaṃ padāni vā vidyādaviṣaṃ taccikitsakaḥ
sarpaspṛṣṭasya bhīror hi bhayena kupito 'nilaḥ
kasyacit kurute śophaṃ sarpāṅgābhihataṃ tu tat
vyādhitodvignadaṣṭāni jñeyānyalpaviṣāṇi tu
tathātivṛddhabālābhidaṣṭam alpaviṣaṃ smṛtam
suparṇadevabrahmarṣiyakṣasiddhaniṣevite
viṣaghnauṣadhiyukte ca deśe na kramate viṣam
rathāṅgalāṅgalacchatrasvastikāṅkuśadhāriṇaḥ
jñeyā darvīkarāḥ sarpāḥ phaṇinaḥ śīghragāminaḥ
maṇḍalair vividhaiścitrāḥ pṛthavo mandagāminaḥ
jñeyā maṇḍalinaḥ sarpā jvalanārkasamaprabhāḥ
snigdhā vividhavarṇābhistiryagūrdhvaṃ ca rājibhiḥ
citritā iva ye bhānti rājimantastu te smṛtāḥ
muktārūpyaprabhā ye ca kapilā ye ca pannagāḥ
sugandhayaḥ suvarṇābhāste jātyā brāhmaṇāḥ smṛtāḥ
kṣatriyāḥ snigdhavarṇāstu pannagā bhṛśakopanāḥ
sūryacandrākṛticchatralakṣma teṣāṃ tathāmbujam
kṛṣṇā vajranibhā ye ca lohitā varṇatastathā
dhūmrāḥ pārāvatābhāśca vaiśyāste pannagāḥ smṛtāḥ
mahiṣadvīpivarṇābhāstathaiva paruṣatvacaḥ
bhinnavarṇāśca ye kecicchūdrāste parikīrtitāḥ
kopayantyanilaṃ jantoḥ phaṇinaḥ sarva eva tu
pittaṃ maṇḍalinaścāpi kaphaṃ cānekarājayaḥ
apatyamasavarṇābhyāṃ dvidoṣakaralakṣaṇam
jñeyau doṣaiśca dampatyor viśeṣaścātra vakṣyate
rajanyāḥ paścime yāme sarpāścitrāścaranti hi
śeṣeṣūktā maṇḍalino divā darvīkarāḥ smṛtāḥ
darvīkarāstu taruṇā vṛddhā maṇḍalinastathā
rājimanto vayomadhyā jāyante mṛtyuhetavaḥ
nakulākulitā bālā vāriviprahatāḥ kṛśāḥ
vṛddhā muktatvaco bhītāḥ sarpāstvalpaviṣāḥ smṛtāḥ
tatra darvīkarāḥ kṛṣṇasarpo mahākṛṣṇaḥ kṛṣṇodaraḥ śvetakapoto mahākapoto balāhako mahāsarpaḥ śaṅkhakapālo lohitākṣo gavedhukaḥ parisarpaḥ khaṇḍaphaṇaḥ kakudaḥ padmo mahāpadmo darbhapuṣpo dadhimukhaḥ puṇḍarīko bhrūkuṭīmukho viṣkiraḥ puṣpābhikīrṇo girisarpa ṛjusarpaḥ śvetodaro mahāśirā alagarda āśīviṣa iti maṇḍalinastu ādarśamaṇḍalaḥ śvetamaṇḍalo raktamaṇḍalaś citramaṇḍalaḥ pṛṣato rodhrapuṣpo milindako gonaso vṛddhagonasaḥ panaso mahāpanaso veṇupatrakaḥ śiśuko madanaḥ pālindiraḥ piṅgalas tantukaḥ puṣpapāṇḍuḥ ṣaḍaṅgo 'gniko babhruḥ kaṣāyaḥ kaluṣaḥ pārāvato hastābharaṇaś citraka eṇīpada iti rājimantastu puṇḍarīko rājicitro 'ṅgularājiḥ bindurājiḥ kardamakas tṛṇaśoṣakaḥ sarṣapakaḥ śvetahanuḥ darbhapuṣpaścakrako godhūmakaḥ kikkisāda iti nirviṣāstu galagolī śūkapatro 'jagaro divyako varṣāhikaḥ puṣpaśakalī jyotīrathaḥ kṣīrikāpuṣpako 'hipatāko 'ndhāhiko gaurāhiko vṛkṣeśaya iti vaikarañjāstu trayāṇāṃ darvīkarādīnāṃ vyatikarājjātāḥ tadyathā mākuliḥ poṭagalaḥ snigdharājiriti
tatra kṛṣṇasarpeṇa gonasyāṃ vaiparītyena vā jāto mākuliḥ rājilena gonasyāṃ vaiparītyena vā jātaḥ poṭagalaḥ kṛṣṇasarpeṇa rājimatyāṃ vaiparītyena vā jātaḥ snigdharājiriti
teṣāmādyasya pitṛvadviṣotkarṣo dvayor mātṛvadityeke trayāṇāṃ vaikarañjānāṃ punar divyelakarodhrapuṣpakarājicitrakapoṭagalapuṣpābhikīrṇadarbhapuṣpavellitakāḥ sapta teṣāmādyāstrayo rājilavat śeṣā maṇḍalivat evameteṣāṃ sarpāṇāmaśītirvyākhyātā
tatra mahānetrajihvāsyaśirasaḥ pumāṃsaḥ sūkṣmanetrajihvāsyaśirasaḥ striya ubhayalakṣaṇā mandaviṣā akrodhā napuṃsakā iti
tatra sarveṣāṃ sarpāṇāṃ sāmānyata eva daṣṭalakṣaṇaṃ vakṣyāmaḥ
kiṃ kāraṇaṃ viṣaṃ hi niśitanistriṃśāśanihutavahadeśyam āśukāri muhūrtamapyupekṣitamāturamatipātayati na cāvakāśo 'sti vāksamūham upasartuṃ pratyekam api daṣṭalakṣaṇe 'bhihite sarvatra traividhyaṃ bhavati tasmāt traividhyam eva vakṣyāma etaddhyāturahitamasaṃmohakaraṃ ca api cātraiva sarvasarpavyañjanāvarodhaḥ
tatra darvīkaraviṣeṇa tvaṅnayananakhadaśanavadanamūtrapurīṣadaṃśakṛṣṇatvaṃ raukṣyaṃ śiraso gauravaṃ sandhivedanā kaṭīpṛṣṭhagrīvādaurbalyaṃ jṛmbhaṇaṃ vepathuḥ svarāvasādo ghurghurako jaḍatā śuṣkodgāraḥ kāsaśvāsau hikkā vāyorūrdhvagamanaṃ śūlodveṣṭanaṃ tṛṣṇā lālāsrāvaḥ phenāgamanaṃ sroto'varodhastāstāśca vātavedanā bhavanti maṇḍaliviṣeṇa tvagādīnāṃ pītatvaṃ śītābhilāṣaḥ paridhūpanaṃ dāhastṛṣṇā mado mūrcchā jvaraḥ śoṇitāgamanamūrdhvamadhaśca māṃsānāmavaśātanaṃ śvayathurdaṃśakothaḥ pītarūpadarśanamāśukopastāstāśca pittavedanā bhavanti rājimadviṣeṇa śuklatvaṃ tvagādīnāṃ śītajvaro romaharṣaḥ stabdhatvaṃ gātrāṇāmādaṃśaśophaḥ sāndrakaphaprasekaś chardir abhīkṣṇam akṣṇoḥ kaṇḍūḥ kaṇṭhe śvayathurghurghuraka ucchvāsanirodhas tamaḥpraveśas tāstāśca kaphavedanā bhavanti
puruṣābhidaṣṭa ūrdhvaṃ prekṣate adhastāt striyā sirāścottiṣṭhanti lalāṭe napuṃsakābhidaṣṭas tiryakprekṣī bhavati garbhiṇyā pāṇḍumukho dhmātaśca sūtikayā kukṣiśūlārtaḥ sarudhiraṃ mehatyupajihvikā cāsya bhavati grāsārthinānnaṃ kāṅkṣati vṛddhena cirānmandāśca vegāḥ bālenāśu mṛdavaśca nirviṣeṇāviṣaliṅgam andhāhikenāndhatvamityeke grasanāt ajagaraḥ śarīraprāṇaharo na viṣāt
tatra sadyaḥprāṇaharāhidaṣṭaḥ patati śāstrāśanihata iva bhūmau srastāṅgaḥ svapiti
tatra sarveṣāṃ sarpāṇāṃ viṣasya sapta vegā bhavanti
tatra darvīkarāṇāṃ prathame vege viṣaṃ śoṇitaṃ dūṣayati tat praduṣṭaṃ kṛṣṇatām upaiti tena kārṣṇyaṃ pipīlikāparisarpaṇam iva cāṅge bhavati dvitīye māṃsaṃ dūṣayati tenātyarthaṃ kṛṣṇatā śopho granthayaścāṅge bhavanti tṛtīye medo dūṣayati tena daṃśakledaḥ śirogauravaṃ svedaścakṣurgrahaṇaṃ ca caturthe koṣṭham anupraviśya kaphapradhānān doṣān dūṣayati tena tandrāprasekasandhiviśleṣā bhavanti pañcame 'sthīnyanupraviśati prāṇamagniṃ ca dūṣayati tena parvabhedo hikkā dāhaśca bhavati ṣaṣṭhe majjānamanupraviśati grahaṇīṃ cātyarthaṃ dūṣayati tena gātrāṇāṃ gauravamatīsāro hṛtpīḍā mūrcchā ca bhavati saptame śukramanupraviśati vyānaṃ cātyarthaṃ kopayati kaphaṃ ca sūkṣmasrotobhyaḥ pracyāvayati tena śleṣmavartiprādurbhāvaḥ kaṭīpṛṣṭhabhaṅgaḥ sarvaceṣṭāvighāto lālāsvedayoratipravṛttirucchvāsanirodhaśca bhavati
maṇḍalināṃ prathame vege viṣaṃ śoṇitaṃ dūṣayati tat praduṣṭaṃ pītatām upaiti tatra paridāhaḥ pītāvabhāsatā cāṅgānāṃ bhavati dvitīye māṃsaṃ dūṣayati tenātyarthaṃ pītatā paridāho daṃśe śvayathuśca bhavati tṛtīye medo dūṣayati tena pūrvavaccakṣurgrahaṇaṃ tṛṣṇā daṃśakledaḥ svedaśca caturthe koṣṭhamanupraviśya jvaramāpādayati pañcame paridāhaṃ sarvagātreṣu karoti ṣaṣṭhasaptamayoḥ pūrvavat
rājimatāṃ prathame vege viṣaṃ śoṇitaṃ dūṣayati tat praduṣṭaṃ pāṇḍutām upaiti tena romaharṣaḥ śuklāvabhāsaśca puruṣo bhavati dvitīye māṃsaṃ dūṣayati tena pāṇḍutātyarthaṃ jāḍyaṃ śiraḥśophaśca bhavati tṛtīye medo dūṣayati tena cakṣurgrahaṇaṃ daṃśakledaḥ svedo ghrāṇākṣisrāvaśca bhavati caturthe koṣṭhamanupraviśya manyāstambhaṃ śirogauravaṃ cāpādayati pañcame vāksaṅgaṃ śītajvaraṃ ca karoti ṣaṣṭhasaptamayoḥ pūrvavaditi
bhavanti cātra
dhātvantareṣu yāḥ sapta kalāḥ samparikīrtitāḥ
tāsvekaikāmatikramya vegaṃ prakurute viṣam
yenāntareṇa tu kalāṃ kālakalpaṃ bhinatti hi
samīraṇenohyamānaṃ tattu vegāntaraṃ smṛtam
śūnāṅgaḥ prathame vege paśurdhyāyati duḥkhitaḥ
lālāsrāvo dvitīye tu kṛṣṇāṅgaḥ pīḍyate hṛdi
tṛtīye ca śiroduḥkhaṃ kaṇṭhagrīvaṃ ca bhajyate
caturthe vepate mūḍhaḥ khādan dantān jahātyasūn
kecidvegatrayaṃ prāhurantaṃ caiteṣu tadvidaḥ
dhyāyati prathame vege pakṣī muhyatyataḥ param
dvitīye vihvalaḥ proktastṛtīye mṛtyumṛcchati
kecidekaṃ vihaṅgeṣu viṣavegamuśanti hi
mārjāranakulādīnāṃ viṣaṃ nātipravartate
athātaḥ sarpadaṣṭaviṣacikitsitaṃ kalpaṃ vyākhyāsyāmaḥ
yathovāca bhagavān dhanvantariḥ
sarvair evāditaḥ sarpaiḥ śākhādaṣṭasya dehinaḥ
daṃśasyopari badhnīyādariṣṭāścaturaṅgule
plotacarmāntavalkānāṃ mṛdunānyatamena vai
na gacchati viṣaṃ dehamariṣṭābhir nivāritam
daheddaṃśamathotkṛtya yatra bandho na jāyate
ācūṣaṇacchedadāhāḥ sarvatraiva tu pūjitāḥ
pratipūrya mukhaṃ vastrair hitamācūṣaṇaṃ bhavet
sa daṣṭavyo 'thavā sarpo loṣṭo vāpi hi tatkṣaṇam
atha maṇḍalinā daṣṭaṃ na kathaṃcana dāhayet
sa pittabāhulyaviṣāddaṃśo dāhādvisarpate
ariṣṭām api mantraiśca badhnīyānmantrakovidaḥ
sā tu rajjvādibhir baddhā viṣapratikarī matā
devabrahmarṣibhiḥ proktā mantrāḥ satyatapomayāḥ
bhavanti nānyathā kṣipraṃ viṣaṃ hanyuḥ sudustaram
viṣaṃ tejomayair mantraiḥ satyabrahmatapomayaiḥ
yathā nivāryate kṣipraṃ prayuktair na tathauṣadhaiḥ
mantrāṇāṃ grahaṇaṃ kāryaṃ strīmāṃsamadhuvarjinā
mitāhāreṇa śucinā kuśāstaraṇaśāyinā
gandhamālyopahāraiśca balibhiścāpi devatāḥ
pūjayenmantrasiddhyarthaṃ japahomaiśca yatnataḥ
mantrāstvavidhinā proktā hīnā vā svaravarṇataḥ
yasmānna siddhimāyānti tasmād yojyo 'gadakramaḥ
samantataḥ sirā daṃśādvidhyettu kuśalo bhiṣak
śākhāgre vā lalāṭe vā vyadhyāstā visṛte viṣe
rakte nirhriyamāṇe tu kṛtsnaṃ nirhriyate viṣam
tasmād visrāvayedraktaṃ sā hyasya paramā kriyā
samantādagadair daṃśaṃ pracchayitvā pralepayet
candanośīrayuktena vāriṇā pariṣecayet
pāyayetāgadāṃstāṃstān kṣīrakṣaudraghṛtādibhiḥ
tadalābhe hitā vā syāt kṛṣṇā valmīkamṛttikā
kovidāraśirīṣārkakaṭabhīrvāpi bhakṣayet
na pibettailakaulatthamadyasauvīrakāṇi ca
dravamanyattu yatkiṃcit pītvā pītvā tadudvamet
prāyo hi vamanenaiva sukhaṃ nirhriyate viṣam
phaṇināṃ viṣavege tu prathame śoṇitaṃ haret
dvitīye madhusarpirbhyāṃ pāyayetāgadaṃ bhiṣak
nasyakarmāñjane yuñjyāttṛtīye viṣanāśane
vāntaṃ caturthe pūrvoktāṃ yavāgūmatha dāpayet
śītopacāraṃ kṛtvādau bhiṣak pañcamaṣaṣṭhayoḥ
pāyayecchodhanaṃ tīkṣṇaṃ yavāgūṃ cāpi kīrtitām
saptame tvavapīḍena śirastīkṣṇena śodhayet
tīkṣṇamevāñjanaṃ dadyāt tīkṣṇaśastreṇa mūrdhni ca
kṛtvā kākapadaṃ carma sāsṛgvā piśitaṃ kṣipet
pūrve maṇḍalināṃ vege darvīkaravadācaret
agadaṃ madhusarpirbhyāṃ dvitīye pāyayeta ca
vāmayitvā yavāgūṃ ca pūrvoktāmatha dāpayet
tṛtīye śodhitaṃ tīkṣṇair yavāgūṃ pāyayeddhitām
caturthe pañcame cāpi darvīkaravadācaret
kākolyādirhitaḥ ṣaṣṭhe peyaśca madhuro 'gadaḥ
hito 'vapīḍe tvagadaḥ saptame viṣanāśanaḥ
pūrve rājimatāṃ vege 'lābubhiḥ śoṇitaṃ haret
agadaṃ madhusarpirbhyāṃ saṃyuktaṃ pāyayeta ca
vāntaṃ dvitīye tvagadaṃ pāyayedviṣanāśanam
tṛtīyādiṣu triṣvevaṃ vidhirdārvīkaro hitaḥ
ṣaṣṭhe 'ñjanaṃ tīkṣṇatamam avapīḍaśca saptame
garbhiṇībālavṛddhānāṃ sirāvyadhanavarjitam
viṣārtānāṃ yathoddiṣṭaṃ vidhānaṃ śasyate mṛdu
raktāvasekāñjanāni naratulyānyajāvike
triguṇaṃ mahiṣe soṣṭre gavāśve dviguṇaṃ tu tat
caturguṇaṃ tu nāgānāṃ kevalaṃ sarvapakṣiṇām
pariṣekān pradehāṃśca suśītānavacārayet
māṣakaṃ tvañjanasyeṣṭaṃ dviguṇaṃ nasyato hitam
pāne caturguṇaṃ pathyaṃ vamane 'ṣṭaguṇaṃ punaḥ
deśaprakṛtisātmyartuviṣavegabalābalam
pradhārya nipuṇaṃ buddhyā tataḥ karma samācaret
vegānupūrvyā karmoktamidaṃ viṣavināśanam
karmāvasthāviśeṣeṇa viṣayor ubhayoḥ śṛṇu
vivarṇe kaṭhine śūne saruje 'ṅge viṣānvite
tūrṇaṃ visravaṇaṃ kāryamuktena vidhinā tataḥ
kṣudhārtamanilaprāyaṃ tadviṣārtaṃ samāhitaḥ
pāyayeta rasaṃ sarpiḥ śuktaṃ kṣaudraṃ tathā dadhi
tṛḍdāhadharmasaṃmohe paittaṃ paittaviṣāturam
śītaiḥ saṃvāhanasnānapradehaiḥ samupācaret
śīte śītaprasekārtaṃ ślaiṣmikaṃ kaphakṛdviṣam
vāmayedvamanaistīkṣṇaistathā mūrcchāmadānvitam
koṣṭhadāharujādhmānamūtrasaṅgaruganvitam
virecayecchakṛdvāyusaṅgapittāturaṃ naram
śūnākṣikūṭaṃ nidrārtaṃ vivarṇāvilalocanam
vivarṇaṃ cāpi paśyantamañjanaiḥ samupācaret
śiroruggauravālasyahanustambhagalagrahe
śiro virecayet kṣipraṃ manyāstambhe ca dāruṇe
naṣṭasaṃjñaṃ vivṛttākṣaṃ bhagnagrīvaṃ virecanaiḥ
cūrṇaiḥ pradhamanaistīkṣṇair viṣārtaṃ samupācaret
tāḍayecca sirāḥ kṣipraṃ tasya śākhālalāṭajāḥ
tāsvaprasicyamānāsu mūrdhni śastreṇa śastravit
kuryāt kākapadākāraṃ vraṇamevaṃ sravanti tāḥ
saraktaṃ carma māṃsaṃ vā nikṣipeccāsya mūrdhani
carmavṛkṣakaṣāyaṃ vā kalkaṃ vā kuśalo bhiṣak
vādayeccāgadair liptvā dundubhīṃstasya pārśvayoḥ
labdhasaṃjñaṃ punaścainam ūrdhvaṃ cādhaśca śodhayet
niḥśeṣaṃ nirhareccaivaṃ viṣaṃ paramadurjayam
alpamapyavaśiṣṭaṃ hi bhūyo vegāya kalpate
kuryādvā sādavaivarṇyajvarakāsaśirorujaḥ
śophaśoṣapratiśyāyatimirārucipīnasān
teṣu cāpi yathādoṣaṃ pratikarma prayojayet
viṣārtopadravāṃścāpi yathāsvaṃ samupācaret
athāriṣṭāṃ vimucyāśu pracchayitvāṅkitaṃ tayā
dahyāt tatra viṣaṃ skannaṃ bhūyo vegāya kalpate
evamauṣadhibhir mantraiḥ kriyāyogaiśca yatnataḥ
viṣe hṛtaguṇe dehādyadā doṣaḥ prakupyati
tadā pavanamudvṛttaṃ snehādyaiḥ samupācaret
tailamatsyakulatthāmlavarjyair viṣaharāyutaiḥ
pittajvaraharaiḥ pittaṃ kaṣāyasnehabastibhiḥ
kaphamāragvadhādyena sakṣaudreṇa gaṇena tu
śleṣmaghnair agadaiścaiva tiktai rūkṣaiśca bhojanaiḥ
vṛkṣaprapātaviṣamapatitaṃ mṛtamambhasi
udbaddhaṃ ca mṛtaṃ sadyaścikitsennaṣṭasaṃjñavat
gāḍhaṃ baddhe 'riṣṭayā pracchite vā tīkṣṇair lepaistadvidhair vāvaśiṣṭaiḥ
śūne gātre klinnamatyarthapūti jñeyaṃ māṃsaṃ tadviṣāt pūti kaṣṭam
sadyo viddhaṃ nisravet kṛṣṇaraktaṃ pākaṃ yāyāddahyate cāpyabhīkṣṇam
kṛṣṇībhūtaṃ klinnamatyarthapūti śīrṇaṃ māṃsaṃ yātyajasraṃ kṣatācca
tṛṣṇā mūrcchā bhrāntidāhau jvaraśca yasya syustaṃ digdhaviddhaṃ vyavasyet
pūrvoddiṣṭaṃ lakṣaṇaṃ sarvametajjuṣṭaṃ yasyālaṃ viṣeṇa vraṇāḥ syuḥ
lūtādaṣṭā digdhaviddhā viṣair vā juṣṭāḥ prāyaste vraṇāḥ pūtimāṃsāḥ
teṣāṃ yuktyā pūtimāṃsānyapohya vāryokobhiḥ śoṇitaṃ cāpahṛtya
hṛtvā doṣān kṣipramūrdhvaṃ tvadhaśca samyak siñcet kṣīriṇāṃ tvakkaṣāyaiḥ
antarvastraṃ dāpayecca pradehān śītair dravyair ājyayuktair viṣaghnaiḥ
bhinne tv asthnā duṣṭajātena kāryaḥ pūrvo mārgaḥ paittike yo viṣe ca
trivṛdviśalye madhukaṃ haridre raktā narendro lavaṇaśca vargaḥ
kaṭutrikaṃ caiva sucūrṇitāni śṛṅge nidadhyānmadhusaṃyutāni
eṣo 'gado hanti viṣaṃ prayuktaḥ pānāñjanābhyañjananasyayogaiḥ
avāryavīryo viṣavegahantā mahāgado nāma mahāprabhāvaḥ
viḍaṅgapāṭhātriphalājamodāhiṅgūni vakraṃ trikaṭūni caiva
sarvaśca vargo lavaṇaḥ susūkṣmaḥ sacitrakaḥ kṣaudrayuto nidheyaḥ
śṛṅge gavāṃ śṛṅgamayena caiva pracchāditaḥ pakṣamupekṣitaśca
eṣo 'gadaḥ sthāvarajaṅgamānāṃ jetā viṣāṇāmajito hi nāmnā
prapauṇḍarīkaṃ suradāru mustā kālānusāryā kaṭurohiṇī ca
sthauṇeyakadhyāmakaguggulūni puṃnāgatālīśasuvarcikāśca
kuṭannaṭailāsitasindhuvārāḥ śaileyakuṣṭhe tagaraṃ priyaṅguḥ
rodhraṃ jalaṃ kāñcanagairikaṃ ca samāgadhaṃ candanasaindhavaṃ ca
sūkṣmāṇi cūrṇāni samāni kṛtvā śṛṅge nidadhyānmadhusaṃyutāni
eṣo 'gadastārkṣya iti pradiṣṭo viṣaṃ nihanyād api takṣakasya
māṃsīhareṇutriphalāmuraṅgīraktālatāyaṣṭikapadmakāni
viḍaṅgatālīśasugandhikailātvakkuṣṭhapatrāṇi sacandanāni
bhārgī paṭolaṃ kiṇihī sapāṭhā mṛgādanī karkaṭikā puraśca
pālindyaśokau kramukaṃ surasyāḥ prasūnamāruṣkarajaṃ ca puṣpam
sūkṣmāni cūrṇāni samāni śṛṅge nyaset sapittāni samākṣikāṇi
varāhagodhāśikhiśallakīnāṃ mārjārajaṃ pārṣatanākule ca
yasyāgado 'yaṃ sukṛto gṛhe syān nāmnarṣabho nāma nararṣabhasya
na tatra sarpāḥ kuta eva kīṭāstyajanti vīryāṇi viṣāṇi caiva
etena bheryaḥ paṭahāśca digdhā nānadyamānā viṣamāśu hanyuḥ
digdhāḥ patākāśca nirīkṣya sadyo viṣābhibhūtā hyaviṣā bhavanti
lākṣā hareṇurnaladaṃ priyaṅguḥ śigrudvayaṃ yaṣṭikapṛthvikāśca
cūrṇīkṛto 'yaṃ rajanīvimiśraḥ sarpirmadhubhyāṃ sahito nidheyaḥ
śṛṅge gavāṃ pūrvavad āpidhānas tataḥ prayojyo 'ñjananasyapānaiḥ
saṃjīvano nāma gatāsukalpāneṣo 'gado jīvayatīha martyān
śleṣmātakīkaṭphalamātuluṅgyaḥ śvetā girihvā kiṇihī sitā ca
sataṇḍulīyo 'gada eṣa mukhyo viṣeṣu darvīkararājilānām
drākṣā sugandhā nagavṛttikā ca śvetā samaṅgā samabhāgayuktā
deyo dvibhāgaḥ surasāchadasya kapitthabilvād api dāḍimācca
tathārdhabhāgaḥ sitasindhuvārādaṅkoṭhamūlād api gairikācca
eṣo 'gadaḥ kṣaudrayuto nihanti viśeṣato maṇḍalināṃ viṣāṇi
vaṃśatvagārdrāmalakaṃ kapitthaṃ kaṭutrikaṃ haimavatī sakuṣṭhā
karañjabījaṃ tagaraṃ śirīṣapuṣpaṃ ca gopittayutaṃ nihanti
viṣāṇi lūtondurapannagānāṃ kaiṭaṃ ca lepāñjananasyapānaiḥ
purīṣamūtrānilagarbhasaṅgānnihanti vartyañjananābhilepaiḥ
kācārmakothān paṭalāṃśca ghorān puṣpaṃ ca hantyañjananasyayogaiḥ
samūlapuṣpāṅkuravalkabījāt kvāthaḥ śirīṣāt trikaṭupragāḍhaḥ
salāvaṇaḥ kṣaudrayuto 'tha pīto viśeṣataḥ kīṭaviṣaṃ nihanti
kuṣṭhaṃ trikaṭukaṃ dārvī madhukaṃ lavaṇadvayam
mālatī nāgapuṣpaṃ ca sarvāṇi madhurāṇi ca
kapittharasapiṣṭo 'yaṃ śarkarākṣaudrasaṃyutaḥ
viṣaṃ hantyagadaḥ sarvaṃ mūṣikāṇāṃ viśeṣataḥ
somarājīphalaṃ puṣpaṃ kaṭabhī sindhuvārakaḥ
corako varuṇaḥ kuṣṭhaṃ sarpagandhā sasaptalā
punarnavā śirīṣasya puṣpamāragvadhārkajam
śyāmāmbaṣṭhā viḍaṅgāni tathāmrāśmantakāni ca
bhūmī kurabakaścaiva gaṇa ekasaraḥ smṛtaḥ
ekaśo dvitriśo vāpi prayoktavyo viṣāpahaḥ
athāto dundubhisvanīyaṃ kalpaṃ vyākhyāsyāmaḥ
yathovāca bhagavān dhanvantariḥ
dhavāśvakarṇaśirīṣatiniśapalāśapicumardapāṭalipāribhadrakāmrodumbarakarahāṭakārjunakakubhasarjakapītanaśleṣmātakāṅkoṭhāmalakapragrahakuṭajaśamīkapitthāśmantakārkacirabilvamahāvṛkṣāruṣkarāralumadhukamadhuśigruśākagojīmūrvābhūrjatilvakekṣurakagopaghoṇṭārimedānāṃ bhasmānyāhṛtya gavāṃ mūtreṇa kṣārakalpena parisrāvya vipacet dadyāccātra pippalīmūlataṇḍulīyakavarāṅgacocamañjiṣṭhākarañjikāhastipippalīmaricaviḍaṅgagṛhadhūmānantāsomasaralābāhlīkaguhākośāmra śvetasarṣapavaruṇalavaṇaplakṣaniculakavañjulavakrālavardhamānaputraśreṇīsaptaparṇaṭuṇṭukailavālukanāgadantyativiṣābhayābhadradārukuṣṭhaharidrāvacācūrṇāni lohānāṃ ca samabhāgāni tataḥ kṣāravadāgatapākamavatārya lohakumbhe nidadhyāt
anena dundubhiṃ limpet patākāṃ toraṇāni ca
śravaṇāddarśanāt sparśāt viṣāt saṃpratimucyate
eṣa kṣārāgado nāma śarkarāsvaśmarīṣu ca
arśaḥsu vātagulmeṣu kāsaśūlodareṣu ca
ajīrṇe grahaṇīdoṣe bhaktadveṣe ca dāruṇe
śophe sarvasare cāpi deyaḥ śvāse ca dāruṇe
sadā sarvaviṣārtānāṃ sarvathaivopayujyate
eṣa takṣakamukhyānām api darpāṅkuśo 'gadaḥ
viḍaṅgatriphalādantībhadradāruhareṇavaḥ
tālīśapatramañjiṣṭhākeśarotpalapadmakam
dāḍimaṃ mālatīpuṣpaṃ rajanyau sārive sthire
priyaṅgustagaraṃ kuṣṭhaṃ bṛhatyau cailavālukam
sacandanagavākṣībhir etaiḥ siddhaṃ viṣāpaham
sarpiḥ kalyāṇakaṃ hyetadgrahāpasmāranāśanam
pāṇḍvāmayagaraśvāsamandāgnijvarakāsanut
śoṣiṇāmalpaśukrāṇāṃ vandhyānāṃ ca praśasyate
apāmārgasya bījāni śirīṣasya ca māṣakān
śvete dve kākamācīṃ ca gavāṃ mūtreṇa peṣayet
sarpiretaistu saṃsiddhaṃ viṣasaṃśamanaṃ param
amṛtaṃ nāma vikhyātam api saṃjīvayenmṛtam
candanāguruṇī kuṣṭhaṃ tagaraṃ tilaparṇikam
prapauṇḍarīkaṃ naladaṃ saralaṃ devadāru ca
bhadraśriyaṃ yavaphalāṃ bhārgīṃ nīlīṃ sugandhikām
kāleyakaṃ padmakaṃ ca madhukaṃ nāgaraṃ jaṭām
puṃnāgailailavālūni gairikaṃ dhyāmakaṃ balām
toyaṃ sarjarasaṃ māṃsīṃ śatapuṣpāṃ hareṇukām
tālīśapatraṃ kṣudrailāṃ priyaṅguṃ sakuṭannaṭam
śilāpuṣpaṃ saśaileyaṃ patraṃ kālānusārivām
kaṭutrikaṃ śītaśivaṃ kāśmaryaṃ kaṭurohiṇīm
somarājīmativiṣāṃ pṛthvikāmindravāruṇīm
uśīraṃ varuṇaṃ mustaṃ kustumburu nakhaṃ tathā
śvete haridre sthauṇeyaṃ lākṣāṃ ca lavaṇāni ca
kumudotpalapadmāni puṣpaṃ cāpi tathārkajam
campakāśokasumanastilvakaprasavāni ca
pāṭalīśālmalīśailuśirīṣāṇāṃ tathaiva ca
kusumaṃ tṛṇamūlyāśca surabhīsindhuvārajam
dhavāśvakarṇapārthānāṃ puṣpāṇi tiniśasya ca
gugguluṃ kuṅkumaṃ bimbīṃ sarpākṣīṃ gandhanākulīm
etat saṃbhṛtya saṃbhāraṃ sūkṣmacūrṇāni kārayet
gopittamadhusarpirbhir yuktaṃ śṛṅge nidhāpayet
bhagnaskandhaṃ vivṛtākṣaṃ mṛtyor daṃṣṭrāntaraṃ gatam
anenāgadamukhyena manuṣyaṃ punarāharet
eṣo 'gnikalpaṃ durvāraṃ kruddhasyāmitatejasaḥ
viṣaṃ nāgapaterhanyāt prasabhaṃ vāsuker api
mahāsugandhināmāyaṃ pañcāśītyaṅgasaṃyutaḥ
rājāgadānāṃ sarveṣāṃ rājño haste bhavet sadā
snātānuliptastu nṛpo bhavet sarvajanapriyaḥ
bhrājiṣṇutāṃ ca labhate śatrumadhyagato 'pi san
uṣṇavarjyo vidhiḥ kāryo viṣārtānāṃ vijānatā
muktvā kīṭaviṣaṃ taddhi śītenābhipravardhate
annapānavidhāvuktam upadhārya śubhāśubham
śubhaṃ deyaṃ viṣārtebhyo viruddhebhyaśca vārayet
phāṇitaṃ śigrusauvīram ajīrṇādhyaśanaṃ tathā
varjayecca samāsena navadhānyādikaṃ gaṇam
divāsvapnaṃ vyavāyaṃ ca vyāyāmaṃ krodhamātapam
surātilakulatthāṃśca varjayeddhi viṣāturaḥ
prasannadoṣaṃ prakṛtisthadhātum annābhikāṅkṣaṃ samasūtrajihvam
prasannavarṇendriyacittaceṣṭaṃ vaidyo 'vagacchedaviṣaṃ manuṣyam
athāto mūṣikakalpaṃ vyākhyāsyāmaḥ
yathovāca bhagavān dhanvantariḥ
pūrvaṃ śukraviṣā uktā mūṣikā ye samāsataḥ
nāmalakṣaṇabhaiṣajyair aṣṭādaśa nibodha me
lālanaḥ putrakaḥ kṛṣṇo haṃsiraścikvirastathā
chucchundaro 'lasaścaiva kaṣāyadaśano 'pi ca
kuliṅgaścājitaścaiva capalaḥ kapilastathā
kokilo 'ruṇasaṃjñaśca mahākṛṣṇastathonduraḥ
śvetena mahatā sārdhaṃ kapilenākhunā tathā
mūṣikaśca kapotābhastathaivāṣṭādaśa smṛtāḥ
śukraṃ patati yatraiṣāṃ śukraspṛṣṭaiḥ spṛśanti vā
nakhadantādibhistasmin gātre raktaṃ praduṣyati
jāyante granthayaḥ śophāḥ karṇikā maṇḍalāni ca
pīḍakopacayaścogro visarpāḥ kiṭibhāni ca
parvabhedo rujastīvrā mūrcchāṅgasadanaṃ jvaraḥ
daurbalyamaruciḥ śvāso vamathurlomaharṣaṇam
daṣṭarūpaṃ samāsoktametad vyāsamataḥ śṛṇu
lālāsrāvo lālanena hikkā chardiśca jāyate
taṇḍulīyakakalkaṃ tu lihyāttatra samākṣikam
putrakeṇāṅgasādaśca pāṇḍuvarṇaśca jāyate
cīyate granthibhiścāṅgamākhuśāvakasannibhaiḥ
śirīṣeṅgudakalkaṃ tu lihyāttatra samākṣikam
kṛṣṇena daṃśe śopho 'sṛkchardiḥ prāyaśca durdine
śirīṣaphalakuṣṭhaṃ tu pibet kiṃśukabhasmanā
haṃsireṇānnavidveṣo jṛmbhā romṇāṃ ca harṣaṇam
pibedāragvadhādiṃ tu suvāntastatra mānavaḥ
cikvireṇa śiroduḥkhaṃ śopho hikkā vamistathā
jālinīmadanāṅkoṭhakaṣāyair vāmayettu tam
yavanālarṣabhīkṣāraṃ bṛhatyoścātra dāpayet
chucchundareṇa tṛṭ chardirjvaro daurbalyam eva ca
grīvāstambhaḥ pṛṣṭhaśopho gandhājñānaṃ visūcikā
cavyaṃ harītakī śuṇṭhī viḍaṅgaṃ pippalī madhu
aṅkoṭhabījaṃ ca tathā pibedatra viṣāpaham
grīvāstambho 'lasenordhvavāyur daṃśe rujā jvaraḥ
mahāgadaṃ sasarpiṣkaṃ lihyāttatra samākṣikam
nidrā kaṣāyadantena hṛcchoṣaḥ kārśyam eva ca
kṣaudropetāḥ śirīṣasya lihyāt sāraphalatvacaḥ
kuliṅgena rujaḥ śopho rājyaśca daṃśamaṇḍale
sahe sasindhuvāre ca lihyāttatra samākṣike
ajitenāṅgakṛṣṇatvaṃ chardirmūrcchā ca hṛdgrahaḥ
snukkṣīrapiṣṭāṃ pālindīṃ mañjiṣṭhāṃ madhunā lihet
capalena bhavecchardirmūrcchā ca saha tṛṣṇayā
kṣaudreṇa triphalāṃ lihyādbhadrakāṣṭhajaṭānvitām
kapilena vraṇe kotho jvaro granthyudgamaḥ satṛṭ
lihyānmadhuyutāṃ śvetāṃ śvetāṃ cāpi punarnavām
granthayaḥ kokilenogrā jvaro dāhaśca dāruṇaḥ
varṣābhūnīlinīkvāthakalkasiddhaṃ ghṛtaṃ pibet
aruṇenānilaḥ kruddho vātajān kurute gadān
mahākṛṣṇena pittaṃ ca śvetena kapha eva ca
mahatā kapilenāsṛk kapotena catuṣṭayam
bhavanti caiṣāṃ daṃśeṣu granthimaṇḍalakarṇikāḥ
piḍakopacayaścograḥ śophaśca bhṛśadāruṇaḥ
dadhikṣīraghṛtaprasthāstrayaḥ pratyekaśo matāḥ
karañjāragvadhavyoṣabṛhatyaṃśumatīsthirāḥ
niṣkvāthya caiṣāṃ kvāthasya caturtho 'ṃśaḥ punarbhavet
trivṛdgojyamṛtāvakrasarpagandhāḥ samṛttikāḥ
kapitthadāḍimatvak ca ślakṣṇapiṣṭāḥ pradāpayet
tat sarvamekataḥ kṛtvā śanair mṛdvagninā pacet
pañcānāmaruṇādīnāṃ viṣametadvyapohati
kākādanīkākamācyoḥ svaraseṣvathavā kṛtam
sirāśca srāvayet prāptāḥ kuryāt saṃśodhanāni ca
sarveṣāṃ ca vidhiḥ kāryo mūṣikāṇāṃ viṣeṣvayam
dagdhvā visrāvayeddaṃśaṃ pracchitaṃ ca pralepayet
śirīṣarajanīkuṣṭhakuṅkumair amṛtāyutaiḥ
chardanaṃ jālinīkvāthaiḥ śukākhyāṅkoṭhayor api
śukākhyākoṣavatyośca mūlaṃ madana eva ca
devadālīphalaṃ caiva dadhnā pītvā viṣaṃ vamet
sarvamūṣikadaṣṭānāmeṣa yogaḥ sukhāvahaḥ
phalaṃ vacā devadālī kuṣṭhaṃ gomūtrapeṣitam
pūrvakalpena yojyāḥ syuḥ sarvonduruviṣacchidaḥ
virecane trivṛddantītriphalākalka iṣyate
śirovirecane sāraḥ śirīṣasya phalāni ca
hitastrikaṭukāḍhyaśca gomayasvaraso 'ñjane
kapitthagomayarasau lihyānmākṣikasaṃyutau
rasāñjanaharidrendrayavakaṭvīṣu vā kṛtam
prātaḥ sātiviṣaṃ kalkaṃ lihyānmākṣikasaṃyutam
taṇḍulīyakamūleṣu sarpiḥ siddhaṃ pibennaraḥ
āsphotamūlasiddhaṃ vā pañcakāpittham eva vā
mūṣikāṇāṃ viṣaṃ prāyaḥ kupyatyabhreṣvanirhṛtam
tatrāpyeṣa vidhiḥ kāryo yaśca dūṣīviṣāpahaḥ
sthirāṇāṃ rujatāṃ vāpi vraṇānāṃ karṇikāṃ bhiṣak
pāṭayitvā yathādoṣaṃ vraṇavac cāpi śodhayet
śvaśṛgālatarakṣvṛkṣavyāghrādīnāṃ yadānilaḥ
śleṣmapraduṣṭo muṣṇāti saṃjñāṃ saṃjñāvahāśritaḥ
tadā prasrastalāṅgūlahanuskandho 'tilālavān
atyarthabadhiro 'ndhaśca so 'nyonyamabhidhāvati
tenonmattena daṣṭasya daṃṣṭriṇā saviṣeṇa tu
suptatā jāyate daṃśe kṛṣṇaṃ cātisravatyasṛk
digdhaviddhasya liṅgena prāyaśaścopalakṣitaḥ
yena cāpi bhaveddaṣṭastasya ceṣṭāṃ rutaṃ naraḥ
bahuśaḥ pratikurvāṇaḥ kriyāhīno vinaśyati
daṃṣṭriṇā yena daṣṭaśca tadrūpaṃ yastu paśyati
apsu vā yadi vādarśo 'riṣṭaṃ tasya vinirdiśet
trasyatyakasmādyo 'bhīkṣṇaṃ dṛṣṭvā spṛṣṭvāpi vā jalam
jalatrāsaṃ tu vidyāttaṃ riṣṭaṃ tad api kīrtitam
adaṣṭo vā jalatrāsī na kathaṃcana sidhyati
prasupto 'thotthito vāpi svasthastrasto na sidhyati
daṃśaṃ visrāvya tair daṣṭe sarpiṣā paridāhitam
pradihyādagadaiḥ sarpiḥ purāṇaṃ pāyayeta ca
arkakṣīrayutaṃ hyasya dadyāccāpi viśodhanam
śvetāṃ punarnavāṃ cāsya dadyāddhattūrakāyutām
palalaṃ tilatailaṃ ca rūpikāyāḥ payo guḍaḥ
nihanti viṣamālarkaṃ meghavṛndamivānilaḥ
mūlasya śarapuṅkhāyāḥ karṣaṃ dhattūrakārdhikam
taṇḍulodakamādāya peṣayettaṇḍulaiḥ saha
unmattakasya patraistu saṃveṣṭyāpūpakaṃ pacet
khādedauṣadhakāle tamalarkaviṣadūṣitaḥ
karoti śvavikārāṃstu tasmiñjīryati cauṣadhe
vikārāḥ śiśire yāpyā gṛhe vārivivarjite
tataḥ śāntavikārastu snātvā caivāpare 'hani
śāliṣaṣṭikayor bhaktaṃ kṣīreṇoṣṇena bhojayet
dinatraye pañcame vā vidhireṣo 'rdhamātrayā
kartavyo bhiṣajāvaśyamalarkaviṣanāśanaḥ
kupyet svayaṃ viṣaṃ yasya na sa jīvati mānavaḥ
tasmāt prakopayedāśu svayaṃ yāvat prakupyati
bījaratnauṣadhīgarbhaiḥ kumbhaiḥ śītāmbupūritaiḥ
snāpayettaṃ nadītīre samantrair vā catuṣpathe
baliṃ nivedya tatrāpi piṇyākaṃ palalaṃ dadhi
mālyāni ca vicitrāṇi māṃsaṃ pakvāmakaṃ tathā
alakādhipate yakṣa sārameyagaṇādhipa
alarkajuṣṭametanme nirviṣaṃ kuru mācirāt
dadyāt saṃśodhanaṃ tīkṣṇamevaṃ snātasya dehinaḥ
aśuddhasya surūḍhe 'pi vraṇe kupyati tadviṣam
śvādayo 'bhihitā vyālā ye 'tra daṃṣṭrāviṣā mayā
ataḥ karoti daṣṭastu teṣāṃ ceṣṭāṃ rutaṃ naraḥ
bahuśaḥ pratikurvāṇo na cirānmriyate ca saḥ
nakhadantakṣataṃ vyālair yatkṛtaṃ tad vimardayet
siñcettailena koṣṇena te hi vātaprakopakāḥ
athātaḥ kīṭakalpaṃ vyākhyāsyāmaḥ
yathovāca bhagavān dhanvantariḥ
sarpāṇāṃ śukraviṇmūtraśavapūtyaṇḍasaṃbhavāḥ
vāyvagnyambuprakṛtayaḥ kīṭāstu vividhāḥ smṛtāḥ
sarvadoṣaprakṛtibhir yuktāste pariṇāmataḥ
kīṭatve 'pi sughorāḥ syuḥ sarva eva caturvidhāḥ
kumbhīnasastuṇḍikerī śṛṅgī śatakulīrakaḥ
ucciṭiṅgo 'gnināmā ca cicciṭiṅgo mayūrikā
āvartakastathorabhraḥ sārikāmukhavaidalau
śarāvakurdo 'bhīrājiḥ paruṣaścitraśīrṣakaḥ
śatabāhuśca yaścāpi raktarājiśca kīrtitaḥ
aṣṭādaśeti vāyavyāḥ kīṭāḥ pavanakopanāḥ
tair bhavantīha daṣṭānāṃ rogā vātanimittajāḥ
kauṇḍinyakaḥ kaṇabhako varaṭī pattravṛścikaḥ
vināsikā brāhmaṇikā bindulo bhramarastathā
bāhyakī picciṭaḥ kumbhī varcaḥkīṭo 'rimedakaḥ
padmakīṭo dundubhiko makaraḥ śatapādakaḥ
pañcālakaḥ pākamatsyaḥ kṛṣṇatuṇḍo 'tha gardabhī
klītaḥ kṛmisarārī ca yaścāpyutkleśakastathā
ete hyagniprakṛtayaścaturviṃśatireva ca
tair bhavantīha daṣṭānāṃ rogāḥ pittanimittajāḥ
viśvambharaḥ pañcaśuklaḥ pañcakṛṣṇo 'tha kokilaḥ
saireyakaḥ pracalako valabhaḥ kiṭibhastathā
sūcīmukhaḥ kṛṣṇagodhā yaśca kāṣāyavāsikaḥ
kīṭo gardabhakaścaiva tathā troṭaka eva ca
trayodaśaite saumyāḥ syuḥ kīṭāḥ śleṣmaprakopaṇāḥ
tair bhavantīha daṣṭānāṃ rogāḥ kaphanimittajāḥ
tuṅgīnāso vicilakastālako vāhakastathā
koṣṭhāgārī krimikaro yaśca maṇḍalapucchakaḥ
tuṇḍanābhaḥ sarṣapiko valguliḥ śambukastathā
agnikīṭaśca vijñeyā dvādaśa prāṇanāśanāḥ
tair bhavantīha daṣṭānāṃ vegajñānāni sarpavat
tāstāśca vedanāstīvrā rogā vai sānnipātikāḥ
kṣārāgnidagdhavaddaṃśo raktapītasitāruṇaḥ
jvarāṅgamardaromāñcavedanābhiḥ samanvitaḥ
chardyatīsāratṛṣṇāśca dāho mūrcchā vijṛmbhikā
vepathuśvāsahikkāśca dāhaḥ śītaṃ ca dāruṇam
piḍakopacayaḥ śopho granthayo maṇḍalāni ca
dadravaḥ karṇikāścaiva visarpāḥ kiṭibhāni ca
tair bhavantīha daṣṭānāṃ yathāsvaṃ cāpyupadravāḥ
ye 'nye teṣāṃ viśeṣāstu tūrṇaṃ teṣāṃ samādiśet
dūṣīviṣaprakopācca tathaiva viṣalepanāt
liṅgaṃ tīkṣṇaviṣeṣvetacchṛṇu mandaviṣeṣvataḥ
prasekārocakacchardiśirogauravaśītakāḥ
piḍakākoṭhakaṇḍūnāṃ janma doṣavibhāgataḥ
yogair nānāvidhair eṣāṃ cūrṇāni garamādiśet
dūṣīviṣaprakārāṇāṃ tathā cāpyanulepanāt
ekajātīnatastūrdhvaṃ kīṭān vakṣyāmi bhedataḥ
sāmānyato daṣṭaliṅgaiḥ sādhyāsādhyakrameṇa ca
trikaṇṭaḥ kariṇī cāpi hastikakṣo 'parājitaḥ
catvāra ete kaṇabhā vyākhyātāstīvravedanāḥ
tair daṣṭasya śvayathuraṅgamardo gurutā gātrāṇāṃ daṃśaḥ kṛṣṇaśca bhavati
pratisūryakaḥ piṅgābhāso bahuvarṇo nirūpamo godhereka iti pañca godherakāḥ tair daṣṭasya śopho dāharujau ca bhavato godherakeṇaitadeva granthiprādurbhāvo jvaraśca
galagolikā śvetā kṛṣṇā raktarājī raktamaṇḍalā sarvaśvetā sarṣapiketyevaṃ ṣaṭ tābhir daṣṭe sarṣapikāvarjaṃ dāhaśophakledā bhavanti sarṣapikayā hṛdayapīḍātisāraśca tāsu madhye sarṣapikā prāṇaharī
śatapadyastu paruṣā kṛṣṇā citrā kapilā pītikā raktā śvetā agniprabhā ityaṣṭau tābhir daṣṭe śopho vedanā dāhaśca hṛdaye śvetāgniprabhābhyāmetadeva dāho mūrcchā cātimātraṃ śvetapiḍakotpattiśca
maṇḍūkāḥ kṛṣṇaḥ sāraḥ kuhako harito rakto yavavarṇābho bhṛkuṭī koṭikaścetyaṣṭau tair daṣṭasya daṃśe kaṇḍūrbhavati pītaphenāgamaśca vaktrāt bhṛkuṭīkoṭikābhyāmetadeva dāhaśchardirmūrcchā cātimātram
viśvambharābhir daṣṭe daṃśaḥ sarṣapākārābhiḥ piḍakābhiḥ sarujābhiścīyate śītajvarārtaśca puruṣo bhavati
ahiṇḍukābhir daṣṭe todadāhakaṇḍuśvayathavo bhavanti mohaśca kaṇḍūmakābhir daṣṭe pītāṅgaśchardyatīsārajvarādibhir abhihanyate śūkavṛntābhir daṣṭe kaṇḍūkoṭhāḥ pravardhante śūkaṃ cātra lakṣyate
pipīlikāḥ sthūlaśīrṣā saṃvāhikā brāhmaṇikā aṅgulikā kapilikā citravarṇeti ṣaṭ tābhir daṣṭe daṃśe śvayathuragnisparśavaddāhaśophau bhavataḥ
makṣikāḥ kāntārikā kṛṣṇā piṅgalā madhūlikā kāṣāyī sthāliketyevaṃ ṣaṭ tābhir daṣṭasya kaṇḍuśophadāharujo bhavanti sthālikākāṣāyībhyāmetadeva śyāvapiḍakotpattirupadravāśca jvarādayo bhavanti kāṣāyī sthālikā ca prāṇahare
maśakāḥ sāmudraḥ parimaṇḍalo hastimaśakaḥ kṛṣṇaḥ pārvatīya iti pañca tair daṣṭasya tīvrā kaṇḍūrdaṃśaśophaśca pārvatīyastu kīṭaiḥ prāṇaharaistulyalakṣaṇaḥ
nakhāvakṛṣṭe 'tyarthaṃ piḍakādāhapākā bhavanti
jalaukasāṃ daṣṭalakṣaṇamuktaṃ cikitsitaṃ ca
bhavanti cātra
godherakaḥ sthālikā ca ye ca śvetāgnisaprabhe
bhṛkuṭī koṭikaścaiva na sidhyantyekajātiṣu
śavamūtrapurīṣaistu saviṣair avamarśanāt
syuḥ kaṇḍūdāhakoṭhāruḥpiḍakātodavedanāḥ
prakledavāṃstathā srāvo bhṛśaṃ saṃpācayettvacam
digdhaviddhakriyāstatra yathāvadavacārayet
nāvasannaṃ na cotsannamatisaṃrambhavedanam
daṃśādau viparītārti kīṭadaṣṭaṃ subādhakam
daṣṭānugraviṣaiḥ kīṭaiḥ sarpavat samupācaret
trividhānāṃ tu pūrveṣāṃ traividhyena kriyā hitāḥ
svedamālepanaṃ sekaṃ coṣṇamatrāvacārayet
anyatra mūrchitāddaṃśāt pākakothaprapīḍitāt
viṣaghnaṃ ca vidhiṃ sarvaṃ bahuśaḥ śodhanāni ca
śirīṣakaṭukākuṣṭhavacārajanisaindhavaiḥ
kṣīramajjavasāsarpiḥ śuṇṭhīpippalidāruṣu
utkārikā sthirādau vā sukṛtā svedane hitā
na svedayeta cādaṃśaṃ dhūmaṃ vakṣyāmi vṛścike
agadānekajātīṣu pravakṣyāmi pṛthak pṛthak
kuṣṭhaṃ vakraṃ vacā pāṭhā bilvamūlaṃ suvarcikā
gṛhadhūmaṃ haridre dve trikaṇṭakaviṣe hitāḥ
rajanyāgāradhūmaśca vakraṃ kuṣṭhaṃ palāśajam
galagolikadaṣṭānāmagado viṣanāśanaḥ
kuṅkumaṃ tagaraṃ śigru padmakaṃ rajanīdvayam
agado jalapiṣṭo 'yaṃ śatapadviṣanāśanaḥ
meṣaśṛṅgī vacā pāṭhā niculo rohiṇī jalam
sarvamaṇḍūkadaṣṭānāmagado 'yaṃ viṣāpahaḥ
dhavāśvagandhātibalābalāsātiguhāguhāḥ
viśvambharābhidaṣṭānāmagado 'yaṃ viṣāpahaḥ
śirīṣaṃ tagaraṃ kuṣṭhaṃ śāliparṇī sahā niśe
ahiṇḍukābhir daṣṭānāmagado viṣanāśanaḥ
kaṇḍūmakābhir daṣṭānāṃ rātrau śītāḥ kriyā hitāḥ
divā te naiva sidhyanti sūryaraśmibalārditāḥ
vakraṃ kuṣṭhamapāmārgaḥ śūkavṛntaviṣe 'gadaḥ
bhṛṅgasvarasapiṣṭā vā kṛṣṇavalmīkamṛttikā
pipīlikābhir daṣṭānāṃ makṣikāmaśakaistathā
gomūtreṇa yuto lepaḥ kṛṣṇavalmīkamṛttikā
nakhāvaghṛṣṭasaṃjāte śophe bhṛṅgaraso hitaḥ
pratisūryakadaṣṭānāṃ sarpadaṣṭavad ācaret
trividhā vṛścikāḥ proktā mandamadhyamahāviṣāḥ
gośakṛtkothajā mandā madhyāḥ kāṣṭheṣṭikodbhavāḥ
sarpakothodbhavāstīkṣṇā ye cānye viṣasaṃbhavāḥ
mandā dvādaśa madhyāstu trayaḥ pañcadaśottamāḥ
daśa viṃśatirityete saṃkhyayā parikīrtitāḥ
kṛṣṇaḥ śyāvaḥ karburaḥ pāṇḍuvarṇo gomūtrābhaḥ karkaśo mecakaśca
pīto dhūmro romaśaḥ śāḍvalābho raktaḥ śvetenodareṇeti mandāḥ
yuktāścaite vṛścikāḥ pucchadeśe syurbhūyobhiḥ parvabhiścetarebhyaḥ
ebhir daṣṭe vedanā vepathuśca gātrastambhaḥ kṛṣṇaraktāgamaśca
śākhādaṣṭe vedanā cordhvameti dāhasvedau daṃśaśopho jvaraśca
raktaḥ pītaḥ kāpilenodareṇa sarve dhūmrāḥ parvabhiśca tribhiḥ syuḥ
ete mūtroccārapūtyaṇḍajātā madhyā jñeyāstriprakāroragāṇām
yasyaiteṣāmanvayādyaḥ prasūto doṣotpattiṃ tatsvarūpāṃ sa kuryāt
jihvāśopho bhojanasyāvarodho mūrcchā cogrā madhyavīryābhidaṣṭe
śvetaścitraḥ śyāmalo lohitābho raktaḥ śveto raktanīlodarau ca
pīto 'rakto nīlapīto 'parastu rakto nīlo nīlaśuklastathā ca
rakto babhruḥ pūrvavaccaikaparvā yaścāparvā parvaṇī dve ca yasya
nānārūpā varṇataścāpi ghorā jñeyāścaite vṛścikāḥ prāṇacaurāḥ
janmaiteṣāṃ sarpakothāt pradiṣṭaṃ dehebhyo vā ghātitānāṃ viṣeṇa
ebhir daṣṭe sarpavegapravṛttiḥ sphoṭotpattirbhrāntidāhau jvaraśca
khebhyaḥ kṛṣṇaṃ śoṇitaṃ yāti tīvraṃ tasmāt prāṇaistyajyate śīghrameva
ugramadhyaviṣair daṣṭaṃ cikitset sarpadaṣṭavat
ādaṃśaṃ sveditaṃ cūrṇaiḥ pracchitaṃ pratisārayet
rajanīsaindhavavyoṣaśirīṣaphalapuṣpajaiḥ
mātuluṅgāmlagomūtrapiṣṭaṃ ca surasāgrajam
lepe svede sukhoṣṇaṃ ca gomayaṃ hitamiṣyate
pāne kṣaudrayutaṃ sarpiḥ kṣīraṃ vā bahuśarkaram
daṃśaṃ mandaviṣāṇāṃ tu cakratailena secayet
vidārīgaṇasiddhena sukhoṣṇenāthavā punaḥ
kuryāccotkārikāsvedaṃ viṣaghnair upanāhayet
guḍodakaṃ vā suhimaṃ cāturjātakasaṃyutam
pānamasmai pradātavyaṃ kṣīraṃ vā saguḍaṃ himam
śikhikukkuṭabarhāṇi saindhavaṃ tailasarpiṣī
dhūmo hanti prayuktastu śīghraṃ vṛścikajaṃ viṣam
kusumbhapuṣpaṃ rajanī niśā vā kodravaṃ tṛṇam
ebhir ghṛtāktair dhūpastu pāyudeśe prayojitaḥ
nāśayedāśu kīṭotthaṃ vṛścikasya ca yadviṣam
lūtāviṣaṃ ghoratamaṃ durvijñeyatamaṃ ca tat
duścikitsyatamaṃ cāpi bhiṣagbhir mandabuddhibhiḥ
saviṣaṃ nirviṣaṃ caitadityevaṃ pariśaṅkite
viṣaghnam eva kartavyamavirodhi yadauṣadham
agadānāṃ hi saṃyogo viṣajuṣṭasya yujyate
nirviṣe mānave yukto 'gadaḥ saṃpadyate 'sukham
tasmāt sarvaprayatnena jñātavyo viṣaniścayaḥ
ajñātvā viṣasadbhāvaṃ bhiṣagvyāpādayennaram
prodbhidyamānastu yathāṅkureṇa na vyaktajātiḥ pravibhāti vṛkṣaḥ
tadvad durālakṣyatamaṃ hi tāsāṃ viṣaṃ śarīre pravikīrṇamātram
īṣatsakaṇḍu pracalaṃ sakoṭhamavyaktavarṇaṃ prathame 'hani syāt
anteṣu śūnaṃ parinimnamadhyaṃ pravyaktarūpaṃ ca dine dvitīye
tryaheṇa taddarśayatīha rūpaṃ viṣaṃ caturthe 'hani kopameti
ato 'dhike 'hni prakaroti jantor viṣaprakopaprabhavān vikārān
ṣaṣṭhe dine viprasṛtaṃ tu sarvān marmapradeśān bhṛśamāvṛṇoti
tat saptame 'tyarthaparītagātraṃ vyāpādayenmartyamatipravṛddham
yāstīkṣṇacaṇḍograviṣā hi lūtāstāḥ saptarātreṇa naraṃ nihanyuḥ
ato 'dhikenāpi nihanyuranyā yāsāṃ viṣaṃ madhyamavīryamuktam
yāsāṃ kanīyo viṣavīryamuktaṃ tāḥ pakṣamātreṇa vināśayanti
tasmāt prayatnaṃ bhiṣagatra kuryādādaṃśapātād viṣaghātiyogaiḥ
viṣaṃ tu lālānakhamūtradaṃṣṭrārajaḥpurīṣair atha cendriyeṇa
saptaprakāraṃ visṛjanti lūtāstadugramadhyāvaravīryayuktam
sakaṇḍukoṭhaṃ sthiramalpamūlaṃ lālākṛtaṃ mandarujaṃ vadanti
śophaśca kaṇḍūśca pulālikā ca dhūmāyanaṃ caiva nakhāgradaṃśe
daṃśaṃ tu mūtreṇa sakṛṣṇamadhyaṃ saraktaparyantam avehi dīrṇam
daṃṣṭrābhir ugraṃ kaṭhinaṃ vivarṇaṃ jānīhi daṃśaṃ sthiramaṇḍalaṃ ca
rajaḥpurīṣendriyajaṃ hi viddhi sphoṭaṃ vipakvāmalapīlupāṇḍum
etāvadetat samudāhṛtaṃ tu vakṣyāmi lūtāprabhavaṃ purāṇam
sāmānyato daṣṭamasādhyasādhyaṃ cikitsitaṃ cāpi yathāviśeṣam
viśvāmitro nṛpavaraḥ kadācidṛṣisattamam
vasiṣṭhaṃ kopayāmāsa gatvāśramapadaṃ kila
kupitasya munestasya lalāṭāt svedabindavaḥ
apatan darśanādeva ravestatsamatejasaḥ
tṛṇe maharṣiṇā lūne dhenvarthaṃ saṃbhṛte 'pi ca
tato jātāstvimā ghorā nānārūpā mahāviṣāḥ
apakārāya vartante nṛpasādhanavāhane
yasmāllūnaṃ tṛṇaṃ prāptā muneḥ prasvedabindavaḥ
tasmāllūteti bhāṣyante saṃkhyayā tāśca ṣoḍaśa
kṛcchrasādhyāstathāsādhyā lūtāstu dvividhāḥ smṛtāḥ
tāsām aṣṭau kṛcchrasādhyā varjyāstāvatya eva tu
trimaṇḍalā tathā śvetā kapilā pītikā tathā
ālamūtraviṣā raktā kasanā cāṣṭamī smṛtā
tābhir daṣṭe śiroduḥkhaṃ kaṇḍūrdaṃśe ca vedanā
bhavanti ca viśeṣeṇa gadāḥ ślaiṣmikavātikāḥ
sauvarṇikā lājavarṇā jālinyeṇīpadī tathā
kṛṣṇāgnivarṇā kākāṇḍā mālāguṇāṣṭamī tathā
tābhir daṣṭe daṃśakothaḥ pravṛttiḥ kṣatajasya ca
jvaro dāho 'tisāraśca gadāḥ syuśca tridoṣajāḥ
piḍakā vividhākārā maṇḍalāni mahānti ca
mahānto mṛdavaḥ śophā raktāḥ śyāvāścalāstathā
sāmānyaṃ sarvalūtānāmetadādaṃśalakṣaṇam
viśeṣalakṣaṇaṃ tāsāṃ vakṣyāmi sacikitsitam
trimaṇḍalāyā daṃśe 'sṛkkṛṣṇaṃ sravati dīryate
bādhiryaṃ kaluṣā dṛṣṭistathā dāhaśca netrayoḥ
tatrārkamūlaṃ rajanī nākulī pṛśniparṇikā
pānakarmaṇi śasyante nasyālepāñjaneṣu ca
śvetāyāḥ piḍakā daṃśe śvetā kaṇḍūmatī bhavet
dāhamūrcchājvaravatī visarpakledarukkarī
tatra candanarāsnailāhareṇunalavañjulāḥ
kuṣṭhaṃ lāmajjakaṃ vakraṃ naladaṃ cāgado hitaḥ
ādaṃśe piḍakā tāmrā kapilāyāḥ sthirā bhavet
śiraso gauravaṃ dāhastimiraṃ bhrama eva ca
tatra padmakakuṣṭhailākarañjakakubhatvacaḥ
sthirārkaparṇyapāmārgadūrvābrāhmyo viṣāpahāḥ
ādaṃśe pītikāyāstu piḍakā pītikā sthirā
bhavecchardirjvaraḥ śūlaṃ mūrdhni rakte tathākṣiṇī
tatreṣṭāḥ kuṭajośīratuṅgapadmakavañjulāḥ
śirīṣakiṇihīśelukadambakakubhatvacaḥ
raktamaṇḍanibhe daṃśe piḍakāḥ sarṣapā iva
jāyante tāluśoṣaśca dāhaścālaviṣārdite
tatra priyaṅguhrīverakuṣṭhalāmajjavañjulāḥ
agadaḥ śatapuṣpā ca sapippalavaṭāṅkurāḥ
pūtirmūtraviṣādaṃśo visarpī kṛṣṇaśoṇitaḥ
kāsaśvāsavamīmūrcchājvaradāhasamanvitaḥ
manaḥśilālamadhukakuṣṭhacandanapadmakaiḥ
madhumiśraiḥ salāmajjair agadastatra kīrtitaḥ
āpāṇḍupiḍako daṃśo dāhakledasamanvitaḥ
raktāyā raktaparyanto vijñeyo raktasaṃyutaḥ
kāryastatrāgadastoyacandanośīrapadmakaiḥ
tathaivārjunaśelubhyāṃ tvagbhir āmrātakasya ca
picchilaṃ kasanādaṃśād rudhiraṃ śītalaṃ sravet
kāsaśvāsau ca tatroktaṃ raktalūtācikitsitam
purīṣagandhiralpāsṛk kṛṣṇāyā daṃśa eva tu
jvaramūrcchāvamīdāhakāsaśvāsasamanvitaḥ
tatrailāvakrasarpākṣīgandhanākulicandanaiḥ
mahāsugandhisahitaiḥ pratyākhyāyāgadaḥ smṛtaḥ
daṃśe dāho 'gnivaktrāyāḥ srāvo 'tyarthaṃ jvarastathā
coṣakaṇḍūromaharṣā dāhavisphoṭasaṃyutaḥ
kṛṣṇāpraśamanaṃ cātra pratyākhyāya prayojayet
sārivośīrayaṣṭyāhvacandanotpalapadmakam
sarvāsām eva yuñjīta viṣe śleṣmātakatvacam
bhiṣak sarvaprakāreṇa tathā cākṣībapippalam
kṛcchrasādhyaviṣā hyaṣṭau proktā dve ca yadṛcchayā
avāryaviṣavīryāṇāṃ lakṣaṇāni nibodha me
dhyāmaḥ sauvarṇikādaṃśaḥ sapheno matsyagandhakaḥ
śvāsaḥ kāso jvarastṛṣṇā mūrcchā cātra sudāruṇā
ādaṃśe lājavarṇāyā dhyāmaṃ pūti sravedasṛk
dāho mūrcchātisāraśca śiroduḥkhaṃ ca jāyate
ghoro daṃśastu jālinyā rājimānavakīryate
stambhaḥ śvāsastamovṛddhistāluśoṣaśca jāyate
eṇīpadyāstathā daṃśo bhavet kṛṣṇatilākṛtiḥ
tṛṣṇāmūrcchājvaracchardikāsaśvāsasamanvitaḥ
daṃśaḥ kākāṇḍikādaṣṭe pāṇḍurakto 'tivedanaḥ
tṛṇmūrcchāśvāsahṛdrogahikkākāsāḥ syurucchritāḥ
rakto mālāguṇādaṃśo dhūmagandho 'tivedanaḥ
bahudhā ca viśīryeta dāhamūrcchājvarānvitaḥ
asādhyāsvapyabhihitaṃ pratyākhyāyāśu yojayet
doṣocchrāyaviśeṣeṇa dāhacchedavivarjitam
sādhyābhir ābhir lūtābhir daṣṭamātrasya dehinaḥ
vṛddhipattreṇa matimān samyagādaṃśam uddharet
amarmaṇi vidhānajño varjitasya jvarādibhiḥ
daṃśasyotkartanaṃ kuryād alpaśvayathukasya ca
madhusaindhavasaṃyuktair agadair lepayettataḥ
priyaṅgurajanīkuṣṭhasamaṅgāmadhukaistathā
sārivāṃ madhukaṃ drākṣāṃ payasyāṃ kṣīramoraṭam
vidārīgokṣurakṣaudramadhukaṃ pāyayeta vā
kṣīriṇāṃ tvakkaṣāyeṇa suśītena ca secayet
upadravān yathādoṣaṃ viṣaghnair eva sādhayet
nasyāñjanābhyañjanapānadhūmaṃ tathāvapīḍaṃ kavalagrahaṃ ca
saṃśodhanaṃ cobhayataḥ pragāḍhaṃ kuryātsirāmokṣaṇam eva cātra
kīṭadaṣṭavraṇān sarvānahidaṣṭavraṇān api
ādāhapākāttān sarvāñ cikitsed duṣṭavad bhiṣak
vinivṛtte tataḥ śophe karṇikāpātanaṃ hitam
nimbapatraṃ trivṛddantī kusumbhaṃ kusumaṃ madhu
gugguluḥ saindhavaṃ kiṇvaṃ varcaḥ pārāvatasya ca
viṣavṛddhikaraṃ cānnaṃ hitvā sambhojanaṃ hitam
viṣebhyaḥ khalu sarvebhyaḥ karṇikāmarujāṃ sthirām
pracchayitvā madhūnmiśraiḥ śodhanīyair upācaret
saptaṣaṣṭhasya kīṭānāṃ śatasyaitadvibhāgaśaḥ
daṣṭalakṣaṇamākhyātaṃ cikitsā cāpyanantaram
saviṃśamadhyāyaśatametaduktaṃ vibhāgaśaḥ
ihoddiṣṭānanirdiṣṭānarthān vakṣyāmyathottare
sanātanatvādvedānāmakṣaratvāttathaiva ca
tathā dṛṣṭaphalatvācca hitatvād api dehinām
vāksamūhārthavistārāt pūjitatvācca dehibhiḥ
cikitsitāt puṇyatamaṃ na kiṃcid api śuśrumaḥ
ṛṣer indraprabhāvasyāmṛtayoner bhiṣagguroḥ
dhārayitvā tu vimalaṃ mataṃ paramasaṃmatam
uktāhārasamācāra iha pretya ca modate
athāta aupadravikamadhyāyaṃ vyākhyāsyāmaḥ
yathovāca bhagavān dhanvantariḥ
adhyāyānāṃ śate viṃśe yaduktamasakṛnmayā
vakṣyāmi bahudhā samyaguttare 'rthānimāniti
idānīṃ tat pravakṣyāmi tantramuttaramuttamam
nikhilenopadiśyante yatra rogāḥ pṛthagvidhāḥ
śālākyatantrābhihitā videhādhipakīrtitāḥ
ye ca vistarato dṛṣṭāḥ kumārābādhahetavaḥ
ṣaṭsu kāyacikitsāsu ye coktāḥ paramarṣibhiḥ
upasargādayo rogā ye cāpyāgantavaḥ smṛtāḥ
triṣaṣṭī rasasaṃsargāḥ svasthavṛttaṃ tathaiva ca
yuktārthā yuktayaścaiva doṣabhedāstathaiva ca
yatroktā vividhā arthā rogasādhanahetavaḥ
mahatastasya tantrasya durgādhasyāmbudheriva
ādāvevottamāṅgasthān rogānabhidadhāmyaham
saṃkhyayā lakṣaṇaiścāpi sādhyāsādhyakrameṇa ca
vidyād dvyaṅgulabāhulyaṃ svāṅguṣṭhodarasaṃmitam
dvyaṅgulaṃ sarvataḥ sārdhaṃ bhiṣaṅnayanabudbudam
suvṛttaṃ gostanākāraṃ sarvabhūtaguṇodbhavam
palaṃ bhuvo 'gnito raktaṃ vātāt kṛṣṇaṃ sitaṃ jalāt
ākāśādaśrumārgāśca jāyante netrabudbude
dṛṣṭiṃ cātra tathā vakṣye yathā brūyād viśāradaḥ
netrāyāmatribhāgaṃ tu kṛṣṇamaṇḍalam ucyate
kṛṣṇāt saptamam icchanti dṛṣṭiṃ dṛṣṭiviśāradāḥ
maṇḍalāni ca sandhīṃśca paṭalāni ca locane
yathākramaṃ vijānīyāt pañca ṣaṭ ca ṣaḍeva ca
pakṣmavartmaśvetakṛṣṇadṛṣṭīnāṃ maṇḍalāni tu
anupūrvaṃ tu te madhyāścatvāro 'ntyā yathottaram
pakṣmavartmagataḥ sandhir vartmaśuklagato 'paraḥ
śuklakṛṣṇagatastvanyaḥ kṛṣṇadṛṣṭigato 'paraḥ
tataḥ kanīnakagataḥ ṣaṣṭhaścāpāṅgagaḥ smṛtaḥ
dve vartmapaṭale vidyāccatvāryanyāni cākṣiṇi
jāyate timiraṃ yeṣu vyādhiḥ paramadāruṇaḥ
tejojalāśritaṃ bāhyaṃ teṣvanyat piśitāśritam
medastṛtīyaṃ paṭalamāśritaṃ tvasthi cāparam
pañcamāṃśasamaṃ dṛṣṭesteṣāṃ bāhulyamiṣyate
sirāṇāṃ kaṇḍarāṇāṃ ca medasaḥ kālakasya ca
guṇāḥ kālāt paraḥ śleṣmā bandhane 'kṣṇoḥ sirāyutaḥ
sirānusāribhir doṣair viguṇairūrdhvamāgataiḥ
jāyante netrabhāgeṣu rogāḥ paramadāruṇāḥ
tatrāvilaṃ sasaṃrambham aśrukaṇḍūpadehavat
gurūṣātodarāgādyair juṣṭaṃ cāvyaktalakṣaṇaiḥ
saśūlaṃ vartmakośeṣu śūkapūrṇābham eva ca
vihanyamānaṃ rūpe vā kriyāsvakṣi yathā purā
dṛṣṭvaiva dhīmān budhyeta doṣeṇādhiṣṭhitaṃ tu tat
tatra saṃbhavamāsādya yathādoṣaṃ bhiṣagjitam
vidadhyānnetrajā rogā balavantaḥ syuranyathā
saṃkṣepataḥ kriyāyogo nidānaparivarjanam
vātādīnāṃ pratīghātaḥ prokto vistarataḥ punaḥ
uṣṇābhitaptasya jalapraveśāddūrekṣaṇāt svapnaviparyayācca
prasaktasaṃrodanakopaśokakleśābhighātādatimaithunācca
śuktāranālāmlakulatthamāṣaniṣevaṇādvegavinigrahācca
svedādatho dhūmaniṣevaṇācca chardervighātādvamanātiyogāt
bāṣpagrahāt sūkṣmanirīkṣaṇācca netre vikārān janayanti doṣāḥ
vātāddaśa tathā pittāt kaphāccaiva trayodaśa
raktāt ṣoḍaśa vijñeyāḥ sarvajāḥ pañcaviṃśatiḥ
tathā bāhyau punardvau ca rogāḥ ṣaṭsaptatiḥ smṛtāḥ
hatādhimantho nimiṣo dṛṣṭirgambhīrikā ca yā
yacca vātahataṃ vartma na te sidhyanti vātajāḥ
yāpyo 'tha tanmayaḥ kācaḥ sādhyāḥ syuḥsānyamārutāḥ
śuṣkākṣipākādhīmanthasyandamārutaparyayāḥ
asādhyo hrasvajāḍyo yo jalasrāvaśca paittikaḥ
parimlāyī ca nīlaśca yāpyaḥ kāco 'tha tanmayaḥ
abhiṣyando 'dhimantho 'mlādhyuṣitaṃ śuktikā ca yā
dṛṣṭiḥ pittavidagdhā ca dhūmadarśī ca sidhyati
asādhyaḥ kaphajaḥ srāvo yāpyaḥ kācaśca tanmayaḥ
abhiṣyando 'dhimanthaśca balāsagrathitaṃ ca yat
dṛṣṭiḥ śleṣmavidagdhā ca pothakyo lagaṇaśca yaḥ
krimigranthipariklinnavartmaśuklārmapiṣṭakāḥ
śleṣmopanāhaḥ sādhyāstu kathitāḥ śleṣmajeṣu tu
raktasrāvo 'jakājātaṃ śoṇitārśovraṇānvitam
śukraṃ na sādhyaṃ kācaśca yāpyastajjaḥ prakīrtitaḥ
manthasyandau kliṣṭavartma harṣotpātau tathaiva ca
sirājātāñjanākhyā ca sirājālaṃ ca yat smṛtam
parvaṇyathāvraṇaṃ śukraṃ śoṇitārmārjunaśca yaḥ
ete sādhyā vikāreṣu raktajeṣu bhavanti hi
pūyāsrāvo nākulāndhyam akṣipākātyayo 'lajī
asādhyāḥ sarvajā yāpyaḥ kācaḥ kopaśca pakṣmaṇaḥ
vartmāvabandho yo vyādhiḥ sirāsu piḍakā ca yā
prastāryarmādhimāṃsārma snāyvarmotsaṅginī ca yā
pūyālasaścārbudaṃ ca śyāvakardamavartmanī
tathārśovartma śuṣkārśaḥ śarkarāvartma yacca vai
saśophaś cāpyaśophaśca pāko bahalavartma ca
aklinnavartma kumbhīkā bisavartma ca sidhyati
sanimitto 'nimittaśca dvāvasādhyau tu bāhyajau
ṣaṭsaptatirvikārāṇāmeṣā saṃgrahakīrtitā
nava sandhyāśrayāsteṣu vartmajāstvekaviṃśatiḥ
śuklabhāge daśaikaśca catvāraḥ kṛṣṇabhāgajāḥ
sarvāśrayāḥ saptadaśa dṛṣṭijā dvādaśaiva tu
bāhyajau dvau samākhyātau rogau paramadāruṇau
bhūya etān pravakṣyāmi saṃkhyārūpacikitsitaiḥ
athātaḥ saṃdhigatarogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
pūyālasaḥ sopanāhaḥ srāvāḥ parvaṇikālajī
krimigranthiśca vijñeyā rogāḥ sandhigatā nava
pakvaḥ śophaḥ sandhijaḥ saṃsravedyaḥ sāndraṃ pūyaṃ pūti pūyālasaḥ saḥ
granthirnālpo dṛṣṭisandhāvapākaḥ kaṇḍūprāyo nīrujastūpanāhaḥ
gatvā sandhīnaśrumārgeṇa doṣāḥ kuryuḥ srāvān rugvihīnān kanīnāt
tān vai srāvān netranāḍīmathaike tasyā liṅgaṃ kīrtayiṣye caturdhā
pākaḥ sandhau saṃsravedyaśca pūyaṃ pūyāsrāvo naikarūpaḥ pradiṣṭaḥ
śvetaṃ sāndraṃ picchilaṃ saṃsravedyaḥ śleṣmāsrāvo nīrujaḥ sa pradiṣṭaḥ
raktāsrāvaḥ śoṇitotthaḥ saraktamuṣṇaṃ nālpaṃ saṃsravennātisāndram
pītābhāsaṃ nīlamuṣṇaṃ jalābhaṃ pittāsrāvaḥ saṃsravet sandhimadhyāt
tāmrā tanvī dāhaśūlopapannā raktājjñeyā parvaṇī vṛttaśophā
jātā sandhau kṛṣṇaśukle 'lajī syāttasminneva khyāpitā pūrvaliṅgaiḥ
krimigranthirvartmanaḥ pakṣmaṇaś ca kaṇḍūṃ kuryuḥ krimayaḥ sandhijātāḥ
nānārūpā vartmaśuklasya sandhau caranto 'ntarnayanaṃ dūṣayanti
athāto vartmagatarogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
pṛthagdoṣāḥ samastā vā yadā vartmavyapāśrayāḥ
sirā vyāpyāvatiṣṭhante vartmasvadhikamūrchitāḥ
vivardhya māṃsaṃ raktaṃ ca tadā vartmavyapāśrayān
vikārāñjanayantyāśu nāmatastānnibodhata
utsaṅginyatha kumbhīkā pothakyo vartmaśarkarā
tathārśovartma śuṣkārśastathaivāñjananāmikā
bahalaṃ vartma yaccāpi vyādhirvartmāvabandhakaḥ
kliṣṭakardamavartmākhyau śyāvavartma tathaiva ca
praklinnamapariklinnaṃ vartma vātahataṃ tu yat
arbudaṃ nimiṣaścāpi śoṇitārśaśca yat smṛtam
lagaṇo biśanāmā ca pakṣmakopastathaiva ca
ekaviṃśatirityete vikārā vartmasaṃśrayāḥ
nāmabhiste samuddiṣṭā lakṣaṇaistān pracakṣmahe
abhyantaramukhī bāhyotsaṅge 'dho vartmanaśca yā
vijñeyotsaṅginī nāma tadrūpapiḍakācitā
kumbhīkabījapratimāḥ piḍakā yāstu vartmajāḥ
ādhmāpayanti bhinnā yāḥ kumbhīkapiḍakāstu tāḥ
srāviṇyaḥ kaṇḍurā gurvyo raktasarṣapasannibhāḥ
piḍakāśca rujāvatyaḥ pothakya iti saṃjñitāḥ
piḍakābhiḥ susūkṣmābhir ghanābhirabhisaṃvṛtā
piḍakā yā kharā sthūlā sā jñeyā vartmaśarkarā
ervārubījapratimāḥ piḍakā mandavedanāḥ
sūkṣmāḥ kharāśca vartmasthāstadarśovartma kīrtyate
dīrgho 'ṅkuraḥ kharaḥ stabdho dāruṇo vartmasaṃbhavaḥ
vyādhireṣa samākhyātaḥ śuṣkārśa iti saṃjñitaḥ
dāhatodavatī tāmrā piḍakā vartmasaṃbhavā
mṛdvī mandarujā sūkṣmā jñeyā sāñjananāmikā
vartmopacīyate yasya piḍakābhiḥ samantataḥ
savarṇābhiḥ samābhiśca vidyādbahalavartma tat
kaṇḍūmatālpatodena vartmaśophena yo naraḥ
na samaṃ chādayedakṣi bhavedbandhaḥ sa vartmanaḥ
mṛdvalpavedanaṃ tāmraṃ yadvartma samam eva ca
akasmācca bhavedraktaṃ kliṣṭavartma tadādiśet
kliṣṭaṃ punaḥ pittayutaṃ vidahecchoṇitaṃ yadā
tadā klinnatvamāpannam ucyate vartmakardamaḥ
yadvartma bāhyato 'ntaśca śyāvaṃ śūnaṃ savedanam
dāhakaṇḍūparikledi śyāvavartmeti tanmatam
arujaṃ bāhyataḥ śūnamantaḥ klinnaṃ sravatyapi
kaṇḍūnistodabhūyiṣṭhaṃ klinnavartma taducyate
yasya dhautāni dhautāni sambadhyante punaḥ punaḥ
vartmānyaparipakvāni vidyādaklinnavartma tat
vimuktasandhi niśceṣṭaṃ vartma yasya na mīlyate
etadvātahataṃ vidyāt sarujaṃ yadi vārujam
vartmāntarasthaṃ viṣamaṃ granthibhūtamavedanam
vijñeyamarbudaṃ puṃsāṃ saraktamavalambitam
nimeṣaṇīḥ sirā vāyuḥ praviṣṭo vartmasaṃśrayāḥ
cālayatyati vartmāni nimeṣaḥ sa gado mataḥ
chinnāśchinnā vivardhante vartmasthā mṛdavo 'ṅkurāḥ
dāhakaṇḍūrujopetāste 'rśaḥ śoṇitasaṃbhavāḥ
apākaḥ kaṭhinaḥ sthūlo granthirvartmabhavo 'rujaḥ
sakaṇḍūḥ picchilaḥ kolapramāṇo lagaṇastu saḥ
śūnaṃ yadvartma bahubhiḥ sūkṣmaiśchidraiḥ samanvitam
bisamantarjala iva bisavartmeti tanmatam
doṣāḥ pakṣmāśayagatāstīkṣṇāgrāṇi kharāṇi ca
nirvartayanti pakṣmāṇi tair ghuṣṭaṃ cākṣi dūyate
uddhṛtairuddhṛtaiḥ śāntiḥ pakṣmabhiścopajāyate
vātātapānaladveṣī pakṣmakopaḥ sa ucyate
athātaḥ śuklagatarogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
prastāriśuklakṣatajādhimāṃsasrāyvarmasaṃjñāḥ khalu pañca rogāḥ
syuḥ śuktikā cārjunapiṣṭakau ca jālaṃ sirāṇāṃ piḍakāśca yāḥ syuḥ
rogā balāsagrathitena sārdhamekādaśākṣṇoḥ khalu śuklabhāge
prastāri prathitamihārma śuklabhāge vistīrṇaṃ tanu rudhiraprabhaṃ sanīlam
śuklākhyaṃ mṛdu kathayanti śuklabhāge saśvetaṃ samamiha vardhate cireṇa
yanmāṃsaṃ pracayam upaiti śuklabhāge padmābhaṃ tadupadiśanti lohitārma
vistīrṇaṃ mṛdu bahalaṃ yakṛtprakāśaṃ śyāvaṃ vā tad adhikamāṃsajārma vidyāt
śukle yat piśitam upaiti vṛddhimetat snāyvarmetyabhipaṭhitaṃ kharaṃ prapāṇḍu
śyāvāḥ syuḥ piśitanibhāśca bindavo ye śuktyābhāḥ sitanayane sa śuktisaṃjñaḥ
eko yaḥ śaśarudhiropamastu binduḥ śuklastho bhavati tamarjunaṃ vadanti
utsannaḥ salilanibho 'tha piṣṭaśuklo binduryo bhavati sa piṣṭakaḥ suvṛttaḥ
jālābhaḥ kaṭhinasiro mahān saraktaḥ saṃtānaḥ smṛta iha jālasaṃjñitastu
śuklasthāḥ sitapiḍakāḥ sirāvṛtā yāstā vidyādasitasamīpajāḥ sirājāḥ
kāṃsyābho bhavati site 'mbubindutulyaḥ sa jñeyo 'mṛdurarujo balāsakākhyaḥ
athātaḥ kṛṣṇagatarogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
yat savraṇaṃ śuklamathāvraṇaṃ vā pākātyayaścāpyajakā tathaiva
catvāra ete 'bhihitā vikārāḥ kṛṣṇāśrayāḥ saṃgrahataḥ purastāt
nimagnarūpaṃ hi bhavettu kṛṣṇe sūcyeva viddhaṃ pratibhāti yadvai
srāvaṃ sraveduṣṇamatīva ruk ca tat savraṇaṃ śukramudāharanti
dṛṣṭeḥ samīpe na bhavettu yacca na cāvagāḍhaṃ na ca saṃsraveddhi
avedanāvanna ca yugmaśukraṃ tatsiddhimāpnoti kadācideva
vicchinnamadhyaṃ piśitāvṛtaṃ vā calaṃ sirāsaktamadṛṣṭikṛcca
dvitvaggataṃ lohitamantataśca cirotthitaṃ cāpi vivarjanīyam
uṣṇāśrupātaḥ piḍakā ca kṛṣṇe yasmin bhavenmudganibhaṃ ca śukram
tadapyasādhyaṃ pravadanti kecidanyacca yattittiripakṣatulyam
sitaṃ yadā bhātyasitapradeśe syandātmakaṃ nātirugaśruyuktam
vihāyasīvācchaghanānukāri tadavraṇaṃ sādhyatamaṃ vadanti
gambhīrajātaṃ bahalaṃ ca śukraṃ cirotthitaṃ cāpi vadanti kṛcchram
saṃchādyate śvetanibhena sarvaṃ doṣeṇa yasyāsitamaṇḍalaṃ tu
tam akṣipākātyayam akṣikopasamutthitaṃ tīvrarujaṃ vadanti
ajāpurīṣapratimo rujāvān salohito lohitapicchilāśruḥ
vidārya kṛṣṇaṃ pracayo 'bhyupaiti taṃ cājakājātamiti vyavasyet
athātaḥ sarvagatarogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
syandāstu catvāra ihopadiṣṭāstāvanta eveha tathādhimanthāḥ
śophānvito 'śophayutaśca pākāvityevamete daśa sampradiṣṭāḥ
hatādhimantho 'nilaparyayaśca śuṣkākṣipāko 'nyata eva vātaḥ
dṛṣṭis tathāmlādhyuṣitā sirāṇāmutpātaharṣāvapi sarvabhāgāḥ
prāyeṇa sarve nayanāmayāstu bhavantyabhiṣyandanimittamūlāḥ
tasmād abhiṣyandam udīryamāṇam upācaredāśu hitāya dhīmān
nistodanaṃ stambhanaromaharṣasaṃgharṣapāruṣyaśirobhitāpāḥ
viśuṣkabhāvaḥ śiśirāśrutā ca vātābhipanne nayane bhavanti
dāhaprapākau śiśirābhinandā dhūmāyanaṃ bāṣpasamucchrayaśca
uṣṇāśrutā pītakanetratā ca pittābhipanne nayane bhavanti
uṣṇābhinandā gurutākṣiśophaḥ kaṇḍūpadehau sitatātiśaityam
srāvo muhuḥ picchila eva cāpi kaphābhipanne nayane bhavanti
tāmrāśrutā lohitanetratā ca rājyaḥ samantādatilohitāśca
pittasya liṅgāni ca yāni tāni raktābhipanne nayane bhavanti
vṛddhairetairabhiṣyandair narāṇāmakriyāvatām
tāvantastvadhimanthāḥ syurnayane tīvravedanāḥ
utpāṭyata ivātyarthaṃ netraṃ nirmathyate tathā
śiraso'rdhaṃ ca taṃ vidyādadhimanthaṃ svalakṣaṇaiḥ
netramutpāṭyata iva mathyate 'raṇivacca yat
saṃgharṣatodanirbhedamāṃsasaṃrabdham āvilam
kuñcanāsphoṭanādhmānavepathuvyathanair yutam
śiraso'rdhaṃ ca yena syādadhimanthaḥ sa mārutāt
raktarājicitaṃ srāvi vahninevāvadahyate
yakṛtpiṇḍopamaṃ dāhi kṣāreṇāktam iva kṣatam
prapakvocchūnavartmāntaṃ sasvedaṃ pītadarśanam
mūrcchāśirodāhayutaṃ pittenākṣyadhimanthitam
śophavan nātisaṃrabdhaṃ srāvakaṇḍūsamanvitam
śaityagauravapaicchilyadūṣikāharṣaṇānvitam
rūpaṃ paśyati duḥkhena pāṃśupūrṇamivāvilam
nāsādhmānaśiroduḥkhayutaṃ śleṣmādhimanthitam
bandhujīvapratīkāśaṃ tāmyati sparśanākṣamam
raktāsrāvaṃ sanistodaṃ paśyatyagninibhā diśaḥ
raktamagnāriṣṭavacca kṛṣṇabhāgaśca lakṣyate
yaddīptaṃ raktaparyantaṃ tadraktenādhimanthitam
hanyāddṛṣṭiṃ saptarātrāt kaphottho 'dhīmantho 'sṛksaṃbhavaḥ pañcarātrāt
ṣaḍrātrādvai mārutottho nihanyānmithyācārāt paittikaḥ sadya eva
kaṇḍūpadehāśruyutaḥ pakvodumbarasannibhaḥ
dāhasaṃharṣatāmratvaśophanistodagauravaiḥ
juṣṭo muhuḥ sraveccāsramuṣṇaśītāmbu picchilam
saṃrambhī pacyate yaśca netrapākaḥ saśophajaḥ
śophahīnāni liṅgāni netrapāke tvaśophaje
upekṣaṇādakṣi yadādhimantho vātātmakaḥ sādayati prasahya
rujābhirugrābhirasādhya eṣa hatādhimanthaḥ khalu nāma rogaḥ
antaḥsirāṇāṃ śvasanaḥ sthito dṛṣṭiṃ pratikṣipan
hatādhimanthaṃ janayettamasādhyaṃ vidurbudhāḥ
pakṣmadvayākṣibhruvam āśritastu yatrānilaḥ saṃcarati praduṣṭaḥ
paryāyaśaścāpi rujaḥ karoti taṃ vātaparyāyamudāharanti
yat kūṇitaṃ dāruṇarūkṣavartma vilokane cāviladarśanaṃ yat
sudāruṇaṃ yat pratibodhane ca śuṣkākṣipākopahataṃ tadakṣi
yasyāvaṭūkarṇaśirohanustho manyāgato vāpyanilo 'nyato vā
kuryādrujo 'ti bhruvi locane vā tamanyatovātamudāharanti
amlena bhuktena vidāhinā ca saṃchādyate sarvata eva netram
śophānvitaṃ lohitakaiḥ sanīlair etādṛg amlādhyuṣitaṃ vadanti
avedanā vāpi savedanā vā yasyākṣirājyo hi bhavanti tāmrāḥ
muhurvirajyanti ca tāḥ samantād vyādhiḥ sirotpāta iti pradiṣṭaḥ
mohāt sirotpāta upekṣitastu jāyeta rogastu sirāpraharṣaḥ
tāmrācchamasraṃ sravati pragāḍhaṃ tathā na śaknotyabhivīkṣituṃ ca
athāto dṛṣṭigatarogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
masūradalamātrāṃ tu pañcabhūtaprasādajām
khadyotavisphuliṅgābhāmiddhāṃ tejobhiravyayaiḥ
āvṛtāṃ paṭalenākṣṇor bāhyena vivarākṛtim
śītasātmyāṃ nṛṇāṃ dṛṣṭimāhur nayanacintakāḥ
rogāṃstadāśrayān ghorān ṣaṭ ca ṣaṭ ca pracakṣmahe
paṭalānupraviṣṭasya timirasya ca lakṣaṇam
sirābhirabhisamprāpya viguṇo 'bhyantare bhṛśam
prathame paṭale doṣo yasya dṛṣṭau vyavasthitaḥ
avyaktāni sa rūpāṇi sarvāṇyeva prapaśyati
dṛṣṭirbhṛśaṃ vihvalati dvitīyaṃ paṭalaṃ gate
makṣikā maśakān keśāñjālakāni ca paśyati
maṇḍalāni patākāṃśca marīcīḥ kuṇḍalāni ca
pariplavāṃśca vividhān varṣamabhraṃ tamāṃsi ca
dūrasthānyapi rūpāṇi manyate ca samīpataḥ
samīpasthāni dūre ca dṛṣṭergocaravibhramāt
yatnavān api cātyarthaṃ sūcīpāśaṃ na paśyati
ūrdhvaṃ paśyati nādhastāttṛtīyaṃ paṭalaṃ gate
mahāntyapi ca rūpāṇi chāditānīva vāsasā
karṇanāsākṣiyuktāni viparītāni vīkṣate
yathādoṣaṃ ca rajyeta dṛṣṭirdoṣe balīyasi
adhaḥsthite samīpasthaṃ dūrasthaṃ coparisthite
pārśvasthite tathā doṣe pārśvasthāni na paśyati
samantataḥ sthite doṣe saṃkulānīva paśyati
dṛṣṭimadhyagate doṣe sa ekaṃ manyate dvidhā
dvidhāsthite tridhā paśyedbahudhā cānavasthite
timirākhyaḥ sa vai doṣaḥ caturthaṃ paṭalaṃ gataḥ
ruṇaddhi sarvato dṛṣṭiṃ liṅganāśaḥ sa ucyate
tasminn api tamobhūte nātirūḍhe mahāgade
candrādityau sanakṣatrāvantarīkṣe ca vidyutaḥ
nirmalāni ca tejāṃsi bhrājiṣṇūni ca paśyati
sa eva liṅganāśastu nīlikākācasaṃjñitaḥ
tatra vātena rūpāṇi bhramantīva sa paśyati
āvilānyaruṇābhāni vyāviddhāni ca mānavaḥ
pittenādityakhadyotaśakracāpataḍidguṇān
śikhibarhavicitrāṇi nīlakṛṣṇāni paśyati
kaphena paśyedrūpāṇi snigdhāni ca sitāni ca
gauracāmaragaurāṇi śvetābhrapratimāni ca
paśyedasūkṣmāṇyatyarthaṃ vyabhre caivābhrasaṃplavam
salilaplāvitānīva parijāḍyāni mānavaḥ
tathā raktena raktāni tamāṃsi vividhāni ca
haritaśyāvakṛṣṇāni dhūmadhūmrāṇi cekṣate
sannipātena citrāṇi viplutāni ca paśyati
bahudhā vā dvidhā vāpi sarvāṇyeva samantataḥ
hīnādhikāṅgānyathavā jyotīṃṣyapi ca paśyati
pittaṃ kuryāt parimlāyi mūrchitaṃ raktatejasā
pītā diśastathodyantamādityam iva paśyati
vikīryamāṇān khadyotair vṛkṣāṃstejobhireva ca
vakṣyāmi ṣaḍvidhaṃ rāgair liṅganāśamataḥ param
rāgo 'ruṇo mārutajaḥ pradiṣṭaḥ pittāt parimlāyyathavāpi nīlaḥ
kaphāt sitaḥ śoṇitajastu raktaḥ samastadoṣo 'tha vicitrarūpaḥ
raktajaṃ maṇḍalaṃ dṛṣṭau sthūlakācānalaprabham
parimlāyini roge syānmlāyyānīlaṃ ca maṇḍalam
doṣakṣayāt kadācit syātsvayaṃ tatra ca darśanam
aruṇaṃ maṇḍalaṃ vātāccañcalaṃ paruṣaṃ tathā
pittānmaṇḍalamānīlaṃ kāṃsyābhaṃ pītam eva vā
śleṣmaṇā bahalaṃ snigdhaṃ śaṅkhakundendupāṇḍuram
calatpadmapalāśasthaḥ śuklo bindurivāmbhasaḥ
saṃkucatyātape 'tyarthaṃ chāyāyāṃ vistṛto bhavet
mṛdyamāne ca nayane maṇḍalaṃ tadvisarpati
pravālapadmapatrābhaṃ maṇḍalaṃ śoṇitātmakam
dṛṣṭirāgo bhaveccitro liṅganāśe tridoṣaje
yathāsvaṃ doṣaliṅgāni sarveṣveva bhavanti hi
ṣaḍ liṅganāśāḥ ṣaḍime ca rogā dṛṣṭyāśrayāḥ ṣaṭ ca ṣaḍeva ca syuḥ
tathā naraḥ pittavidagdhadṛṣṭiḥ kaphena cānyastvatha dhūmadarśī
yo hrasvajāḍyo nakulāndhatā ca gambhīrasaṃjñā ca tathaiva dṛṣṭiḥ
pittena duṣṭena gatena dṛṣṭiṃ pītā bhavedyasya narasya dṛṣṭiḥ
pītāni rūpāṇi ca manyate yaḥ sa mānavaḥ pittavidagdhadṛṣṭiḥ
prāpte tṛtīyaṃ paṭalaṃ tu doṣe divā na paśyenniśi vīkṣate ca
rātrau sa śītānugṛhītadṛṣṭiḥ pittālpabhāvād api tāni paśyet
tathā naraḥ śleṣmavidagdhadṛṣṭistānyeva śuklāni hi manyate tu
triṣu sthito'lpaḥ paṭaleṣu doṣo naktāndhyamāpādayati prasahya
divā sa sūryānugṛhītacakṣurīkṣeta rūpāṇi kaphālpabhāvāt
śokajvarāyāsaśiro'bhitāpair abhyāhatā yasya narasya dṛṣṭiḥ
sadhūmakān paśyati sarvabhāvāṃstaṃ dhūmadarśīti vadanti rogam
sa hrasvajāḍyo divaseṣu kṛcchrāddhrasvāni rūpāṇi ca yena paśyet
vidyotate yena narasya dṛṣṭirdoṣābhipannā nakulasya yadvat
citrāṇi rūpāṇi divā sa paśyet sa vai vikāro nakulāndhyasaṃjñaḥ
dṛṣṭirvirūpā śvasanopasṛṣṭā saṃkucyate 'bhyantarataśca yāti
rujāvagāḍhā ca tamakṣirogaṃ gambhīriketi pravadanti tajjñāḥ
bāhyau punardvāviha sampradiṣṭau nimittataścāpyanimittataśca
nimittatastatra śiro'bhitāpājjñeyas tvabhiṣyandanidarśanaiśca
surarṣigandharvamahoragāṇāṃ saṃdarśanenāpi ca bhāsvarāṇām
hanyeta dṛṣṭirmanujasya yasya sa liṅganāśastvanimittasaṃjñaḥ
tatrākṣi vispaṣṭamivāvabhāti vaidūryavarṇā vimalā ca dṛṣṭiḥ
vidīryate sīdati hīyate vā nṝṇām abhīghātahatā tu dṛṣṭiḥ
ityete nayanagatā mayā vikārāḥ saṃkhyātāḥ pṛthagiha ṣaṭ ca saptatiśca
eteṣāṃ pṛthagiha vistareṇa sarvaṃ vakṣye 'haṃ tadanu cikitsitaṃ yathāvat
athātaścikitsitapravibhāgavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
ṣaṭsaptatirye 'bhihitā vyādhayo nāmalakṣaṇaiḥ
cikitsitamidaṃ teṣāṃ samāsavyāsataḥ śṛṇu
chedyāsteṣu daśaikaśca nava lekhyāḥ prakīrtitāḥ
bhedyāḥ pañca vikārāḥ syurvyadhyāḥ pañcadaśaiva tu
dvādaśāśastrakṛtyāśca yāpyāḥ sapta bhavanti hi
rogā varjayitavyāḥ syurdaśa pañca ca jānatā
asādhyau vā bhavetāṃ tu yāpyau cāgantusaṃjñitau
arśo'nvitaṃ bhavati vartma tu yattathārśaḥ śuṣkaṃ tathārbudamatho piḍakāḥ sirājāḥ
jālaṃ sirājam api pañcavidhaṃ tathārma chedyā bhavanti saha parvaṇikāmayena
utsaṅginī bahalakardamavartmanī ca śyāvaṃ ca yacca paṭhitaṃ tviha baddhavartma
kliṣṭaṃ ca pothakiyutaṃ khalu yacca vartma kumbhīkinī ca saha śarkarayā ca lekhyāḥ
śleṣmopanāhalagaṇau ca bisaṃ ca bhedyā granthiśca yaḥ kṛmikṛto 'ñjananāmikā ca
ādau sirā nigaditāstu yayoḥ prayoge pākau ca yau nayanayoḥ pavano 'nyataśca
pūyālasānilaviparyayamanthasaṃjñāḥ syandāstu yantyupaśamaṃ hi sirāvyadhena
śuṣkākṣipākakaphapittavidagdhadṛṣṭiṣvamlākhyaśukrasahitārjunapiṣṭakeṣu
aklinnavartmahutabhugdhvajadarśiśuktipraklinnavartmasu tathaiva balāsasaṃjñe
āgantunāmayayugena ca dūṣitāyāṃ dṛṣṭau na śastrapatanaṃ pravadanti tajjñāḥ
saṃpaśyataḥ ṣaḍ api ye 'bhihitāstu kācāste pakṣmakopasahitāstu bhavanti yāpyāḥ
catvāra eva pavanaprabhavāstvasādhyā dvau pittajau kaphanimittaja eka eva
aṣṭārdhakā rudhirajāśca gadāstridoṣāstāvanta eva gaditāvapi bāhyajau dvau
athāto vātābhiṣyandapratiṣedhaṃ vyākhyāsyāmaḥ
yathovāca bhagavān dhanvantariḥ
purāṇasarpiṣā snigdhau syandādhīmanthapīḍitau
svedayitvā yathānyāyaṃ sirāmokṣeṇa yojayet
sampādayedbastibhistu samyak snehavirecitau
tarpaṇaiḥ puṭapākaiśca dhūmairāścyotanaistathā
nasyasnehaparīṣekaiḥ śirobastibhireva ca
vātaghnānūpajalajamāṃsāmlakvāthasecanaiḥ
snehaiścaturbhiruṣṇaiśca tatpītāmbaradhāraṇaiḥ
payobhir vesavāraiśca sālvaṇaiḥ pāyasaistathā
bhiṣak sampādayedetāvupanāhaiśca pūjitaiḥ
grāmyānūpaudakarasaiḥ snigdhaiḥ phalarasānvitaiḥ
susaṃskṛtaiḥ payobhiśca tayorāhāra iṣyate
tathā copari bhaktasya sarpiḥ pānaṃ praśasyate
triphalākvāthasaṃsiddhaṃ kevalaṃ jīrṇam eva vā
siddhaṃ vātaharaiḥ kṣīraṃ prathamena gaṇena vā
snehāstailādvinā siddhā vātaghnaistarpaṇe hitāḥ
snaihikaḥ puṭapākaśca dhūmo nasyaṃ ca tadvidham
nasyādiṣu sthirākṣīramadhuraistailamiṣyate
eraṇḍapallave mūle tvaci vājaṃ payaḥ śṛtam
kaṇṭakāryāśca mūleṣu sukhoṣṇaṃ secane hitam
saindhavodīcyayaṣṭyāhvapippalībhiḥ śṛtaṃ payaḥ
hitamardhodakaṃ seke tathāścyotanam eva ca
hrīveravakramañjiṣṭhodumbaratvakṣu sādhitam
sāmbhaśchāgaṃ payo vāpi śūlāścyotanamuttamam
madhukaṃ rajanīṃ pathyāṃ devadāruṃ ca peṣayet
ājena payasā śreṣṭhamabhiṣyande tadañjanam
gairikaṃ saindhavaṃ kṛṣṇāṃ nāgaraṃ ca yathottaram
dviguṇaṃ piṣṭamadbhistu guṭikāñjanamiṣyate
snehāñjanaṃ hitaṃ cātra vakṣyate tadyathāvidhi
rogo yaścānyatovāto yaśca mārutaparyayaḥ
anenaiva vidhānena bhiṣak tāvapi sādhayet
pūrvabhaktaṃ hitaṃ sarpiḥ kṣīraṃ vāpyatha bhojane
vṛkṣādanyāṃ kapitthe ca pañcamūle mahatyapi
sakṣīraṃ karkaṭarase siddhaṃ cātra ghṛtaṃ pibet
siddhaṃ vā hitamatrāhuḥ pattūrārtagalāgnikaiḥ
sakṣīraṃ meṣaśṛṅgyā vā sarpirvīratareṇa vā
saindhavaṃ dāru śuṇṭhī ca mātuluṅgaraso ghṛtam
stanyodakābhyāṃ kartavyaṃ śuṣkapāke tadañjanam
pūjitaṃ sarpiṣaścātra pānamakṣṇośca tarpaṇam
ghṛtena jīvanīyena nasyaṃ tailena cāṇunā
pariṣeke hitaṃ cātra payaḥ śītaṃ sasaindhavam
rajanīdārusiddhaṃ vā saindhavena samāyutam
sarpiryutaṃ stanyaghṛṣṭamañjanaṃ vā mahauṣadham
vasā vānūpajalajā saindhavena samāyutā
nāgaronmiśritā kiṃcicchuṣkapāke tadañjanam
pavanaprabhavā rogā ye keciddṛṣṭināśanāḥ
bījenānena matimān teṣu karma prayojayet
athātaḥ pittābhiṣyandapratiṣedhaṃ vyākhyāsyāmaḥ
yathovāca bhagavān dhanvantariḥ
pittasyande paittike cādhimanthe raktāsrāvaḥ sraṃsanaṃ cāpi kāryam
akṣṇoḥ sekālepanasyāñjanāni paitte ca syādyadvisarpe vidhānam
gundrāṃ śāliṃ śaivalaṃ śailabhedaṃ dārvīmelāmutpalaṃ rodhramabhram
padmātpatraṃ śarkarā darbhamikṣuṃ tālaṃ rodhraṃ vetasaṃ padmakaṃ ca
drākṣāṃ kṣaudraṃ candanaṃ yaṣṭikāhvaṃ yoṣitkṣīraṃ rātryanante ca piṣṭvā
sarpiḥ siddhaṃ tarpaṇe sekanasye śastaṃ kṣīraṃ siddhameteṣu cājam
yojyo vargo vyasta eṣo 'nyathā vā samyaṅnasye 'ṣṭārdhasaṃkhye 'pi nityam
kriyāḥ sarvāḥ pittaharyaḥ praśastāstryahāccordhvaṃ kṣīrasarpiśca nasyam
pālāśaṃ syācchoṇitaṃ cāñjanārthe śallakyā vā śarkarākṣaudrayuktam
rasakriyāṃ śarkarākṣaudrayuktāṃ pālindyāṃ vā madhuke vāpi kuryāt
mustā phenaḥ sāgarasyotpalaṃ ca kṛmighnailādhātribījādrasaśca
tālīśailāgairikośīraśaṅkhairevaṃ yuñjyādañjanaṃ stanyapiṣṭaiḥ
cūrṇaṃ kuryādañjanārthe raso vā stanyopeto dhātakīsyandanābhyām
yoṣitstanyaṃ śātakumbhaṃ vighṛṣṭaṃ kṣaudropetaṃ kaiṃśukaṃ cāpi puṣpam
rodhraṃ drākṣāṃ śarkarāmutpalaṃ ca nāryāḥ kṣīre yaṣṭikāhvaṃ vacāṃ ca
piṣṭvā kṣīre varṇakasya tvacaṃ ca toyonmiśre candanodumbare ca
kāryaḥ phenaḥ sāgarasyāñjanārthe nārīstanye mākṣike cāpi ghṛṣṭaḥ
yoṣitstanye sthāpitaṃ yaṣṭikāhvaṃ rodhraṃ drākṣāṃ śarkarāmutpalaṃ ca
kṣaumābaddhaṃ pathyamāścyotane vā sarpirghṛṣṭaṃ yaṣṭikāhvaṃ sarodhram
toyonmiśrāḥ kāśmarīdhātripathyāstadvaccāhuḥ kaṭphalaṃ cāmbunaiva
eṣo 'mlākhye 'nukramaścāpi śuktau kāryaḥ sarvaḥ syātsirāmokṣavarjyaḥ
sarpiḥ peyaṃ traiphalaṃ tailvakaṃ vā peyaṃ vā syāt kevalaṃ yat purāṇam
doṣe 'dhastācchuktikāyāmapāste śītair dravyairañjanaṃ kāryamāśu
vaidūryaṃ yat sphāṭikaṃ vaidrumaṃ ca mauktaṃ śāṅkhaṃ rājataṃ śātakumbham
cūrṇaṃ sūkṣmaṃ śarkarākṣaudrayuktaṃ śuktiṃ hanyādañjanaṃ caitadāśu
yuñjyāt sarpirdhūmadarśī narastu śeṣaṃ kuryādraktapitte vidhānam
yaccaivānyat pittahṛccāpi sarvaṃ yadvīsarpe paittike vai vidhānam
athātaḥ śleṣmābhiṣyandapratiṣedhaṃ vyākhyāsyāmaḥ
yathovāca bhagavān dhanvantariḥ
syandādhimanthau kaphajau pravṛddhau jayet sirāṇāmatha mokṣaṇena
svedāvapīḍāñjanadhūmasekapralepayogaiḥ kavalagrahaiśca
rūkṣaistathāścyotanasaṃvidhānaistathaiva rūkṣaiḥ puṭapākayogaiḥ
tryahāt tryahāccāpyapatarpaṇānte prātastayostiktaghṛtaṃ praśastam
tadannapānaṃ ca samācareddhi yacchleṣmaṇo naiva karoti vṛddhim
kuṭannaṭāsphoṭaphaṇijjhabilvapattūrapilvarkakapitthabhaṅgaiḥ
svedaṃ vidadhyāt athavānulepaṃ barhiṣṭhaśuṇṭhīsurakāṣṭhakuṣṭhaiḥ
sindhūtthahiṅgutriphalāmadhūkaprapauṇḍarīkāñjanatutthatāmraiḥ
piṣṭair jalenāñjanavartayaḥ syuḥ pathyāharidrāmadhukāñjanair vā
trīṇyūṣaṇāni triphalā haridrā viḍaṅgasāraśca samāni ca syuḥ
barhiṣṭhakuṣṭhāmarakāṣṭhaśaṅkhapāṭhāmalavyoṣamanaḥśilāśca
piṣṭvāmbunā vā kusumāni jātikarañjaśobhāñjanajāni yuñjyāt
phalaṃ prakīryādathavāpi śigroḥ puṣpaṃ ca tulyaṃ bṛhatīdvayasya
rasāñjanaṃ saindhavacandanaṃ ca manaḥśilāle laśunaṃ ca tulyam
piṣṭvāñjanārthe kaphajeṣu dhīmān vartīrvidadhyānnayanāmayeṣu
roge balāsagrathite 'ñjanaṃ jñaiḥ kartavyametat suviśuddhakāye
nīlān yavān gavyapayo 'nupītān śalākinaḥ śuṣkatanūn vidahya
tathārjakāsphotakapitthabilvanirguṇḍijātīkusumāni caiva
tatkṣāravatsaindhavatuttharocanaṃ pakvaṃ vidadhyādatha lohanāḍyām
etadbalāsagrathite 'ñjanaṃ syādeṣo 'nukalpastu phaṇijjhakādau
mahauṣadhaṃ māgadhikāṃ ca mustāṃ sasaindhavaṃ yanmaricaṃ ca śuklam
tanmātuluṅgasvarasena piṣṭaṃ netrāñjanaṃ piṣṭakamāśu hanyāt
phale bṛhatyā magadhodbhavānāṃ nidhāya kalkaṃ phalapākakāle
srotojayuktaṃ ca taduddhṛtaṃ syāttadvattu piṣṭe vidhireṣa cāpi
vārtākaśigrvindrasurāpaṭolakirātatiktāmalakīphaleṣu
kāsīsasāmudrarasāñjanāni jātyāstathā kṣārakameva cāpi
praklinnavartmanyupadiśyate tu yogāñjanaṃ tanmadhunāvaghṛṣṭam
nādeyamagryaṃ maricaṃ ca śuklaṃ nepālajātā ca samapramāṇā
samātuluṅgadrava eṣa yogaḥ kaṇḍūṃ nihanyāt sakṛdañjanena
saśṛṅgaveraṃ suradāru mustaṃ sindhuprabhūtaṃ mukulāni jātyāḥ
surāprapiṣṭaṃ tvidamañjanaṃ hi kaṇḍvāṃ ca śophe ca hitaṃ vadanti
syandādhimanthakramamācarecca sarveṣu caiteṣu sadāpramattaḥ
athāto raktābhiṣyandapratiṣedhaṃ vyākhyāsyāmaḥ
yathovāca bhagavān dhanvantariḥ
manthaṃ syandaṃ sirotpātaṃ sirāharṣaṃ ca raktajam
ekenaiva vidhānena cikitseccaturo gadān
vyādhyārtāṃścaturo 'pyetān snigdhānkaumbhena sarpiṣā
rasairudārairathavā sirāmokṣeṇa yojayet
viriktānāṃ prakāmaṃ ca śirāṃsyeṣāṃ viśodhayet
vairecanikasiddhena sitāyuktena sarpiṣā
tataḥ pradehāḥ pariṣecanāni nasyāni dhūmāśca yathāsvameva
āścyotanābhyañjanatarpaṇāni snigdhāśca kāryāḥ puṭapākayogāḥ
nīlotpalośīrakaṭaṅkaṭerīkālīyayaṣṭīmadhumustarodhraiḥ
sapadmakair dhautaghṛtapradigdhair akṣṇoḥ pralepaṃ paritaḥ prakuryāt
rujāyāṃ cāpyatibhṛśaṃ svedāśca mṛdavo hitāḥ
akṣṇoḥ samantataḥ kāryaṃ pātanaṃ ca jalaukasām
ghṛtasya mahatī mātrā pītā cārtiṃ niyacchati
pittābhiṣyandaśamano vidhiścāpyupapāditaḥ
kaśerumadhukābhyāṃ vā cūrṇamambarasaṃvṛtam
nyastam apsv āntarikṣāsu hitamāścyotanaṃ bhavet
pāṭalyarjunaśrīparṇīdhātakīdhātribilvataḥ
puṣpāṇyatha bṛhatyośca bimbīloṭācca tulyaśaḥ
samañjiṣṭhāni madhunā piṣṭānīkṣurasena vā
raktābhiṣyandaśāntyarthametadañjanamiṣyate
candanaṃ kumudaṃ patraṃ śilājatu sakuṅkumam
ayastāmrarajastutthaṃ nimbaniryāsamañjanam
trapu kāṃsyamalaṃ cāpi piṣṭvā puṣparasena tu
vipulā yāḥ kṛtā vartyaḥ pūjitāścāñjane sadā
syādañjanaṃ ghṛtaṃ kṣaudraṃ sirotpātasya bheṣajam
tadvatsaindhavakāsīsaṃ stanyaghṛṣṭaṃ ca pūjitam
madhunā śaṅkhanaipālītutthadārvyaḥ sasaindhavāḥ
rasaḥ śirīṣapuṣpācca surāmaricamākṣikaiḥ
yuktaṃ tu madhunā vāpi gairikaṃ hitamañjane
sirāharṣe 'ñjanaṃ kuryāt phāṇitaṃ madhusaṃyutam
madhunā tārkṣyajaṃ vāpi kāsīsaṃ vā sasaindhavam
vetrāmlastanyasaṃyuktaṃ phāṇitaṃ ca sasaindhavam
paittaṃ vidhim aśeṣeṇa kuryādarjunaśāntaye
ikṣukṣaudrasitāstanyadārvīmadhukasaindhavaiḥ
sekāñjanaṃ cātra hitamamlairāścyotanaṃ tathā
sitāmadhukakaṭvaṅgamastukṣaudrāmlasaindhavaiḥ
bījapūrakakolāmladāḍimāmlaiśca yuktitaḥ
ekaśo vā dviśo vāpi yojitaṃ vā tribhistribhiḥ
sphaṭikaṃ vidrumaṃ śaṅkho madhukaṃ madhu caiva hi
śaṅkhakṣaudrasitāyuktaḥ sāmudraḥ phena eva vā
dvāvimau vihitau yogāvañjane 'rjunanāśanau
saindhavakṣaudrakatakāḥ sakṣaudraṃ vā rasāñjanam
kāsīsaṃ madhunā vāpi yojyamatrāñjane sadā
lohacūrṇāni sarvāṇi dhātavo lavaṇāni ca
ratnāni dantāḥ śṛṅgāṇi gaṇaścāpyavasādanaḥ
kukkuṭāṇḍakapālāni laśunaṃ kaṭukatrayam
karañjabījamelā ca lekhyāñjanamidaṃ smṛtam
puṭapākāvasānena raktavisrāvaṇādinā
sampāditasya vidhinā kṛtsnena syandaghātinā
anenāpaharecchukramavraṇaṃ kuśalo bhiṣak
uttānamavagāḍhaṃ vā karkaśaṃ vāpi savraṇam
śirīṣabījamaricapippalīsaindhavairapi
śukrasya gharṣaṇaṃ kāryamathavā saindhavena tu
kuryāt tāmrarajaḥśaṅkhaśilāmaricasaindhavaiḥ
antyāddviguṇitairebhirañjanaṃ śukranāśanam
kuryādañjanayogau vā samyak ślokārdhikāvimau
śaṅkhakolāsthikatakadrākṣāmadhukamākṣikaiḥ
kṣaudradantārṇavamalaśirīṣakusumairapi
kṣārāñjanaṃ vā vitaredbalāsagrathitāpaham
mudgān vā nistuṣān bhṛṣṭān śaṅkhakṣaudrasitāyutān
madhūkasāraṃ madhunā yojayeccāñjane sadā
bibhītakāsthimajjā vā sakṣaudraḥ śukranāśanaḥ
śaṅkhaśuktimadhudrākṣāmadhukaṃ katakāni ca
dvitvaggate saśūle vā vātaghnaṃ tarpaṇaṃ hitam
vaṃśajāruṣkarau tālaṃ nārikelaṃ ca dāhayet
visrāvya kṣāravaccūrṇaṃ bhāvayetkarabhāsthijam
bahuśo 'ñjanametatsyācchukravaivarṇyanāśanam
ajakāṃ pārśvato viddhvā sūcyā visrāvya codakam
vraṇaṃ gomāṃsacūrṇena pūrayet sarpiṣā saha
bahuśo 'valikheccāpi vartmāsyopagataṃ yadi
saśophaś cāpyaśophaś ca dvau pākau yau prakīrtitau
snehasvedopapannasya tatra viddhvā sirāṃ bhiṣak
sekāścyotananasyāni puṭapākāṃśca kārayet
sarvataścāpi śuddhasya kartavyamidamañjanam
tāmrapātrasthitaṃ māsaṃ sarpiḥ saindhavasaṃyutam
maireyaṃ vāpi dadhyevaṃ dadhyuttarakam eva vā
ghṛtaṃ kāṃsyamalopetaṃ stanyaṃ vāpi sasaindhavam
madhūkasāraṃ madhunā tulyāṃśaṃ gairikeṇa vā
sarpiḥ saindhavatāmrāṇi yoṣitstanyayutāni vā
dāḍimārevatāśmantakolāmlaiśca sasaindhavām
rasakriyāṃ vā vitaretsamyakpākajighāṃsayā
māsaṃ saindhavasaṃyuktaṃ sthitaṃ sarpiṣi nāgaram
āścyotanāñjanaṃ yojyamabalākṣīrasaṃyutam
jātyāḥ puṣpaṃ saindhavaṃ śṛṅgaveraṃ kṛṣṇābījaṃ kīṭaśatrośca sāram
etat piṣṭaṃ netrapāke 'ñjanārthaṃ kṣaudropetaṃ nirviśaṅkaṃ prayojyam
pūyālase śoṇitamokṣaṇaṃ ca hitaṃ tathaivāpyupanāhanaṃ ca
kṛtsno vidhiścekṣaṇapākaghātī yathāvidhānaṃ bhiṣajā prayojyaḥ
kāsīsasindhuprabhavārdrakaistu hitaṃ bhavedañjanam eva cātra
kṣaudrānvitairebhirathopayuñjyādanyattu tāmrāyasacūrṇayuktaiḥ
snehādibhiḥ samyagapāsya doṣāṃstṛptiṃ vidhāyātha yathāsvameva
praklinnavartmānam upakrameta sekāñjanāścyotananasyadhūmaiḥ
mustāharidrāmadhukapriyaṅgusiddhārtharodhrotpalasārivābhiḥ
kṣuṇṇābhirāścyotanam eva kāryamatrāñjanaṃ cāñjanamākṣikaṃ syāt
patraṃ phalaṃ cāmalakasya paktvā kriyāṃ vidadhyādathavāñjanārthe
vaṃśasya mūlena rasakriyāṃ vā vartīkṛtāṃ tāmrakapālapakvām
rasakriyāṃ vā triphalāvipakvāṃ palāśapuṣpaiḥ kharamañjarervā
piṣṭvā chagalyāḥ payasā malaṃ vā kāṃsyasya dagdhvā saha tāntavena
pratyañjanaṃ tanmaricairupetaṃ cūrṇena tāmrasya sahopayojyam
samudraphenaṃ lavaṇottamaṃ ca śaṅkho 'tha mudgo maricaṃ ca śuklam
cūrṇāñjanaṃ jāḍyamathāpi kaṇḍūmaklinnavartmānyupahanti śīghram
praklinnavartmanyapi caita eva yogāḥ prayojyāśca samīkṣya doṣam
sakajjalaṃ tāmraghaṭe ca ghṛṣṭaṃ sarpiryutaṃ tutthakam añjanaṃ ca
athāto lekhyarogapratiṣedhaṃ vyākhyāsyāmaḥ
yathovāca bhagavān dhanvantariḥ
nava ye 'bhihitā lekhyāḥ sāmānyasteṣvayaṃ vidhiḥ
snigdhavāntaviriktasya nivātātapasadmani
sukhodakaprataptena vāsasā susamāhitaḥ
svedayedvartma nirbhujya vāmāṅguṣṭhāṅgulisthitam
aṅgulyaṅguṣṭhakābhyāṃ tu nirbhugnaṃ vartma yatnataḥ
plotāntarābhyāṃ na yathā calati sraṃsate 'pi vā
tataḥ pramṛjya plotena vartma śastrapadāṅkitam
likhecchastreṇa patrair vā tato rakte sthite punaḥ
svinnaṃ manohvākāsīsavyoṣārdrāñjanasaindhavaiḥ
ślakṣṇapiṣṭaiḥ samākṣīkaiḥ pratisāryoṣṇavāriṇā
prakṣālya haviṣā siktaṃ vraṇavat samupācaret
svedāvapīḍaprabhṛtīṃstryahādūrdhvaṃ prayojayet
vyāsataste samuddiṣṭaṃ vidhānaṃ lekhyakarmaṇi
asṛgāsrāvarahitaṃ kaṇḍūśophavivarjitam
samaṃ nakhanibhaṃ vartma likhitaṃ samyagiṣyate
raktam akṣi sravet skannaṃ kṣatācchastrakṛtāddhruvam
rāgaśophaparisrāvāstimiraṃ vyādhyanirjayaḥ
vartma śyāvaṃ guru stabdhaṃ kaṇḍūharṣopadehavat
netrapākamudīrṇaṃ vā kurvītāpratikāriṇaḥ
etaddurlikhitaṃ jñeyaṃ snehayitvā punarlikhet
vyāvartate yadā vartma pakṣma cāpi vimuhyati
syāt saruk srāvabahulaṃ tadatisrāvitaṃ viduḥ
snehasvedādiriṣṭaḥ syāt kramastatrānilāpahaḥ
vartmāvabandhaṃ kliṣṭaṃ ca bahalaṃ yacca kīrtitam
pothakīścāpyavalikhet pracchayitvāgrataḥ śanaiḥ
samaṃ likhettu medhāvī śyāvakardamavartmanī
kumbhīkinīṃ śarkarāṃ ca tathaivotsaṅginīm api
kalpayitvā tu śastreṇa likhet paścādatandritaḥ
bhaveyurvartmasu ca yāḥ piḍakāḥ kaṭhinā bhṛśam
hrasvāstāmrāśca tāḥ pakvā bhindyādbhinnā likhed api
taruṇīścālpasaṃrambhā piḍakā bāhyavartmajāḥ
viditvaitāḥ praśamayet svedālepanaśodhanaiḥ
athāto bhedyarogapratiṣedhaṃ vyākhyāsyāmaḥ
yathovāca bhagavān dhanvantariḥ
svedayitvā bisagranthiṃ chidrāṇyasya nirāśayam
pakvaṃ bhittvā tu śastreṇa saindhavenāvacūrṇayet
kāsīsamāgadhīpuṣpanepālyelāyutena tu
tataḥ kṣaudraghṛtaṃ dattvā samyagbandhamathācaret
rocanākṣāratutthāni pippalyaḥ kṣaudram eva ca
pratisāraṇamekaikaṃ bhinne lagaṇa iṣyate
mahatyapi ca yuñjīta kṣārāgnī vidhikovidaḥ
svinnāṃ bhinnāṃ viniṣpīḍya bhiṣagañjananāmikām
śilailānatasindhūtthaiḥ sakṣaudraiḥ pratisārayet
rasāñjanamadhubhyāṃ tu bhittvā vā śastrakarmavit
pratisāryāñjanair yuñjyāduṣṇair dīpaśikhodbhavaiḥ
samyaksvinne kṛmigranthau bhinne syāt pratisāraṇam
triphalātutthakāsīsasaindhavaiśca rasakriyā
bhittvopanāhaṃ kaphajaṃ pippalīmadhusaindhavaiḥ
lekhayenmaṇḍalāgreṇa samantāt pracchayed api
saṃsnehya pattrabhaṅgaiśca svedayitvā yathāsukham
sarveṣveteṣu vihitaṃ vidhānaṃ snehapūrvakam
saṃpakve prayato bhūtvā kurvīta vraṇaropaṇam
athātaśchedyarogapratiṣedhaṃ vyākhyāsyāmaḥ
yathovāca bhagavān dhanvantariḥ
snigdhaṃ bhuktavato hyannam upaviṣṭasya yatnataḥ
saṃroṣayettu nayanaṃ bhiṣak cūrṇaistu lāvaṇaiḥ
tataḥ saṃroṣitaṃ tūrṇaṃ susvinnaṃ parighaṭṭitam
arma yatra valījātaṃ tatraitallagayedbhiṣak
apāṅgaṃ prekṣamāṇasya baḍiśena samāhitaḥ
mucuṇḍyādāya medhāvī sūcīsūtreṇa vā punaḥ
na cotthāpayatā kṣipraṃ kāryamabhyunnataṃ tu tat
śastrābādhabhayāccāsya vartmanī grāhayeddṛḍham
tataḥ praśithilībhūtaṃ tribhireva vilambitam
ullikhanmaṇḍalāgreṇa tīkṣṇena pariśodhayet
vimuktaṃ sarvataścāpi kṛṣṇācchuklācca maṇḍalāt
nītvā kanīnakopāntaṃ chindyānnātikanīnakam
caturbhāgasthite māṃse nākṣi vyāpattimṛcchati
kanīnakavadhādasraṃ nāḍī vāpyupajāyate
hīnacchedāt punarvṛddhiṃ śīghramevādhigacchati
arma yajjālavadvyāpi tadapyunmārjya lambitam
chindyādvakreṇa śastreṇa vartmaśuklāntam āśritam
pratisāraṇam akṣṇos tu tataḥ kāryamanantaram
yāvanālasya cūrṇena trikaṭor lavaṇasya ca
svedayitvā tataḥ paścādbadhnīyāt kuśalo bhiṣak
doṣartubalakālajñaḥ snehaṃ dattvā yathāhitam
vraṇavat saṃvidhānaṃ tu tasya kuryādataḥ param
tryahānmuktvā karasvedaṃ dattvā śodhanamācaret
karañjabījāmalakamadhukaiḥ sādhitaṃ payaḥ
hitamāścyotanaṃ śūle dvirahnaḥ kṣaudrasaṃyutam
madhukotpalakiñjalkadūrvākalkaiśca mūrdhani
pralepaḥ saghṛtaḥ śītaḥ kṣīrapiṣṭaḥ praśasyate
lekhyāñjanairapaharedarmaśeṣaṃ bhavedyadi
arma cālpaṃ dadhinibhaṃ nīlaṃ raktamathāpi vā
dhūsaraṃ tanu yaccāpi śukravattadupācaret
carmābhaṃ bahulaṃ yattu snāyumāṃsaghanāvṛtam
chedyam eva tadarma syāt kṛṣṇamaṇḍalagaṃ ca yat
viśuddhavarṇamakliṣṭaṃ kriyāsvakṣi gataklamam
chinne 'rmaṇi bhavet samyag yathāsvam anupadravam
sirājāle sirā yāstu kaṭhināstāśca buddhimān
ullikhenmaṇḍalāgreṇa baḍiśenāvalambitāḥ
sirāsu piḍakā jātā yā na sidhyanti bheṣajaiḥ
armavanmaṇḍalāgreṇa tāsāṃ chedanamiṣyate
rogayoścaitayoḥ kāryamarmoktaṃ pratisāraṇam
vidhiścāpi yathādoṣaṃ lekhanadravyasaṃbhṛtaḥ
sandhau saṃsvedya śastreṇa parvaṇīkāṃ vicakṣaṇaḥ
uttare ca tribhāge ca baḍiśenāvalambitām
chindyāttato 'rdhamagre syādaśrunāḍī hyato 'nyathā
pratisāraṇamatrāpi saindhavakṣaudramiṣyate
lekhanīyāni cūrṇāni vyādhiśeṣasya bheṣajam
śaṅkhaṃ samudraphenaṃ ca maṇḍūkīṃ ca samudrajām
sphaṭikaṃ kuruvindaṃ ca pravālāśmantakaṃ tathā
vaidūryaṃ pulakaṃ muktām ayas tāmrarajāṃsi ca
samabhāgāni sampiṣya sārdhaṃ srotoñjanena tu
cūrṇāñjanaṃ kārayitvā bhājane meṣaśṛṅgaje
saṃsthāpyobhayataḥ kālamañjayet satataṃ budhaḥ
armāṇi piḍakāṃ hanyāt sirājālāni tena vai
arśastathā yacca nāmnā śuṣkārśo 'rbudam eva ca
abhyantaraṃ vartmaśayā vidhānaṃ teṣu vakṣyate
vartmopasvedya nirbhujya sūcyotkṣipya prayatnataḥ
maṇḍalāgreṇa tīkṣṇena mūle bhindyādbhiṣagvaraḥ
tataḥ saindhavakāsīsakṛṣṇābhiḥ pratisārayet
sthite ca rudhire vartma dahet samyak śalākayā
kṣāreṇāvalikheccāpi vyādhiśeṣo bhavedyadi
tīkṣṇairubhayatobhāgaistato doṣamadhikṣipet
vitarecca yathādoṣamabhiṣyandakriyāvidhim
śastrakarmaṇyuparate māsaṃ ca syāt suyantritaḥ
athātaḥ pakṣmakopapratiṣedhaṃ vyākhyāsyāmaḥ
yathovāca bhagavān dhanvantariḥ
yāpyastu yo vartmabhavo vikāraḥ pakṣmaprakopo 'bhihitaḥ purastāt
tatropaviṣṭasya narasya carma vartmopariṣṭādanutiryageva
bhruvoradhastāt parimucya bhāgau pakṣmāśritaṃ caikamato 'vakṛntet
kanīnakāpāṅgasamaṃ samantādyavākṛti snigdhatanor narasya
utkṛtya śastreṇa yavapramāṇaṃ vālena sīvyed bhiṣag apramattaḥ
dattvā ca sarpirmadhunāvaśeṣaṃ kuryādvidhānaṃ vihitaṃ vraṇe yat
lalāṭadeśe ca nibaddhapaṭṭaṃ prāksyūtamatrāpyaparaṃ ca baddhvā
sthairyaṃ gate cāpyatha śastramārge vālān vimuñcet kuśalo 'bhivīkṣya
evaṃ na cecchāmyati tasya vartma nirbhujya doṣopahatāṃ valiṃ ca
tato 'gninā vā pratisārayettāṃ kṣāreṇa vā samyagavekṣya dhīraḥ
chittvā samaṃ vāpyupapakṣmamālāṃ samyaggṛhītvā baḍiśaistribhistu
pathyāphalena pratisārayettu ghṛṣṭena vā tauvarakeṇa samyak
catvāra ete vidhayo vihantuṃ pakṣmoparodhaṃ pṛthageva śastāḥ
virecanāścyotanadhūmanasyalepāñjanasneharasakriyāśca
athāto dṛṣṭigatarogapratiṣedhaṃ vyākhyāsyāmaḥ
yathovāca bhagavān dhanvantariḥ
trayaḥ sādhyāstrayo 'sādhyā yāpyāḥ ṣaṭ ca bhavanti hi
tatraikasya pratīkāraḥ kīrtito dhūmadarśinaḥ
dṛṣṭau pittavidagdhāyāṃ vidagdhāyāṃ kaphena ca
pittaśleṣmaharaṃ kuryādvidhiṃ śastrakṣatādṛte
nasyasekāñjanālepapuṭapākaiḥ satarpaṇaiḥ
ādye tu traiphalaṃ peyaṃ sarpistraivṛtamuttare
tailvakaṃ cobhayoḥ pathyaṃ kevalaṃ jīrṇam eva vā
gairikaṃ saindhavaṃ kṛṣṇā godantasya maṣī tathā
gomāṃsaṃ maricaṃ bījaṃ śirīṣasya manaḥśilā
vṛntaṃ kapitthānmadhunā svayaṃguptāphalāni ca
catvāra ete yogāḥ syurubhayorañjane hitāḥ
kubjakāśokaśālāmrapriyaṅgunalinotpalaiḥ
puṣpair hareṇukṛṣṇāhvāpathyāmalakasaṃyutaiḥ
sarpirmadhuyutaiścūrṇair veṇunāḍyāmavasthitaiḥ
añjayed dvāvapi bhiṣak pittaśleṣmavibhāvitau
āmrajambūdbhavaṃ puṣpaṃ tadrasena hareṇukām
piṣṭvā kṣaudrājyasaṃyuktaṃ prayojyamathavāñjanam
nalinotpalakiñjalkagairikair gośakṛdrasaiḥ
guḍikāñjanametadvā dinarātryandhayor hitam
rasāñjanarasakṣaudratālīśasvarṇagairikam
gośakṛdrasasaṃyuktaṃ pittopahatadṛṣṭaye
śītaṃ sauvīrakaṃ vāpi piṣṭvātha rasabhāvitam
kūrmapittena matimān bhāvayedrauhitena vā
cūrṇāñjanamidaṃ nityaṃ prayojyaṃ pittaśāntaye
kāśmarīpuṣpamadhukadārvīrodhrarasāñjanaiḥ
sakṣaudramañjanaṃ tadvaddhitamatrāmaye sadā
srotojaṃ saindhavaṃ reṇukāṃ cāpi peṣayet
ajāmūtreṇa tā vartyaḥ kṣaṇadāndhyāñjane hitāḥ
kālānusārivāṃ kṛṣṇāṃ nāgaraṃ madhukaṃ tathā
tālīśapatraṃ kṣaṇade gāṅgeyaṃ ca yakṛdrase
kṛtāstā vartayaḥ piṣṭāśchāyāśuṣkāḥ sukhāvahāḥ
manaḥśilābhayāvyoṣabalākālānusārivāḥ
saphenā vartayaḥ piṣṭāśchāgakṣīrasamanvitāḥ
gomūtrapittamadirāyakṛddhātrīrase pacet
kṣudrāñjanaṃ rasenānyad yakṛtastraiphale 'pi vā
gomūtrājyārṇavamalapippalīkṣaudrakaṭphalaiḥ
saindhavopahitaṃ yuñjyānnihitaṃ veṇugahvare
medo yakṛdghṛtaṃ cājaṃ pippalyaḥ saindhavaṃ madhu
rasamāmalakāccāpi pakvaṃ samyaṅnidhāpayet
kośe khadiranirmāṇe tadvat kṣudrāñjanaṃ hitam
hareṇumagadhājāsthimajjailāyakṛdanvitam
yakṛdrasenāñjanaṃ vā śleṣmopahatadṛṣṭaye
vipācya godhāyakṛdardhapāṭitaṃ supūritaṃ māgadhikābhiragninā
niṣevitaṃ tadyakṛdañjanena nihanti naktāndhyamasaṃśayaṃ khalu
tathā yakṛcchāgabhavaṃ hutāśane vipācya samyaṅmagadhāsamanvitam
prayojitaṃ pūrvavadāśvasaṃśayaṃ jayet kṣapāndhyaṃ sakṛd añjanānnṝṇām
plīhā yakṛccāpyupabhakṣite ubhe prakalpya śūlye ghṛtatailasaṃyute
te sārṣapasnehasamāyute 'ñjanaṃ naktāndhyamāśveva hataḥ prayojite
nadījaśimbītrikaṭūnyathāñjanaṃ manaḥśilā dve ca niśe yakṛdgavām
sacandaneyaṃ guṭikāthavāñjanaṃ praśasyate vai divaseṣv apaśyatām
bhavanti yāpyāḥ khalu ye ṣaḍāmayā haredasṛkteṣu sirāvimokṣaṇaiḥ
virecayeccāpi purāṇasarpiṣā virecanāṅgopahitena sarvadā
payovimiśraṃ pavanodbhave hitaṃ vadanti pañcāṅgulatailam eva tu
bhavedghṛtaṃ traiphalam eva śodhanaṃ viśeṣataḥ śoṇitapittarogayoḥ
trivṛdvirekaḥ kaphaje praśasyate tridoṣaje tailamuśanti tatkṛtam
purāṇasarpistimireṣu sarvaśo hitaṃ bhavedāyasabhājanasthitam
hitaṃ ca vidyāt triphalāghṛtaṃ sadā kṛtaṃ ca yanmeṣaviṣāṇanāmabhiḥ
sadāvalihyāttriphalāṃ sucūrṇitāṃ ghṛtapragāḍhāṃ timire 'tha pittaje
samīraje tailayutāṃ kaphātmake madhupragāḍhāṃ vidadhīta yuktitaḥ
gavāṃ śakṛtkvāthavipakvamuttamaṃ hitaṃ tu tailaṃ timireṣu nāvanam
hitaṃ ghṛtaṃ kevala eva paittike hyajāvikaṃ yanmadhurair vipācitam
tailaṃ sthirādau madhure ca yadgaṇe tathāṇutailaṃ pavanāsṛgutthayoḥ
sahāśvagandhātibalāvarīśṛtaṃ hitaṃ ca nasye trivṛtaṃ yadīritam
jalodbhavānūpajamāṃsasaṃskṛtād ghṛtaṃ vidheyaṃ payaso yadutthitam
sasaindhavaḥ kravyabhugeṇamāṃsayor hitaḥ sasarpiḥ samadhuḥ puṭāhvayaḥ
vasātha gṛdhroragatāmracūḍajā sadā praśastā madhukānvitāñjane
pratyañjanaṃ srotasi yatsamutthitaṃ kramādrasakṣīraghṛteṣu bhāvitam
sthitaṃ daśāhatrayametadañjanaṃ kṛṣṇoragāsye kuśasampraveṣṭite
tanmālatīkorakasaindhavāyutaṃ sadāñjanaṃ syāttimire 'tha rāgiṇi
subhāvitaṃ vā payasā dinatrayaṃ kācāpahaṃ śāstravidaḥ pracakṣate
havirhitaṃ kṣīrabhavaṃ tu paittike vadanti nasye madhurauṣadhaiḥ kṛtam
tattarpaṇe caiva hitaṃ prayojitaṃ sajāṅgalasteṣu ca yaḥ puṭāhvayaḥ
rasāñjanakṣaudrasitāmanaḥśilāḥ kṣudrāñjanaṃ tanmadhukena saṃyutam
samāñjanaṃ vā kanakākarodbhavaṃ sucūrṇitaṃ śreṣṭhamuśanti tadvidaḥ
bhilloṭagandhodakasekasecitaṃ pratyañjane cātra hitaṃ tu tutthakam
sameṣaśṛṅgāñjanabhāgasaṃmitaṃ jalodbhavaṃ kācamalaṃ vyapohati
palāśarohītamadhūkajā rasāḥ kṣaudreṇa yuktā madirāgramiśritāḥ
uśīralodhratriphalāpriyaṅgubhiḥ pacettu nasyaṃ kapharogaśāntaye
viḍaṅgapāṭhākiṇihīṅgudītvacaḥ prayojayeddhūmam uśīrasaṃyutāḥ
vanaspatikvāthavipācitaṃ ghṛtaṃ hitaṃ haridrānalade ca tarpaṇam
samāgadho mākṣikasaindhavāḍhyaḥ sajāṅgalaḥ syāt puṭapāka eva ca
manaḥśilātryūṣaṇaśaṅkhamākṣikaiḥ sasindhukāsīsarasāñjanaiḥ kriyāḥ
hite ca kāsīsarasāñjane tathā vadanti pathye guḍanāgarair yute
yadañjanaṃ vā bahuśo niṣecitaṃ samūtravarge triphalodake śṛte
niśācarāsthisthitametadañjanaṃ kṣipecca māsaṃ salile 'sthire punaḥ
meṣasya puṣpair madhukena saṃyutaṃ tadañjanaṃ sarvakṛte prayojayet
kriyāśca sarvāḥ kṣatajodbhave hitaḥ kramaḥ parimlāyini cāpi pittahṛt
kramo hitaḥ syandaharaḥ prayojitaḥ samīkṣya doṣeṣu yathāsvam eva ca
doṣodaye naiva ca viplutiṃgate dravyāṇi nasyādiṣu yojayedbudhaḥ
punaśca kalpe 'ñjanavistaraḥ śubhaḥ pravakṣyate 'nyastamapīha yojayet
ghṛtaṃ purāṇaṃ triphalāṃ śatāvarīṃ paṭolamudgāmalakaṃ yavān api
niṣevamāṇasya narasya yatnato bhayaṃ sughorāttimirānna vidyate
śatāvarīpāyasa eva kevalastathā kṛto vāmalakeṣu pāyasaḥ
prabhūtasarpistriphalodakottaro yavaudano vā timiraṃ vyapohati
jīvantiśākaṃ suniṣaṇṇakaṃ ca sataṇḍulīyaṃ varavāstukaṃ ca
cillī tathā mūlakapotikā ca dṛṣṭerhitaṃ śākunajāṅgalaṃ ca
paṭolakarkoṭakakāravellavārtākutarkārikarīrajāni
śākāni śigrvārtagalāni caiva hitāni dṛṣṭerghṛtasādhitāni
vivarjayetsirāmokṣaṃ timire rāgamāgate
yantreṇotpīḍito doṣo nihanyādāśu darśanam
arāgi timiraṃ sādhyamādyaṃ paṭalamāśritam
kṛcchraṃ dvitīye rāgi syāttṛtīye yāpyam ucyate
rāgaprāpteṣvapi hitāstimireṣu tathā kriyāḥ
yāpanārthaṃ yathoddiṣṭāḥ sevyāścāpi jalaukasaḥ
ślaiṣmike liṅganāśe tu karma vakṣyāmi siddhaye
na cedardhendugharmāmbubindumuktākṛtiḥ sthiraḥ
viṣamo vā tanurmadhye rājimān vā bahuprabhaḥ
dṛṣṭistho lakṣyate doṣaḥ sarujo vā salohitaḥ
snigdhasvinnasya tasyātha kāle nātyuṣṇaśītale
yantritasyopaviṣṭasya svāṃ nāsāṃ paśyataḥ samam
matimān śuklabhāgau dvau kṛṣṇānmuktvā hyapāṅgataḥ
unmīlya nayane samyak sirājālavivarjite
nādho nordhvaṃ na pārśvābhyāṃ chidre daivakṛte tataḥ
śalākayā prayatnena viśvastaṃ yavavakrayā
madhyapradeśinyaṅguṣṭhasthirahastagṛhītayā
dakṣiṇena bhiṣak savyaṃ vidhyet savyena cetarat
vāribindvāgamaḥ samyag bhavecchabdastathā vyadhe
saṃsicya viddhamātraṃ tu yoṣitstanyena kovidaḥ
sthire doṣe cale vāpi svedayedakṣi bāhyataḥ
samyak śalākāṃ saṃsthāpya bhaṅgairanilanāśanaiḥ
śalākāgreṇa tu tato nirlikheddṛṣṭimaṇḍalam
vidhyato yo 'nyapārśve 'kṣṇastaṃ ruddhvā nāsikāpuṭam
ucchiṅghanena hartavyo dṛṣṭimaṇḍalagaḥ kaphaḥ
nirabhra iva gharmāṃśuryadā dṛṣṭiḥ prakāśate
tadāsau likhitā samyag jñeyā yā cāpi nirvyathā
evaṃ tvaśakye nirhartuṃ doṣe pratyāgate 'pi vā
snehādyairupapannasya vyadho bhūyo vidhīyate
tato dṛṣṭeṣu rūpeṣu śalākāmāharecchanaiḥ
ghṛtenābhyajya nayanaṃ vastrapaṭṭena veṣṭayet
tato gṛhe nirābādhe śayītottāna eva ca
udgārakāsakṣavathuṣṭhīvanotkampanāni ca
tatkālaṃ nācaredūrdhvaṃ yantraṇā snehapītavat
tryahāt tryahācca dhāveta kaṣāyairanilāpahaiḥ
vāyor bhayāt tryahādūrdhvaṃ svedayedakṣi pūrvavat
daśāhamevaṃ saṃyamya hitaṃ dṛṣṭiprasādanam
paścātkarma ca seveta laghvannaṃ cāpi mātrayā
sirāvyadhavidhau pūrvaṃ narā ye ca vivarjitāḥ
na teṣāṃ nīlikāṃ vidhyedanyatrābhihitādbhiṣak
pūryate śoṇitenākṣi sirāvedhādvisarpatā
tatra strīstanyayaṣṭyāhvapakvaṃ seke hitaṃ ghṛtam
apāṅgāsannaviddhe tu śophaśūlāśruraktatāḥ
tatropanāhaṃ bhrūmadhye kuryāccoṣṇājyasecanam
vyadhenāsannakṛṣṇena rāgaḥ kṛṣṇaṃ ca pīḍyate
tatrādhaḥśodhanaṃ sekaḥ sarpiṣā raktamokṣaṇam
athāpyupari viddhe tu kaṣṭā ruk sampravartate
tatra koṣṇena haviṣā pariṣekaḥ praśasyate
śūlāśrurāgās tvatyartham adhovedhena picchilaḥ
śalākāmanu cāsrāvastatra pūrvacikitsitam
rāgāśruvedanāstambhaharṣāścātivighaṭṭite
snehasvedau hitau tatra hitaṃ cāpyanuvāsanam
doṣastvadho 'pakṛṣṭo 'pi taruṇaḥ punarūrdhvagaḥ
kuryācchuklāruṇaṃ netraṃ tīvraruṅnaṣṭadarśanam
madhuraistatra siddhena ghṛtenākṣṇaḥ prasecanam
śirobastiṃ ca tenaiva dadyānmāṃsaiśca bhojanam
doṣastu saṃjātabalo ghanaḥ sampūrṇamaṇḍalaḥ
prāpya naśyecchalākāgraṃ tanvabhram iva mārutam
mūrdhābhighātavyāyāmavyavāyavamimūrcchanaiḥ
doṣaḥ pratyeti kopācca viddho 'titaruṇaśca yaḥ
śalākā karkaśā śūlaṃ kharā doṣapariplutim
vraṇaṃ viśālaṃ sthūlāgrā tīkṣṇā hiṃsyādanekadhā
jalāsrāvaṃ tu viṣamā kriyāsaṅgamathāsthirā
karoti varjitā doṣaistasmād ebhir hitā bhavet
aṣṭāṅgulāyatā madhye sūtreṇa pariveṣṭitā
aṅguṣṭhaparvasaṃmitā vaktrayor mukulākṛtiḥ
tāmrāyasī śātakumbhī śalākā syādaninditā
rāgaḥ śopho 'rbudaṃ coṣo budbudaṃ śūkarākṣitā
adhimanthādayaścānye rogāḥ syurvyadhadoṣajāḥ
ahitācārato vāpi yathāsvaṃ tānupācaret
rujāyāmakṣirāge vā yogān bhūyo nibodha me
gairikaṃ sārivā dūrvā yavapiṣṭaṃ ghṛtaṃ payaḥ
sukhālepaḥ prayojyo 'yaṃ vedanārāgaśāntaye
mṛdubhṛṣṭaistilair vāpi siddhārthakasamāyutaiḥ
mātuluṅgarasopetaiḥ sukhālepas tadarthakṛt
payasyāsārivāpatramañjiṣṭhāmadhukairapi
ajākṣīrānvitair lepaḥ sukhoṣṇaḥ pathya ucyate
dārupadmakaśuṇṭhībhirevam eva kṛto 'pi vā
drākṣāmadhukakuṣṭhair vā tadvat saindhavasaṃyutaiḥ
rodhrasaindhavamṛdvīkāmadhukair vāpyajāpayaḥ
śṛtaṃ seke prayoktavyaṃ rujārāganivāraṇam
madhukotpalakuṣṭhair vā drākṣālākṣāsitāyutaiḥ
sasaindhavaiḥ śṛtaṃ kṣīraṃ rujārāganibarhaṇam
śatāvarīpṛthakparṇīmustāmalakapadmakaiḥ
sājakṣīraiḥ śṛtaṃ sarpirdāhaśūlanibarhaṇam
vātaghnasiddhe payasi siddhaṃ sarpiścaturguṇe
kākolyādipratīvāpaṃ tadyuñjyāt sarvakarmasu
śāmyatyevaṃ na cecchūlaṃ snigdhasvinnasya mokṣayet
tataḥ sirāṃ dahedvāpi matimān kīrtitaṃ yathā
dṛṣṭerataḥ prasādārthamañjane śṛṇu me śubhe
meṣaśṛṅgasya puṣpāṇi śirīṣadhavayorapi
sumanāyāśca puṣpāṇi muktā vaidūryam eva ca
ajākṣīreṇa sampiṣya tāmre saptāhamāvapet
pravidhāya ca tadvartīryojayeccāñjane bhiṣak
srotojaṃ vidrumaṃ phenaṃ sāgarasya manaḥśilām
maricāni ca tadvartīḥ kārayeccāpi pūrvavat
dṛṣṭisthairyārtham etattu vidadhyādañjane hitam
bhūyo vakṣyāmi mukhyāni vistareṇāñjanāni ca
kalpe nānāprakārāṇi tānyapīha prayojayet
athātaḥ kriyākalpaṃ vyākhyāsyāmaḥ
yathovāca bhagavān dhanvantariḥ
sarvaśāstrārthatattvajñastapodṛṣṭirudāradhīḥ
vaiśvāmitraṃ śaśāsātha śiṣyaṃ kāśipatirmuniḥ
tarpaṇaṃ puṭapākaśca seka āścyotanāñjane
tatra tatropadiṣṭāni teṣāṃ vyāsaṃ nibodha me
saṃśuddhadehaśiraso jīrṇānnasya śubhe dine
pūrvāhṇe vāparāhṇe vā kāryam akṣṇos tu tarpaṇam
vātātaparajohīne veśmanyuttānaśāyinaḥ
ādhārau māṣacūrṇena klinnena parimaṇḍalau
samau dṛḍhāvasaṃbādhau kartavyau netrakośayoḥ
pūrayedghṛtamaṇḍasya vilīnasya sukhodake
ā pakṣmāgrāttataḥ sthāpyaṃ pañca tadvākśatāni tu
svasthe kaphe ṣaṭ pitte 'ṣṭau daśa vāte taduttamam
rogasthānaviśeṣeṇa kecit kālaṃ pracakṣate
yathākramopadiṣṭeṣu trīṇyekaṃ pañca sapta ca
daśa dṛṣṭyāmathāṣṭau ca vākśatāni vibhāvayet
tataścāpāṅgataḥ snehaṃ srāvayitvākṣi śodhayet
svinnena yavapiṣṭena snehavīryeritaṃ tataḥ
yathāsvaṃ dhūmapānena kaphamasya viśodhayet
ekāhaṃ vā tryahaṃ vāpi pañcāhaṃ ceṣyate param
tarpaṇe tṛptiliṅgāni netrasyemāni lakṣayet
sukhasvapnāvabodhatvaṃ vaiśadyaṃ varṇapāṭavam
nirvṛtirvyādhividhvaṃsaḥ kriyālāghavam eva ca
gurvāvilam atisnigdham aśrukaṇḍūpadehavat
jñeyaṃ doṣasamutkliṣṭaṃ netramatyarthatarpitam
rūkṣamāvilamasrāḍhyamasahaṃ rūpadarśane
vyādhivṛddhiśca tajjñeyaṃ hīnatarpitamakṣi ca
anayor doṣabāhulyāt prayateta cikitsite
dhūmanasyāñjanaiḥ sekai rūkṣaiḥ snigdhaiśca yogavit
tāmyatyativiśuṣkaṃ yadrūkṣaṃ yaccātidāruṇam
śīrṇapakṣmāvilaṃ jihmaṃ rogakliṣṭaṃ ca yadbhṛśam
tadakṣi tarpaṇādeva labhetorjāmasaṃśayam
durdinātyuṣṇaśīteṣu cintāyāsabhrameṣu ca
aśāntopadrave cākṣṇi tarpaṇaṃ na praśasyate
puṭapākastathaiteṣu nasyaṃ yeṣu ca garhitam
tarpaṇārhā na ye proktāḥ snehapānākṣamāśca ye
tataḥ praśāntadoṣeṣu puṭapākakṣameṣu ca
puṭapākaḥ prayoktavyo netreṣu bhiṣajā bhavet
snehano lekhanīyaśca ropaṇīyaśca sa tridhā
hitaḥ snigdho 'tirūkṣasya snigdhasyāpi ca lekhanaḥ
dṛṣṭerbalārthamaparaḥ pittāsṛgvraṇavātanut
snehamāṃsavasāmajjamedaḥsvādvauṣadhaiḥ kṛtaḥ
snehataḥ puṭapākastu dhāryo dve vākśate tu saḥ
jāṅgalānāṃ yakṛnmāṃsair lekhanadravyasaṃbhṛtaiḥ
kṛṣṇaloharajastāmraśaṅkhavidrumasindhujaiḥ
samudraphenakāsīsasrotojadadhimastubhiḥ
lekhano vākśataṃ tasya paraṃ dhāraṇam ucyate
stanyajāṅgalamadhvājyatiktadravyavipācitaḥ
lekhanāttriguṇaṃ dhāryaḥ puṭapākastu ropaṇaḥ
vitarettarpaṇoktaṃ tu dhūmaṃ hitvā tu ropaṇam
snehasvedau dvayoḥ kāryau kāryo naiva ca ropaṇe
ekāhaṃ vā dvyahaṃ vāpi tryahaṃ vāpyavacāraṇam
yantraṇā tu kriyākālāddviguṇaṃ kālamiṣyate
tejāṃsyanilamākāśamādarśaṃ bhāsvarāṇi ca
nekṣeta tarpite netre puṭapākakṛte tathā
mithyopacārādanayor yo vyādhirupajāyate
añjanāścyotanasvedair yathāsvaṃ tamupācaret
prasannavarṇaṃ viśadaṃ vātātapasahaṃ laghu
sukhasvapnāvabodhyakṣi puṭapākaguṇānvitam
atiyogādrujaḥ śophaḥ piḍakāstimirodgamaḥ
pāko 'śru harṣaṇaṃ cāpi hīne doṣodgamastathā
ata ūrdhvaṃ pravakṣyāmi puṭapākaprasādhanam
dvau bilvamātrau ślakṣṇasya piṇḍau māṃsasya peṣitau
dravyāṇāṃ bilvamātraṃ tu dravāṇāṃ kuḍavo mataḥ
tadaikadhyaṃ samāloḍya patraiḥ supariveṣṭitam
kāśmarīkumudairaṇḍapadminīkadalībhavaiḥ
mṛdāvaliptamaṅgāraiḥ khādirair avakūlayet
katakāśmantakairaṇḍapāṭalāvṛṣabādaraiḥ
sakṣīradrumakāṣṭhair vā gomayair vāpi yuktitaḥ
svinnamuddhṛtya niṣpīḍya rasamādāya taṃ nṛṇām
tarpaṇoktena vidhinā yathāvadavacārayet
kanīnake niṣecyaḥ syānnityam uttānaśāyinaḥ
rakte pitte ca tau śītau koṣṇau vātakaphāpahau
atyuṣṇatīkṣṇau satataṃ dāhapākakarau smṛtau
aplutau śītalau cāśrustambharuggharṣakārakau
atimātrau kaṣāyatvasaṃkocasphuraṇāvahau
hīnapramāṇau doṣāṇāmutkleśajananau bhṛśam
yuktau kṛtau dāhaśopharuggharṣasrāvanāśanau
kaṇḍūpadehadūṣīkāraktarājivināśanaḥ
tasmāt pariharan doṣān vidadhyāttau sukhāvahau
vyāpadaśca yathādoṣaṃ nasyadhūmāñjanair jayet
ādyantayoścāpyanayoḥ sveda uṣṇāmbucailikaḥ
tathā hito 'vasāne ca dhūmaḥ śleṣmasamucchritaḥ
yathādoṣopayuktaṃ tu nātiprabalamojasā
rogamāścyotanaṃ hanti sekastu balavattaram
tau tridhaivopayujyete rogeṣu puṭapākavat
lekhane sapta cāṣṭau vā bindavaḥ snaihike daśa
āścyotane prayoktavyā dvādaśaiva tu ropaṇe
sekasya dviguṇaḥ kālaḥ puṭapākāt paro mataḥ
athavā kāryanirvṛtterupayogo yathākramam
pūrvāparāhṇe madhyāhne rujākāleṣu cobhayoḥ
yogāyogāt snehaseke tarpaṇoktān pracakṣate
rogāñchirasi sambhūtān hatvātiprabalān guṇān
karoti śiraso bastiruktā ye mūrdhatailikāḥ
śuddhadehasya sāyāhne yathāvyādhyaśitasya tu
ṛjvāsīnasya badhnīyādbastikośaṃ tato dṛḍham
yathāvyādhiśṛtasnehapūrṇaṃ saṃyamya dhārayet
tarpaṇoktaṃ daśaguṇaṃ yathādoṣaṃ vidhānavit
vyaktarūpeṣu doṣeṣu śuddhakāyasya kevale
netra eva sthite doṣe prāptamañjanamācaret
lekhanaṃ ropaṇaṃ cāpi prasādanamathāpi vā
tatra pañca rasān vyastānādyaikarasavarjitān
pañcadhā lekhanaṃ yuñjyādyathādoṣamatandritaḥ
netravartmasirākośasrotaḥśṛṅgāṭakāśritam
mukhanāsākṣibhir doṣamojasā srāvayettu tat
kaṣāyaṃ tiktakaṃ vāpi sasnehaṃ ropaṇaṃ matam
tatsnehaśaityādvarṇyaṃ syāddṛṣṭeśca balavardhanam
madhuraṃ snehasampannam añjanaṃ tu prasādanam
dṛṣṭidoṣaprasādārthaṃ snehanārthaṃ ca taddhitam
yathādoṣaṃ prayojyāni tāni rogaviśāradaiḥ
añjanāni yathoktāni prāhṇasāyāhnarātriṣu
guṭikārasacūrṇāni trividhānyañjanāni tu
yathāpūrvaṃ balaṃ teṣāṃ śreṣṭhamāhurmanīṣiṇaḥ
hareṇumātrā vartiḥ syāllekhanasya pramāṇataḥ
prasādanasya cādhyardhā dviguṇā ropaṇasya ca
rasāñjanasya mātrā tu yathāvartimitā matā
dvitricatuḥśalākāśca cūrṇasyāpyanupūrvaśaḥ
teṣāṃ tulyaguṇānyeva vidadhyādbhājanānyapi
sauvarṇaṃ rājataṃ śārṅgaṃ tāmraṃ vaidūryakāṃsyajam
āyasāni ca yojyāni śalākāśca yathākramam
vaktrayor mukulākārā kalāyaparimaṇḍalā
aṣṭāṅgulā tanurmadhye sukṛtā sādhunigrahā
audumbaryaśmajā vāpi śārīrī vā hitā bhavet
vāmenākṣi vinirbhujya hastena susamāhitaḥ
śalākayā dakṣiṇena kṣipet kānīnamañjanam
āpāṅgyaṃ vā yathāyogaṃ kuryāccāpi gatāgatam
vartmopalepi vā yattadaṅgulyaiva prayojayet
akṣi nātyantayor añjyād bādhamāno 'pi vā bhiṣak
na cānirvāntadoṣe 'kṣṇi dhāvanaṃ saṃprayojayet
doṣaḥ pratinivṛttaḥ san hanyād dṛṣṭerbalaṃ tathā
gatadoṣamapetāśru paśyedyat samyagambhasā
prakṣālyākṣi yathādoṣaṃ kāryaṃ pratyañjanaṃ tataḥ
śramodāvartaruditamadyakrodhabhayajvaraiḥ
vegāghātaśirodoṣaiścārtānāṃ neṣyate 'ñjanam
rāgaruktimirāsrāvaśūlasaṃrambhasaṃbhavāt
nidrākṣaye kriyāśaktiṃ pravāte dṛgbalakṣayam
rajodhūmahate rāgasrāvādhīmanthasaṃbhavam
saṃrambhaśūlau nasyānte śiroruji śirorujam
śiraḥsnāte 'tiśīte ca ravāvanudite 'pi ca
doṣasthairyādapārthaṃ syāddoṣotkleśaṃ karoti ca
ajīrṇe 'pyevam eva syāt srotomārgāvarodhanāt
doṣavegodaye dattaṃ kuryāttāṃstānupadravān
tasmāt pariharan doṣānañjanaṃ sādhu yojayet
lekhanasya viśeṣeṇa kāla eṣa prakīrtitaḥ
vyāpadaśca jayedetāḥ sekāścyotanalepanaiḥ
yathāsvaṃ dhūmakavalair nasyaiścāpi samutthitāḥ
viśadaṃ laghvanāsrāvi kriyāpaṭu sunirmalam
saṃśāntopadravaṃ netraṃ viriktaṃ samyagādiśet
jihmaṃ dāruṇadurvarṇaṃ srastaṃ rūkṣamatīva ca
netraṃ virekātiyoge syandate cātimātraśaḥ
tatra saṃtarpaṇaṃ kāryaṃ vidhānaṃ cānilāpaham
akṣi mandaviriktaṃ syādudagrataradoṣavat
dhūmanasyāñjanaistatra hitaṃ doṣāvasecanam
snehavarṇabalopetaṃ prasannaṃ doṣavarjitam
jñeyaṃ prasādane samyagupayukte 'kṣi nirvṛtam
kiṃciddhīnavikāraṃ syāttarpaṇāddhi kṛtādati
tatra doṣaharaṃ rūkṣaṃ bheṣajaṃ śasyate mṛdu
sādhāraṇam api jñeyamevaṃ ropaṇalakṣaṇam
prasādanavadācaṣṭe tasmin yukte 'tibheṣajam
snehanaṃ ropaṇaṃ vāpi hīnayuktamapārthakam
kartavyaṃ mātrayā tasmād añjanaṃ siddhimicchatā
puṭapākakriyādyāsu kriyāsveṣaiva kalpanā
sahasraśaścāñjaneṣu bījenoktena pūjitāḥ
dṛṣṭerbalavivṛddhyarthaṃ yāpyarogakṣayāya ca
rājārhānyañjanāgryāṇi nibodhemānyataḥ param
aṣṭau bhāgānañjanasya nīlotpalasamatviṣaḥ
audumbaraṃ śātakumbhaṃ rājataṃ ca samāsataḥ
ekādaśaitān bhāgāṃstu yojayet kuśalo bhiṣak
mūṣākṣiptaṃ tadādhmātamāvṛtaṃ jātavedasi
khadirāśmantakāṅgārair gośakṛdbhirathāpi vā
gavāṃ śakṛdrase mūtre dadhni sarpiṣi mākṣike
tailamadyavasāmajjasarvagandhodakeṣu ca
drākṣārasekṣutriphalāraseṣu suhimeṣu ca
sārivādikaṣāye ca kaṣāye cotpalādike
niṣecayet pṛthak cainaṃ dhmātaṃ dhmātaṃ punaḥ punaḥ
tato 'ntarīkṣe saptāhaṃ plotabaddhaṃ sthitaṃ jale
viśoṣya cūrṇayenmuktāṃ sphaṭikaṃ vidrumaṃ tathā
kālānusārivāṃ cāpi śucirāvāpya yogataḥ
etaccūrṇāñjanaṃ śreṣṭhaṃ nihitaṃ bhājane śubhe
dantasphaṭikavaidūryaśaṅkhaśailāsanodbhave
śātakumbhe 'tha śārṅge vā rājate vā susaṃskṛte
sahasrapākavat pūjāṃ kṛtvā rājñaḥ prayojayet
tenāñjitākṣo nṛpatirbhavet sarvajanapriyaḥ
adhṛṣyaḥ sarvabhūtānāṃ dṛṣṭirogavivarjitaḥ
kuṣṭhaṃ candanamelāśca patraṃ madhukamañjanam
meṣaśṛṅgasya puṣpāṇi vakraṃ ratnāni sapta ca
utpalasya bṛhatyośca padmasyāpi ca keśaram
nāgapuṣpamuśīrāṇi pippalī tutthamuttamam
kukkuṭāṇḍakapālāni dārvīṃ pathyāṃ sarocanām
maricānyakṣamajjānaṃ tulyāṃ ca gṛhagopikām
kṛtvā sūkṣmaṃ tataścūrṇaṃ nyasedabhyarcya pūrvavat
etadbhadrodayaṃ nāma sadaivārhati bhūmipaḥ
vakraṃ samaricaṃ caiva māṃsīṃ śaileyam eva ca
tulyāṃśāni samānaistaiḥ samagraiśca manaḥśilā
patrasya bhāgāścatvāro dviguṇaṃ sarvato 'ñjanam
tāvacca yaṣṭīmadhukaṃ pūrvavaccaitadañjanam
manaḥśilāṃ devakāṣṭhaṃ rajanyau triphaloṣaṇam
lākṣālaśunamañjiṣṭhāsaindhavailāḥ samākṣikāḥ
rodhraṃ sāvarakaṃ cūrṇamāyasaṃ tāmram eva ca
kālānusārivāṃ caiva kukkuṭāṇḍadalāni ca
tulyāni payasā piṣṭvā guṭikāṃ kārayedbudhaḥ
kaṇḍūtimiraśuklārmaraktarājyupaśāntaye
kāṃsyāpamārjanamasī madhukaṃ saindhavaṃ tathā
eraṇḍamūlaṃ ca samaṃ bṛhatyaṃśadvayānvitam
ājena payasā piṣṭvā tāmrapātraṃ pralepayet
saptakṛtvastu tā vartyaśchāyāśuṣkā rujāpahāḥ
pathyātutthakayaṣṭyāhvaistulyair maricaṣoḍaśā
pathyā sarvavikāreṣu vartiḥ śītāmbupeṣitā
rasakriyāvidhānena yathoktavidhikovidaḥ
piṇḍāñjanāni kurvīta yathāyogamatandritaḥ
athāto nayanābhighātapratiṣedhaṃ vyākhyāsyāmaḥ
yathovāca bhagavān dhanvantariḥ
abhyāhate tu nayane bahudhā narāṇāṃ saṃrambharāgatumulāsu rujāsu dhīmān
nasyāsyalepapariṣecanatarpaṇādyamuktaṃ punaḥ kṣatajapittajaśūlapathyam
dṛṣṭiprasādajananaṃ vidhimāśu kuryāt snigdhair himaiśca madhuraiśca tathā prayogaiḥ
svedāgnidhūmabhayaśokarujābhighātairabhyāhatām api tathaiva bhiṣak cikitset
sadyohate nayana eṣa vidhistadūrdhvaṃ syanderito bhavati doṣamavekṣya kāryaḥ
abhyāhataṃ nayanamīṣadathāsyabāṣpasaṃsveditaṃ bhavati tannirujaṃ kṣaṇena
sādhyaṃ kṣataṃ paṭalamekamubhe tu kṛcchre trīṇi kṣatāni paṭalāni vivarjayettu
syāt piccitaṃ ca nayanaṃ hyati cāvasannaṃ srastaṃ cyutaṃ ca hatadṛk ca bhavettu yāpyam
vistīrṇadṛṣṭitanurāgam asatpradarśi sādhyaṃ yathāsthitamanāviladarśanaṃ ca
prāṇoparodhavamanakṣutakaṇṭharodhair unnamyamāśu nayanaṃ yadatipraviṣṭam
netre vilambini vidhirvihitaḥ purastāducchiṅghanaṃ śirasi vāryavasecanaṃ ca
ṣaṭsaptatirnayanajā ya ime pradiṣṭā rogā bhavantyamahatāṃ mahatāṃ ca tebhyaḥ
stanyaprakopakaphamārutapittaraktair balākṣivartmabhava eva kukūṇako 'nyaḥ
mṛdnāti netramatikaṇḍumathākṣikūṭaṃ nāsālalāṭam api tena śiśuḥ sa nityam
sūryaprabhāṃ na sahate sravati prabaddhaṃ tasyāharedrudhiramāśu vinirlikhecca
kṣaudrāyutaiśca kaṭubhiḥ pratisārayettu mātuḥ śiśorabhihitaṃ ca vidhiṃ vidadhyāt
taṃ vāmayettu madhusaindhavasamprayuktaiḥ pītaṃ payaḥ khalu phalaiḥ kharamañjarīṇām
syātpippalīlavaṇamākṣikasaṃyutair vā nainaṃ vamantam api vāmayituṃ yateta
dattvā vacāmaśanadugdhabhuje prayojyam ūrdhvaṃ tataḥ phalayutaṃ vamanaṃ vidhijñaiḥ
jambvāmradhātryaṇudalaiḥ paridhāvanārthaṃ kāryaṃ kaṣāyamavasecanam eva cāpi
āścyotane ca hitamatra ghṛtaṃ guḍūcīsiddhaṃ tathāhurapi ca triphalāvipakvam
nepālajāmaricaśaṅkharasāñjanāni sindhuprasūtaguḍamākṣikasaṃyutāni
syādañjanaṃ madhurasāmadhukāmrakair vā kṛṣṇāyasaṃ ghṛtapayo madhu vāpi dagdham
vyoṣaṃ palāṇḍu madhukaṃ lavaṇottamaṃ ca lākṣāṃ ca gairikayutāṃ guṭikāñjanaṃ vā
nimbacchadaṃ madhukadārvi satāmralodhramicchanti cātra bhiṣajo 'ñjanamaṃśatulyam
srotojaśaṅkhadadhisaindhavamardhapakṣaṃ śukraṃ śiśor nudati bhāvitamañjanena
syande kaphādabhihitaṃ kramamācarecca bālasya rogakuśalo 'kṣigadaṃ jighāṃsuḥ
samudra iva gambhīraṃ naiva śakyaṃ cikitsitam
vaktuṃ niravaśeṣeṇa ślokānāmayutairapi
sahasrairapi vā proktamarthamalpamatirnaraḥ
tarkagranthārtharahito naiva gṛhṇātyapaṇḍitaḥ
tadidaṃ bahugūḍhārthaṃ cikitsābījamīritam
kuśalenābhipannaṃ tadbahudhābhiprarohati
tasmānmatimatā nityaṃ nānāśāstrārthadarśinā
sarvamūhyamagādhārthaṃ śāstramāgamabuddhinā
athātaḥ karṇagatarogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
karṇaśūlaṃ praṇādaśca bādhiryaṃ kṣveḍa eva ca
karṇasrāvaḥ karṇakaṇḍūḥ karṇavarcastathaiva ca
kṛmikarṇapratināhau vidradhirdvividhastathā
karṇapākaḥ pūtikarṇastathaivārśaścaturvidham
karṇārbudaṃ saptavidhaṃ śophaścāpi caturvidhaḥ
ete karṇagatā rogā aṣṭāviṃśatirīritāḥ
samīraṇaḥ śrotragato 'nyathācaraḥ samantataḥ śūlamatīva karṇayoḥ
karoti doṣaiśca yathāsvamāvṛtaḥ sa karṇaśūlaḥ kathito durācaraḥ
yadā tu nāḍīṣu vimārgamāgataḥ sa eva śabdābhivahāsu tiṣṭhati
śṛṇoti śabdān vividhāṃstadā naraḥ praṇādamenaṃ kathayanti cāmayam
sa eva śabdānuvahā yadā sirāḥ kaphānuyāto vyanusṛtya tiṣṭhati
tadā narasyāpratikārasevino bhavettu bādhiryamasaṃśayaṃ khalu
śramāt kṣayādrūkṣakaṣāyabhojanāt samīraṇaḥ śabdapathe pratiṣṭhitaḥ
viriktaśīrṣasya ca śītasevinaḥ karoti hi kṣveḍamatīva karṇayoḥ
śiro'bhighātādathavā nimajjato jale prapākād athavāpi vidradheḥ
sravettu pūyaṃ śravaṇo 'nilāvṛtaḥ sa karṇasaṃsrāva iti prakīrtitaḥ
kaphena kaṇḍūḥ pracitena karṇayor bhṛśaṃ bhavet srotasi karṇasaṃjñite
viśoṣite śleṣmaṇi pittatejasā nṛṇāṃ bhavet srotasi karṇagūthakaḥ
sa karṇaviṭko dravatāṃ yadā gato vilāyito ghrāṇamukhaṃ prapadyate
tadā sa karṇapratināhasaṃjñito bhavedvikāraḥ śiraso 'bhitāpanaḥ
yadā tu mūrchantyathavāpi jantavaḥ sṛjantyapatyānyathavāpi makṣikāḥ
tadañjanatvācchravaṇo nirucyate bhiṣagbhirādyaiḥ kṛmikarṇako gadaḥ
kṣatābhighātaprabhavastu vidradhirbhavettathā doṣakṛto 'paraḥ punaḥ
saraktapītāruṇam asram āsravet pratodadhūmāyanadāhacoṣavān
bhavet prapākaḥ khalu pittakopato vikothavikledakaraśca karṇayoḥ
sthite kaphe srotasi pittatejasaḥ vilāyyamāne bhṛśasaṃpratāpavān
avedano vāpyathavā savedano ghanaṃ sravet pūti ca pūtikarṇakaḥ
pradiṣṭaliṅgānyarśāṃsi tattvatastathaiva śophārbudaliṅgamīritam
mayā purastāt prasamīkṣya yojayediha iva tāvat prayato bhiṣagvaraḥ
athātaḥ karṇagatarogapratiṣedhaṃ vyākhyāsyāmaḥ
yathovāca bhagavān dhanvantariḥ
sāmānyaṃ karṇarodheṣu ghṛtapānaṃ rasāyanam
avyāyāmo 'śiraḥsnānaṃ brahmacaryamakatthanam
karṇaśūle praṇāde ca bādhiryakṣveḍayorapi
caturṇām api rogāṇāṃ sāmānyaṃ bheṣajaṃ viduḥ
snigdhaṃ vātaharaiḥ svedair naraṃ snehavirecitam
nāḍīsvedairupacaretpiṇḍasvedaistathaiva ca
bilvairaṇḍārkavarṣābhūdadhitthonmattaśigrubhiḥ
bastagandhāśvagandhābhyāṃ tarkārīyavaveṇubhiḥ
āranālaśṛtairebhir nāḍīsvedaḥ prayojitaḥ
kaphavātasamutthānaṃ karṇaśūlaṃ nirasyati
mīnakukkuṭalāvānāṃ māṃsajaiḥ payasāpi vā
piṇḍaiḥ svedaṃ ca kurvīta karṇaśūlanivāraṇam
aśvatthapatrakhallaṃ vā vidhāya bahupatrakam
tadaṅgāraiḥ susampūrṇaṃ nidadhyācchravaṇopari
yattailaṃ cyavate tasmāt khallādaṅgāratāpitāt
tat prāptaṃ śravaṇasrotaḥ sadyo gṛhṇāti vedanām
kṣaumaguggulvagurubhiḥ saghṛtair dhūpayecca tam
bhaktopari hitaṃ sarpirbastikarma ca pūjitam
niranno niśi tatsarpiḥ pītvopari pibet payaḥ
mūrdhabastiṣu nasye ca mastiṣke pariṣecane
śatapākaṃ balātailaṃ praśastaṃ cāpi bhojane
kaṇṭakārīmajākṣīre paktvā kṣīreṇa tena ca
vipacet kukkuṭavasāṃ karṇayostatprapūraṇam
taṇḍulīyakamūlāni phalamaṅkolajaṃ tathā
ahiṃsrākendukānmūlaṃ saralaṃ devadāru ca
laśunaṃ śṛṅgaveraṃ ca tathā vaṃśāvalekhanam
kalkaireṣāṃ tathāmlaiśca pacet snehaṃ caturvidham
vedanāyāḥ praśāntyarthaṃ hitaṃ tatkarṇapūraṇam
laśunārdrakaśigrūṇāṃ muraṅgyā mūlakasya ca
kadalyāḥ svarasaḥ śreṣṭhaḥ kaduṣṇaḥ karṇapūraṇe
śṛṅgaverarasaḥ kṣaudraṃ saindhavaṃ tailam eva ca
kaduṣṇaṃ karṇayor deyametadvā vedanāpaham
vaṃśāvalekhanāyukte mūtre cājāvike bhiṣak
sarpiḥ pacettena karṇaṃ pūrayet karṇaśūlinaḥ
mahataḥ pañcamūlasya kāṇḍamaṣṭādaśāṅgulam
kṣaumeṇāveṣṭya saṃsicya tailenādīpayettataḥ
yattailaṃ cyavate tebhyo dhṛtebhyo bhājanopari
jñeyaṃ taddīpikātailaṃ sadyo gṛhṇāti vedanām
kuryādevaṃ bhadrakāṣṭhe kuṣṭhe kāṣṭhe ca sārale
matimān dīpikātailaṃ karṇaśūlanibarhaṇam
arkāṅkurānamlapiṣṭāṃstailāktān lavaṇānvitān
saṃnidadhyāt snuhīkāṇḍe korite tacchadāvṛte
puṭapākakramasvinnān pīḍayed ā rasāgamāt
sukhoṣṇaṃ tadrasaṃ karṇe dāpayecchūlaśāntaye
kapitthamātuluṅgāmlaśṛṅgaverarasaiḥ śubhaiḥ
sukhoṣṇaiḥ pūrayet karṇaṃ tacchūlavinivṛttaye
karṇaṃ koṣṇena cukreṇa pūrayet karṇaśūlinaḥ
samudraphenacūrṇena yuktyā cāpyavacūrṇayet
aṣṭānāmiha mūtrāṇāṃ mūtreṇānyatamena tu
koṣṇena pūrayet karṇaṃ karṇaśūlopaśāntaye
mūtreṣvamleṣu vātaghne gaṇe ca kvathite bhiṣak
paceccaturvidhaṃ snehaṃ pūraṇaṃ tacca karṇayoḥ
etā eva kriyāḥ kuryāt pittaghnaiḥ pittasaṃyute
kākolyādau daśakṣīraṃ tiktaṃ cātra hitaṃ haviḥ
kṣīravṛkṣapravāleṣu madhuke candane tathā
kalkakvāthe paraṃ pakvaṃ śarkarāmadhukaiḥ saraiḥ
iṅgudīsarṣapasnehau sakaphe pūraṇe hitau
tiktauṣadhānāṃ yūṣāśca svedāśca kaphanāśanāḥ
surasādau kṛtaṃ tailaṃ pañcamūle mahatyapi
mātuluṅgarasaḥ śuktaṃ laśunārdrakayo rasaḥ
ekaikaḥ pūraṇe pathyastailaṃ teṣvapi vā kṛtam
tīkṣṇā mūrdhavirekāśca kavalāścātra pūjitāḥ
karṇaśūlavidhiḥ kṛtsnaḥ pittaghnaḥ śoṇitāvṛte
śūlapraṇādabādhiryakṣveḍānāṃ tu prakīrtitam
sāmānyato viśeṣeṇa bādhirye pūraṇaṃ śṛṇu
gavāṃ mūtreṇa bilvāni piṣṭvā tailaṃ vipācayet
sajalaṃ ca sadugdhaṃ ca bādhirye karṇapūraṇam
sitāmadhukabimbībhiḥ siddhaṃ vāje payasyapi
bimbīkvāthe vimathyoṣṇaṃ śītībhūtaṃ taduddhṛtam
punaḥ paceddaśakṣīraṃ sitāmadhukacandanaiḥ
bilvāmbugāḍhaṃ tattailaṃ bādhirye karṇapūraṇam
vakṣyate yaḥ pratiśyāye vidhiḥ so 'pyatra pūjitaḥ
vātavyādhiṣu yaścokto vidhiḥ sa ca hito bhavet
karṇasrāve pūtikarṇe tathaiva kṛmikarṇake
samānaṃ karma kurvīta yogān vaiśeṣikān api
śirovirecanaṃ caiva dhūpanaṃ pūraṇaṃ tathā
pramārjanaṃ dhāvanaṃ ca vīkṣya vīkṣyāvacārayet
rājavṛkṣāditoyena surasādigaṇena vā
karṇaprakṣālanaṃ kāryaṃ cūrṇaireṣāṃ ca pūraṇam
kvāthaṃ pañcakaṣāyaṃ tu kapittharasayojitam
karṇasrāve praśaṃsanti pūraṇaṃ madhunā saha
sarjatvakcūrṇasaṃyuktaḥ kārpāsīphalajo rasaḥ
yojito madhunā vāpi karṇasrāve praśasyate
lākṣā rasāñjanaṃ sarjaścūrṇitaṃ karṇapūraṇam
saśaivalaṃ mahāvṛkṣajambvāmraprasavāyutam
kulīrakṣaudramaṇḍūkīsiddhaṃ tailaṃ ca pūjitam
tindukānyabhayā rodhraṃ samaṅgāmalakaṃ madhu
pūraṇaṃ cātra pathyaṃ syātkapittharasayojitam
rasamāmrakapitthānāṃ madhūkadhavaśālajam
pūraṇārthaṃ praśaṃsanti tailaṃ vā tair vipācitam
priyaṅgumadhukāmbaṣṭhādhātakīśilaparṇibhiḥ
mañjiṣṭhālodhralākṣābhiḥ kapitthasya rasena vā
pacettailaṃ tadāsrāvamavagṛhṇāti pūraṇāt
ghṛtaṃ rasāñjanaṃ nāryāḥ kṣīreṇa madhusaṃyutam
tatpraśastaṃ cirotthe 'pi sāsrāve pūtikarṇake
nirguṇḍīsvarasastailaṃ sindhurdhūmarajo guḍaḥ
pūraṇaḥ pūtikarṇasya śamano madhusaṃyutaḥ
kṛmikarṇakanāśārthaṃ kṛmighnaṃ yojayedvidhim
vārtākudhūmaśca hitaḥ sārṣapasneha eva ca
kṛmighnaṃ haritālena gavāṃ mūtrayutena ca
gugguloḥ karṇadaurgandhye dhūpanaṃ śreṣṭham ucyate
chardanaṃ dhūmapānaṃ ca kavalasya ca dhāraṇam
karṇakṣveḍe hitaṃ tailaṃ sārṣapaṃ caiva pūraṇam
vidradhau cāpi kurvīta vidradhyuktaṃ cikitsitam
prakledya dhīmāṃstailena svedena pravilāyya ca
śodhayetkarṇaviṭkaṃ tu bhiṣak samyak śalākayā
nāḍīsvedo 'tha vamanaṃ dhūmo mūrdhavirecanam
vidhiśca kaphahṛtsarvaḥ karṇakaṇḍūmapohati
atha karṇapratīnāhe snehasvedau prayojayet
tato viriktaśirasaḥ kriyāṃ prāptāṃ samācaret
karṇapākasya bhaiṣajyaṃ kuryātpittavisarpavat
karṇacchidre vartamānaṃ kīṭaṃ kledamalādi vā
śṛṅgeṇāpahareddhīmānathavāpi śalākayā
śeṣāṇāṃ tu vikārāṇāṃ prāk cikitsitamīritam
athāto nāsāgatarogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
apīnasaḥ pūtinasyaṃ nāsāpākastathaiva ca
tathā śoṇitapittaṃ ca pūyaśoṇitam eva ca
kṣavathur bhraṃśathur dīpto nāsānāhaḥ parisravaḥ
nāsāśoṣeṇa sahitā daśaikāśceritā gadāḥ
catvāryarśāṃsi catvāraḥ śophāḥ saptārbudāni ca
pratiśyāyāśca ye pañca vakṣyante sacikitsitāḥ
ekatriṃśanmitāste tu nāsārogāḥ prakīrtitāḥ
ānahyate yasya vidhūpyate ca praklidyate śuṣyati cāpi nāsā
na vetti yo gandharasāṃśca janturjuṣṭaṃ vyavasyettamapīnasena
taṃ cānilaśleṣmabhavaṃ vikāraṃ brūyāt pratiśyāyasamānaliṅgam
doṣair vidagdhair galatālumūle saṃvāsito yasya samīraṇastu
nireti pūtirmukhanāsikābhyāṃ taṃ pūtināsaṃ pravadanti rogam
ghrāṇāśritaṃ pittamarūṃṣi kuryādyasmin vikāre balavāṃśca pākaḥ
taṃ nāsikāpākamiti vyavasyedvikledakothāvapi yatra dṛṣṭau
caturvidhaṃ dviprabhavaṃ vakṣyāmi bhūyaḥ khalu raktapittam
doṣair vidagdhairathavāpi jantor lalāṭadeśe 'bhihatasya taistu
nāsā sravet pūyamasṛgvimiśraṃ taṃ pūyaraktaṃ pravadanti rogam
ghrāṇāśrite marmaṇi sampraduṣṭe yasyānilo nāsikayā nireti
kaphānuyāto bahuśaḥ saśabdastaṃ rogamāhuḥ kṣavathuṃ vidhijñāḥ
tīkṣṇopayogādatijighrato vā bhāvān kaṭūnarkanirīkṣaṇādvā
sūtrādibhir vā taruṇāsthimarmaṇyudghāṭite 'nyaḥ kṣavathurnireti
prabhraśyate nāsikayaiva yaśca sāndro vidagdho lavaṇaḥ kaphastu
prāk saṃcito mūrdhani pittataptastaṃ bhraṃśathuṃ vyādhimudāharanti
ghrāṇe bhṛśaṃ dāhasamanvite tu viniḥsareddhūma iveha vāyuḥ
nāsā pradīpteva ca yasya jantor vyādhiṃ tu taṃ dīptamudāharanti
kaphāvṛto vāyurudānasaṃjño yadā svamārge viguṇaḥ sthitaḥ syāt
ghrāṇaṃ vṛṇotīva tadā sa rogo nāsāpratīnāha iti pradiṣṭaḥ
ajasramacchaṃ salilaprakāśaṃ yasyāvivarṇaṃ sravatīha nāsā
rātrau viśeṣeṇa hi taṃ vikāraṃ nāsāparisrāvamiti vyavasyet
ghrāṇāśrite śleṣmaṇi mārutena pittena gāḍhaṃ pariśoṣite ca
samucchvasityūrdhvamadhaśca kṛcchrādyastasya nāsāpariśoṣa uktaḥ
doṣaistribhistaiḥ pṛthagekaśaśca brūyāttathārśāṃsi tathaiva śophān
śālākyasiddhāntamavekṣya cāpi sarvātmakaṃ saptamamarbudaṃ tu
rogaḥ pratiśyāya ihopadiṣṭaḥ sa vakṣyate pañcavidhaḥ purastāt
nāsāsrotogatā rogāstriṃśadekaśca kīrtitāḥ
srotaḥpathe yadvipulaṃ kośavaccārbudaṃ bhavet
śophāstu śophavijñānā nāsāsrotovyavasthitāḥ
nidāne 'rśāṃsi nirdiṣṭānyevaṃ tāni vibhāvayet
athāto nāsāgatarogapratiṣedhaṃ vyākhyāsyāmaḥ
yathovāca bhagavān dhanvantariḥ
pūrvoddiṣṭe pūtinasye ca jantoḥ snehasvedau chardanaṃ sraṃsanaṃ ca
yuktaṃ bhaktaṃ tīkṣṇamalpaṃ laghu syāduṣṇaṃ toyaṃ dhūmapānaṃ ca kāle
hiṅgu vyoṣaṃ vatsakākhyaṃ śivāṭī lākṣā bījaṃ saurabhaṃ kaṭphalaṃ ca
ugrā kuṣṭhaṃ tīkṣṇagandhā viḍaṅgaṃ śreṣṭhaṃ nityaṃ cāvapīḍe karañjam
etair dravyaiḥ sārṣapaṃ mūtrayuktaṃ tailaṃ dhīmān nasyahetoḥ paceta
nāsāpāke pittahṛtsaṃvidhānaṃ kāryaṃ sarvaṃ bāhyamābhyantaraṃ ca
hṛtvā raktaṃ kṣīravṛkṣatvacaśca sājyāḥ sekā yojanīyāśca lepāḥ
vakṣyāmyūrdhvaṃ raktapittopaśāntiṃ nāḍīvatsyāt pūyarakte cikitsā
vānte samyak cāvapīḍaṃ vadanti tīkṣṇaṃ dhūmaṃ śodhanaṃ cātra nasyam
kṣepyaṃ nasyaṃ mūrdhavairecanīyair nāḍyā cūrṇaṃ kṣavathau bhraṃśathau ca
kuryāt svedān mūrdhni vātāmayaghnān snigdhān dhūmān yadyad anyaddhitaṃ ca
dīpte roge paittikaṃ saṃvidhānaṃ kuryāt sarvaṃ svādu yacchītalaṃ ca
nāsānāhe snehapānaṃ pradhānaṃ snigdhā dhūmā mūrdhabastiśca nityam
balātailaṃ sarvathaivopayojyaṃ vātavyādhāvanyaduktaṃ ca yadyat
nāsāsrāve ghrāṇataścūrṇamuktaṃ nāḍyā deyaṃ yo 'vapīḍaśca tīkṣṇaḥ
tīkṣṇaṃ dhūmaṃ devadārvagnikābhyāṃ māṃsaṃ vājaṃ yuktamatrādiśanti
nāsāśoṣe kṣīrasarpiḥ pradhānaṃ siddhaṃ tailaṃ cāṇukalpena nasyam
sarpiḥ pānaṃ bhojanaṃ jāṅgalaiśca snehaḥ svedaḥ snaihikaścāpi dhūmaḥ
śeṣān rogān ghrāṇajān saṃniyaccheduktaṃ teṣāṃ yadyathā saṃvidhānam
athātaḥ pratiśyāyapratiṣedhaṃ vyākhyāsyāmaḥ
yathovāca bhagavān dhanvantariḥ
nārīprasaṅgaḥ śiraso 'bhitāpo dhūmo rajaḥ śītamatipratāpaḥ
saṃdhāraṇaṃ mūtrapurīṣayośca sadyaḥ pratiśyāyanidānamuktam
cayaṃ gatā mūrdhani mārutādayaḥ pṛthak samastāśca tathaiva śoṇitam
prakopyamāṇā vividhaiḥ prakopaṇair nṛṇāṃ pratiśyāyakarā bhavanti hi
śirogurutvaṃ kṣavathoḥ pravartanaṃ tathāṅgamardaḥ parihṛṣṭaromatā
upadravāścāpyapare pṛthagvidhā nṛṇāṃ pratiśyāyapuraḥsarāḥ smṛtāḥ
ānaddhā pihitā nāsā tanusrāvapravartinī
galatālvoṣṭhaśoṣaśca nistodaḥ śaṅkhayostathā
svaropaghātaśca bhavet pratiśyāye 'nilātmake
uṣṇaḥ sapītakaḥ srāvo ghrāṇāt sravati paittike
kṛśo 'tipāṇḍuḥ saṃtapto bhavettṛṣṇānipīḍitaḥ
sadhūmaṃ sahasā vahniṃ vamatīva ca mānavaḥ
kaphaḥ kaphakṛte ghrāṇācchuklaḥ śītaḥ sravenmuhuḥ
śuklāvabhāsaḥ śūnākṣo bhavedguruśiromukhaḥ
śirogalauṣṭhatālūnāṃ kaṇḍūyanamatīva ca
bhūtvā bhūtvā pratiśyāyo yo 'kasmādvinivartate
saṃpakvo vāpyapakvo vā sa sarvaprabhavaḥ smṛtaḥ
liṅgāni caiva sarveṣāṃ pīnasānāṃ ca sarvaje
raktaje tu pratiśyāye raktāsrāvaḥ pravartate
tāmrākṣaśca bhavejjantururoghātaprapīḍitaḥ
durgandhocchvāsavadanastathā gandhānna vetti ca
mūrchanti cātra kṛmayaḥ śvetāḥ snigdhāstathāṇavaḥ
kṛmimūrdhavikāreṇa samānaṃ cāsya lakṣaṇam
praklidyati punarnāsā punaśca pariśuṣyati
muhurānahyate cāpi muhurvivriyate tathā
niḥśvāsocchvāsadaurgandhyaṃ tathā gandhānna vetti ca
evaṃ duṣṭapratiśyāyaṃ jānīyāt kṛcchrasādhanam
sarva eva pratiśyāyā narasyāpratikāriṇaḥ
kālena rogajananā jāyante duṣṭapīnasāḥ
bādhiryamāndhyamaghrāṇaṃ ghorāṃśca nayanāmayān
kāsāgnisādaśophāṃśca vṛddhāḥ kurvanti pīnasāḥ
navaṃ pratiśyāyamapāsya sarvamupācaret sarpiṣa eva pānaiḥ
svedair vicitrair vamanaiśca yuktaiḥ kālopapannairavapīḍanaiśca
apacyamānasya hi pācanārthaṃ svedo hito 'mlairahimaṃ ca bhojyam
niṣevyamāṇaṃ payasārdrakaṃ vā saṃpācayedikṣuvikārayogaiḥ
pakvaṃ ghanaṃ cāpyavalambamānaṃ śirovirekairapakarṣayettam
virecanāsthāpanadhūmapānairavekṣya doṣān kavalagrahaiśca
nivātaśayyāsanaceṣṭanāni mūrdhno gurūṣṇaṃ ca tathaiva vāsaḥ
tīkṣṇā virekāḥ śirasaḥ sadhūmā rūkṣaṃ yavānnaṃ vijayā ca sevyā
śītāmbuyoṣicchiśirāvagāhacintātirūkṣāśanavegarodhān
śokaṃ ca madyāni navāni caiva vivarjayet pīnasarogajuṣṭaḥ
chardyaṅgasādajvaragauravārtam arocakāratyatisārayuktam
vilaṅghanaiḥ pācanadīpanīyairupācaret pīnasinaṃ yathāvat
bahudravair vātakaphopasṛṣṭaṃ pracchardayet pīnasinaṃ vayaḥstham
upadravāṃścāpi yathopadeśaṃ svair bheṣajair bhojanasaṃvidhānaiḥ
jayedviditvā mṛdutāṃ gateṣu prāglakṣaṇeṣūktamathādiśecca
vātike tu pratiśyāye pibet sarpiryathākramam
pañcabhir lavaṇaiḥ siddhaṃ prathamena gaṇena ca
nasyādiṣu vidhiṃ kṛtsnamavekṣetārditeritam
pittaraktotthayoḥ peyaṃ sarpirmadhurakaiḥ śṛtam
pariṣekān pradehāṃśca kuryād api ca śītalān
śrīsarjarasapattaṅgapriyaṅgumadhuśarkarāḥ
drākṣāmadhūlikāgojīśrīparṇīmadhukais tathā
yujyante kavalāścātra vireko madhurairapi
dhavatvaktriphalāśyāmātilvakair madhukena ca
śrīparṇīrajanīmiśraiḥ kṣīre daśaguṇe pacet
tailaṃ kālopapannaṃ tannasyaṃ syādanayor hitam
kaphaje sarpiṣā snigdhaṃ tilamāṣavipakvayā
yavāgvā vāmayedvāntaḥ kaphaghnaṃ kramamācaret
ubhe bale bṛhatyau ca viḍaṅgaṃ satrikaṇṭakam
śvetāmūlaṃ sadābhadrāṃ varṣābhūṃ cātra saṃharet
tailamebhir vipakvaṃ tu nasyamasyopakalpayet
saralākiṇihīdārunikumbheṅgudibhiḥ kṛtāḥ
vartayaścopayojyāḥ syurdhūmapāne yathāvidhi
sarpīṃṣi kaṭutiktāni tīkṣṇadhūmāḥ kaṭūni ca
bheṣajānyupayuktāni hanyuḥ sarvaprakopajam
rasāñjane sātiviṣe mustāyāṃ bhadradāruṇi
tailaṃ vipakvaṃ nasyārthe vidadhyāccātra buddhimān
mustā tejovatī pāṭhā kaṭphalaṃ kaṭukā vacā
sarṣapāḥ pippalīmūlaṃ pippalyaḥ saindhavāgnikaḥ
tutthaṃ karañjabījaṃ ca lavaṇaṃ bhadradāru ca
etaiḥ kṛtaṃ kaṣāyaṃ tu kavale saṃprayojayet
hitaṃ mūrdhavireke ca tailamebhir vipācitam
kṣīramardhajale kvāthyaṃ jāṅgalair mṛgapakṣibhiḥ
puṣpair vimiśraṃ jalajair vātaghnairauṣadhairapi
hime kṣīrāvaśiṣṭe 'smin ghṛtamutpādya yatnataḥ
sarvagandhasitānantāmadhukaṃ candanaṃ tathā
āvāpya vipacedbhūyo daśakṣīraṃ tu tadghṛtam
nasye prayuktamudriktān pratiśyāyān vyapohati
yathāsvaṃ doṣaśamanaistailaṃ kuryācca yatnataḥ
samūtrapittāścoddiṣṭāḥ kriyāḥ kṛmiṣu yojayet
yāpanārthaṃ kṛmighnāni bheṣajāni ca buddhimān
athātaḥ śirorogavijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
śiro rujati martyānāṃ vātapittakaphaistribhiḥ
sannipātena raktena kṣayeṇa krimibhistathā
sūryāvartānantavātārdhāvabhedakaśaṅkhakaiḥ
ekādaśaprakārasya lakṣaṇaṃ sampravakṣyate
yasyānimittaṃ śiraso rujaśca bhavanti tīvrā niśi cātimātram
bandhopatāpaiśca bhavedviśeṣaḥ śiro'bhitāpaḥ sa samīraṇena
yasyoṣṇamaṅgāracitaṃ yathaiva dahyeta dhūpyeta śiro'kṣināsam
śītena rātrau ca bhavedviśeṣaḥ śiro'bhitāpaḥ sa tu pittakopāt
śirogalaṃ yasya kaphopadigdhaṃ guru pratiṣṭabdhamatho himaṃ ca
śūnākṣikūṭaṃ vadanaṃ ca yasya śiro'bhitāpaḥ sa kaphaprakopāt
śiro'bhitāpe tritayapravṛtte sarvāṇi liṅgāni samudbhavanti
raktātmakaḥ pittasamānaliṅgaḥ sparśāsahatvaṃ śiraso bhavecca
vasābalāsakṣatasaṃbhavānāṃ śirogatānāmiha saṃkṣayeṇa
kṣayapravṛttaḥ śiraso 'bhitāpaḥ kaṣṭo bhavedugrarujo 'timātram
saṃsvedanachardanadhūmanasyair asṛgvimokṣaiśca vivṛddhimeti
nistudyate yasya śiro 'timātraṃ saṃbhakṣyamāṇaṃ sphuṭatīva cāntaḥ
ghrāṇācca gacchetsalilaṃ saraktaṃ śiro'bhitāpaḥ kṛmibhiḥ sa ghoraḥ
sūryodayaṃ yā prati mandamandam akṣibhruvaṃ ruk samupaiti gāḍham
vivardhate cāṃśumatā sahaiva sūryāpavṛttau vinivartate ca
śītena śāntiṃ labhate kadāciduṣṇena jantuḥ sukhamāpnuyācca
taṃ bhāskarāvartam udāharanti sarvātmakaṃ kaṣṭatamaṃ vikāram
doṣāstu duṣṭāstraya eva manyāṃ saṃpīḍya ghāṭāsu rujāṃ sutīvrām
kurvanti sākṣibhruvi śaṅkhadeśe sthitiṃ karotyāśu viśeṣatastu
gaṇḍasya pārśve tu karoti kampaṃ hanugrahaṃ locanajāṃśca rogān
anantavātaṃ tamudāharanti doṣatrayotthaṃ śiraso vikāram
yasyottamāṅgārdhamatīva jantoḥ sambhedatodabhramaśūlajuṣṭam
pakṣād daśāhād athavāpyakasmāt tasyārdhabhedaṃ tritayādvyavasyet
śaṅkhāśrito vāyurudīrṇavegaḥ kṛtānuyātraḥ kaphapittaraktaiḥ
rujaḥ sutīvrāḥ pratanoti mūrdhni viśeṣataścāpi hi śaṅkhayostu
sukaṣṭam enaṃ khalu śaṅkhakākhyaṃ maharṣayo vedavidaḥ purāṇāḥ
vyādhiṃ vadantyudgatamṛtyukalpaṃ bhiṣaksahasrairapi durnivāram
athātaḥ śirorogapratiṣedhaṃ vyākhyāsyāmaḥ
yathovāca bhagavān dhanvantariḥ
vātavyādhividhiḥ kāryaḥ śiroroge 'nilātmake
payo'nupānaṃ seveta ghṛtaṃ tailamathāpi vā
mudgān kulatthānmāṣāṃśca khādecca niśi kevalān
kaṭūṣṇāṃśca sasarpiṣkānuṣṇaṃ cānu payaḥ pibet
pibedvā payasā tailaṃ tatkalkaṃ vāpi mānavaḥ
vātaghnasiddhaiḥ kṣīraiśca sukhoṣṇaiḥ sekamācaret
tatsiddhaiḥ pāyasair vāpi sukhoṣṇair lepayecchiraḥ
svinnair vā matsyapiśitaiḥ kṛsarair vā sasaindhavaiḥ
candanotpalakuṣṭhair vā suślakṣṇair magadhāyutaiḥ
snigdhasya tailaṃ nasyaṃ syāt kulīrarasasādhitam
varuṇādau gaṇe kṣuṇṇe kṣīramardhodakaṃ pacet
kṣīraśeṣaṃ ca tanmathyaṃ śītaṃ sāramupāharet
tato madhurakaiḥ siddhaṃ nasye tat pūjitaṃ haviḥ
tasmin vipakve kṣīre tu peyaṃ sarpiḥ saśarkaram
dhūmaṃ cāsya yathākālaṃ snaihikaṃ yojayedbhiṣak
pānābhyañjananasyeṣu bastikarmaṇi secane
vidadhyāttraivṛtaṃ dhīmān balātailamathāpi vā
bhojayecca rasaiḥ snigdhaiḥ payobhir vā susaṃskṛtaiḥ
pittaraktasamutthānau śirorogau nivārayet
śirolepaiḥ sasarpiṣkaiḥ pariṣekaiśca śītalaiḥ
kṣīrekṣurasadhānyāmlamastukṣaudrasitājalaiḥ
nalavañjulakahlāracandanotpalapadmakaiḥ
vaṃśaśaivalayaṣṭyāhvamustāmbhoruhasaṃyutaiḥ
śiraḥpralepaiḥ saghṛtair vaisarpaiśca tathāvidhaiḥ
madhuraiśca mukhālepair nasyakarmabhireva ca
āsthāpanair virekaiśca pathyaiśca snehabastibhiḥ
kṣīrasarpirhitaṃ nasyaṃ vasā vā jāṅgalā śubhā
utpalādivipakvena kṣīreṇāsthāpanaṃ hitam
bhojanaṃ jāṅgalarasaiḥ sarpiṣā cānuvāsanam
madhuraiḥ kṣīrasarpistu snehane ca saśarkaram
pittaraktaghnamuddiṣṭaṃ yaccānyad api taddhitam
kaphotthitaṃ śirorogaṃ jayet kaphanivāraṇaiḥ
śirovirekair vamanaistīkṣṇair gaṇḍūṣadhāraṇaiḥ
acchaṃ ca pāyayetsarpiḥ svedayeccāpyabhīkṣṇaśaḥ
śiro madhūkasāreṇa snigdhaṃ cāpi virecayet
iṅgudasya tvacā vāpi meṣaśṛṅgasya vā bhiṣak
ābhyām eva kṛtāṃ vartiṃ dhūmapāne prayojayet
ghreyaṃ kaṭphalacūrṇaṃ ca kavalāśca kaphāpahāḥ
saralākuṣṭhaśārṅgeṣṭādevakāṣṭhaiḥ sarohiṣaiḥ
kṣārapiṣṭaiḥ salavaṇaiḥ sukhoṣṇair lepayecchiraḥ
yavaṣaṣṭikayoścānnaṃ vyoṣakṣārasamāyutam
paṭolamudgakaulatthair mātrāvadbhojayedrasaiḥ
śiroroge tridoṣotthe tridoṣaghno vidhirhitaḥ
sarpiḥ pānaṃ viśeṣeṇa purāṇaṃ vā diśanti hi
kṣayaje kṣayamāsādya kartavyo bṛṃhaṇo vidhiḥ
pāne nasye ca sarpiḥ syādvātaghnamadhuraiḥ śṛtam
kṣayakāsāpahaṃ cātra sarpiḥ pathyatamaṃ viduḥ
kṛmibhir bhakṣyamāṇasya vakṣyate śirasaḥ kriyā
nasye hi śoṇitaṃ dadyāttena mūrchanti jantavaḥ
mattāḥ śoṇitagandhena samāyānti yatastataḥ
teṣāṃ nirharaṇaṃ kāryaṃ tato mūrdhavirecanaiḥ
hrasvaśigrukabījair vā kāṃsyanīlīsamāyutaiḥ
kṛmighnairavapīḍaiśca mūtrapiṣṭairupācaret
pūtimatsyayutān dhūmān kṛmighnāṃśca prayojayet
bhojanāni kṛmighnāni pānāni vividhāni ca
sūryāvarte vidhātavyaṃ nasyakarmādibheṣajam
bhojanaṃ jāṅgalaprāyaṃ kṣīrānnavikṛtirghṛtam
tathārdhabhedake vyādhau prāptamanyacca yadbhavet
śirīṣamūlakaphalairavapīḍo 'nayor hitaḥ
vaṃśamūlakaphalairavapīḍo 'nayor hitaḥ
avapīḍo hitaścātra vacāmāgadhikāyutaḥ
madhukenāvapīḍo vā madhunā saha saṃyutaḥ
manaḥśilāvapīḍo vā madhunā candanena vā
teṣāmante hitaṃ nasyaṃ sarpirmadhurasānvitam
sārivotpalakuṣṭhāni madhukaṃ cāmlapeṣitam
sarpistailayuto lepo dvayorapi sukhāvahaḥ
eṣa eva prayoktavyaḥ śiroroge kaphātmake
anantavāte kartavyaḥ sūryāvartaharo vidhiḥ
sirāvyadhaśca kartavyo 'nantavātapraśāntaye
āhāraśca vidhātavyo vātapittavināśanaḥ
madhumastakasaṃyāvaghṛtapūraiśca bhojanam
kṣīrasarpiḥ praśaṃsanti nasye pāne ca śaṅkhake
jāṅgalānāṃ rasaiḥ snigdhairāhāraścātra śasyate
śatāvarīṃ tilān kṛṣṇān madhukaṃ nīlamutpalam
dūrvāṃ punarnavāṃ caiva lepe sādhvavacārayet
mahāsugandhāmathavā pālindīṃ cāmlapeṣitām
śītāṃścātra parīṣekān pradehāṃśca prayojayet
avapīḍaśca deyo 'tra sūryāvartanivāraṇaḥ
kṛmikṣayakṛtau hitvā śirorogeṣu buddhimān
madhutailasamāyuktaiḥ śirāṃsyativirecayet
paścātsarṣapatailena tato nasyaṃ prayojayet
na cecchāntiṃ vrajantyevaṃ snigdhasvinnāṃstato bhiṣak
paścādupācaretsamyak sirāṇāmatha mokṣaṇaiḥ
ṣaṭsaptatirnetrarogā daśāṣṭādaśa karṇajāḥ
ekatriṃśad ghrāṇagatāḥ śirasyekādaśaiva tu
iti vistarato dṛṣṭāḥ salakṣaṇacikitsitāḥ
etāvanto yathāsthūlamuttamāṅgagatā gadāḥ
asmiñchāstre nigaditāḥ saṃkhyārūpacikitsitaiḥ
athāto navagrahākṛtivijñānīyamadhyāyaṃ vyākhyāsyāmaḥ
yathovāca bhagavān dhanvantariḥ
bālagrahāṇāṃ vijñānaṃ sādhanaṃ cāpyanantaram
utpattiṃ kāraṇaṃ caiva suśrutaikamanāḥ śṛṇu
skandagrahastu prathamaḥ skandāpasmāra eva ca
śakunī revatī caiva pūtanā cāndhapūtanā
pūtanā śītanāmā ca tathaiva mukhamaṇḍikā
navamo naigameṣaśca yaḥ pitṛgrahasaṃjñitaḥ
dhātrīmātroḥ prākpradiṣṭāpacārāc chaucabhraṣṭānmaṅgalācārahīnān
trastān hṛṣṭāṃtarjitān tāḍitān vā pūjāhetor hiṃsyurete kumārān
aiśvaryasthāste na śakyā viśanto dehaṃ draṣṭuṃ mānuṣair viśvarūpāḥ
āptaṃ vākyaṃ tatsamīkṣyābhidhāsye liṅgānyeṣāṃ yāni dehe bhavanti
śūnākṣau kṣatajasagandhikaḥ stanadviḍ vakrāsyo hatacalitaikapakṣmanetraḥ
udvignaḥ sululitacakṣur alparodī skandārto bhavati ca gāḍhamuṣṭivarcāḥ
niḥsaṃjño bhavati punarbhavetsasaṃjñaḥ saṃrabdhaḥ karacaraṇaiśca nṛtyatīva
viṇmūtre sṛjati vinadya jṛmbhamāṇaḥ phenaṃ ca prasṛjati tatsakhābhipannaḥ
srastāṅgo bhayacakito vihaṅgagandhiḥ saṃsrāvivraṇaparipīḍitaḥ samantāt
sphoṭaiśca pracitatanuḥ sadāhapākair vijñeyo bhavati śiśuḥ kṣataḥ śakunyā
raktāsyo haritamalo 'tipāṇḍudehaḥ śyāvo vā jvaramukhapākavedanātaḥ
revatyā vyathitatanuśca karṇanāsaṃ mṛdnāti dhruvamabhipīḍitaḥ kumāraḥ
srastāṅgaḥ svapiti sukhaṃ divā na rātrau viḍ bhinnaṃ sṛjati ca kākatulyagandhiḥ
chardyārto hṛṣitatanūruhaḥ kumāras tṛṣṇālur bhavati ca pūtanāgṛhītaḥ
yo dveṣṭi stanam atisārakāsahikkāchardībhir jvarasahitābhirardyamānaḥ
durvarṇaḥ satatam adhaḥśayo 'mlagandhistaṃ brūyurbhiṣaja ihāndhapūtanārtam
udvigno bhṛśam ativepate prarudyāt saṃlīnaḥ svapiti ca yasya cāntrakūjaḥ
visrāṅgo bhṛśamatisāryate ca yastaṃ jānīyādbhiṣagiha śītapūtanārtam
mlānāṅgaḥ surucirapāṇipādavaktro bahvāśī kaluṣasirāvṛtodaro yaḥ
sodvego bhavati ca mūtratulyagandhiḥ sa jñeyaḥ śiśuriha vaktramaṇḍikārtaḥ
yaḥ phenaṃ vamati vinamyate ca madhye sodvegaṃ vilapati cordhvam īkṣamāṇaḥ
jvaryeta pratatamatho vasāsagandhir niḥsaṃjño bhavati hi naigameṣajuṣṭaḥ
prastabdho yaḥ stanadveṣī muhyate cāviśanmuhuḥ
taṃ bālamacirāddhanti grahaḥ sampūrṇalakṣaṇaḥ
viparītamataḥ sādhyaṃ cikitsedacirārditam
gṛhe purāṇahaviṣābhyajya bālaṃ śucau śuciḥ
sarṣapān prakiretteṣāṃ tailair dīpaṃ ca kārayet
sadā saṃnihitaṃ cāpi juhuyāddhavyavāhanam
sarvagandhauṣadhībījair gandhamālyair alaṃkṛtam
agnaye kṛttikābhyaśca svāhā svāheti saṃtatam
namaḥ skandāya devāya grahādhipataye namaḥ
śirasā tvābhivande 'haṃ pratigṛhṇīṣva me balim
nīrujo nirvikāraśca śiśurme jāyatāṃ drutam
athātaḥ skandhagrahapratiṣedhaṃ vyākhyāsyāmaḥ
yathovāca bhagavān dhanvantariḥ
skandagrahopasṛṣṭānāṃ kumārāṇāṃ praśasyate
vātaghnadrumapatrāṇāṃ niṣkvāthaḥ pariṣecane
teṣāṃ mūleṣu siddhaṃ ca tailamabhyañjane hitam
sarvagandhasurāmaṇḍakaiḍaryāvāpam iṣyate
devadāruṇi rāsnāyāṃ madhureṣu drumeṣu ca
siddhaṃ sarpiśca sakṣīraṃ pānamasmai prayojayet
sarṣapāḥ sarpanirmoko vacā kākādanī ghṛtam
uṣṭrājāvigavāṃ caiva romāṇyuddhūpanaṃ śiśoḥ
somavallīmindravallīṃ śamīṃ bilvasya kaṇṭakān
mṛgādanyāśca mūlāni grathitānyeva dhārayet
raktāni mālyāni tathā patākā raktāśca gandhā vividhāśca bhakṣyāḥ
ghaṇṭā ca devāya balirnivedyaḥ sukukkuṭaḥ skandagrahe hitāya
snānaṃ trirātraṃ niśi catvareṣu kuryāt puraṃ śāliyavair navaistu
adbhiśca gāyatryabhimantritābhiḥ prajvālanaṃ vyāhṛtibhiśca vahneḥ
rakṣāmataḥ pravakṣyāmi bālānāṃ pāpanāśinīm
ahanyahani kartavyā yā bhiṣagbhiratandritaiḥ
tapasāṃ tejasāṃ caiva yaśasāṃ vapuṣāṃ tathā
nidhānaṃ yo 'vyayo devaḥ sa te skandaḥ prasīdatu
grahasenāpatirdevo devasenāpatirvibhuḥ
devasenāripuharaḥ pātu tvāṃ bhagavān guhaḥ
devadevasya mahataḥ pāvakasya ca yaḥ sutaḥ
gaṅgomākṛttikānāṃ ca sa te śarma prayacchatu
raktamālyāmbaraḥ śrīmān raktacandanabhūṣitaḥ
raktadivyavapurdevaḥ pātu tvāṃ krauñcasūdanaḥ
athātaḥ skandāpasmārapratiṣedhaṃ vyākhyāsyāmaḥ
yathovāca bhagavān dhanvantariḥ
bilvaḥ śirīṣo golomī surasādiśca yo gaṇaḥ
pariṣeke prayoktavyaḥ skandāpasmāraśāntaye
sarvagandhavipakvaṃ tu tailamabhyañjane hitam
kṣīravṛkṣakaṣāye ca kākolyādau gaṇe tathā
vipaktavyaṃ ghṛtaṃ cāpi pānīyaṃ payasā saha
utsādanaṃ vacāhiṅguyuktaṃ skandagrahe hitam
gṛdhrolūkapurīṣāṇi keśā hastinakhā ghṛtam
vṛṣabhasya ca romāṇi yojyānyuddhūpane 'pi ca
anantāṃ kukkuṭīṃ bimbīṃ markaṭīṃ cāpi dhārayet
pakvāpakvāni māṃsāni prasannā rudhiraṃ payaḥ
bhūtaudano nivedyaśca skandāpasmāriṇe 'vaṭe
catuṣpathe ca kartavyaṃ snānamasya yatātmanā
skandāpasmārasaṃjño yaḥ skandasya dayitaḥ sakhā
viśākhasaṃjñaśca śiśoḥ śivo 'stu vikṛtānanaḥ
athātaḥ śakunīpratīṣedhaṃ vyākhyāsyāmaḥ
yathovāca bhagavān dhanvantariḥ
śakunyabhiparītasya kāryo vaidyena jānatā
vetasāmrakapitthānāṃ niṣkvāthaḥ pariṣecane
kaṣāyamadhuraistailaṃ kāryamabhyañjane śiśoḥ
madhukośīrahrīberasārivotpalapadmakaiḥ
rodhrapriyaṅgumañjiṣṭhāgairikaiḥ pradihecchiśum
vraṇeṣūktāni cūrṇāni pathyāni vividhāni ca
skandagrahe dhūpanāni tānīhāpi prayojayet
śatāvarīmṛgairvārunāgadantīnidigdhikāḥ
lakṣmaṇāṃ sahadevāṃ ca bṛhatīṃ cāpi dhārayet
tilataṇḍulakaṃ mālyaṃ haritālaṃ manaḥśilā
balireṣa karañjeṣu nivedyo niyatātmanā
niṣkuṭe ca prayoktavyaṃ snānamasya yathāvidhi
skandāpasmāraśamanaṃ ghṛtaṃ cāpīha pūjitam
kuryācca vividhāṃ pūjāṃ śakunyāḥ kusumaiḥ śubhaiḥ
antarīkṣacarā devī sarvālaṃkārabhūṣitā
ayomukhī tīkṣṇatuṇḍā śakunī te prasīdatu
durdarśanā mahākāyā piṅgākṣī bhairavasvarā
lambodarī śaṅkukarṇī śakunī te prasīdatu
athāto revatīpratiṣedhaṃ vyākhyāsyāmaḥ
yathovāca bhagavān dhanvantariḥ
aśvagandhā ca śṛṅgī ca sārivā sapunarnavā
sahe tathā vidārī ca kaṣāyāḥ secane hitāḥ
tailamabhyañjane kāryaṃ kuṣṭhe sarjarase 'pi ca
palaṅkaṣāyāṃ nalade tathā girikadambake
dhavāśvakarṇakakubhadhātakītindukīṣu ca
kākolyādigaṇe caiva pānīyaṃ sarpiriṣyate
kulatthāḥ śaṅkhacūrṇaṃ ca pradehaḥ sārvagandhikaḥ
gṛdhrolūkapurīṣāṇi yavā yavaphalo ghṛtam
sandhyayorubhayoḥ kāryametaduddhūpanaṃ śiśoḥ
varuṇāriṣṭakamayaṃ rucakaṃ saindukaṃ tathā
satataṃ dhārayeccāpi kṛtaṃ vā pautrajīvikam
śuklāḥ sumanaso lājāḥ payaḥ śālyodanaṃ tathā
balirnivedyo gotīrthe revatyai prayatātmanā
saṅgame ca bhiṣak snānaṃ kuryāddhātrīkumārayoḥ
nānāvastradharā devī citramālyānulepanā
calatkuṇḍalinī śyāmā revatī te prasīdatu
upāsate yāṃ satataṃ devyo vividhabhūṣaṇāḥ
lambā karālā vinatā tathaiva bahuputrikā
revatī śuṣkanāmā yā sā te devī prasīdatu
athātaḥ pūtanāpratiṣedhaṃ vyākhyāsyāmaḥ
yathovāca bhagavān dhanvantariḥ
kapotavaṅkāraluko varuṇaḥ pāribhadrakaḥ
āsphotā caiva yojyāḥ syurbālānāṃ pariṣecane
vacā vayaḥsthā golomī haritālaṃ manaḥśilā
kuṣṭhaṃ sarjarasaścaiva tailārthe varga iṣyate
hitaṃ ghṛtaṃ tugākṣīryāṃ siddhaṃ madhurakeṣu ca
kuṣṭhatālīśakhadiracandanasyandane tathā
devadāruvacāhiṅgukuṣṭhaṃ girikadambakaḥ
elā hareṇavaścāpi yojyā uddhūpane sadā
gandhanākulikumbhīke majjāno badarasya ca
karkaṭāsthi ghṛtaṃ cāpi dhūpanaṃ sarṣapaiḥ saha
kākādanīṃ citraphalāṃ bimbīṃ guñjāṃ ca dhārayet
matsyaudanaṃ ca kurvīta kṛśarāṃ palalaṃ tathā
śarāvasaṃpuṭe kṛtvā baliṃ śūnyagṛhe haret
ucchiṣṭenābhiṣekeṇa śiśoḥ snapanamiṣyate
pūjyā ca pūtanā devī balibhiḥ sopahārakaiḥ
malināmbarasaṃvītā malinā rūkṣamūrdhajā
śūnyāgārāśritā devī dārakaṃ pātu pūtanā
durdarśanā sudurgandhā karālā meghakālikā
bhinnagārāśrayā devī dārakaṃ pātu pūtanā
athāto 'ndhapūtanāprasiṣedhaṃ vyākhyāsyāmaḥ
yathovāca bhagavān dhanvantariḥ
tiktakadrumapatrāṇāṃ kāryaḥ kvātho 'vasecane
surā sauvīrakaṃ kuṣṭhaṃ haritālaṃ manaḥśilā
tathā sarjarasaścaiva tailārtham upadiśyate
pippalyaḥ pippalīmūlaṃ vargo madhurako madhu
śālaparṇī bṛhatyau ca ghṛtārtham upadiśyate
sarvagandhaiḥ pradehaśca gātreṣv akṣṇośca śītalaiḥ
purīṣaṃ kaukkuṭaṃ keśāṃścarma sarpatvacaṃ tathā
jīrṇāṃ ca bhikṣusaṃghāṭīṃ dhūmanāyopakalpayet
kukkuṭīṃ markaṭīṃ śimbīmanantāṃ cāpi dhārayet
māṃsamāmaṃ tathā pakvaṃ śoṇitaṃ ca catuṣpathe
nivedyamantaśca gṛhe śiśo rakṣānimittataḥ
śiśośca snapanaṃ kuryāt sarvagandhodakaiḥ śubhaiḥ
karālā piṅgalā muṇḍā kaṣāyāmbaravāsinī
devī bālamimaṃ prītā saṃrakṣatvandhapūtanā
athātaḥ śītapūtanāpratiṣedhaṃ vyākhyāsyāmaḥ
yathovāca bhagavān dhanvantariḥ
kapitthaṃ suvahāṃ bimbīṃ tathā bilvaṃ pracībalam
nandīṃ bhallātakaṃ cāpi pariṣeke prayojayet
bastamūtraṃ gavāṃ mūtraṃ mustaṃ ca suradāru ca
kuṣṭhaṃ ca sarvagandhāṃśca tailārthamavacārayet
rohiṇīsarjakhadirapalāśakakubhatvacaḥ
niṣkvāthya tasminniṣkvāthe sakṣīraṃ vipacedghṛtam
gṛdhrolūkapurīṣāṇi bastagandhāmahestvacaḥ
nimbapatrāṇi madhukaṃ dhūpanārthaṃ prayojayet
dhārayed api lambāṃ ca guñjāṃ kākādanīṃ tathā
nadyāṃ mudgakṛtaiścānnaistarpayecchītapūtanām
devyai deyaścopahāro vāruṇī rudhiraṃ tathā
jalāśayānte bālasya snapanaṃ copadiśyate
mudgaudanāśanā devī surāśoṇitapāyinī
jalāśayālayā devī pātu tvāṃ śītapūtanā
athāto mukhamaṇḍikāpratiṣedhaṃ vyākhyāsyāmaḥ
yathovāca bhagavān dhanvantariḥ
kapitthabilvatarkārīvāṃśīgandharvahastakāḥ
kuberākṣī ca yojyāḥ syurbālānāṃ pariṣecane
svarasair bhṛṅgavṛkṣāṇāṃ tathājaharigandhayoḥ
tailaṃ vasāṃ ca saṃyojya pacedabhyañjane śiśoḥ
madhūlikāyāṃ payasi tugākṣīryāṃ gaṇe tathā
madhure pañcamūle ca kanīyasi ghṛtaṃ pacet
vacā sarjarasaḥ kuṣṭhaṃ sarpiścoddhūpanaṃ hitam
dhārayed api jihvāśca cāṣacīrallisarpajāḥ
varṇakaṃ cūrṇakaṃ mālyamañjanaṃ pāradaṃ tathā
manaḥśilāṃ copaharedgoṣṭhamadhye baliṃ tathā
pāyasaṃ sapuroḍāśaṃ balyartham upasaṃharet
mantrapūtābhir adbhiśca tatraiva snapanaṃ hitam
alaṃkṛtā rūpavatī subhagā kāmarūpiṇī
goṣṭhamadhyālayaratā pātu tvāṃ mukhamaṇḍikā
athāto naigameṣapratiṣedhaṃ vyākhyāsyāmaḥ
yathovāca bhagavān dhanvantariḥ
bilvāgnimanthapūtīkāḥ kāryāḥ syuḥ pariṣecane
surā sabījaṃ dhānyāmlaṃ pariṣeke ca śasyate
priyaṅgusaralānantāśatapuṣpākuṭannaṭaiḥ
pacettailaṃ sagomūtrair dadhimastvamlakāñjikaiḥ
pañcamūladvayakvāthe kṣīre madhurakeṣu ca
pacedghṛtaṃ ca medhāvī kharjūrīmastake 'pi vā
vacāṃ vayaḥsthāṃ golomīṃ jaṭilāṃ cāpi dhārayet
utsādanaṃ hitaṃ cātra skandāpasmāranāśanam
siddhārthakavacāhiṅgukuṣṭhaṃ caivākṣataiḥ saha
bhallātakājamodāśca hitamuddhūpanaṃ śiśoḥ
markaṭolūkagṛdhrāṇāṃ purīṣāṇi navagrahe
dhūpaḥ supte jane kāryo bālasya hitamicchatā
tilataṇḍulakaṃ mālyaṃ bhakṣyāṃśca vividhān api
kumārapitṛmeṣāya vṛkṣamūle nivedayet
adhastādvaṭavṛkṣasya snapanaṃ copadiśyate
baliṃ nyagrodhavṛkṣeṣu tithau ṣaṣṭhyāṃ nivedayet
ajānanaścalākṣibhrūḥ kāmarūpī mahāyaśāḥ
bālaṃ bālapitā devo naigameṣo 'bhirakṣatu
athāto grahotpattimadhyāyaṃ vyākhyāsyāmaḥ
yathovāca bhagavān dhanvantariḥ
nava skandādayaḥ proktā bālānāṃ ya ime grahāḥ
śrīmanto divyavapuṣo nārīpuruṣavigrahāḥ
ete guhasya rakṣārthaṃ kṛttikomāgniśūlibhiḥ
sṛṣṭāḥ śaravaṇasthasya rakṣitasyātmatejasā
strīvigrahā grahā ye tu nānārūpā mayeritāḥ
gaṅgomākṛttikānāṃ te bhāgā rājasatāmasāḥ
naigameṣastu pārvatyā sṛṣṭo meṣānano grahaḥ
kumāradhārī devasya guhasyātmasamaḥ sakhā
skandāpasmārasaṃjño yaḥ so 'gnināgnisamadyutiḥ
sa ca skandasakhā nāma viśākha iti cocyate
skandaḥ sṛṣṭo bhagavatā devena tripurāriṇā
bibharti cāparāṃ saṃjñāṃ kumāra iti sa grahaḥ
bālalīlādharo yo 'yaṃ devo rudrāgnisaṃbhavaḥ
mithyācāreṣu bhagavān svayaṃ naiṣa pravartate
kumāraḥ skandasāmānyādatra kecidapaṇḍitāḥ
gṛhṇātītyalpavijñānā bruvate dehacintakāḥ
tato bhagavati skande surasenāpatau kṛte
upatasthurgrahāḥ sarve dīptaśaktidharaṃ guham
ūcuḥ prāñjalayaścainaṃ vṛttiṃ naḥ saṃvidhatsva vai
teṣāmarthe tataḥ skandaḥ śivaṃ devamacodayat
tato grahāṃstānuvāca bhagavān bhaganetrahṛt
tiryagyoniṃ mānuṣaṃ ca tritayaṃ jagat
parasparopakāreṇa vartate dhāryate 'pi ca
devā manuṣyān prīṇanti tairyagyonīṃstathaiva ca
vartamānair yathākālaṃ śītavarṣoṣṇamārutaiḥ
ijyāñjalinamaskārajapahomavratādibhiḥ
narāḥ samyak prayuktaiśca prīṇanti tridiveśvarān
bhāgadheyaṃ vibhaktaṃ ca śeṣaṃ kiṃcin na vidyate
tadyuṣmākaṃ śubhā vṛttirbāleṣveva bhaviṣyati
kuleṣu yeṣu nejyante devāḥ pitara eva ca
brāhmaṇāḥ sādhavaścaiva guravo 'tithayastathā
nivṛttācāraśauceṣu parapākopajīviṣu
utsannabalibhikṣeṣu bhinnakāṃsyopabhojiṣu
gṛheṣu teṣu ye bālāstān gṛhṇīdhvamaśaṅkitāḥ
tatra vo vipulā vṛttiḥ pūjā caiva bhaviṣyati
evaṃ grahāḥ samutpannā bālān gṛhṇanti cāpyataḥ
grahopasṛṣṭā bālāstu duścikitsyatamā matāḥ
vaikalyaṃ maraṇaṃ cāpi dhruvaṃ skandagrahe matam
skandagraho 'tyugratamaḥ sarveṣveva yataḥ smṛtaḥ
anyo vā sarvarūpastu na sādhyo graha ucyate
athāto yonivyāpatpratiṣedhaṃ vyākhyāsyāmaḥ
yathovāca bhagavān dhanvantariḥ
pravṛddhaliṅgaṃ puruṣaṃ yātyartham upasevate
rūkṣadurbalabālā yā tasyā vāyuḥ prakupyati
sa duṣṭo yonimāsādya yonirogāya kalpate
trayāṇām api doṣāṇāṃ yathāsvaṃ lakṣaṇena tu
viṃśatirvyāpado yonernirdiṣṭā rogasaṃgrahe
mithyācāreṇa yāḥ strīṇāṃ praduṣṭenārtavena ca
jāyante bījadoṣācca daivācca śṛṇu tāḥ pṛthak
udāvartā tathā vandhyā viplutā ca pariplutā
vātalā ceti vātotthāḥ pittotthā rudhirakṣarā
vāminī sraṃsinī cāpi putraghnī pittalā ca yā
atyānandā ca yā yoniḥ karṇinī caraṇādvayam
śleṣmalā ca kaphājjñeyā ṣaṇḍākhyā phalinī tathā
mahatī sūcivaktrā ca sarvajeti tridoṣajā
saphenilamudāvartā rajaḥ kṛcchreṇa muñcati
vandhyāṃ naṣṭārtavāṃ vidyādviplutāṃ nityavedanām
pariplutāyāṃ bhavati grāmyadharme rujā bhṛśam
vātalā karkaśā stabdhā śūlanistodapīḍitā
catasṛṣvapi cādyāsu bhavantyanilavedanāḥ
sadāhaṃ prakṣaratyasraṃ yasyāṃ sā lohitakṣarā
savātamudgiredbījaṃ vāminī rajasā yutam
prasraṃsinī syandate tu kṣobhitā duḥprasūśca yā
sthitaṃ sthitaṃ hanti garbhaṃ putraghnī raktasaṃsravāt
atyarthaṃ pittalā yonirdāhapākajvarānvitā
catasṛṣvapi cādyāsu pittaliṅgocchrayo bhavet
atyānandā na saṃtoṣaṃ grāmyadharmeṇa gacchati
karṇinyāṃ karṇikā yonau śleṣmāsṛgbhyāṃ prajāyate
maithune 'caraṇā pūrvaṃ puruṣādatiricyate
bahuśaścāticaraṇādanyā bījaṃ na vindati
śleṣmalā picchilā yoniḥ kaṇḍūyuktātiśītalā
catasṛṣvapi cādyāsu śleṣmaliṅgocchritirbhavet
anārtavastanā ṣaṇḍī kharasparśā ca maithune
atikāyagṛhītāyāstaruṇyāḥ phalinī bhavet
vivṛtātimahāyoniḥ sūcīvaktrātisaṃvṛtā
sarvaliṅgasamutthānā sarvadoṣaprakopajā
catasṛṣvapi cādyāsu sarvaliṅgocchritirbhavet
pañcāsādhyā bhavantīmā yonayaḥ sarvadoṣajāḥ
pratidoṣaṃ tu sādhyāsu snehādikrama iṣyate
dadyāduttarabastīṃśca viśeṣeṇa yathoditān
karkaśāṃ śītalāṃ stabdhāmalpasparśāṃ ca maithune
kumbhīsvedairupacaret sānūpaudakasaṃyutaiḥ
madhurauṣadhasaṃyuktān vesavārāṃśca yoniṣu
nikṣipeddhārayeccāpi picutailamatandritaḥ
dhāvanāni ca pathyāni kurvītāpūraṇāni ca
oṣacoṣānvitāsūktaṃ kuryācchītaṃ vidhiṃ bhiṣak
durgandhāṃ picchilāṃ cāpi cūrṇaiḥ pañcakaṣāyajaiḥ
pūrayedrājavṛkṣādikaṣāyaiścāpi dhāvanam
yonyāṃ tu pūyasrāviṇyāṃ śodhanadravyasaṃbhṛtaiḥ
sagomūtraiḥ salavaṇaiḥ śodhanaṃ hitamiṣyate
bṛhatīphalakalkasya dviharidrāyutasya ca
kaṇḍūmatīmalpasparśāṃ pūrayeddhūpayettathā
vartiṃ pradadyāt karṇinyāṃ śodhanadravyasaṃbhṛtām
prasraṃsinīṃ ghṛtābhyaktāṃ kṣīrasvinnāṃ praveśayet
pidhāya vesavāreṇa tato bandhaṃ samācaret
pratidoṣaṃ vidadhyācca surāriṣṭāsavān bhiṣak
prātaḥ prātarniṣeveta rasonāduddhṛtaṃ rasam
kṣīramāṃsarasaprāyam āhāraṃ vidadhīta ca
śukrārtavādayo doṣāḥ stanarogāśca kīrtitāḥ
klaibyasthānāni mūḍhasya garbhasya vidhireva ca
garbhiṇīpratirogeṣu cikitsā cāpyudāhṛtā
sarvathā tāṃ prayuñjīta yonivyāpatsu buddhimān
apaprajātārogāṃśca cikitseduttarādbhiṣak
athāto jvarapratiṣedhaṃ vyākhyāsyāmaḥ
yathovāca bhagavān dhanvantariḥ
yenāmṛtam apāṃ madhyāduddhṛtaṃ pūrvajanmani
yato 'maratvaṃ samprāptās tridaśāstridiveśvarāt
śiṣyāstaṃ devamāsīnaṃ papracchuḥ suśrutādayaḥ
vraṇasyopadravāḥ proktā vraṇināmapyataḥ param
samāsād vyāsataścaiva brūhi no bhiṣajāṃvara
upadraveṇa juṣṭasya vraṇaḥ kṛcchreṇa sidhyati
upadravāstu vraṇinaḥ kṛcchrasādhyāḥ prakīrtitāḥ
prakṣīṇabalamāṃsasya śeṣadhātuparikṣayāt
tasmād upadravān kṛtsnān brūhi naḥ sacikitsitān
sarvakāyacikitsāsu ye dṛṣṭāḥ paramarṣiṇā
teṣāṃ tadvacanaṃ śrutvā prābravīdbhiṣajāṃvaraḥ
jvaramādau pravakṣyāmi sa rogānīkarāṭ smṛtaḥ
rudrakopāgnisambhūtaḥ sarvabhūtapratāpanaḥ
taistair nāmabhiranyeṣāṃ sattvānāṃ parikīrtyate
janmādau nidhane caiva prāyo viśati dehinam
ataḥ sarvavikārāṇāmayaṃ rājā prakīrtitaḥ
ṛte devamanuṣyebhyo nānyo viṣahate tu tam
karmaṇā labhate yasmāddevatvaṃ mānuṣādapi
punaścaiva cyutaḥ svargānmānuṣyamanuvartate
tasmāt te devabhāvena sahante mānuṣā jvaram
śeṣāḥ sarve vipadyante tairyagyonā jvarārditāḥ
svedāvarodhaḥ saṃtāpaḥ sarvāṅgagrahaṇaṃ tathā
vikārā yugapadyasmin jvaraḥ sa parikīrtitaḥ
doṣaiḥ pṛthak samastaiśca dvandvairāgantureva ca
anekakāraṇotpannaḥ smṛtastvaṣṭavidho jvaraḥ
doṣāḥ prakupitāḥ sveṣu kāleṣu svaiḥ prakopaṇaiḥ
vyāpya dehamaśeṣeṇa jvaramāpādayanti hi
duṣṭāḥ svahetubhir doṣāḥ prāpyāmāśayamūṣmaṇā
sahitā rasamāgatya rasasvedapravāhiṇām
srotasāṃ mārgamāvṛtya mandīkṛtya hutāśanam
nirasya bahirūṣmāṇaṃ paktisthānācca kevalam
śarīraṃ samabhivyāpya svakāleṣu jvarāgamam
janayatyatha vṛddhiṃ vā svavarṇaṃ ca tvagādiṣu
mithyātiyuktairapi ca snehādyaiḥ karmabhir nṛṇām
vividhādabhighātācca rogotthānāt prapākataḥ
śramāt kṣayādajīrṇācca viṣātsātmyartuparyayāt
oṣadhīpuṣpagandhācca śokānnakṣatrapīḍayā
abhicārābhiśāpābhyāṃ manobhūtābhiśaṅkayā
strīṇāmapaprajātānāṃ prajātānāṃ tathāhitaiḥ
stanyāvataraṇe caiva jvaro doṣaiḥ pravartate
tair vegavadbhir bahudhā samudbhrāntair vimārgagaiḥ
vikṣipyamāṇo 'ntaragnirbhavatyāśu bahiścaraḥ
ruṇaddhi cāpyapāṃdhātuṃ yasmāttasmājjvarāturaḥ
bhavatyatyuṣṇagātraśca jvaritastena cocyate
śramo 'ratirvivarṇatvaṃ vairasyaṃ nayanaplavaḥ
icchādveṣau muhuścāpi śītavātātapādiṣu
jṛmbhāṅgamardo gurutā romaharṣo 'rucistamaḥ
apraharṣaśca śītaṃ ca bhavatyutpatsyati jvare
sāmānyato viśeṣāttu jṛmbhātyarthaṃ samīraṇāt
pittānnayanayor dāhaḥ kaphān nānnābhinandanam
sarvaliṅgasamavāyaḥ sarvadoṣaprakopaje
dvayor dvayostu rūpeṇa saṃsṛṣṭaṃ dvandvajaṃ viduḥ
vepathurviṣamo vegaḥ kaṇṭhauṣṭhapariśoṣaṇam
nidrānāśaḥ kṣutaḥ stambho gātrāṇāṃ raukṣyam eva ca
śirohṛdgātrarugvaktravairasyaṃ baddhaviṭkatā
jṛmbhādhmānaṃ tathā śūlaṃ bhavatyanilaje jvare
vegastīkṣṇo 'tisāraśca nidrālpatvaṃ tathā vamiḥ
kaṇṭhauṣṭhamukhanāsānāṃ pākaḥ svedaśca jāyate
pralāpaḥ kaṭutā vaktre mūrcchā dāho madastṛṣā
pītaviṇmūtranetratvaṃ paittike bhrama eva ca
gauravaṃ śītamutkleśo romaharṣo 'tinidratā
srotorodho rugalpatvaṃ praseko madhurāsyatā
nātyuṣṇagātratā chardiraṅgasādo 'vipākatā
pratiśyāyo 'ruciḥ kāsaḥ kaphaje 'kṣṇośca śuklatā
nidrānāśo bhramaḥ śvāsastandrā suptāṅgatāruciḥ
tṛṣṇā moho madaḥ stambho dāhaḥ śītaṃ hṛdi vyathā
paktiścireṇa doṣāṇāmunmādaḥ śyāvadantatā
rasanā paruṣā kṛṣṇā sandhimūrdhāsthijā rujaḥ
nirbhugne kaluṣe netre karṇau śabdaruganvitau
pralāpaḥ srotasāṃ pākaḥ kūjanaṃ cetanācyutiḥ
svedamūtrapurīṣāṇāmalpaśaḥ sucirāt srutiḥ
sarvaje sarvaliṅgāni viśeṣaṃ cātra me śṛṇu
nātyuṣṇaśīto 'lpasaṃjño bhrāntaprekṣī hatasvaraḥ
kharajihvaḥ śuṣkakaṇṭhaḥ svedaviṇmūtravarjitaḥ
sāsro nirbhugnahṛdayo bhaktadveṣī hataprabhaḥ
śvasannipatitaḥ śete pralāpopadravāyutaḥ
tamabhinyāsamityāhur hataujasamathāpare
sannipātajvaraṃ kṛcchramasādhyamapare viduḥ
nidropetamabhinyāsaṃ kṣīṇamenaṃ hataujasam
saṃnyastagātraṃ saṃnyāsaṃ vidyātsarvātmake jvare
ojo visraṃsate yasya pittānilasamucchrayāt
sa gātrastambhaśītābhyāṃ śayanepsuracetanaḥ
api jāgrat svapan jantustandrāluśca pralāpavān
saṃhṛṣṭaromā srastāṅgo mandasantāpavedanaḥ
ojonirodhajaṃ tasya jānīyāt kuśalo bhiṣak
saptame divase prāpte daśame dvādaśe 'pi vā
punar ghorataro bhūtvā praśamaṃ yāti hanti vā
dvidoṣocchrāyaliṅgāstu dvandvajāstrividhāḥ smṛtāḥ
tṛṣṇā mūrcchā bhramo dāhaḥ svapnanāśaḥ śirorujā
kaṇṭhāsyaśoṣo vamathū romaharṣo 'rucistathā
parvabhedaśca jṛmbhā ca vātapittajvarākṛtiḥ
staimityaṃ parvaṇāṃ bhedo nidrā gauravam eva ca
śirograhaḥ pratiśyāyaḥ kāsaḥ svedapravartanam
santāpo madhyavegaśca vātaśleṣmajvarākṛtiḥ
liptatiktāsyatā tandrā mohaḥ kāso 'rucistṛṣā
muhurdāho muhuḥ śītaṃ śleṣmapittajvarākṛtiḥ
kṛśānāṃ jvaramuktānāṃ mithyāhāravihāriṇām
doṣaḥ svalpo 'pi saṃvṛddho dehināmanileritaḥ
satatānyedyuṣkatryākhyacāturthān sapralepakān
kaphasthānavibhāgena yathāsaṃkhyaṃ karoti hi
ahorātrād ahorātrāt sthānāt sthānaṃ prapadyate
tataścāmāśayaṃ prāpya doṣaḥ kuryājjvaraṃ nṛṇām
tathā pralepako jñeyaḥ śoṣiṇāṃ prāṇanāśanaḥ
duścikitsyatamo mandaḥ sukaṣṭo dhātuśoṣakṛt
kaphasthāneṣu vā doṣastiṣṭhan dvitricaturṣu vā
viparyayākhyān kurute viṣamān kṛcchrasādhanān
paro hetuḥ svabhāvo vā viṣame kaiścidīritaḥ
āgantuścānubandho hi prāyaśo viṣamajvare
vātādhikatvāt pravadanti tajjñāstṛtīyakaṃ cāpi caturthakaṃ ca
aupatyake madyasamudbhave ca hetuṃ jvare pittakṛtaṃ vadanti
pralepakaṃ vātabalāsakaṃ ca kaphādhikatvena vadanti tajjñāḥ
mūrcchānubandhā viṣamajvarā ye prāyeṇa te dvandvasamutthitāstu
tvaksthau śleṣmānilau śītamādau janayato jvare
tayoḥ praśāntayoḥ pittamante dāhaṃ karoti ca
karotyādau tathā pittaṃ tvaksthaṃ dāhamatīva ca
praśānte kurutas tasmin śītam ante ca tāvapi
dvāvetau dāhaśītādī jvarau saṃsargajau smṛtau
dāhapūrvastayoḥ kaṣṭaḥ kṛcchrasādhyaśca sa smṛtaḥ
prasaktaścābhighātotthaścetanāprabhavastu yaḥ
rātryahnoḥ ṣaṭsu kāleṣu kīrtiteṣu tathā purā
prasahya viṣamo 'bhyeti mānavaṃ bahudhā jvaraḥ
sa cāpi viṣamo dehaṃ na kadācidvimuñcati
glānigauravakārśyebhyaḥ sa yasmānna pramucyate
vege tu samatikrānte gato 'yamiti lakṣyate
dhātvantarastho līnatvānna saukṣmyādupalabhyate
alpadoṣendhanaḥ kṣīṇaḥ kṣīṇendhana ivānalaḥ
doṣo 'lpo 'hitasambhūto jvarotsṛṣṭasya vā punaḥ
dhātumanyatamaṃ prāpya karoti viṣamajvaram
satataṃ rasaraktasthaḥ so 'nyedyuḥ piśitāśritaḥ
medogatastṛtīye 'hni tvasthimajjagataḥ punaḥ
kuryāccāturthakaṃ ghoramantakaṃ rogasaṃkaram
kecidbhūtābhiṣaṅgotthaṃ bruvate viṣamajvaram
saptāhaṃ vā daśāhaṃ vā dvādaśāham athāpi vā
santatyā yo 'visargī syātsaṃtataḥ sa nigadyate
ahorātre satatako dvau kālāvanuvartate
anyedyuṣkastvahorātrād ekakālaṃ pravartate
tṛtīyakastṛtīye 'hni caturthe 'hni caturthakaḥ
vātenodīryamāṇāśca hrīyamāṇāśca sarvataḥ
ekadvidoṣā martyānāṃ tasminnevodite 'hani
velāṃ tām eva kurvanti jvaravege muhurmuhuḥ
vātenoddhūyamānastu yathā pūryeta sāgaraḥ
vātenodīritāstadvaddoṣāḥ kurvanti vai jvarān
yathā vegāgame velāṃ chādayitvā mahodadheḥ
vegahānau tadevāmbhastatraivāntarnilīyate
doṣavegodaye tadvad udīryeta jvaro 'sya vai
vegahānau praśāmyeta yathāmbhaḥ sāgare tathā
vividhenābhighātena jvaro yaḥ sampravartate
yathādoṣaprakopaṃ tu tathā manyeta taṃ jvaram
śyāvāsyatā viṣakṛte dāhātīsārahṛdgrahāḥ
abhaktaruk pipāsā ca todo mūrcchā balakṣayaḥ
oṣadhīgandhaje mūrcchā śiroruk vamathuḥ kṣavaḥ
kāmaje cittavibhraṃśastandrālasyamarocakaḥ
hṛdaye vedanā cāsya gātraṃ ca pariśuṣyati
bhayāt pralāpaḥ śokācca bhavet kopācca vepathuḥ
abhicārābhiśāpābhyāṃ mohastṛṣṇā ca jāyate
bhūtābhiṣaṅgādudvegahāsyakampanarodanam
śramakṣayābhighātebhyo dehināṃ kupito 'nilaḥ
pūrayitvākhilaṃ dehaṃ jvaramāpādayedbhṛśam
rogāṇāṃ tu samutthānād vidāhāgantutas tathā
jvaro 'paraḥ sambhavati taistairanyaiśca hetubhiḥ
doṣāṇāṃ sa tu liṅgāni kadācin nātivartate
gurutā hṛdayotkleśaḥ sadanaṃ chardyarocakau
rasasthe tu jvare liṅgaṃ dainyaṃ cāsyopajāyate
raktaniṣṭhīvanaṃ dāhaḥ svedaśchardanavibhramau
pralāpaḥ piṭikā tṛṣṇā raktaprāpte jvare nṛṇām
piṇḍikodveṣṭanaṃ tṛṣṇā sṛṣṭamūtrapurīṣatā
ūṣmāntardāhavikṣepau glāniḥ syānmāṃsage jvare
bhṛśaṃ svedastṛṣā mūrcchā pralāpaśchardireva ca
daurgandhyārocakau glānirmedaḥsthe cāsahiṣṇutā
bhedo 'sthnāṃ kuñcanaṃ śvāso virekaśchardireva ca
vikṣepaṇaṃ ca gātrāṇāmetadasthigate jvare
tamaḥpraveśanaṃ hikkā kāsaḥ śaityaṃ vamistathā
antardāho mahāśvāso marmacchedaśca majjage
maraṇaṃ prāpnuyāttatra śukrasthānagate jvare
śephasaḥ stabdhatā mokṣaḥ śukrasya tu viśeṣataḥ
dagdhvendhanaṃ yathā vahnirdhātūn hatvā yathā viṣam
kṛtakṛtyo vrajecchāntiṃ dehaṃ hatvā tathā jvaraḥ
vātapittakaphotthānāṃ jvarāṇāṃ lakṣaṇaṃ yathā
tathā teṣāṃ bhiṣagbrūyādrasādiṣvapi buddhimān
samastaiḥ sannipātena dhātustham api nirdiśet
dvandvajaṃ dvandvajaireva doṣaiścāpi vadet kṛtam
gambhīrastu jvaro jñeyo hyantardāhena tṛṣṇayā
ānaddhatvena cātyarthaṃ śvāsakāsodgamena ca
hataprabhendriyaṃ kṣīṇamarocakanipīḍitam
gambhīratīkṣṇavegārtaṃ jvaritaṃ parivarjayet
hīnamadhyādhikair doṣais trisaptadvādaśāhikaḥ
jvaravego bhavettīvro yathāpūrvaṃ sukhakriyaḥ
kālo hyeṣa yamaścaiva niyatirmṛtyureva ca
tasmin vyapagate dehājjanmeha punarucyate
iti jvarāḥ samākhyātāḥ karmedānīṃ pravakṣyate
jvarasya pūrvarūpeṣu vartamāneṣu buddhimān
pāyayeta ghṛtaṃ svacchaṃ tataḥ sa labhate sukham
vidhirmārutajeṣveṣa paittikeṣu virecanam
mṛdu pracchardanaṃ tadvatkaphajeṣu vidhīyate
sarvadvidoṣajeṣūktaṃ yathādoṣaṃ vikalpayet
asnehanīyo 'śodhyaśca saṃyojyo laṅghanādinā
rūpaprāgrūpayor vidyānnānātvaṃ vahnidhūmavat
pravyaktarūpeṣu hitamekāntenāpatarpaṇam
āmāśayasthe doṣe tu sotkleśe vamanaṃ param
ānaddhaḥ stimitair doṣair yāvantaṃ kālamāturaḥ
kuryādanaśanaṃ tāvattataḥ saṃsargamācaret
na laṅghayenmārutaje kṣayaje mānase tathā
alaṅghyāścāpi ye pūrvaṃ dvivraṇīye prakīrtitāḥ
anavasthitadoṣāgnerlaṅghanaṃ doṣapācanam
jvaraghnaṃ dīpanaṃ kāṅkṣārucilāghavakārakam
sṛṣṭamārutaviṇmūtraṃ kṣutpipāsāsahaṃ laghum
prasannātmendriyaṃ kṣāmaṃ naraṃ vidyāt sulaṅghitam
balakṣayastṛṣā śoṣastandrānidrābhramaklamāḥ
upadravāśca śvāsādyāḥ sambhavantyatilaṅghanāt
dīpanaṃ kaphavicchedi pittavātānulomanam
kaphavātajvarārtebhyo hitamuṣṇāmbu tṛṭchidam
taddhi mārdavakṛddoṣasrotasāṃ śītamanyathā
sevyamānena toyena jvaraḥ śītena vardhate
pittamadyaviṣottheṣu śītalaṃ tiktakaiḥ śṛtam
gāṅgeyanāgarośīraparpaṭodīcyacandanaiḥ
dīpanī pācanī laghvī jvarārtānāṃ jvarāpahā
annakāle hitā peyā yathāsvaṃ pācanaiḥ kṛtā
bahudoṣasya mandāgneḥ saptarātrāt paraṃ jvare
laṅghanāmbuyavāgūbhir yadā doṣo na pacyate
tadā taṃ mukhavairasyatṛṣṇārocakanāśanaiḥ
kaṣāyaiḥ pācanair hṛdyair jvaraghnaiḥ samupācaret
pañcamūlīkaṣāyaṃ tu pācanaṃ pavanajvare
sakṣaudraṃ paittike mustakaṭukendrayavaiḥ kṛtam
pippalyādikaṣāyaṃ tu kaphaje paripācanam
dvandvajeṣu tu saṃsṛṣṭaṃ dadyādatha vivarjayet
pītāmburlaṅghito bhukto 'jīrṇī kṣīṇaḥ pipāsitaḥ
mṛdau jvare laghau dehe pracaleṣu maleṣu ca
pakvaṃ doṣaṃ vijānīyājjvare deyaṃ tadauṣadham
doṣaprakṛtivaikṛtyādekeṣāṃ pakvalakṣaṇam
hṛdayodveṣṭanaṃ tandrā lālāsrutirarocakaḥ
doṣāpravṛttirālasyaṃ vibandho bahumūtratā
gurūdaratvam asvedo na paktiḥ śakṛto 'ratiḥ
svāpaḥ stambho gurutvaṃ ca gātrāṇāṃ vahnimārdavam
mukhasyāśuddhiraglāniḥ prasaṅgī balavāñjvaraḥ
liṅgairebhir vijānīyājjvaramāmaṃ vicakṣaṇaḥ
saptarātrātparaṃ kecinmanyante deyamauṣadham
daśarātrātparaṃ keciddātavyamiti niścitāḥ
paittike vā jvare deyamalpakālasamutthite
acirajvaritasyāpi deyaṃ syāddoṣapākataḥ
bheṣajaṃ hyāmadoṣasya bhūyo jvalayati jvaram
śodhanaṃ śamanīyaṃ tu karoti viṣamajvaram
cyavamānaṃ jvarotkliṣṭamupekṣeta malaṃ sadā
atipravartamānaṃ ca sādhayedatisāravat
yadā koṣṭhānugāḥ pakvā vibaddhāḥ srotasāṃ malāḥ
acirajvaritasyāpi tadā dadyādvirecanam
pakvo hyanirhṛto doṣo dehe tiṣṭhan mahātyayam
viṣamaṃ vā jvaraṃ kuryādbalavyāpadam eva ca
tasmānnirharaṇaṃ kāryaṃ doṣāṇāṃ vamanādibhiḥ
prākkarma vamanaṃ cāsya kāryamāsthāpanaṃ tathā
virecanaṃ tathā kuryācchirasaśca virecanam
kramaśaḥ baline deyaṃ vamanaṃ ślaiṣmike jvare
pittaprāye virekastu kāryaḥ praśithilāśaye
saruje 'nilaje kāryaṃ sodāvarte nirūhaṇam
kaṭīpṛṣṭhagrahārtasya dīptāgneranuvāsanam
śirogauravaśūlaghnam indriyapratibodhanam
kaphābhipanne śirasi kāryaṃ mūrdhavirecanam
durbalasya samādhmātamudaraṃ sarujaṃ dihet
dāruhaimavatīkuṣṭhaśatāhvāhiṅgusaindhavaiḥ
amlapiṣṭaiḥ sukhoṣṇaiśca pavane tūrdhvamāgate
ruddhamūtrapurīṣāya gude vartiṃ nidhāpayet
pippalīpippalīmūlayavānīcavyasādhitām
pāyayeta yavāgūṃ vā mārutādyanulominīm
śuddhasyobhayato yasya jvaraḥ śāntiṃ na gacchati
saśeṣadoṣarūkṣasya tasya taṃ sarpiṣā jayet
kṛśaṃ caivālpadoṣaṃ ca śamanīyairupācaret
upavāsair balasthaṃ tu jvare saṃtarpaṇotthite
klinnāṃ yavāgūṃ mandāgniṃ tṛṣārtaṃ pāyayennaram
tṛṭchardidāhagharmārtaṃ madyapaṃ lājatarpaṇam
sakṣaudramambhasā paścājjīrṇe yūṣarasaudanam
upavāsaśramakṛte kṣīṇaṃ vātādhike jvare
dīptāgniṃ bhojayet prājño naraṃ māṃsarasaudanam
mudgayūṣaudanaścāpi hitaḥ kaphasamutthite
sa eva sitayā yuktaḥ śītaḥ pittajvare hitaḥ
dāḍimāmalamudgānāṃ yūṣaścānilapaittike
hrasvamūlakayūṣastu vātaśleṣmādhike hitaḥ
paṭolanimbayūṣastu pathyaḥ pittakaphātmake
dāhacchardiyutaṃ kṣāmaṃ nirannaṃ tṛṣṇayārditam
sitākṣaudrayutaṃ lājatarpaṇaṃ pāyayeta ca
kaphapittaparītasya grīṣme 'sṛkpittinastathā
madyanityasya na hitā yavāgūstamupācaret
yūṣairamlairanamlair vā jāṅgalaiśca rasair hitaiḥ
madyaṃ purāṇaṃ mandāgner yavānnopahitaṃ hitam
savyoṣaṃ vitarettakraṃ kaphārocakapīḍite
kṛśo 'lpadoṣo dīnaśca naro jīrṇajvarārditaḥ
vibaddhaḥ sṛṣṭadoṣaśca rūkṣaḥ pittānilajvarī
pipāsārtaḥ sadāho vā payasā sa sukhī bhavet
tadeva taruṇe pītaṃ viṣavaddhanti mānavam
sarvajvareṣu sulaghu mātrāvadbhojanaṃ hitam
vegāpāye 'nyathā taddhi jvaravegābhivardhanam
jvarito hitamaśnīyādyadyapyasyārucirbhavet
annakāle hyabhuñjānaḥ kṣīyate mriyate 'thavā
sa kṣīṇaḥ kṛcchratāṃ yāti yātyasādhyatvam eva ca
tasmād rakṣedbalaṃ puṃsāṃ bale sati hi jīvitam
gurvabhiṣyandyakāle ca jvarī nādyāt kathaṃcana
na tu tasyāhitaṃ bhuktamāyuṣe vā sukhāya vā
saṃtataṃ viṣamaṃ vāpi kṣīṇasya sucirotthitam
jvaraṃ saṃbhojanaiḥ pathyair laghubhiḥ samupācaret
mudgānmasūrāṃścaṇakān kulatthān samakuṣṭhakān
āhārakāle yūṣārthaṃ jvaritāya pradāpayet
paṭolapatraṃ vārtākaṃ kaṭhillaṃ pāpacailikam
karkoṭakaṃ parpaṭakaṃ gojihvāṃ bālamūlakam
patraṃ guḍūcyāḥ śākārthe jvaritānāṃ pradāpayet
lāvān kapiñjalāneṇān pṛṣatāñcharabhāñchaśān
kālapucchān kuraṅgāṃśca tathaiva mṛgamātṛkān
māṃsārthe māṃsasātmyānāṃ jvaritānāṃ pradāpayet
sārasakrauñcaśikhinaḥ kukkuṭāṃstittirāṃstathā
gurūṣṇatvānna śaṃsanti jvare kecic cikitsakāḥ
jvaritānāṃ prakopaṃ tu yadā yāti samīraṇaḥ
tadaite 'pi hi śasyante mātrākālopapāditāḥ
pariṣekān pradehāṃśca snehān saṃśodhanāni ca
snānābhyaṅgadivāsvapnaśītavyāyāmayoṣitaḥ
kaṣāyagururūkṣāṇi krodhādīni tathaiva ca
sāravanti ca bhojyāni varjayettaruṇajvarī
tathaiva navadhānyādiṃ varjayecca samāsataḥ
anavasthitadoṣāgnerebhiḥ saṃdhukṣito jvaraḥ
gambhīratīkṣṇavegatvaṃ yātyasādhyatvam eva ca
śītatoyadivāsvapnakrodhavyāyāmayoṣitaḥ
na seveta jvarotsṛṣṭo yāvanna balavān bhavet
muktasyāpi jvareṇāśu durbalasyāhitair jvaraḥ
pratyāpanno daheddehaṃ śuṣkaṃ vṛkṣamivānalaḥ
tasmāt kāryaḥ parīhāro jvaramuktair viriktavat
yāvanna prakṛtisthaḥ syāddoṣataḥ prāṇatastathā
jvare pramoho bhavati svalpair apyavaceṣṭitaiḥ
niṣaṇṇaṃ bhojayettasmānmūtroccārau ca kārayet
arocake gātrasāde vaivarṇye 'ṅgamalādiṣu
śāntajvaro 'pi śodhyaḥ syādanubandhabhayānnaraḥ
na jātu snāpayet prājñaḥ sahasā jvarakarśitam
tena saṃdūṣito hyasya punareva bhavejjvaraḥ
cikitsecca jvarān sarvānnimittānāṃ viparyayaiḥ
śramakṣayābhighātotthe mūlavyādhimupācaret
strīṇāmapaprajātānāṃ stanyāvataraṇe ca yaḥ
tatra saṃśamanaṃ kuryādyathādoṣaṃ vidhānavit
ataḥ saṃśamanīyāni kaṣāyāṇi nibodha me
sarvajvareṣu deyāni yāni vaidyena jānatā
pippalīsārivādrākṣāśatapuṣpāhareṇubhiḥ
kṛtaḥ kaṣāyaḥ saguḍo hanyācchvasanajaṃ jvaram
śṛtaṃ śītakaṣāyaṃ vā guḍūcyāḥ peyam eva tu
balādarbhaśvadaṃṣṭrāṇāṃ kaṣāyaṃ pādaśeṣitam
śarkarāghṛtasaṃyuktaṃ pibedvātajvarāpaham
śatapuṣpāvacākuṣṭhadevadāruhareṇukāḥ
kustumburūṇi naladaṃ mustaṃ caivāpsu sādhayet
kṣaudreṇa sitayā cāpi yuktaḥ kvātho 'nilādhike
drākṣāguḍūcīkāśmaryatrāyamāṇāḥ sasārivāḥ
niṣkvāthya saguḍaṃ kvāthaṃ pibedvātakṛte jvare
guḍūcyāḥ svaraso grāhyaḥ śatāvaryāśca tatsamaḥ
nihanyātsaguḍaḥ pītaḥ sadyo 'nilakṛtaṃ jvaram
ghṛtābhyaṅgasvedalepānavasthāsu ca yojayet
śrīparṇīcandanośīraparūṣakamadhūkajaḥ
śarkarāmadhuro hanti kaṣāyaḥ paittikaṃ jvaram
pītaṃ pittajvaraṃ hanyāt sārivādyaṃ saśarkaram
sayaṣṭīmadhukaṃ hanyāttathaivotpalapūrvakam
śṛtaṃ śītakaṣāyaṃ vā sotpalaṃ śarkarāyutam
guḍūcīpadmarodhrāṇāṃ sārivotpalayostathā
śarkarāmadhuraḥ kvāthaḥ śītaḥ pittajvarāpahaḥ
drākṣāragvadhayoścāpi kāśmaryasyāthavā punaḥ
svādutiktakaṣāyāṇāṃ kaṣāyaiḥ śarkarāyutaiḥ
suśītaiḥ śamayettṛṣṇāṃ pravṛddhāṃ dāham eva ca
śītaṃ madhuyutaṃ toyam ā kaṇṭhād vā pipāsitam
vāmayetpāyayitvā tu tena tṛṣṇā praśāmyati
kṣīraiḥ kṣīrikaṣāyaiśca suśītaiścandanāyutaiḥ
antardāhe vidhātavyamebhiścānyaiśca śītalaiḥ
padmakaṃ madhukaṃ drākṣāṃ puṇḍarīkamathotpalam
yavān bhṛṣṭānuśīrāṇi samaṅgāṃ kāśmarīphalam
nidadhyād apsu cāloḍya niśāparyuṣitaṃ tataḥ
kṣaudreṇa yuktaṃ pibato jvaradāhau praśāmyataḥ
jihvātālugalaklomaśoṣe mūrdhni ca dāpayet
keśaraṃ mātuluṅgasya madhusaindhavasaṃyutam
śarkarādāḍimābhyāṃ vā drākṣākharjūrayostathā
vairasye dhārayetkalkaṃ gaṇḍūṣaṃ ca tathā hitam
saptacchadaṃ guḍūcīṃ ca nimbaṃ sphūrjakam eva ca
kvāthayitvā pibet kvāthaṃ sakṣaudraṃ kaphaje jvare
kaṭutrikaṃ nāgapuṣpaṃ haridrā kaṭurohiṇī
kauṭajaṃ ca phalaṃ hanyāt sevyamānaṃ kaphajvaram
haridrāṃ citrakaṃ nimbamuśīrātiviṣe vacām
kuṣṭhamindrayavān mūrvāṃ paṭolaṃ cāpi sādhitam
pibenmaricasaṃyuktaṃ sakṣaudraṃ kaphaje jvare
sārivātiviṣākuṣṭhapurākhyaiḥ sadurālabhaiḥ
mustena ca kṛtaḥ kvāthaḥ pīto hanyāt kaphajvaram
mustaṃ vṛkṣakabījāni triphalā kaṭurohiṇī
parūṣakāṇi ca kvāthaḥ kaphajvaravināśanaḥ
rājavṛkṣādivargasya kaṣāyo madhusaṃyutaḥ
kaphavātajvaraṃ hanyācchīghraṃ kāle 'vacāritaḥ
nāgaraṃ dhānyakaṃ bhārgīmabhayāṃ suradāru ca
vacāṃ parpaṭakaṃ mustaṃ bhūtīkamatha kaṭphalam
niṣkvāthya kaphavātotthe kṣaudrahiṅgusamanvitam
dātavyaṃ śvāsakāsaghnaṃ śleṣmotseke galagrahe
hikkāsu kaṇṭhaśvayathau śūle hṛdayapārśvaje
balāpaṭolatriphalāyaṣṭyāhvānāṃ vṛṣasya ca
kvātho madhuyutaḥ pīto hanti pittakaphajvaram
kaṭukāvijayādrākṣāmustaparpaṭakaiḥ kṛtaḥ
kaṣāyo nāśayet pītaḥ śleṣmapittabhavaṃ jvaram
bhārgīvacāparpaṭakadhānyahiṅgvabhayāghanaiḥ
kāśmaryanāgaraiḥ kvāthaḥ sakṣaudraḥ śleṣmapittaje
saśarkarām akṣamātrāṃ kaṭukāmuṣṇavāriṇā
pītvā jvaraṃ jayejjantuḥ kaphapittasamudbhavam
kirātatiktamamṛtāṃ drākṣāmāmalakaṃ śaṭīm
niṣkvāthya vātapittotthe taṃ kvāthaṃ saguḍaṃ pibet
rāsnā vṛṣo 'tha triphalā rājavṛkṣaphalaiḥ saha
kaṣāyaḥ sādhitaḥ pīto vātapittajvaraṃ jayet
sarvadoṣasamutthe tu saṃsṛṣṭānavacārayet
yathādoṣocchrayaṃ cāpi jvarān sarvānupācaret
vṛścīvabilvavarṣābhvaḥ payaścodakam eva ca
pacet kṣīrāvaśiṣṭaṃ tu taddhi sarvajvarāpaham
udakāṃśāstrayaḥ kṣīraṃ śiṃśapāsārasaṃyutam
tat kṣīraśeṣaṃ kvathitaṃ peyaṃ sarvajvarāpaham
nalavetasayor mūle mūrvāyāṃ devadāruṇi
kaṣāyaṃ vidhivat kṛtvā peyametajjvarāpaham
haridrā bhadramustaṃ ca triphalā kaṭurohiṇī
picumandaḥ paṭolī ca devadāru nidigdhikā
eṣāṃ kaṣāyaḥ pītastu sannipātajvaraṃ jayet
avipaktiṃ prasekaṃ ca śophaṃ kāsamarocakam
traiphalo vā sasarpiṣkaḥ kvāthaḥ peyastridoṣaje
anantāṃ bālakaṃ mustāṃ nāgaraṃ kaṭurohiṇīm
sukhāmbunā prāgudayātpāyayetākṣasaṃmitam
eṣa sarvajvarān hanti dīpayatyāśu cānalam
dravyāṇi dīpanīyāni tathā vairecanāni ca
ekaśo vā dviśo vāpi jvaraghnāni prayojayet
sarpirmadhvabhayātailaleho 'yaṃ sarvajaṃ jvaram
śāntiṃ nayettrivṛccāpi sakṣaudrā prabalaṃ jvaram
jvare tu viṣame kāryamūrdhvaṃ cādhaśca śodhanam
ghṛtaṃ plīhodaroktaṃ vā nihanyādviṣamajvaram
guḍapragāḍhāṃ triphalāṃ pibedvā viṣamārditaḥ
guḍūcīnimbadhātrīṇāṃ kaṣāyaṃ vā samākṣikam
prātaḥ prātaḥ sasarpiṣkaṃ rasonam upayojayet
tricaturbhiḥ pibet kvāthaṃ pañcabhir vā samanvitaiḥ
madhukasya paṭolasya rohiṇyā mustakasya ca
harītakyāśca sarvo 'yaṃ trividho yoga iṣyate
sarpiḥ kṣīrasitākṣaudramāgadhīrvā yathābalam
daśamūlīkaṣāyeṇa māgadhīrvā prayojayet
pippalīvardhamānaṃ vā pibet kṣīrarasāśanaḥ
tāmracūḍasya māṃsena pibedvā madyamuttamam
kolāgnimanthatriphalākvāthe dadhnā ghṛtaṃ pacet
tilvakāvāpametaddhi viṣamajvaranāśanam
pippalyativiṣādrākṣāsārivābilvacandanaiḥ
kaṭukendrayavośīrasiṃhītāmalakīghanaiḥ
trāyamāṇāsthirādhātrīviśvabheṣajacitrakaiḥ
pakvametair ghṛtaṃ pītaṃ vijitya viṣamāgnitām
jīrṇajvaraśiraḥśūlagulmodarahalīmakān
kṣayakāsaṃ sasaṃtāpaṃ pārśvaśūlānapāsyati
guḍūcītriphalāvāsātrāyamāṇāyavāsakaiḥ
kvathitair vidhivatpakvametaiḥ kalkīkṛtaiḥ samaiḥ
drākṣāmāgadhikāmbhodanāgarotpalacandanaiḥ
pītaṃ sarpiḥ kṣayaśvāsakāsajīrṇajvarān jayet
kalaśībṛhatīdrākṣātrāyantīnimbagokṣuraiḥ
balāparpaṭakāmbhodaśālaparṇīyavāsakaiḥ
pakvamutkvathitaiḥ sarpiḥ kalkairebhiḥ samanvitam
śaṭītāmalakībhārgīmedāmalakapauṣkaraiḥ
kṣīradviguṇasaṃyuktaṃ jīrṇajvaramapohati
śiraḥpārśvarujākāsakṣayapraśamanaṃ param
paṭolīparpaṭāriṣṭaguḍūcītriphalāvṛṣaiḥ
kaṭukāmbudabhūnimbayāsayaṣṭyāhvacandanaiḥ
dārvīśakrayavośīratrāyamāṇākaṇotpalaiḥ
dhātrībhṛṅgarajo'bhīrukākamācīrasair ghṛtam
siddham āśvapacīkuṣṭhajvaraśukrārjunavraṇān
hanyānnayanavadanaśravaṇaghrāṇajān gadān
viḍaṅgatriphalāmustamañjiṣṭhādāḍimotpalaiḥ
barhiṣṭhakuṣṭharajanīparṇinīsārivādvayaiḥ
hareṇukātrivṛddantīvacātālīśakesaraiḥ
dvikṣīraṃ vipacetsarpirmālatīkusumaiḥ saha
jīrṇajvaraśvāsakāsagulmonmādagarāpaham
etatkalyāṇakaṃ nāma sarpirmāṅgalyamuttamam
alakṣmīgraharakṣo'gnimāndyāpasmārapāpanut
śasyate naṣṭaśukrāṇāṃ vandhyānāṃ garbhadaṃ param
madhyaṃ cakṣuṣyamāyuṣyaṃ retomārgaviśodhanam
etaireva tathā dravyaiḥ sarvagandhaiśca sādhitam
kapilāyā ghṛtaprasthaṃ suvarṇamaṇisaṃyutam
tatkṣīreṇa sahaikadhyaṃ prasādhya kusumairimaiḥ
sumanaścampakāśokaśirīṣakusumair vṛtam
tathā naladapadmānāṃ keśarair dāḍimasya ca
tithau praśaste nakṣatre sādhakasyāturasya ca
kṛtaṃ manuṣyadevāya brāhmaṇairabhimantritam
dattaṃ sarvajvarān hanti mahākalyāṇakaṃ tvidam
darśanasparśanābhyāṃ ca sarvarogaharaṃ śivam
adhṛṣyaḥ sarvabhūtānāṃ valīpalitavarjitaḥ
asyābhyāsādghṛtasyeha jīvedvarṣaśatatrayam
gavyaṃ dadhi ca mūtraṃ ca kṣīraṃ sarpiḥ śakṛdrasaḥ
samabhāgāni pācyāni kalkāṃścaitān samāvapet
triphalāṃ citrakaṃ mustaṃ haridrātiviṣe vacām
viḍaṅgaṃ tryūṣaṇaṃ cavyaṃ suradāru tathaiva ca
pañcagavyamidaṃ pānādviṣamajvaranāśanam
pañcagavyamṛte garbhātpācyamanyad vṛṣeṇa ca
balayātha paraṃ pācyaṃ guḍūcyā tadvadeva tu
jīrṇajvare ca śophe ca pāṇḍuroge ca pūjitam
etenaiva tu kalpena ghṛtaṃ pañcāvikaṃ pacet
pañcājaṃ pañcamahiṣaṃ caturuṣṭramathāpi ca
triphalośīraśampākakaṭukātiviṣāghanaiḥ
śatāvarīsaptaparṇaguḍūcīrajanīdvayaiḥ
citrakatrivṛtāmūrvāpaṭolāriṣṭabālakaiḥ
kirātatiktakavacāviśālāpadmakotpalaiḥ
sārivādvayayaṣṭyāhvacavikāraktacandanaiḥ
durālabhāparpaṭakatrāyamāṇāṭarūṣakaiḥ
rāsnākuṅkumamañjiṣṭhāmāgadhīnāgarais tathā
dhātrīphalarasaiḥ samyagdviguṇaiḥ sādhitaṃ haviḥ
parisarpajvaraśvāsagulmakuṣṭhanivāraṇam
pāṇḍuplīhāgnisādibhya etadeva paraṃ hitam
paṭolakaṭukādārvīnimbavāsāphalatrikam
durālabhāparpaṭakatrāyamāṇāḥ palonmitāḥ
prasthamāmalakānāṃ ca kvāthayetsalilārmaṇe
tena pādāvaśeṣeṇa ghṛtaprasthaṃ vipācayet
kalkaiḥ kuṭajabhūnimbaghanayaṣṭyāhvacandanaiḥ
sapippalīkaistatsiddhaṃ cakṣuṣyaṃ śuklayor hitam
ghrāṇakarṇākṣivadanavartmarogavraṇāpaham
raktapittakaphasvedakledapūyopaśoṣaṇam
kāmalājvaravīsarpagaṇḍamālāharaṃ param
śṛtaṃ payaḥ śarkarā ca pippalyo madhusarpiṣī
pañcasāramidaṃ peyaṃ mathitaṃ viṣamajvare
kṣatakṣīṇe kṣaye śvāse hṛdroge caitadiṣyate
lākṣāviśvaniśāmūrvāmañjiṣṭhāsvarjikāmayaiḥ
ṣaḍguṇena ca takreṇa siddhaṃ tailaṃ jvarāntakṛt
kṣīrivṛkṣāsanāriṣṭajambūsaptacchadārjunaiḥ
śirīṣakhadirāsphoṭāmṛtavallyāṭarūṣakaiḥ
kaṭukāparpaṭośīravacātejovatīghanaiḥ
sādhitaṃ tailamabhyaṅgādāśu jīrṇajvarāpaham
nirviṣair bhujagair nāgair vinītaiḥ kṛtataskaraiḥ
trāsayedāgame cainaṃ tadaharbhojayenna ca
atyabhiṣyandigurubhir vāmayedvā punaḥ punaḥ
madyaṃ tīkṣṇaṃ pāyayeta ghṛtaṃ vā jvaranāśanam
purāṇaṃ vā ghṛtaṃ kāmamudāraṃ vā virecanam
nirūhayedvā matimān susvinnaṃ tadaharnaram
ajāvyoścarmaromāṇi vacā kuṣṭhaṃ palaṅkaṣā
nimbapatraṃ madhuyutaṃ dhūpanaṃ tasya dāpayet
baiḍālaṃ vā śakṛdyojyaṃ vepamānasya dhūpanam
pippalī saindhavaṃ tailaṃ nepālī cekṣaṇāñjanam
udaroktāni sarpīṃṣi yānyuktāni purā mayā
kalpoktaṃ cājitaṃ sarpiḥ sevyamānaṃ jvaraṃ jayet
bhūtavidyāsamuddiṣṭair bandhāveśanapūjanaiḥ
jayedbhūtābhiṣaṅgotthaṃ vijñānādyaiśca mānasam
śramakṣayotthe bhuñjīta ghṛtābhyakto rasaudanam
abhiśāpābhicārotthau jvarau homādinā jayet
dānasvastyayanātithyair utpātagrahapīḍitam
abhighātajvare kuryāt kriyāmuṣṇavivarjitām
kaṣāyamadhurāṃ snigdhāṃ yathādoṣamathāpi vā
auṣadhīgandhaviṣajau viṣapittaprasādhanaiḥ
jayet kaṣāyaṃ ca hitaṃ sarvagandhakṛtaṃ tathā
nimbadārukaṣāyaṃ vā hitaṃ saumanasaṃ yathā
yavānnavikṛtiḥ sarpirmadyaṃ ca viṣame hitam
sampūjayeddvijān gāśca devamīśānamambikām
kaphavātotthayoścāpi jvarayoḥ śītapīḍitam
dihyāduṣṇena vargeṇa paraścoṣṇo vidhirhitaḥ
siñcet koṣṇairāranālaśuktagomūtramastubhiḥ
dihyāt palāśaiḥ piṣṭair vā surasārjakaśigrujaiḥ
kṣāratailena vābhyaṅgaḥ saśuktena vidhīyate
pānamāragvadhādeśca kvathitasya viśeṣataḥ
avagāhaḥ sukhoṣṇaśca vātaghnakvāthayojitaḥ
jitvā śītaṃ kramairebhiḥ sukhoṣṇajalasecitam
praveśyaurṇikakārpāsakauśeyāmbarasaṃvṛtam
śāyayet kṣāmadehaṃ ca kālāguruvibhūṣitam
stanāḍhyā rūpasampannāḥ kuśalā navayauvanāḥ
bhajeyuḥ pramadā gātraiḥ śītadainyāpahāḥ śubhāḥ
śaracchaśāṅkavadanā nīlotpalavilocanāḥ
sphuritabhrūlatābhaṅgalalāṭataṭakampanāḥ
pralambabimbapracaladbimbīphalanibhādharāḥ
kṛśodaryo 'tivistīrṇajaghanodvahanālasāḥ
kuṅkumāgurudigdhāṅgyo ghanatuṅgapayodharāḥ
sugandhidhūpitaślakṣṇasrastāṃśukavibhūṣaṇāḥ
gāḍhamāliṅgayeyustaṃ taruṃ vanalatā iva
prahlādaṃ cāsya vijñāya tāḥ strīrapanayet punaḥ
tāsām aṅgapariṣvaṅganivāritahimajvaram
bhojayeddhitamannaṃ ca yathā sukham avāpnuyāt
dāhābhibhūte tu vidhiṃ kuryāddāhavināśanam
madhuphāṇitayuktena nimbapatrāmbhasāpi vā
dāhajvarārtaṃ matimān vāmayet kṣipram eva ca
śatadhautaghṛtābhyaktaṃ dihyādvā yavaśaktubhiḥ
kolāmalakasaṃyuktaiḥ śuktadhānyāmlasaṃyutaiḥ
amlapiṣṭaiḥ suśītaiśca phenilāpallavaistathā
amlapiṣṭaiḥ suśītair vā palāśatarujair dihet
badarīpallavotthena phenenāriṣṭakasya ca
lipte 'ṅge dāhatṛṇmūrcchāḥ praśāmyanti ca sarvaśaḥ
yavārdhakuḍavaṃ piṣṭvā mañjiṣṭhārdhapalaṃ tathā
amlaprasthaśatonmiśraṃ tailaprasthaṃ vipācayet
etat prahlādanaṃ tailaṃ jvaradāhavināśanam
nyagrodhādirgaṇo yastu kākolyādiśca yo gaṇaḥ
utpalādirgaṇo yastu piṣṭairvā taiḥ pralepayet
tatkaṣāyāmlasaṃsiddhāḥ snehāścābhyañjane hitāḥ
teṣāṃ śītakaṣāye vā dāhārtamavagāhayet
dāhavege tvatikrānte tasmād uddhṛtya mānavam
pariṣicyāmbudhiḥ śītaiḥ pralimpeccandanādibhiḥ
glānaṃ vā dīnamanasam āśliṣeyur varāṅganāḥ
pelavakṣaumasaṃvītāś candanārdrapayodharāḥ
bibhratyo 'bjasrajaścitrā maṇiratnavibhūṣitāḥ
bhajeyustāḥ stanaiḥ śītaiḥ spṛśantyo 'mburuhaiḥ sukhaiḥ
prahlādaṃ cāsya vijñāya tāḥ strīrapanayet punaḥ
hitaṃ ca bhojayedannaṃ tathāpnoti sukhaṃ mahat
pittajvaroktaṃ śamanaṃ vireko 'nyaddhitaṃ ca yat
nirharetpittamevādau doṣeṣu samavāyiṣu
durnivārataraṃ taddhi jvarārtānāṃ viśeṣataḥ
chardimūrcchāpipāsādīn avirodhājjvarasya ca
upadravāñjayeccāpi pratyanīkena hetunā
viśeṣamaparaṃ cātra śṛṇūpadravanāśanam
madhukaṃ rajanī mustaṃ dāḍimaṃ sāmlavetasam
añjanaṃ tintiḍīkaṃ ca naladaṃ patramutpalam
tvacaṃ vyāghranakhaṃ caiva mātuluṅgaraso madhu
dihyādebhir jvarārtasya madhuśuktayutaiḥ śiraḥ
śiro'bhitāpasaṃmohavamihikkāpravepathūn
pradeho nāśayatyeṣa jvaritānām upadravān
madhūkamatha hrīberamutpalāni madhūlikām
līḍhvā cūrṇāni madhunā sarpiṣā ca jayed vamim
kaphaprasekāsṛkpittahikkāśvāsāṃśca dāruṇān
lihan jvarārtastriphalāṃ pippalīṃ ca samākṣikām
kāse śvāse ca madhunā sarpiṣā ca sukhī bhavet
vidārī dāḍimaṃ lodhraṃ dadhitthaṃ bījapūrakam
ebhiḥ pradihyānmūrdhānaṃ tṛḍdāhārtasya dehinaḥ
dāḍimasya sitāyāśca drākṣāmalakayostathā
vairasye dhārayet kalkaṃ gaṇḍūṣaṃ ca yathāhitam
kṣīrekṣurasamākṣīkasarpistailoṣṇavāribhiḥ
śūnye mūrdhni hitaṃ nasyaṃ jīvanīyaśṛtaṃ ghṛtam
cūrṇitaistriphalāśyāmātrivṛtpippalisaṃyutaiḥ
sakṣaudraḥ śarkarāyukto virekastu praśasyate
pakve pittajvare rakte cordhvage vepathau tathā
kaphavātotthayorevaṃ snehābhyaṅgair viśodhayet
hṛtadoṣo bhramārtastu lihyāt kṣaudrasitābhayāḥ
vātaghnamadhurair yojyā nirūhā vātaje jvare
avekṣya doṣaṃ prāṇaṃ ca yathāsvaṃ cānuvāsanāḥ
utpalādikaṣāyādyāścandanośīrasaṃyutāḥ
śarkarāmadhurāḥ śītāḥ pittajvaraharā matāḥ
āmrādīnāṃ tvacaṃ śaṅkhaṃ candanaṃ madhukotpale
gairikāñjanamañjiṣṭhāmṛṇālānyatha padmakam
ślakṣṇapiṣṭaṃ tu payasā śarkarāmadhusaṃyutam
supūtaṃ śītalaṃ bastiṃ dahyamānāya dāpayet
jvaradāhāpahaṃ teṣu siddhaṃ caivānuvāsanam
āragvadhagaṇakvāthāḥ pippalyādisamāyutāḥ
sakṣaudramūtrā deyāḥ syuḥ kaphajvaravināśanāḥ
kaphaghnaireva saṃsiddhā dravyaiścāpyanuvāsanāḥ
saṃsarge sannipāte ca saṃsṛṣṭā bastayo hitāḥ
saṃsṛṣṭaireva saṃsṛṣṭā dravyaiścāpyanuvāsanāḥ
vātarogāpahāḥ sarve snehā ye samyagīritāḥ
vinā tailaṃ ta eva syuryojyā mārutaje jvare
nikhilenopayojyāśca ta evābhyañjanādiṣu
paittike madhuraistiktaiḥ siddhaṃ sarpiśca pūjyate
ślaiṣmike kaṭutiktaiśca saṃsṛṣṭānītareṣu ca
hṛtāvaśeṣaṃ pittaṃ tu tvaksthaṃ janayati jvaram
pibedikṣurasaṃ tatra śītaṃ vā śarkarodakam
śāliṣaṣṭikayorannamaśnīyāt kṣīrasaṃplutam
kaphavātotthayoreva svedābhyaṅgau prayojayet
ghṛtaṃ dvādaśarātrāttu deyaṃ sarvajvareṣu ca
tenāntareṇāśayaṃ svaṃ gatā doṣā bhavanti hi
dhātūn prakṣobhayan doṣo mokṣakāle balīyate
tena vyākulacittastu mriyamāṇa ivehate
laghutvaṃ śirasaḥ svedo mukhamāpāṇḍu pāki ca
kṣavathuścānnakāṅkṣā ca jvaramuktasya lakṣaṇam
śambhukrodhodbhavo ghoro balavarṇāgnisādakaḥ
rogarāṭ roghasaṃghāto jvara ityupadiśyate
vyāpitvāt sarvasaṃsparśāt kṛcchratvādantasaṃbhavāt
antako hyeṣa bhūtānāṃ jvara ityupadiśyate
athāto 'tīsārapratiṣedhaṃ vyākhyāsyāmaḥ
yathovāca bhagavān dhanvantariḥ
gurvatisnigdharūkṣoṣṇadravasthūlātiśītalaiḥ
viruddhādhyaśanājīrṇair asātmyaiścāpi bhojanaiḥ
snehādyairatiyuktaiśca mithyāyuktair viṣādbhayāt
śokādduṣṭāmbumadyātipānāt sātmyartuparyayāt
jalātiramaṇair vegavighātaiḥ kṛmidoṣataḥ
nṛṇāṃ bhavatyatīsāro lakṣaṇaṃ tasya vakṣyate
saṃśamyāpāṃdhāturantaḥ kṛśānuṃ varcomiśro mārutena praṇunnaḥ
vṛddho 'tīvādhaḥ saratyeṣa yasmādvyādhiṃ ghoraṃ taṃ tvatīsāramāhuḥ
ekaikaśaḥ sarvaśaścāpi doṣaiḥ śokenānyaḥ ṣaṣṭha āmena coktaḥ
kecit prāhurnaikarūpaprakāraṃ naivetyevaṃ kāśirājastvavocat
doṣāvasthāstasya naikaprakārāḥ kāle kāle vyādhitasyodbhavanti
hṛnnābhipāyūdarakukṣitodagātrāvasādānilasaṃnirodhāḥ
viṭsaṅga ādhmānamathāvipāko bhaviṣyatastasya puraḥsarāṇi
śūlāviṣṭaḥ saktamūtro 'ntrakūjī srastāpānaḥ sannakaṭyūrujaṅghaḥ
varco muñcatyalpamalpaṃ saphenaṃ rūkṣaṃ śyāvaṃ sānilaṃ mārutena
durgandhyuṣṇaṃ vegavanmāṃsatoyaprakhyaṃ bhinnaṃ svinnadeho 'titīkṣṇam
pittāt pītaṃ nīlamālohitaṃ vā tṛṣṇāmūrcchādāhapākajvarārtaḥ
tandrānidrāgauravotkleśasādī vegāśaṅkī sṛṣṭaviṭko 'pi bhūyaḥ
śuklaṃ sāndraṃ śleṣmaṇā śleṣmayuktaṃ bhaktadveṣī niḥsvanaṃ hṛṣṭaromā
tandrāyukto mohasādāsyaśoṣī varcaḥ kuryānnaikavarṇaṃ tṛṣārtaḥ
sarvodbhūte sarvaliṅgopapattiḥ kṛcchraścāyaṃ bālavṛddheṣvasādhyaḥ
taistair bhāvaiḥ śocato 'lpāśanasya paktim āvidhya jantoḥ
koṣṭhaṃ gatvā kṣobhayatyasya raktaṃ taccādhastāt kākaṇantīprakāśam
varcomiśraṃ niḥpurīṣaṃ sagandhaṃ nirgandhaṃ vā sāryate tena kṛcchrāt
śokotpanno duścikitsyo 'timātraṃ rogo vaidyaiḥ kaṣṭa eṣa pradiṣṭaḥ
āmājīrṇopadrutāḥ kṣobhayantaḥ koṣṭhaṃ doṣāḥ sampraduṣṭāḥ sabhaktam
nānāvarṇaṃ naikaśaḥ sārayanti kṛcchrājjantoḥ ṣaṣṭhamenaṃ vadanti
saṃsṛṣṭamebhir doṣaistu nyastam apsvavasīdati
purīṣaṃ bhṛśadurgandhi vicchinnaṃ cāmasaṃjñakam
etānyeva tu liṅgāni viparītāni yasya tu
lāghavaṃ ca manuṣyasya tasya pakvaṃ vinirdiśet
sarpirmedovesavārāmbutailamajjākṣīrakṣaudrarūpaṃ sravedyat
mañjiṣṭhābhaṃ mastuluṅgopamaṃ vā visraṃ śītaṃ pretagandhyañjanābham
rājīmadvā candrakaiḥ saṃtataṃ vā pūyaprakhyaṃ kardamābhaṃ tathoṣṇam
hanyādetadyat pratīpaṃ bhavecca kṣīṇaṃ hanyuścopasargāḥ prabhūtāḥ
asaṃvṛtagudaṃ kṣīṇaṃ durādhmātam upadrutam
gude pakve gatoṣmāṇamatīsārakiṇaṃ tyajet
śarīriṇāmatīsāraḥ sambhūto yena kenacit
doṣāṇām eva liṅgāni kadācin nātivartate
snehājīrṇanimittastu bahuśūlapravāhikaḥ
visūcikānimittastu cānyo 'jīrṇanimittajaḥ
viṣārśaḥkṛmisambhūto yathāsvaṃ doṣalakṣaṇaḥ
āmapakvakramaṃ hitvā nātisāre kriyā yataḥ
ataḥ sarve 'tisārāstu jñeyāḥ pakvāmalakṣaṇaiḥ
tatrādau laṅghanaṃ kāryamatisāreṣu dehinām
tataḥ pācanasaṃyukto yavāgvādikramo hitaḥ
athavā vāmayitvāme śūlādhmānanipīḍitam
pippalīsaindhavāmbhobhir laṅghanādyairupācaret
kāryaṃ ca vamanasyānte pradravaṃ laghubhojanam
khaḍayūṣayavāgūṣu pippalyādyaṃ ca yojayet
anena vidhinā cāmaṃ yasya vai nopaśāmyati
haridrādiṃ vacādiṃ vā pibet prātaḥ sa mānavaḥ
āmātīsāriṇāṃ kāryaṃ nādau saṃgrahaṇaṃ nṛṇām
teṣāṃ doṣā vibaddhāḥ prāgjanayantyāmayānimān
plīhapāṇḍvāmayānāhamehakuṣṭhodarajvarān
śophagulmagrahaṇyarśaḥśūlālasakahṛdgrahān
saśūlaṃ bahuśaḥ kṛcchrādvibaddhaṃ yo 'tisāryate
doṣān saṃnicitān tasya pathyābhiḥ sampravartayet
yo 'tidravaṃ prabhūtaṃ ca purīṣamatisāryate
tasyādau vamanaṃ kuryāt paścāllaṅghanapācanam
stokaṃ stokaṃ vibaddhaṃ vā saśūlaṃ yo 'tisāryate
abhayāpippalīkalkaiḥ sukhoṣṇaistaṃ virecayet
āme ca laṅghanaṃ śastamādau pācanam eva vā
yogāścātra pravakṣyante tvāmātīsāranāśanāḥ
kaliṅgātiviṣāhiṅgusauvarcalavacābhayāḥ
devadāruvacāmustānāgarātiviṣābhayāḥ
abhayā dhānyakaṃ mustaṃ pippalī nāgaraṃ vacā
nāgaraṃ dhānyakaṃ mustaṃ bālakaṃ bilvam eva ca
mustaṃ parpaṭakaṃ śuṇṭhī vacā prativiṣābhayā
abhayātiviṣā hiṅgu vacā sauvarcalaṃ tathā
citrakaḥ pippalīmūlaṃ vacā kaṭukarohiṇī
pāṭhā vatsakabījāni harītakyo mahauṣadham
mūrvā nirdahanī pāṭhā tryūṣaṇaṃ gajapippalī
siddhārthakā bhadradāru śatāhvā kaṭurohiṇī
elā sāvarakaṃ kuṣṭhaṃ haridre kauṭajā yavāḥ
meṣaśṛṅgī tvagele ca kṛmighnaṃ vṛkṣakāṇi ca
vṛkṣādanī vīratarurbṛhatyau dve sahe tathā
aralutvak taindukī ca dāḍimī kauṭajī śamī
pāṭhā tejovatī mustaṃ pippalī kauṭajaṃ phalam
paṭolaṃ dīpyako bilvaṃ haridre devadāru ca
viḍaṅgamabhayā pāṭhā śṛṅgaveraṃ ghanaṃ vacā
vacā vatsakabījāni saindhavaṃ kaṭurohiṇī
hiṅgurvatsakabījāni vacā bilvaśalāṭu ca
nāgarātiviṣe mustaṃ pippalyo vātsakaṃ phalam
mahauṣadhaṃ prativiṣā mustaṃ cetyāmapācanāḥ
prayojyā viṃśatiryogāḥ ślokārdhavihitāstvime
dhānyāmloṣṇāmbumadyānāṃ pibedanyatamena vā
niṣkvāthān vā pibedeṣāṃ sukhoṣṇān sādhu sādhitān
payasyutkvāthya mustānāṃ viṃśatiṃ triguṇāmbhasi
kṣīrāvaśiṣṭaṃ tatpītaṃ hantyāmaṃ śūlam eva ca
nikhilenopadiṣṭo 'yaṃ vidhirāmopaśāntaye
harītakīmativiṣāṃ hiṅgu sauvarcalaṃ vacām
pibet sukhāmbunā janturāmātisārapīḍitaḥ
paṭolaṃ dīpyakaṃ bilvaṃ vacāpippalināgaram
mustaṃ kuṣṭhaṃ viḍaṅgaṃ ca pibedvāpi sukhāmbunā
śṛṅgaveraṃ guḍūcīṃ ca pibeduṣṇena vāriṇā
lavaṇānyatha pippalyo viḍaṅgāni harītakī
citrakaṃ śiṃśapā pāṭhā śārṅgeṣṭā lavaṇāni ca
hiṅgurvṛkṣakabījāni lavaṇāni ca bhāgaśaḥ
hastidantyatha pippalyaḥ kalkāvakṣasamau smṛtau
vacā guḍūcīkāṇḍāni yogo 'yaṃ paramo mataḥ
ete sukhāmbunā yogā deyāḥ pañca satāṃ matāḥ
nivṛtteṣvāmaśūleṣu yasya na praguṇo 'nilaḥ
stokaṃ stokaṃ rujāmacca saśūlaṃ yo 'tisāryate
sakṣāralavaṇair yuktaṃ mandāgniḥ sa pibedghṛtam
kṣīranāgaracāṅgerīkoladadhyamlasādhitam
sarpiracchaṃ pibedvāpi śūlātīsāraśāntaye
dadhnā tailaghṛtaṃ pakvaṃ savyoṣājāticitrakaiḥ
sabilvapippalīmūladāḍimair vā ruganvitaiḥ
nikhilo vidhirukto 'yaṃ vātaśleṣmopaśāntaye
tīkṣṇoṣṇavarjyamenaṃ tu vidadhyātpittaje bhiṣak
yathoktam upavāsānte yavāgūśca praśasyate
balayoraṃśumatyāṃ ca śvadaṃṣṭrabṛhatīṣu ca
śatāvaryāṃ ca saṃsiddhāḥ suśītā madhusaṃyutāḥ
mudgādiṣu ca yūṣāḥ syurdravyairetaiḥ susaṃskṛtāḥ
mṛdubhir dīpanaistiktair dravyaiḥ syādāmapācanam
haridrātiviṣāpāṭhāvatsabījarasāñjanam
rasāñjanaṃ haridre dve bījāni kuṭajasya ca
pāṭhā guḍūcī bhūnimbastathaiva kaṭurohiṇī
etaiḥ ślokārdhanirdiṣṭaiḥ kvāthāḥ syuḥ pittapācanāḥ
mustaṃ kuṭajabījāni bhūnimbaṃ sarasāñjanam
dārvī durālabhā bilvaṃ bālakaṃ raktacandanam
candanaṃ bālakaṃ mustaṃ bhūnimbaṃ sadurālabham
mṛṇālaṃ candanaṃ rodhraṃ nāgaraṃ nīlamutpalam
pāṭhā mustaṃ haridre dve pippalī kauṭajaṃ phalam
phalatvacaṃ vatsakasya śṛṅgaveraṃ ghanaṃ vacā
ṣaḍete 'bhihitā yogāḥ pittātīsāranāśanāḥ
bilvaśakrayavāmbhodabālakātiviṣākṛtaḥ
kaṣāyo hantyatīsāraṃ sāmaṃ pittasamudbhavam
madhukotpalabilvābdahrīberośīranāgaraiḥ
kṛtaḥ kvātho madhuyutaḥ pittātīsāranāśanaḥ
yadā pakvo 'pyatīsāraḥ saratyeva muhurmuhuḥ
grahaṇyā mārdavājjantostatra saṃstambhanaṃ hitam
samaṅgā dhātakīpuṣpaṃ mañjiṣṭhā lodhramustakam
śālmalīveṣṭako rodhraṃ vṛkṣadāḍimayostvacaḥ
āmrāsthimadhyaṃ lodhraṃ ca bilvamadhyaṃ priyaṅgavaḥ
madhukaṃ śṛṅgaveraṃ ca dīrghavṛntatvageva ca
catvāra ete yogāḥ syuḥ pakvātīsāranāśanāḥ
uktā ya upayojyāste sakṣaudrās taṇḍulāmbunā
maustaṃ kaṣāyamekaṃ vā peyaṃ madhusamāyutam
lodhrāmbaṣṭhāpriyaṅgvādīn gaṇānevaṃ prayojayet
padmāṃ samaṅgāṃ madhukaṃ bilvajambūśalāṭu ca
pibettaṇḍulatoyena sakṣaudram agadaṃkaram
kacchurāmūlakalkaṃ vāpyudumbaraphalopamam
payasyā candanaṃ padmā sitāmustābjakeśaram
pakvātisāraṃ yogo 'yaṃ jayetpītaḥ saśoṇitam
nirāmarūpaṃ śūlārtaṃ laṅghanādyaiśca karṣitam
naraṃ rūkṣamavekṣyāgniṃ sakṣāraṃ pāyayedghṛtam
balābṛhatyaṃśumatīkacchurāmūlasādhitam
madhūkṣitaṃ samadhukaṃ pibecchūlairabhidrutaḥ
dārvībilvakaṇādrākṣākaṭukendrayavair ghṛtam
sādhitaṃ hantyatīsāraṃ vātapittakaphātmakam
dadhnā cāmlena saṃpakvaṃ savyoṣājājicitrakam
sacavyapippalīmūlaṃ dāḍimair vā rugarditaḥ
payo ghṛtaṃ ca madhu ca pibecchūlairabhidrutaḥ
sitājamodakaṭvaṅgamadhukairavacūrṇitam
avedanaṃ susaṃpakvaṃ dīptāgneḥ sucirotthitam
nānāvarṇamatīsāraṃ puṭapākairupācaret
tvakpiṇḍaṃ dīrghavṛntasya padmakesarasaṃyutam
kāśmarīpadmapatraiścāveṣṭya sūtreṇa saṃdṛḍham
mṛdāvaliptaṃ sukṛtam aṅgāreṣvavakūlayet
svinnamuddhṛtya niṣpīḍya rasamādāya taṃ tataḥ
śītaṃ madhuyutaṃ kṛtvā pāyayetodarāmaye
jīvantīmeṣaśṛṅgyādiṣvevaṃ dravyeṣu sādhayet
tittiriṃ luñcitaṃ samyak niṣkṛṣṭāntraṃ tu pūrayet
nyagrodhāditvacāṃ kalkaiḥ pūrvavaccāvakūlayet
rasamādāya tasyātha susvinnasya samākṣikam
śarkaropahitaṃ śītaṃ pāyayetodarāmaye
lodhracandanayaṣṭyāhvadārvīpāṭhāsitotpalān
taṇḍulodakasampiṣṭān dīrghavṛntatvaganvitān
pūrvavat kūlitāt tasmād rasamādāya śītalam
madhvāktaṃ pāyayeccaitat kaphapittodarāmaye
evaṃ prarohaiḥ kurvīta vaṭādīnāṃ vidhānavat
puṭapākān yathāyogaṃ jāṅgalopahitān śubhān
bahuśleṣma saraktaṃ ca mandavātaṃ cirotthitam
kauṭajaṃ phāṇitaṃ vāpi hantyatīsāramojasā
ambaṣṭhādimadhuyutaṃ pippalyādisamanvitam
pṛśniparṇībalābilvabālakotpaladhānyakaiḥ
sanāgaraiḥ pibet peyāṃ sādhitāmudarāmayī
aralutvak priyaṅguṃ ca madhukaṃ dāḍimāṅkurān
āvāpya piṣṭvā dadhni yavāgūṃ sādhayeddravām
eṣā sarvānatīsārān hanti pakvānasaṃśayam
rasāñjanaṃ sātiviṣaṃ tvagbījaṃ kauṭajaṃ tathā
dhātakī nāgaraṃ caiva pāyayettaṇḍulāmbunā
saśūlaṃ raktajaṃ ghnanti ete madhusamāyutāḥ
madhukaṃ bilvapeśī ca śarkarāmadhusaṃyutā
atīsāraṃ nihanyuśca śāliṣaṣṭikayoḥ kaṇāḥ
tadvallīḍhaṃ madhuyutaṃ badarīmūlam eva tu
badaryarjunajambvāmraśallakīvetasatvacaḥ
śarkarākṣaudrasaṃyuktāḥ pītā ghnantyudarāmayam
etaireva yavāgūṃśca ṣaḍān yūṣāṃśca kārayet
pānīyāni ca tṛṣṇāsu dravyeṣveteṣu buddhimān
kṛtaṃ śālmalivṛnteṣu kaṣāyaṃ himasaṃjñitam
niśāparyuṣitaṃ peyaṃ sakṣaudraṃ madhukānvitam
vibaddhavātaviṭśūlaparītaḥ sapravāhikaḥ
saraktapittaśca payaḥ pibettṛṣṇāsamanvitaḥ
yathāmṛtaṃ yathā kṣīramatīsāreṣu pūjitam
cirotthiteṣu tat peyam apāṃ bhāgaistribhiḥ śṛtam
doṣaśeṣaṃ harettaddhi tasmāt pathyatamaṃ smṛtam
hitaḥ snehavireko vā bastayaḥ picchilāśca ye
picchilasvarase siddhaṃ hitaṃ ca ghṛtam ucyate
śakṛtā yastu saṃsṛṣṭamatisāryeta śoṇitam
prāk paścādvā purīṣasya saruk saparikartikaḥ
kṣīriśuṅgāśṛtaṃ sarpiḥ pibet sakṣaudraśarkaram
dārvītvakpippalīśuṇṭhīlākṣāśakrayavair ghṛtam
saṃyuktaṃ bhadrarohiṇyā pakvaṃ peyādimiśritam
tridoṣamapyatīsāraṃ pītaṃ hanti sudāruṇam
gaurave vamanaṃ pathyaṃ yasya syāt prabalaḥ kaphaḥ
jvare dāhe saviḍbandhe mārutādraktapittavat
saṃpakve bahudoṣe ca vibandhe mūtraśodhanaiḥ
kāryamāsthāpanaṃ kṣipraṃ tathā caivānuvāsanam
pravāhaṇe gudabhraṃśe mūtrāghāte kaṭigrahe
madhurāmlaiḥ śṛtaṃ tailaṃ sarpirvāpyanuvāsanam
gudapākastu pittena yasya syādahitāśinaḥ
tasya pittaharāḥ sekāstatsiddhāścānuvāsanāḥ
dadhimaṇḍasurābilvasiddhaṃ tailaṃ samārute
bhojane ca hitaṃ kṣīraṃ kacchurāmūlasādhitam
alpālpaṃ bahuśo raktaṃ sarugya upaveśyate
yadā vāyurvibaddhaśca picchābastistadā hitaḥ
prāyeṇa gudadaurbalyaṃ dīrghakālātisāriṇām
bhavettasmāddhitaṃ teṣāṃ gude tailāvacāraṇam
kapitthaśālmalīphañjīvaṭakārpāsadāḍimāḥ
yūthikā kacchurā śeluḥ śaṇaścuccūśca dādhikāḥ
śālaparṇī pṛśniparṇī bṛhatī kaṇṭakārikā
balāśvadaṃṣṭrābilvāni pāṭhānāgaradhānyakam
eṣa āhārasaṃyoge hitaḥ sarvātisāriṇām
tilakalko hitaścātra maudgo mudgarasastathā
pittātisārī yo martyaḥ pittalānyatiṣevate
pittaṃ praduṣṭaṃ tasyāśu raktātīsāram āvahet
jvaraṃ śūlaṃ tṛṣāṃ dāhaṃ gudapākaṃ ca dāruṇam
yo raktaṃ śakṛtaḥ pūrvaṃ paścādvā pratisāryate
sa pallavair vaṭādīnāṃ sasarpiḥ sādhitaṃ payaḥ
pibet saśarkarākṣaudram athavāpyabhimathya tat
navanītamatho lihyāttakraṃ cānupibettataḥ
priyālaśālmalīplakṣaśallakītiniśatvacaḥ
kṣīre vimṛditāḥ pītāḥ sakṣaudrā raktanāśanāḥ
madhukaṃ śarkarāṃ lodhraṃ payasyāmatha sārivām
pibecchāgena payasā sakṣaudraṃ raktanāśanam
mañjiṣṭhāṃ sārivāṃ lodhraṃ padmakaṃ kumudotpalam
pibet padmāṃ ca dugdhena chāgenāsṛkpraśāntaye
śarkarotpalalodhrāṇi samaṅgā madhukaṃ tilāḥ
tilāḥ kṛṣṇāḥ sayaṣṭyāhvāḥ samaṅgā cotpalāni ca
tilā mocaraso lodhraṃ tathaiva madhukotpalam
kacchurā tilakalkaśca yogāścatvāra eva ca
ājena payasā peyāḥ sarakte madhusaṃyutāḥ
drave sarakte sravati bālabilvaṃ saphāṇitam
sakṣaudratailaṃ prāgeva lihyādāśu hitaṃ hi tat
kośakāraṃ ghṛte bhṛṣṭaṃ lājacūrṇaṃ sitā madhu
saśūlaṃ raktapittotthaṃ līḍhaṃ hantyudarāmayam
bilvamadhyaṃ samadhukaṃ śarkarākṣaudrasaṃyutam
taṇḍulāmbuyuto yogaḥ pittaraktotthitaṃ jayet
yogān sāṃgrāhikāṃścānyān pibetsakṣaudraśarkarān
nyagrodhādiṣu kuryācca puṭapākān yatheritān
gudapāke ca ye uktāste 'trāpi vidhayaḥ smṛtāḥ
rujāyāṃ cāpraśāmyantyāṃ picchāvastirhito bhavet
saktaviḍ doṣabahulaṃ dīptāgniryo 'tisāryate
viḍaṅgatriphalākṛṣṇākaṣāyaistaṃ virecayet
athavairaṇḍasiddhena payasā kevalena vā
yavāgūrvitareccāsya vātaghnair dīpanaiḥ kṛtāḥ
dīptāgnirniṣpurīṣo yaḥ sāryate phenilaṃ śakṛt
sa pibet phāṇitaṃ śuṇṭhīdadhitailapayoghṛtam
svinnāni guḍatailābhyāṃ bhakṣayedbadarāṇi ca
svinnāni piṣṭavadvāpi samaṃ bilvaśalāṭubhiḥ
dadhnopayujya kulmāṣān śvetāmanupibet surām
śaśamāṃsaṃ sarudhiraṃ samaṅgāṃ saghṛtaṃ dadhi
khādedvipācya seveta mṛdvannaṃ śakṛtaḥ kṣaye
saṃskṛto yamake māṣayavakolarasaḥ śubhaḥ
bhojanārthaṃ pradātavyo dadhidāḍimasādhitaḥ
viḍaṃ bilvaśalāṭūni nāgaraṃ cāmlapeṣitam
dadhnaḥ saraśca yamake bhṛṣṭo varcaḥkṣaye hitaḥ
saśūlaṃ kṣīṇavarcā yo dīptāgniratisāryate
sa pibeddīpanair yuktaṃ sarpiḥ saṃgrāhakaiḥ saha
vāyuḥ pravṛddho nicitaṃ balāsaṃ nudatyadhastādahitāśanasya
pravāhamāṇasya muhurmalāktaṃ pravāhikāṃ tāṃ pravadanti tajjñāḥ
pravāhikā vātakṛtā saśūlā pittāt sadāhā sakaphā kaphācca
saśoṇitā śoṇitasaṃbhavā tu tāḥ sneharūkṣaprabhavā matāstu
tāsāmatīsāravadādiśecca liṅgaṃ kramaṃ cāmavipakvatāṃ ca
na śāntimāyāti vilaṅghanair yā yogairudīrṇā yadi pācanair vā
tāṃ kṣīramevāśu śṛtaṃ nihanti tailaṃ tilāḥ picchilabastayaśca
ārdraiḥ kuśaiḥ saṃpariveṣṭitāni vṛntānyathārdrāṇi hi śālmalīnām
pakvāni samyak puṭapākayogenāpothya tebhyo rasamādadīta
kṣīraṃ śṛtaṃ tailahavirvimiśraṃ kalkena yaṣṭīmadhukasya vāpi
bastiṃ vidadhyādbhiṣagapramattaḥ pravāhikāmūtrapurīṣasaṅge
dvipañcamūlīkvathitena śūle pravāhamāṇasya samākṣikeṇa
kṣīreṇa cāsthāpanamagryamuktaṃ tailena yuñjyādanuvāsanaṃ ca
vātaghnavarge lavaṇeṣu caiva tailaṃ ca siddhaṃ hitamannapāne
lodhraṃ viḍaṃ bilvaśalāṭu caiva lihyācca tailena kaṭutrikāḍhyam
dadhnā sasāreṇa samākṣikeṇa bhuñjīta niścārakapīḍitastu
sutaptakupyakvathitena vāpi kṣīreṇa śītena madhuplutena
śūlārdito vyoṣavidārigandhāsiddhena dugdhena hitāya bhojyaḥ
vātaghnasaṃgrāhikadīpanīyaiḥ kṛtān ṣaḍāṃścāpyupabhojayecca
khādecca matsyān rasamāpnuyācca vātaghnasiddhaṃ saghṛtaṃ satailam
eṇāvyajānāṃ tu vaṭapravālaiḥ siddhāni sārdhaṃ piśitāni khādet
medhyasya siddhaṃ tvatha vāpi raktaṃ bastasya dadhnā ghṛtatailayuktam
khādet pradehaiḥ śikhilāvajair vā bhuñjīta yūṣair dadhibhiśca mukhyaiḥ
māṣān susiddhān ghṛtamaṇḍayuktān khādecca dadhnā maricopadaṃśān
mahāruje mūtrakṛcchre bhiṣag bastiṃ pradāpayet
payomadhughṛtonmiśraṃ madhukotpalasādhitam
sa bastiḥ śamayettasya raktaṃ dāhamatho jvaram
madhurauṣadhasiddhaṃ ca hitaṃ tasyānuvāsanam
rātrāvahani vā nityaṃ rujārto yo bhavennaraḥ
yathā yathā satailaḥ syādvātaśāntistathā tathā
praśānte mārute cāpi śāntiṃ yāti pravāhikā
tasmāt pravāhikāroge mārutaṃ śamayedbhiṣak
pāṭhājamodākuṭajotpalaṃ ca śuṇṭhī samā māgadhikāśca piṣṭāḥ
sukhāmbupītāḥ śamayanti rogaṃ medhyāṇḍasiddhaṃ saghṛtaṃ payo vā
śuṇṭhīṃ ghṛtaṃ sakṣavakaṃ satailaṃ vipācya līḍhvāmayamāśu hanyāt
gajāśanākumbhikadāḍimānāṃ rasaiḥ kṛtā tailaghṛte sadadhni
bilvānvitā pathyatamā yavāgūrdhāroṣṇadugdhasya tathā ca pānam
laghūni pathyānyatha dīpanāni snigdhāni bhojyānyudarāmayeṣu
hitāya nityaṃ vitaredvibhajya yogāṃśca tāṃstān bhiṣagapramattaḥ
tṛṣṇāpanayanī laghvī dīpanī bastiśodhanī
jvare caivātisāre ca yavāgūḥ sarvadā hitā
rūkṣājjāte kriyā snigdhā rūkṣā snehanimittaje
bhayaje sāntvanāpūrvā śokaje śokanāśinī
viṣārśaḥkṛmisambhūte hitā cobhayaśarmadā
chardimūrcchātṛḍādyāṃśca sādhayedavirodhataḥ
samavāye tu doṣāṇāṃ pūrvaṃ pittamupācaret
jvare caivātisāre ca sarvatrānyatra mārutam
yasyoccāraṃ vinā mūtraṃ samyagvāyuśca gacchati
dīptāgner laghukoṣṭhasya sthitastasyodarāmayaḥ
karmajā vyādhayaḥ keciddoṣajāḥ santi cāpare
karmadoṣodbhavāścānye karmajāsteṣvahetukāḥ
naśyanti tvakriyābhiste kriyābhiḥ karmasaṃkṣaye
śāmyanti doṣasambhūtā doṣasaṃkṣayahetubhiḥ
teṣāmalpanidānā ye pratikaṣṭā bhavanti ca
mṛdavo bahudoṣā vā karmadoṣodbhavāstu te
karmadoṣakṣayakṛtā teṣāṃ siddhirvidhīyate
duṣyati grahaṇī jantoragnisādanahetubhiḥ
atisāre nivṛtte 'pi mandāgnerahitāśinaḥ
bhūyaḥ saṃdūṣito vahnirgrahaṇīmabhidūṣayet
tasmāt kāryaḥ parīhārastvatīsāre viriktavat
yāvanna prakṛtisthaḥ syāddoṣataḥ prāṇatastathā
ṣaṣṭhī pittadharā nāma yā kalā parikīrtitā
pakvāmāśayamadhyasthā grahaṇī sā prakīrtitā
grahaṇyā balamagnirhi sa cāpi grahaṇīṃ śritaḥ
tasmāt saṃdūṣite vahnau grahaṇī sampraduṣyati
ekaśaḥ sarvaśaścaiva doṣairatyarthamucchritaiḥ
sā duṣṭā bahuśo bhuktamāmam eva vimuñcati
pakvaṃ vā sarujaṃ pūti muhurbaddhaṃ muhurdravam
grahaṇīrogamāhustamāyurvedavido janāḥ
tasyotpattau vidāho 'nne sadanālasyatṛṭklamāḥ
balakṣayo 'ruciḥ kāsaḥ karṇakṣveḍo 'ntrakūjanam
atha jāte bhavejjantuḥ śūnapādakaraḥ kṛśaḥ
parvaruglaulyatṛṭchardijvarārocakadāhavān
udgirecchuktatiktāmlalohadhūmāmagandhikam
prasekamukhavairasyatamakārucipīḍitaḥ
vātācchūlādhikaiḥ pāyuhṛtpārśvodaramastakaiḥ
pittāt sadāhair gurubhiḥ kaphāttribhyastrilakṣaṇaiḥ
doṣavarṇair nakhaistadvadviṇmūtranayanānanaiḥ
hṛtpāṇḍūdaragulmārśaḥplīhāśaṅkhī ca mānavaḥ
yathādoṣocchrayaṃ tasya viśuddhasya yathākramam
peyādiṃ vitaret samyagdīpanīyopasaṃbhṛtam
tataḥ pācanasaṃgrāhidīpanīyagaṇatrayam
pibet prātaḥ surāriṣṭasnehamūtrasukhāmbubhiḥ
takreṇa vātha takraṃ vā kevalaṃ hitam ucyate
kṛmigulmodarārśoghnīḥ kriyāścātrāvacārayet
cūrṇaṃ hiṅgvādikaṃ cātra ghṛtaṃ vā plīhanāśanam
kalkena magadhādeśca cāṅgerīsvarasena ca
caturguṇena dadhnā ca ghṛtaṃ siddhaṃ hitaṃ bhavet
jvarādīnavirodhācca sādhayet svaiścikitsitaiḥ
athātaḥ śoṣapratiṣedhaṃ vyākhyāsyāmaḥ
yathovāca bhagavān dhanvantariḥ
anekarogānugato bahurogapurogamaḥ
durvijñeyo durnivāraḥ śoṣo vyādhirmahābalaḥ
saṃśoṣaṇādrasādīnāṃ śoṣa ityabhidhīyate
kriyākṣayakaratvācca kṣaya ityucyate punaḥ
rājñaścandramaso yasmādabhūdeṣa kilāmayaḥ
tasmāt taṃ rājayakṣmeti kecidāhuḥ punarjanāḥ
sa vyastair jāyate doṣairiti kecidvadanti hi
ekādaśānāmekasmin sāṃnidhyāt tantrayuktitaḥ
kriyāṇāmavibhāgena prāgekotpādanena ca
eka eva mataḥ śoṣaḥ sannipātātmako hyataḥ
udrekāttatra liṅgāni doṣāṇāṃ nipatanti hi
kṣayād vegapratīghātādāghātādviṣamāśanāt
jāyate kupitair doṣair vyāptadehasya dehinaḥ
kaphapradhānair doṣair hi ruddheṣu rasavartmasu
ativyavāyino vāpi kṣīṇe retasyanantaram
kṣīyante dhātavaḥ sarve tataḥ śuṣyanti mānavaḥ
bhaktadveṣo jvaraḥ śvāsaḥ kāsaḥ śoṇitadarśanam
svarabhedaśca jāyeta ṣaḍrūpe rājayakṣmaṇi
svarabhedo 'nilāñchūlaṃ saṃlocaścāṃsapārśvayoḥ
jvaro dāho 'tisāraśca pittādraktasya cāgamaḥ
śirasaḥ paripūrṇatvamabhaktacchanda eva ca
kāsaḥ kaṇṭhasya coddhvaṃso vijñeyaḥ kaphakopataḥ
ekādaśabhirebhir vā ṣaḍbhir vāpi samanvitam
kāsātīsārapārśvārtisvarabhedārucijvaraiḥ
tribhir vā pīḍitaṃ liṅgair jvarakāsāsṛgāmayaiḥ
jahyācchoṣārditaṃ jantumicchan suvipulaṃ yaśaḥ
vyavāyaśokasthāviryavyāyāmādhvopavāsataḥ
vraṇoraḥkṣatapīḍābhyāṃ śoṣānanye vadanti hi
vyavāyaśoṣī śukrasya kṣayaliṅgairupadrutaḥ
pāṇḍudeho yathāpūrvaṃ kṣīyante cāsya dhātavaḥ
pradhyānaśīlaḥ srastāṅgaḥ śokaśoṣyapi tādṛśaḥ
vinā śukrakṣayakṛtair vikārairabhilakṣitaḥ
jarāśoṣī kṛśo mandavīryabuddhibalendriyaḥ
kampano 'rucimān bhinnakāṃsyapātrahatasvaraḥ
ṣṭhīvati śleṣmaṇā hīnaṃ gauravārucipīḍitaḥ
samprasrutāsyanāsākṣaḥ suptarūkṣamalacchaviḥ
adhvapraśoṣī srastāṅgaḥ saṃbhṛṣṭaparuṣacchaviḥ
prasuptagātrāvayavaḥ śuṣkaklomagalānanaḥ
vyāyāmaśoṣī bhūyiṣṭhamebhireva samanvitaḥ
uraḥkṣatakṛtair liṅgaiḥ saṃyuktaśca kṣatādvinā
raktakṣayādvedanābhistathaivāhārayantraṇāt
vraṇitasya bhavecchoṣaḥ sa cāsādhyatamaḥ smṛtaḥ
vyāyāmabhārādhyayanair abhighātātimaithunaiḥ
karmaṇā cāpyurasyena vakṣo yasya vidāritam
tasyorasi kṣate raktaṃ pūyaḥ śleṣmā ca gacchati
kāsamānaśchardayecca pītaraktāsitāruṇam
saṃtaptavakṣāḥ so 'tyarthaṃ dūyanāt paritāmyati
durgandhavadanocchvāso bhinnavarṇasvaro naraḥ
keṣāṃcidevaṃ śoṣo hi kāraṇair bhedamāgataḥ
na tatra doṣaliṅgānāṃ samastānāṃ nipātanam
kṣayā eva hi te jñeyāḥ pratyekaṃ dhātusaṃjñitāḥ
cikitsitaṃ tu teṣāṃ hi prāguktaṃ dhātusaṃkṣaye
śvāsāṅgasādakaphasaṃsravatāluśoṣachardyagnisādamadapīnasapāṇḍunidrāḥ
śoṣe bhaviṣyati bhavanti sa cāpi jantuḥ śuklekṣaṇo bhavati māṃsaparo ririṃsuḥ
svapneṣu kākaśukaśallakinīlakaṇṭhagṛdhrās tathaiva kapayaḥ kṛkalāsakāśca
taṃ vāhayanti sa nadīrvijalāśca paśyecchuṣkāṃstarūn pavanadhūmadavārditāṃśca
mahāśanaṃ kṣīyamāṇamatīsāranipīḍitam
śūnamuṣkodaraṃ caiva yakṣmiṇaṃ parivarjayet
upācaredātmavantaṃ dīptāgnimakṛśaṃ navam
sthirādivargasiddhena ghṛtenājāvikena ca
snigdhasya mṛdu kartavyamūrdhvaṃ cādhaśca śodhanam
āsthāpanaṃ tathā kāryaṃ śirasaśca virecanam
yavagodhūmaśālīṃśca rasair bhuñjīta śodhitaḥ
dṛḍhe 'gnau bṛṃhayeccāpi nivṛttopadravaṃ naram
vyavāyaśoṣiṇaṃ prāyo bhajante vātajā gadāḥ
bṛṃhaṇīyo vidhistasmai hitaḥ snigdho 'nilāpahaḥ
kākānulūkānnakulān biḍālān gaṇḍūpadān vyālabileśayākhūn
gṛdhrāṃśca dadyādvividhaiḥ pravādaiḥ sasaindhavān sarṣapatailabhṛṣṭān
deyāni māṃsāni ca jāṅgalāni mudgāḍhakīsūparasāśca hṛdyāḥ
kharoṣṭranāgāśvatarāśvajāni deyāni māṃsāni sukalpitāni
māṃsopadaṃśāṃśca pibedariṣṭān mārdvīkayuktān madirāśca sevyāḥ
arkāmṛtākṣārajaloṣitebhyaḥ kṛtvā yavebhyo vividhāṃśca bhakṣyān
khādet pibet sarpirajāvikaṃ vā kṛśo yavāgvā saha bhaktakāle
sarpirmadhubhyāṃ trikaṭu pralihyāc cavyāviḍaṅgopahitaṃ kṣayārtaḥ
māṃsādamāṃseṣu ghṛtaṃ ca siddhaṃ śoṣāpahaṃ kṣaudrakaṇāsametam
drākṣāsitāmāgadhikāvalehaḥ sakṣaudratailaḥ kṣayarogaghātī
ghṛtena cājena samākṣikeṇa turaṅgagandhātilamāṣacūrṇam
sitāśvagandhāmagadhodbhavānāṃ cūrṇaṃ ghṛtakṣaudrayutaṃ pralihyāt
kṣīraṃ pibedvāpyatha vājigandhāvipakvamevaṃ labhate 'ṅgapuṣṭim
tadutthitaṃ kṣīraghṛtaṃ sitāḍhyaṃ prātaḥ pibedvāpi payo'nupānam
utsādane cāpi turaṅgagandhā yojyā yavāścaiva punarnave ca
kṛtsne vṛṣe tatkusumaiśca siddhaṃ sarpiḥ pibetkṣaudrayutaṃ hitāśī
yakṣmāṇametat prabalaṃ ca kāsaṃ śvāsaṃ ca hanyād api pāṇḍutāṃ ca
śakṛdrasā go'śvagajāvyajānāṃ kvāthā mitāścāpi tathaiva bhāgaiḥ
mūrvāharidrākhadiradrumāṇāṃ kṣīrasya bhāgastvaparo ghṛtasya
bhāgān daśaitān vipacedvidhijño dattvā trivargaṃ madhuraṃ ca kṛtsnam
kaṭutrikaṃ caiva sabhadradāru ghṛtottamaṃ yakṣmanivāraṇāya
dve pañcamūlyau varuṇaṃ karañjaṃ bhallātakaṃ bilvapunarnave ca
yavān kulatthān badarāṇi bhārgīṃ pāṭhāṃ hutāśaṃ samahīkadambam
kṛtvā kaṣāyaṃ vipaceddhi tasya ṣaḍbhir hi pātrair ghṛtapātramekam
vyoṣaṃ mahāvṛkṣapayo 'bhayāṃ ca cavyaṃ surākhyaṃ lavaṇottamaṃ ca
etaddhi śoṣaṃ jaṭharāṇi caiva hanyāt pramehāṃśca sahānilena
go'śvāvyajebhaiṇakharoṣṭrajātaiḥ śakṛdrasakṣīrarasakṣatotthaiḥ
drākṣāśvagandhāmagadhāsitābhiḥ siddhaṃ ghṛtaṃ yakṣmavikārahāri
elājamodāmalakābhayākṣagāyatryariṣṭāsanaśālasārān
viḍaṅgabhallātakacitrakogrākaṭutrikāmbhodasurāṣṭrajāṃśca
paktvā jale tena paceddhi sarpistasmin susiddhe tvavatārite ca
triṃśatpalānyatra sitopalāyā dattvā tugākṣīripalāni ṣaṭ ca
prasthe ghṛtasya dviguṇaṃ ca dadyāt kṣaudraṃ tato manthahataṃ vidadhyāt
palaṃ palaṃ prātarataḥ pralihya paścāt pibet kṣīramatandritaśca
etaddhi medhyaṃ paramaṃ pavitraṃ cakṣuṣyamāyuṣyamatho yaśasyam
yakṣmāṇamāśu vyapahanti caitat pāṇḍvāmayaṃ caiva bhagandaraṃ ca
śvāsaṃ ca hanti svarabhedakāsahṛtplīhagulmagrahaṇīgadāṃśca
na cātra kiṃcit parivarjanīyaṃ rasāyanaṃ caitad upāsyamānam
plīhodaroktaṃ vihitaṃ ca sarpistrīṇyeva cānyāni hitāni cātra
upadravāṃśca svaravaikṛtādīn jayedyathāsvaṃ prasamīkṣya śāstram
ajāśakṛnmūtrapayoghṛtāsṛṅmāṃsālayāni pratisevamānaḥ
snānādinānāvidhinā jahāti māsādaśeṣaṃ niyamena śoṣam
rasonayogaṃ vidhivat kṣayārtaḥ kṣīreṇa vā nāgabalāprayogam
seveta vā māgadhikāvidhānaṃ tathopayogaṃ jatuno 'śmajasya
śokaṃ striyaṃ krodhamasūyanaṃ ca tyajedudārān viṣayān bhajeta
vaidyān dvijātīṃstridaśān gurūṃśca vācaśca puṇyāḥ śṛṇuyād dvijebhyaḥ
athāto gulmapratiṣedhaṃ vyākhyāsyāmaḥ
yathovāca bhagavān dhanvantariḥ
yathoktaiḥ kopanair doṣāḥ kupitāḥ koṣṭhamāgatāḥ
janayanti nṛṇāṃ gulmaṃ sa pañcavidha ucyate
hṛdbastyorantare granthiḥ saṃcārī yadi vācalaḥ
cayāpacayavān vṛttaḥ sa gulma iti kīrtitaḥ
pañca gulmāśrayā nṝṇāṃ pārśve hṛnnābhibastayaḥ
gupitānilamūlatvādgūḍhamūlodayād api
gulmavadvā viśālatvādgulma ityabhidhīyate
sa yasmādātmani cayaṃ gacchaty apsviva budbudaḥ
antaḥ sarati yasmācca na pākam upayātyataḥ
sa vyastair jāyate doṣaiḥ samastairapi cocchritaiḥ
puruṣāṇāṃ tathā strīṇāṃ jñeyo raktena cāparaḥ
sadanaṃ madantā vahnerāṭopo 'ntravikūjanam
viṇmūtrānilasaṅgaśca sauhityāsahatā tathā
dveṣo 'nne vāyurūrdhvaṃ ca pūrvarūpeṣu gulminām
hṛtkukṣiśūlaṃ mukhakaṇṭhaśoṣo vāyor nirodho viṣamāgnitā ca
te te vikārāḥ pavanātmakāśca bhavanti gulme 'nilasaṃbhave tu
svedajvarāhāravidāhadāhās tṛṣṇāṅgarāgaḥ kaṭuvaktratā ca
pittasya liṅgānyakhilāni yāni pittātmake tāni bhavanti gulme
staimityamanne 'ruciraṅgasādaśchardiḥ praseko madhurāsyatā ca
kaphasya liṅgāni ca yāni tāni bhavanti gulme kaphasaṃbhave tu
sarvātmakaḥ sarvavikārayuktaḥ so 'sādhya uktaḥ kṣatajaṃ pravakṣye
navaprasūtāhitabhojanā yā yā cāmagarbhaṃ visṛjedṛtau vā
vāyurhi tasyāḥ parigṛhya raktaṃ karoti gulmaṃ sarujaṃ sadāham
paittasya liṅgena samānaliṅgaṃ viśeṣaṇaṃ cāpyaparaṃ nibodha
na spandate nodarameti vṛddhiṃ bhavanti liṅgāni ca garbhiṇīnām
taṃ garbhakālātigame cikitsyam asṛgbhavaṃ gulmamuśanti tajjñāḥ
vātagulmārditaṃ snigdhaṃ yuktaṃ snehavirecanaiḥ
upācaredyathākālaṃ nirūhaiḥ sānuvāsanaiḥ
pittagulmārditaṃ snigdhaṃ kākolyādighṛtena tu
viriktaṃ madhurair yogair nirūhaiḥ samupācaret
śleṣmagulmārditaṃ snigdhaṃ pippalyādighṛtena tu
tīkṣṇair viriktaṃ tadrūpair nirūhaiḥ samupācaret
sannipātotthite gulme tridoṣaghno vidhirhitaḥ
pittavadraktagulminyā nāryāḥ kāryaḥ kriyāvidhiḥ
viśeṣamaparaṃ cāsyāḥ śṛṇu raktavibhedanam
palāśakṣāratoyena siddhaṃ sarpiḥ prayojayet
dadyāduttarabastiṃ ca pippalyādighṛtena tu
uṣṇair vā bhedayedbhinne vidhirāsṛgdaro hitaḥ
ānūpaudakamajjāno vasā tailaṃ ghṛtaṃ dadhi
vipakvamekataḥ śastaṃ vātagulme 'nuvāsanam
jāṅgalaikaśaphānāṃ tu vasā sarpiśca paittike
tailaṃ jāṅgalamajjāna evaṃ gulme kaphotthite
dhātrīphalānāṃ svarase ṣaḍaṅgaṃ vipacedghṛtam
śarkarāsaindhavopetaṃ taddhitaṃ vātagulmine
citrakavyoṣasindhūtthapṛthvīkācavyadāḍimaiḥ
dīpyakagranthikājājīhapuṣādhānyakaiḥ samaiḥ
dadhyāranālabadaramūlakasvarasair ghṛtam
tatpibedvātagulmāgnidaurbalyāṭopaśūlanut
hiṅgusauvarcalājājīviḍadāḍimadīpyakaiḥ
puṣkaravyoṣadhānyāmlavetasakṣāracitrakaiḥ
śaṭīvacājagandhailāsurasaiśca vipācitam
śūlānāhaharaṃ sarpirdadhnā cānilagulminām
viḍadāḍimasindhūtthahutabhugvyoṣajīrakaiḥ
hiṅgusauvarcalakṣārarugvṛkṣāmlāmlavetasaiḥ
bījapūrarasopetaṃ sarpirdadhicaturguṇam
sādhitaṃ dādhikaṃ nāma gulmahṛt plīhaśūlajit
rasonasvarase sarpiḥ pañcamūlarasānvitam
surāranāladadhyamlamūlakasvarasaiḥ saha
vyoṣadāḍimavṛkṣāmlayavānīcavyasaindhavaiḥ
hiṅgvamlavetasājājīdīpyakaiśca samāṃśikaiḥ
siddhaṃ gulmagrahaṇyarśaḥśvāsonmādakṣayajvarān
kāsāpasmāramandāgniplīhaśūlānilāñjayet
dadhi sauvīrakaṃ sarpiḥ kvāthau mudgakulatthajau
pañcāḍhakāni vipacedāvāpya dvipalānyatha
sauvarcalaṃ sarjikāṃ ca devadārvatha saindhavam
vātagulmāpahaṃ sarpiretaddīpanam eva ca
tṛṇamūlakaṣāye tu jīvanīyaiḥ pacedghṛtam
nyagrodhādigaṇe vāpi gaṇe vāpyutpalādike
raktapittotthitaṃ ghnanti ghṛtānyetānyasaṃśayam
āragvadhādau vipaceddīpanīyayutaṃ ghṛtam
kṣāravarge paceccānyat pacenmūtragaṇe 'param
ghnanti gulmaṃ kaphodbhūtaṃ ghṛtānyetānyasaṃśayam
yathādoṣocchrayaṃ cāpi cikitsetsānnipātikam
cūrṇaṃ hiṅgvādikaṃ vāpi ghṛtaṃ vā plīhanāśanam
pibedgulmāpahaṃ kāle sarpistailvakam eva vā
tilekṣurakapālāśasārṣapaṃ yāvanālajam
bhasma mūlakajaṃ cāpi go'jāvikharahastinām
mūtreṇa mahiṣīṇāṃ ca pālikaiścāvacūrṇitaiḥ
kuṣṭhasaindhavayaṣṭyāhvanāgarakṛmighātibhiḥ
sājamodaiśca daśabhiḥ sāmudrācca palair yutam
ayaḥpātre 'gninālpena paktvā lehyamathoddharet
tasya mātrāṃ pibeddadhnā surayā sarpiṣāpi vā
dhānyāmlenoṣṇatoyena kaulatthena rasena vā
gulmān vātavikārāṃśca kṣāro 'yaṃ hantyasaṃśayam
svarjikākuṣṭhasahitaḥ kṣāraḥ ketakijo 'pi vā
tailena śamayet pīto gulmaṃ pavanasaṃbhavam
pītaṃ sukhāmbunā vāpi svarjikākuṣṭhasaindhavam
vṛścīvamurubūkaṃ ca varṣābhūrbṛhatīdvayam
citrakaṃ ca jaladroṇe paktvā pādāvaśeṣitam
māgadhīcitrakakṣaudralipte kumbhe nidhāpayet
madhunaḥ prasthamāvāpya pathyācūrṇārdhasaṃyutam
busoṣitaṃ daśāhaṃ tu jīrṇabhaktaḥ pibennaraḥ
ariṣṭo 'yaṃ jayedgulmamavipākamarocakam
pāṭhānikumbharajanītrikaṭutriphalāgnikam
lavaṇaṃ vṛkṣabījaṃ ca tulyaṃ syādanavo guḍaḥ
pathyābhir vā yutaṃ cūrṇaṃ gavāṃ mūtrayutaṃ pacet
guṭikās tad ghanībhūtaṃ kṛtvā khādedabhuktavān
gulmaplīhāgnisādāṃstā nāśayeyuraśeṣataḥ
hṛdrogaṃ grahaṇīdoṣaṃ pāṇḍurogaṃ ca dāruṇam
saśūle sonnate 'spande dāhapākaruganvite
gulme raktaṃ jalaukobhiḥ sirāmokṣeṇa vā haret
sukhoṣṇā jāṅgalarasāḥ susnigdhā vyaktasaindhavāḥ
kaṭutrikasamāyuktā hitāḥ pāne tu gulminām
peyā vātaharaiḥ siddhāḥ kaulatthāḥ saṃskṛtā rasāḥ
khalāḥ sapañcamūlāśca gulmināṃ bhojane hitāḥ
baddhavarco'nilānāṃ tu sārdrakaṃ kṣīramiṣyate
kumbhīpiṇḍeṣṭakāsvedān kārayet kuśalo bhiṣak
gulminaḥ sarva evoktā durvirecyatamā bhṛśam
ataścaitāṃstu susvinnān sraṃsanenopapādayet
vimlāpanābhyañjanāni tathaiva dahanāni ca
upanāhāśca kartavyāḥ sukhoṣṇāḥ sālvaṇādayaḥ
udaroktāni sarpīṃṣi mūtravartikriyāstathā
lavaṇāni ca yojyāni yānyuktānyanilāmaye
vātavarconirodhe tu sāmudrārdrakasarṣapaiḥ
kṛtvā pāyau vidhātavyā vartayo maricottarāḥ
dantīcitrakamūleṣu tathā vātahareṣu ca
kuryādariṣṭān sarvāṃśca ślokasthāne yatheritān
khādedvāpyaṅkurān bhṛṣṭān pūtīkanṛpavṛkṣayoḥ
ūrdhvavātaṃ manuṣyaṃ ca gulminaṃ na nirūhayet
pibettrivṛnnāgaraṃ vā saguḍāṃ vā harītakīm
gugguluṃ trivṛtāṃ dantīṃ dravantīṃ saindhavaṃ vacām
mūtramadyapayodrākṣārasair vīkṣya balābalam
evaṃ pīlūni bhṛṣṭāni pibet salavaṇāni tu
pippalīpippalīmūlacavyacitrakasaindhavaiḥ
yuktā hanti surā gulmaṃ śīghraṃ kāle prayojitā
baddhaviṇmāruto gulmī bhuñjīta payasā yavān
kulmāṣān vā bahusnehān bhakṣayellavaṇottarān
athāsyopadravaḥ śūlaḥ kathaṃcidupajāyate
śūlaṃ nikhānitamivāsukhaṃ yena tu vettyasau
tatra viṇmūtrasaṃrodhaḥ kṛcchrocchvāsaḥ sthirāṅgatā
tṛṣṇā dāho bhramo 'nnasya vidagdhaparivṛddhitā
romaharṣo 'ruciś chardir bhuktavṛddhir jaḍāṅgatā
vāyvādibhir yathāsaṅkhyāṃ miśrair vā vīkṣya yojayet
pathyātrilavaṇaṃ kṣāraṃ hiṅgutumburupauṣkaram
yavānīṃ ca haridrāṃ ca viḍaṅgānyamlavetasam
vidārītriphalābhīruśṛṅgāṭīguḍaśarkarāḥ
kāśmarīphalayaṣṭyāhvaparūṣakahimāni ca
ṣaḍgranthātiviṣādārupathyāmaricavṛkṣajān
kṛṣṇāmūlakacavyaṃ ca nāgarakṣāracitrakān
uṣṇāmlakāñjikakṣīratoyaiḥ ślokasamāpanān
yathākramaṃ vimiśrāṃśca dvandve sarvāṃśca sarvaje
tathaiva sekāvagāhapradehābhyaṅgabhojanam
śiśirodakapūrṇānāṃ bhājanānāṃ ca dhāraṇam
vamanonmardanasvedalaṅghanakṣapaṇakriyāḥ
snehādiśca kramaḥ sarvo viśeṣeṇopadiśyate
vallūraṃ mūlakaṃ matsyān śuṣkaśākāni vaidalam
na khādedālukaṃ gulmī madhurāṇi phalāni ca
vinā gulmena yacchūlaṃ gulmasthāneṣu jāyate
nidānaṃ tasya vakṣyāmi rūpaṃ ca sacikitsitam
vātamūtrapurīṣāṇāṃ nigrahādatibhojanāt
ajīrṇādhyaśanāyāsaviruddhānnopasevanāt
pānīyapānāt kṣutkāle virūḍhānāṃ ca sevanāt
piṣṭānnaśuṣkamāṃsānām upayogāttathaiva ca
evaṃvidhānāṃ dravyāṇāmanyeṣāṃ copasevanāt
vāyuḥ prakupitaḥ koṣṭhe śūlaṃ saṃjanayedbhṛśam
nirucchvāsī bhavettena vedanāpīḍito naraḥ
śaṅkusphoṭanavattasya yasmāttīvrāśca vedanāḥ
śūlāsaktasya lakṣyante tasmācchūlamihocyate
nirāhārasya yasyaiva tīvraṃ śūlamudīryate
prastabdhagātro bhavati kṛcchreṇocchvasitīva ca
vātamūtrapurīṣāṇi kṛcchreṇa kurute naraḥ
etair liṅgair vijānīyācchūlaṃ vātasamudbhavam
tṛṣṇā dāho mado mūrcchā tīvraṃ śūlaṃ tathaiva ca
śītābhikāmo bhavati śītenaiva praśāmyati
etair liṅgair vijānīyācchūlaṃ pittasamudbhavam
śūlenotpīḍyamānasya hṛllāsa upajāyate
atīva pūrṇakoṣṭhatvaṃ tathaiva gurugātratā
etacchleṣmasamutthasya śūlasyoktaṃ nidarśanam
sarvāṇi dṛṣṭvā rūpāṇi nirdiśetsānnipātikam
sannipātasamutthānamasādhyaṃ taṃ vinirdiśet
śūlānāṃ lakṣaṇaṃ proktaṃ cikitsāṃ tu nibodha me
āśukārī hi pavanastasmāt taṃ tvarayā jayet
tasya śūlābhipannasya sveda eva sukhāvahaḥ
pāyasaiḥ kṛśarāpiṇḍaiḥ snigdhair vā piśitair hitaḥ
trivṛcchākena vā snigdhamuṣṇaṃ bhuñjīta bhojanam
cirabilvāṅkurān vāpi tailabhṛṣṭāṃstu bhakṣayet
vaihaṅgāṃśca rasān snigdhān jāṅgalān śūlapīḍitaḥ
yathālābhaṃ niṣeveta māṃsāni bilaśāyinām
surā sauvīrakaṃ cukraṃ mastūdaśvittathā dadhi
sakālalavaṇaṃ peyaṃ śūle vātasamudbhave
kulatthayūṣo yuktāmlo lāvakīyūṣasaṃskṛtaḥ
sasaindhavaḥ samarico vātaśūlavināśanaḥ
viḍaṅgaśigrukampillapathyāśyāmāmlavetasān
surasām aśvamūtrīṃ ca sauvarcalayutān pibet
madyena vātajaṃ śūlaṃ kṣipram eva praśāmyati
pṛthvīkājājicavikāyavānīvyoṣacitrakāḥ
pippalyaḥ pippalīmūlaṃ saindhavaṃ ceti cūrṇayet
tāni cūrṇāni payasā pibet kāmbalikena vā
madhvāsavena cukreṇa surāsauvīrakeṇa vā
athavaitāni cūrṇāni mātuluṅgarasena vā
tathā badarayūṣeṇa bhāvitāni punaḥ punaḥ
tāni hiṅgupragāḍhāni saha śarkarayā pibet
saha dāḍimasāreṇa vartiḥ kāryā bhiṣagjitā
sā vartirvātikaṃ śūlaṃ kṣipram eva vyapohati
guḍatailena vā līḍhā pītā madyena vā punaḥ
bubhukṣāprabhave śūle laghu saṃtarpaṇaṃ hitam
uṣṇaiḥ kṣīrair yavāgūbhiḥ snigdhair māṃsarasaistathā
vātaśūle samutpanne rūkṣaṃ snigdhena bhojayet
susaṃskṛtāḥ pradeyāḥ syurghṛtapūrā viśeṣataḥ
vāruṇīṃ ca pibejjantustathā sampadyate sukhī
etadvātasamutthasya śūlasyoktaṃ cikitsitam
atha pittasamutthasya kriyāṃ vakṣyāmyataḥ param
sa sukhaṃ chardayitvā tu pītvā śītodakaṃ naraḥ
śītalāni ca seveta sarvāṇyuṣṇāni varjayet
maṇirājatatāmrāṇi bhājanāni ca sarvaśaḥ
vāripūrṇāni tānyasya śūlasyopari nikṣipet
guḍaḥ śāliryavāḥ kṣīraṃ sarpiḥ pānaṃ virecanam
jāṅgalāni ca māṃsāni bheṣajaṃ pittaśūlinām
rasān seveta pittaghnān pittalāni vivarjayet
pālāśaṃ dhānvanaṃ vāpi pibedyūṣaṃ saśarkaram
parūṣakāṇi mṛdvīkākharjūrodakajānyapi
tat pibeccharkarāyuktaṃ pittaśūlanivāraṇam
aśane bhuktamātre tu prakopaḥ ślaiṣmikasya ca
vamanaṃ kārayettatra pippalīvāriṇā bhiṣak
rūkṣaḥ svedaḥ prayojyaḥ syādanyāścoṣṇāḥ kriyā hitāḥ
pippalī śṛṅgaveraṃ ca śleṣmaśūle bhiṣagjitam
pāṭhāṃ vacāṃ trikaṭukaṃ tathā kaṭukarohiṇīm
citrakasya ca niryūhe pibedyūṣaṃ sahārjakam
eraṇḍaphalamūlāni mūlaṃ gokṣurakasya ca
śālaparṇīṃ pṛśniparṇīṃ bṛhatīṃ kaṇṭakārikām
dadyācchṛgālavinnāṃ ca sahadevāṃ tathaiva ca
mahāsahāṃ kṣudrasahāṃ mūlamikṣurakasya ca
etat saṃbhṛtya saṃbhāraṃ jaladroṇe vipācayet
caturbhāgāvaśeṣaṃ tu yavakṣārayutaṃ pibet
vātikaṃ paittikaṃ vāpi ślaiṣmikaṃ sānnipātikam
prasahya nāśayecchūlaṃ chinnābhram iva mārutaḥ
pippalī svarjikākṣāro yavāścitraka eva ca
sevyaṃ caitat samānīya bhasma kuryādvicakṣaṇaḥ
taduṣṇavāriṇā pītaṃ śleṣmaśūle bhiṣagjitam
ruṇaddhi mārutaṃ śleṣmā kukṣipārśvavyavasthitaḥ
sa saṃruddhaḥ karotyāśu sādhmānaṃ guḍguḍāyanam
sūcībhiriva nistodaṃ kṛcchrocchvāsī tadā naraḥ
nānnaṃ vāñchati no nidrām upaityartinipīḍitaḥ
pārśvaśūlaḥ sa vijñeyaḥ kaphānilasamudbhavaḥ
tatra puṣkaramūlāni hiṅgu sauvarcalaṃ viḍam
saindhavaṃ tumburuṃ pathyāṃ cūrṇaṃ kṛtvā tu pāyayet
pārśvahṛdbastiśūleṣu yavakvāthena saṃyutam
sarpiḥ plīhodaroktaṃ vā ghṛtaṃ vā hiṅgusaṃyutam
bījapūrakasāraṃ vā payasā saha sādhitam
eraṇḍatailamathavā madyamastupayorasaiḥ
bhojayeccāpi payasā jāṅgalena rasena vā
prakupyati yadā kukṣau vahnimākramya mārutaḥ
tadāsya bhojanaṃ bhuktaṃ sopastambhaṃ na pacyate
ucchvasityāmaśakṛtā śūlenāhanyate muhuḥ
naivāsane na śayane tiṣṭhan vā labhate sukham
kukṣiśūla iti khyāto vātādāmasamudbhavaḥ
vamanaṃ kārayettatra laṅghayedvā yathābalam
saṃsargapācanaṃ kuryādamlair dīpanasaṃyutaiḥ
nāgaraṃ dīpyakaṃ cavyaṃ hiṅgu sauvarcalaṃ viḍam
mātuluṅgasya bījāni tathā śyāmorubūkayoḥ
bṛhatyāḥ kaṇṭakāryāśca kvāthaṃ śūlaharaṃ pibet
vacā sauvarcalaṃ hiṅgu kuṣṭhaṃ sātiviṣābhayā
kuṭajasya ca bījāni sadyaḥśūlaharāṇi tu
virecane prayuñjīta jñātvā doṣabalābalam
snehabastīnnirūhāṃśca kuryāddoṣanibarhaṇān
upanāhāḥ snehasekā dhānyāmlapariṣecanam
avagāhāśca śasyante yaccānyad api taddhitam
kaphapittāvaruddhastu māruto rasamūrchitaḥ
hṛdisthaḥ kurute śūlamucchvāsārodhakaṃ param
sa hṛcchūla iti khyāto rasamārutasaṃbhavaḥ
tatrāpi karmābhihitaṃ yaduktaṃ hṛdvikāriṇām
saṃrodhāt kupito vāyurbastimāvṛtya tiṣṭhati
bastivaṅkṣaṇanābhīṣu tataḥ śūlo 'sya jāyate
viṇmūtravātasaṃrodhī bastiśūlaḥ sa mārutāt
nābhyāṃ vaṅkṣaṇapārśveṣu kukṣau meḍhrāntramardakaḥ
mūtramāvṛtya gṛhṇāti mūtraśūlaḥ sa mārutāt
vāyuḥ prakupito yasya rūkṣāhārasya dehinaḥ
malaṃ ruṇaddhi koṣṭhasthaṃ mandīkṛtya tu pāvakam
śūlaṃ saṃjanayaṃstīvraṃ srotāṃsyāvṛtya tasya hi
dakṣiṇaṃ yadi vā vāmaṃ kukṣimādāya jāyate
sarvatra vardhate kṣipraṃ bhramannatha saghoṣavān
pipāsā vardhate tīvrā bhramo mūrcchā ca jāyate
uccārito mūtritaśca na śāntimadhigacchati
viṭśūlametajjānīyādbhiṣak paramadāruṇam
kṣipraṃ doṣaharaṃ kāryaṃ bhiṣajā sādhu jānatā
svedanaṃ śamanaṃ caiva nirūhāḥ snehabastayaḥ
pūrvoddiṣṭān pāyayeta yogān koṣṭhaviśodhanān
udāvartaharāścāsya kriyāḥ sarvāḥ sukhāvahāḥ
atimātraṃ yadā bhuktaṃ pāvake mṛdutāṃ gate
sthirībhūtaṃ tu tatkoṣṭhe vāyurāvṛtya tiṣṭhati
avipākagataṃ hyannaṃ śūlaṃ tīvraṃ karotyati
mūrcchādhmānaṃ vidāhaśca hṛdutkleśo vilambikā
viricyate chardayati kampate 'tha vimuhyati
avipākād bhavecchūlas tvannadoṣasamudbhavaḥ
vamanaṃ laṅghanaṃ svedaḥ pācanaṃ phalavartayaḥ
kṣārāścūrṇāni guṭikāḥ śasyante śūlanāśanāḥ
gulmāvasthāḥ kriyāḥ kāryā yathāvat sarvaśūlinām
athāto hṛdrogapratiṣedhaṃ vyākhyāsyāmaḥ
yathovāca bhagavān dhanvantariḥ
vegāghātoṣṇarūkṣānnair atimātropasevitaiḥ
viruddhādhyaśanājīrṇair asātmyaiścāpi bhojanaiḥ
dūṣayitvā rasaṃ doṣā viguṇā hṛdayaṃ gatāḥ
kurvanti hṛdaye bādhāṃ hṛdrogaṃ taṃ pracakṣate
caturvidhaḥ sa doṣaiḥ syāt kṛmibhiśca pṛthak pṛthak
lakṣaṇaṃ tasya vakṣyāmi cikitsitamanantaram
āyamyate mārutaje hṛdayaṃ tudyate tathā
nirmathyate dīryate ca sphoṭyate pāṭyate 'pi ca
tṛṣṇoṣādāhacoṣāḥ syuḥ paittike hṛdayaklamaḥ
dhūmāyanaṃ ca mūrcchā ca svedaḥ śoṣo mukhasya ca
gauravaṃ kaphasaṃsrāvo 'ruciḥ stambho 'gnimārdavam
mādhuryam api cāsyasya balāsāvatate hṛdi
utkleśaḥ ṣṭhīvanaṃ todaḥ śūlo hṛllāsakas tamaḥ
aruciḥ śyāvanetratvaṃ śoṣaśca kṛmije bhavet
bhramaklamau sādaśoṣau jñeyāsteṣām upadravāḥ
kṛmije kṛmijātīnāṃ ślaiṣmikāṇāṃ ca ye matāḥ
vātopasṛṣṭe hṛdaye vāmayet snigdhamāturam
dvipañcamūlakvāthena sasnehalavaṇena tu
pippalyelāvacāhiṅguyavabhasmāni saindhavam
sauvarcalamatho śuṇṭhīmajamodāṃ ca cūrṇitam
phaladhānyāmlakaulatthadadhimadyāsavādibhiḥ
pāyayeta viśuddhaṃ ca snehenānyatamena vā
bhojayejjīrṇaśālyannaṃ jāṅgalaiḥ saghṛtai rasaiḥ
vātaghnasiddhaṃ tailaṃ ca dadyādbastiṃ pramāṇataḥ
śrīparṇīmadhukakṣaudrasitotpalajalair vamet
pittopasṛṣṭe hṛdaye seveta madhuraiḥ śṛtam
ghṛtaṃ kaṣāyāṃścoddiṣṭān pittajvaravināśanān
tṛptasya ca rasair mukhyair madhuraiḥ saghṛtair bhiṣak
sakṣaudraṃ vitaredbastau tailaṃ madhukasādhitam
vacānimbakaṣāyābhyāṃ vāntaṃ hṛdi kaphātmake
cūrṇaṃ tu pāyayetoktaṃ vātaje bhojayecca tam
phalādimatha mustādiṃ triphalāṃ vā pibennaraḥ
śyāmātrivṛtkalkayutaṃ ghṛtaṃ vāpi virecanam
balātailair vidadhyācca bastiṃ bastiviśāradaḥ
kṛmihṛdrogiṇaṃ snigdhaṃ bhojayet piśitaudanam
dadhnā ca palalopetaṃ tryahaṃ paścādvirecayet
sugandhibhiḥ salavaṇair yogaiḥ sājājiśarkaraiḥ
viḍaṅgagāḍhaṃ dhānyāmlaṃ pāyayetāpyanantaram
hṛdayasthāḥ patantyevamadhastāt krimayo nṛṇām
yavānnaṃ vitareccāsya saviḍaṅgamataḥ param
athātaḥ pāṇḍurogapratiṣedhaṃ vyākhyāsyāmaḥ
yathovāca bhagavān dhanvantariḥ
vyavāyamamlaṃ lavaṇāni madyaṃ mṛdaṃ divāsvapnamatīva tīkṣṇam
niṣevamāṇasya vidūṣya raktaṃ kurvanti doṣāstvaci pāṇḍubhāvam
pāṇḍvāmayo 'ṣṭārdhavidhaḥ pradiṣṭaḥ pṛthaksamastair yugapac ca doṣaiḥ
sarveṣu caiteṣviha pāṇḍubhāvo yato 'dhiko 'taḥ khalu pāṇḍurogaḥ
tvaksphoṭanaṃ ṣṭhīvanagātrasādau mṛdbhakṣaṇaṃ prekṣaṇakūṭaśothaḥ
viṇmūtrapītatvamathāvipāko bhaviṣyatastasya puraḥsarāṇi
sa kāmalāpānakipāṇḍurogaḥ kumbhāhvayo lāgharako 'lasākhyaḥ
vibhāṣyate lakṣaṇamasya kṛtsnaṃ nibodha vakṣyāmyanupūrvaśastat
kṛṣṇekṣaṇaṃ kṛṣṇasirāvanaddhaṃ tadvarṇaviṇmūtranakhānanaṃ ca
vātena pāṇḍuṃ manujaṃ vyavasyedyuktaṃ tathānyaistadupadravaiśca
pītekṣaṇaṃ pītasirāvanaddhaṃ tadvarṇaviṇmūtranakhānanaṃ ca
pittena pāṇḍuṃ manujaṃ vyavasyedyuktaṃ tathānyaistadupadravaiśca
śuklekṣaṇaṃ śuklasirāvanaddhaṃ tadvarṇaviṇmūtranakhānanaṃ ca
kaphena pāṇḍuṃ manujaṃ vyavasyedyuktaṃ tathānyaistadupadravaiśca
sarvātmake sarvamidaṃ vyavasyed vakṣyāmi liṅgānyatha kāmalāyāḥ
yo hyāmayānte sahasānnam amlam adyād apathyāni ca tasya pittam
karoti pāṇḍuṃ vadanaṃ viśeṣāt pūrveritau tandribalakṣayau ca
bhedastu tasyāḥ khalu kumbhasāhvaḥ śopho mahāṃstatra ca parvabhedaḥ
jvarāṅgamardabhramasādatandrākṣayānvito lāgharako 'lasākhyaḥ
taṃ vātapittāddharipītanīlaṃ halīmakaṃ nāma vadanti tajjñāḥ
upadravāsteṣvaruciḥ pipāsā chardirjvaro mūrdharujāgnisādaḥ
śophastathā kaṇṭhagato 'balatvaṃ mūrcchā klamo hṛdyavapīḍanaṃ ca
sādhyaṃ tu pāṇḍvāmayinaṃ samīkṣya snigdhaṃ ghṛtenordhvamadhaśca śuddham
sampādayet kṣaudraghṛtapragāḍhair harītakīcūrṇayutaiḥ prayogaiḥ
pibedghṛtaṃ vā rajanīvipakvaṃ yat traiphalaṃ tailvakam eva vāpi
virecanadravyakṛtaṃ pibedvā yogāṃśca vairecanikān ghṛtena
mūtre nikumbhārdhapalaṃ vipācya pibedabhīkṣṇaṃ kuḍavārdhamātram
khādedguḍaṃ vāpyabhayāvipakvamāragvadhādikvathitaṃ pibedvā
ayorajovyoṣaviḍaṅgacūrṇaṃ lihyāddharidrāṃ triphalānvitāṃ vā
sarpirmadhubhyāṃ vidadhīta vāpi śāstrapradeśābhihitāṃśca yogān
harecca doṣān bahuśo 'lpamātrān śvayeddhi doṣeṣvatinirhṛteṣu
dhātrīphalānāṃ rasamikṣujaṃ ca manthaṃ pibet kṣaudrayutaṃ hitāśī
ubhe bṛhatyau rajanīṃ śukākhyāṃ kākādanīṃ cāpi sakākamācīm
ādāribimbīṃ sakadambapuṣpīṃ vipācya sarpirvipacet kaṣāye
tat pāṇḍutāṃ hantyupayujyamānaṃ kṣīreṇa vā māgadhikā yathāgni
hitaṃ ca yaṣṭīmadhujaṃ kaṣāyaṃ cūrṇaṃ samaṃ vā madhunāvalihyāt
gomūtrayuktaṃ triphalādalānāṃ dattvāyasaṃ cūrṇamanalpakālam
pravālamuktāñjanaśaṅkhacūrṇaṃ lihyāttathā kāñcanagairikottham
ājaṃ śakṛtsyāt kuḍavapramāṇaṃ viḍaṃ haridrā lavaṇottamaṃ ca
pṛthak palāṃśāni samagrametaccūrṇaṃ hitāśī madhunāvalihyāt
maṇḍūralohāgniviḍaṅgapathyāvyoṣāṃśakaḥ sarvasamānatāpyaḥ
mūtrāsuto 'yaṃ madhunāvalehaḥ pāṇḍvāmayaṃ hantyacireṇa ghoram
bibhītakāyomalanāgarāṇāṃ cūrṇaṃ tilānāṃ ca guḍaśca mukhyaḥ
takrānupāno vaṭakaḥ prayuktaḥ kṣiṇoti ghorān api pāṇḍurogān
sauvarcalaṃ hiṅgu kirātatiktaṃ kalāyamātrāṇi sukhāmbunā vā
mūrvāharidrāmalakaṃ ca lihyāt sthitaṃ gavāṃ saptadināni mūtre
mūlaṃ balācitrakayoḥ pibedvā pāṇḍvāmayārto 'kṣasamaṃ hitāśī
sukhāmbunā vā lavaṇena tulyaṃ śigroḥ phalaṃ kṣīrabhujopayojyam
nyagrodhavargasya pibet kaṣāyaṃ śītaṃ sitākṣaudrayutaṃ hitāśī
śālādikaṃ cāpyatha sāracūrṇaṃ dhātrīphalaṃ vā madhunāvalihyāt
viḍaṅgamustatriphalājamodaparūṣakavyoṣavinirdahanyaḥ
cūrṇāni kṛtvā guḍaśarkare ca tathaiva sarpirmadhunī śubhe ca
saṃbhārametadvipacennidhāya sārodake sāravato gaṇasya
jātaṃ ca lehyaṃ matimān viditvā nidhāpayenmokṣakaje samudge
hantyeṣa lehaḥ khalu pāṇḍurogaṃ saśothamugrām api kāmalāṃ ca
saśarkarā kāmalināṃ tribhaṇḍī hitā gavākṣī saguḍā ca śuṇṭhī
kāleyake cāpi ghṛtaṃ vipakvaṃ hitaṃ ca tat syādrajanīvimiśram
dhātuṃ nadījaṃ jatu śailajaṃ vā kumbhāhvaye mūtrayutaṃ pibedvā
mūtre sthitaṃ saindhavasamprayuktaṃ māsaṃ pibedvāpi hi lohakiṭṭam
dagdhvākṣakāṣṭhair malamāyasaṃ vā gomūtranirvāpitamaṣṭavārān
vicūrṇya līḍhaṃ madhunācireṇa kumbhāhvayaṃ pāṇḍugadaṃ nihanyāt
sindhūdbhavaṃ vāgnisamaṃ ca kṛtvā kṣiptvā ca mūtre sakṛdeva taptam
lauhaṃ ca kiṭṭaṃ bahuśaśca taptvā nirvāpya mūtre bahuśastathaiva
ekīkṛtaṃ gojalapiṣṭametadaikadhyamāvāpya pacedukhāyām
yathā na dahyeta tathā viśuṣkaṃ cūrṇīkṛtaṃ peyamudaśvitā tat
takraudanāśī vijayeta rogaṃ pāṇḍuṃ tathā dīpayate 'nalaṃ ca
drākṣāguḍūcyāmalakīrasaiśca siddhaṃ ghṛtaṃ lāgharake hitaṃ ca
gauḍānariṣṭān madhuśarkarāśca mūtrāsavān kṣārakṛtāṃstathaiva
snigdhān rasānāmalakairupetān kolānvitān vāpi hi jāṅgalānām
seveta śophābhihitāṃśca yogān pāṇḍvāmayī śāliyavāṃśca nityam
śvāsātisārārucikāsamūrcchātṛṭchardiśūlajvaraśophadāhān
tathāvipākasvarabhedasādān jayedyathāsvaṃ prasamīkṣya śāstram
anteṣu śūnaṃ parihīnamadhyaṃ mlānaṃ tathānteṣu ca madhyaśūnam
gude ca śephasyatha muṣkaśūnaṃ pratāmyamānaṃ ca visaṃjñakalpam
vivarjayet pāṇḍukinaṃ yaśo'rthī tathātisārajvarapīḍitaṃ ca
athāto raktapittapratiṣedhaṃ vyākhyāsyāmaḥ
yathovāca bhagavān dhanvantariḥ
krodhaśokabhayāyāsaviruddhānnātapānalān
kaṭvamlalavaṇakṣāratīkṣṇoṣṇātividāhinaḥ
nityamabhyasato duṣṭo rasaḥ pittaṃ prakopayet
vidagdhaṃ svaguṇaiḥ pittaṃ vidahatyāśu śoṇitam
tataḥ pravartate raktamūrdhvaṃ cādho dvidhāpi vā
āmāśayādvrajedūrdhvamadhaḥ pakvāśayādvrajet
vidagdhayor dvayoścāpi dvidhābhāgaṃ pravartate
kecit sayakṛtaḥ plīhnaḥ pravadantyasṛjo gatim
ūrdhvaṃ sādhyam adho yāpyam asādhyaṃ yugapadgatam
sadanaṃ śītakāmitvaṃ kaṇṭhadhūmāyanaṃ vamiḥ
lohagandhiśca niḥśvāso bhavatyasmin bhaviṣyati
bāhyāsṛglakṣaṇaistasya saṃkhyādoṣocchritīr viduḥ
daurbalyaśvāsakāsajvaravamathumadās tandritādāhamūrcchā bhukte cānne vidāhastvadhṛtirapi sadā hṛdyatulyā ca pīḍā
tṛṣṇā kaṇṭhasya bhedaḥ śirasi ca davanaṃ pūtiniṣṭhīvanaṃ ca dveṣo bhakte 'vipāko viratirapi rate raktapittopasargāḥ
māṃsaprakṣālanābhaṃ kvathitam iva ca yat kardamāmbhonibhaṃ vā medaḥpūyāsrakalpaṃ yakṛd iva yadi vā pakvajambūphalābham
yat kṛṣṇaṃ yacca nīlaṃ bhṛśamatikuṇapaṃ yatra coktā vikārāstadvarjyaṃ raktapittaṃ surapatidhanuṣā yacca tulyaṃ vibhāti
nādau saṃgrāhyamudriktaṃ yadasṛgbalino 'śnataḥ
tat pāṇḍugrahaṇīkuṣṭhaplīhagulmajvarāvaham
adhaḥpravṛttaṃ vamanairūrdhvagaṃ ca virecanaiḥ
jayedanyataradvāpi kṣīṇasya śamanairasṛk
atipravṛddhadoṣasya pūrvaṃ lohitapittinaḥ
akṣīṇabalamāṃsāgneḥ kartavyamapatarpaṇam
laṅghitasya tataḥ peyāṃ vidadhyāt svalpataṇḍulām
rasayūṣau pradātavyau surabhisnehasaṃskṛtau
tarpaṇaṃ pācanaṃ lehān sarpīṃṣi vividhāni ca
drākṣāmadhukakāśmaryasitāyuktaṃ virecanam
yaṣṭīmadhukayuktaṃ ca sakṣaudraṃ vamanaṃ hitam
payāṃsi śītāni rasāśca jāṅgalāḥ satīnayūṣāśca saśāliṣaṣṭikāḥ
paṭolaśelūsuniṣaṇṇayūthikāvaṭātimuktāṅkurasinduvārajam
hitaṃ ca śākaṃ ghṛtasaṃskṛtaṃ sadā tathaiva dhātrīphaladāḍimānvitam
rasāśca pārāvataśaṅkhakūrmajāstathā yavāgvo vihitā ghṛtottarāḥ
saṃtānikāścotpalavargasādhite kṣīre praśastā madhuśarkarottarāḥ
himāḥ pradehā madhurā gaṇāśca ye ghṛtāni pathyāni ca raktapittinām
madhūkaśobhāñjanakovidārajaiḥ priyaṅgukāyāḥ kusumaiśca cūrṇitaiḥ
bhiṣagvidadhyāccaturaḥ samākṣikān hitāya lehānasṛjaḥ praśāntaye
lihyācca dūrvāvaṭajāṃśca pallavān madhudvitīyān sitakarṇikasya ca
hitaṃ ca kharjūraphalaṃ samākṣikaṃ phalāni cānyānyapi tadguṇānyatha
raktātisāraproktāṃśca yogānatrāpi yojayet
śuddhekṣukāṇḍamāpothya nave kumbhe himāmbhasā
yojayitvā kṣipedrātrāvākāśe sotpalaṃ tu tat
prātaḥ srutaṃ kṣaudrayutaṃ pibecchoṇitapittavān
pibecchītakaṣāyaṃ vā jambvāmrārjunasaṃbhavam
udumbaraphalaṃ piṣṭvā pibettadrasam eva vā
trapuṣīmūlakalkaṃ vā sakṣaudraṃ taṇḍulāmbunā
pibedakṣasamaṃ kalkaṃ yaṣṭīmadhukam eva vā
candanaṃ madhukaṃ rodhram evam eva samaṃ pibet
karañjabījamevaṃ vā sitākṣaudrayutaṃ pibet
majjānamiṅgudasyaivaṃ pibenmadhukasaṃyutam
sukhoṣṇaṃ lavaṇaṃ bījaṃ kārañjaṃ dadhimastunā
pibedvāpi tryahaṃ martyo raktapittābhipīḍitaḥ
raktapittaharāḥ śastāḥ ṣaḍete yogasattamāḥ
pathyāścaivāvapīḍeṣu ghrāṇataḥ prasrute 'sṛji
atinisrutarakto vā kṣaudrayuktaṃ pibedasṛk
yakṛdvā bhakṣayedājamāmaṃ pittasamāyutam
palāśavṛkṣasvarase vipakvaṃ sarpiḥ pibet kṣaudrayutaṃ suśītam
vanaspatīnāṃ svarasaiḥ kṛtaṃ vā saśarkaraṃ kṣīraghṛtaṃ pibedvā
drākṣāmuśīrāṇyatha padmakaṃ sitā pṛthakpalāṃśānyudake samāvapet
sthitaṃ niśāṃ tadrudhirāmayaṃ jayet pītaṃ payo vāmbusamaṃ hitāśinaḥ
turaṅgavarcaḥsvarasaṃ samākṣikaṃ pibet sitākṣaudrayutaṃ vṛṣasya vā
lihettathā vāstukabījacūrṇaṃ kṣaudrānvitaṃ taṇḍulasāhvayaṃ vā
lihyācca lājāñjanacūrṇamekamevaṃ sitākṣaudrayutāṃ tugākhyām
drākṣāṃ sitāṃ tiktakarohiṇīṃ ca himāmbunā vā madhukena yuktām
pathyāmahiṃsrāṃ rajanīṃ ghṛtaṃ ca lihyāttathā śoṇitapittarogī
vāsākaṣāyotpalamṛtpriyaṅgurodhrāñjanāmbhoruhakesarāṇi
pītvā sitākṣaudrayutāni jahyāt pittāsṛjo vegamudīrṇamāśu
gāyatrijambvarjunakovidāraśirīṣarodhrāśanaśālmalīnām
puṣpāṇi śigrośca vicūrṇya leho madhvanvitaḥ śoṇitapittaroge
sakṣaudramindīvarabhasmavāri karañjabījaṃ madhusarpiṣī ca
jambvarjunāmrakvathitaṃ ca toyaṃ ghnanti trayaḥ pittamasṛk ca yogāḥ
mūlāni puṣpāṇi ca mātuluṅgyāḥ piṣṭvā pibettaṇḍuladhāvanena
ghrāṇapravṛtte jalamāśu deyaṃ saśarkaraṃ nāsikayā payo vā
drākṣārasaṃ kṣīraghṛtaṃ pibedvā saśarkaraṃ cekṣurasaṃ himaṃ vā
śītopacāraṃ madhuraṃ ca kuryādviśeṣataḥ śoṇitapittaroge
drākṣāghṛtakṣaudrasitāyutena vidārigandhādivipācitena
kṣīreṇa cāsthāpanamagryamuktaṃ hitaṃ ghṛtaṃ cāpyanuvāsanārtham
priyaṅgurodhrāñjanagairikotpalaiḥ suvarṇakālīyakaraktacandanaiḥ
sitāśvagandhāmbudayaṣṭikāhvayair mṛṇālasaugandhikatulyapeṣitaiḥ
nirūhya cainaṃ payasā samākṣikair ghṛtaplutaiḥ śītajalāvasecitam
kṣīraudanaṃ bhuktamathānuvāsayedghṛtena yaṣṭīmadhusādhitena ca
adhovahaṃ śoṇitameṣa nāśayettathātisāraṃ rudhirasya dustaram
virekayoge tvati caiva śasyate vāmyaśca rakte vijite balānvitaḥ
evaṃvidhā uttarabastayaśca mūtrāśayasthe rudhire vidheyāḥ
pravṛttarakteṣu ca pāyujeṣu kuryādvidhānaṃ khalu raktapaittam
vidhiścāsṛgdare 'pyeṣa strīṇāṃ kāryo vijānatā
śastrakarmaṇi raktaṃ ca yasyātīva pravartate
trayāṇām api doṣāṇāṃ śoṇite 'pi ca sarvaśaḥ
liṅgānyālokya kartavyaṃ cikitsitamanantaram
athāto mūrcchāpratiṣedhaṃ vyākhyāsyāmaḥ
yathovāca bhagavān dhanvantariḥ
kṣīṇasya bahudoṣasya viruddhāhārasevinaḥ
vegāghātādabhīghātāddhīnasattvasya vā punaḥ
karaṇāyataneṣūgrā bāhyeṣvābhyantareṣu ca
niviśante yadā doṣāstadā mūrchanti mānavāḥ
hṛtpīḍā jṛmbhaṇaṃ glāniḥ saṃjñānāśo balasya ca
sarvāsāṃ pūrvarūpāṇi yathāsvaṃ tā vibhāvayet
saṃjñāvahāsu nāḍīṣu pihitāsvanilādibhiḥ
tamo 'bhyupaiti sahasā sukhaduḥkhavyapohakṛt
sukhaduḥkhavyapohācca naraḥ patati kāṣṭhavat
moho mūrccheti tāṃ prāhuḥ ṣaḍvidhā sā prakīrtitā
vātādibhiḥ śoṇitena madyena ca viṣeṇa ca
ṣaṭsvapyetāsu pittaṃ hi prabhutvenāvatiṣṭhate
apasmāroktaliṅgāni tāsāmuktāni tattvataḥ
pṛthivyambhastamorūpaṃ raktagandhaśca tanmayaḥ
tasmād raktasya gandhena mūrchanti bhuvi mānavāḥ
dravyasvabhāva ityeke dṛṣṭvā yad abhimuhyati
guṇāstīvrataratvena sthitāstu viṣamadyayoḥ
ta eva tasmājjāyeta mohastābhyāṃ yatheritaḥ
madyena vilapan śete naṣṭavibhrāntamānasaḥ
gātrāṇi vikṣipan bhūmau jarāṃ yāvanna yāti tat
vepathusvapnatṛṣṇāḥ syuḥ stambhaśca viṣamūrchite
veditavyaṃ tīvrataraṃ yathāsvaṃ viṣalakṣaṇaiḥ
sekāvagāhau maṇayaḥ sahārāḥ śītāḥ pradehā vyajanānilāśca
śītāni pānāni ca gandhavanti sarvāsu mūrcchāsvanivāritāni
sitāpriyālekṣurasaplutāni drākṣāmadhūkasvarasānvitāni
kharjūrakāśmaryarasaiḥ śṛtāni pānāni sarpīṃṣi ca jīvanāni
siddhāni varge madhure payāṃsi sadāḍimā jāṅgalajā rasāśca
tathā yavā lohitaśālayaśca mūrcchāsu pathyāśca sadā satīnāḥ
bhujaṅgapuṣpaṃ maricānyuśīraṃ kolasya madhyaṃ ca pibet samāni
śītena toyena bisaṃ mṛṇālaṃ kṣaudreṇa kṛṣṇāṃ sitayā ca pathyām
kuryācca nāsāvadanāvarodhaṃ kṣīraṃ pibedvāpyatha mānuṣīṇām
mūrcchāṃ prasaktāṃ tu śirovirekair jayedabhīkṣṇaṃ vamanaiśca tīkṣṇaiḥ
harītakīkvāthaśṛtaṃ ghṛtaṃ vā dhātrīphalānāṃ svarasaiḥ kṛtaṃ vā
drākṣāsitādāḍimalājavanti śītāni nīlotpalapadmavanti
pibet kaṣāyāṇi ca gandhavanti pittajvaraṃ yāni śamaṃ nayanti
prabhūtadoṣastamaso 'tirekāt saṃmūrchito naiva vibudhyate yaḥ
saṃnyastasaṃjño bhṛśaduścikitsyo jñeyastadā buddhimatā manuṣyaḥ
yathāmaloṣṭaṃ salile niṣiktaṃ samuddhared āśvavilīnam eva
tadvaccikitsettvarayā bhiṣaktamasvedanaṃ mṛtyuvaśaṃ prayātam
tīkṣṇāñjanābhyañjanadhūmayogaistathā nakhābhyantaratotrapātaiḥ
vāditragītānunayairapūrvair vighaṭṭanair guptaphalāvagharṣaiḥ
ābhiḥ kriyābhiśca na labdhasaṃjñaḥ sānāhalālāśvasanaśca varjyaḥ
prabuddhasaṃjñaṃ vamanānulomyaistīkṣṇair viśuddhaṃ laghupathyabhuktam
phalatrikaiś citrakanāgarāḍhyais tathāśmajātājjatunaḥ prayogaiḥ
saśarkarair māsam upakrameta viśeṣato jīrṇaghṛtaṃ sa pāyyaḥ
yathāsvaṃ ca jvaraghnāni kaṣāyāṇyupayojayet
sarvamūrcchāparītānāṃ viṣajāyāṃ viṣāpaham
athātaḥ pānātyayapratiṣedhaṃ vyākhyāsyāmaḥ
yathovāca bhagavān dhanvantariḥ
madyamuṣṇaṃ tathā tīkṣṇaṃ sūkṣmaṃ viśadam eva ca
rūkṣamāśukaraṃ caiva vyavāyi ca vikāśi ca
auṣṇyācchītopacāraṃ tattaikṣṇyāddhanti manogatim
viśatyavayavān saukṣmyādvaiśadyātkaphaśukranut
mārutaṃ kopayedraukṣyād āśutvāccāśukarmakṛt
harṣadaṃ ca vyavāyitvādvikāśitvādvisarpati
tadamlaṃ rasataḥ proktaṃ laghu rocanadīpanam
kecil lavaṇavarjyāṃstu rasānatrādiśanti hi
snigdhaistadannair māṃsaiśca bhakṣyaiśca saha sevitam
bhavedāyuḥprakarṣāya balāyopacayāya ca
kāmyatā manasastuṣṭirdhairyaṃ tejo 'tivikramaḥ
vidhivat sevyamāne tu madye saṃnihitā guṇāḥ
tadevānannam ajñena sevyamānamamātrayā
kāyāgninā hyagnisamaṃ sametya kurute madam
madena karaṇānāṃ tu bhāvānyatve kṛte sati
nigūḍham api bhāvaṃ svaṃ prakāśīkurute 'vaśaḥ
tryavasthaśca mado jñeyaḥ pūrvo madhyo 'tha paścimaḥ
pūrve vīryaratiprītiharṣabhāṣyādivardhanam
pralāpo madhyame moho yuktāyuktakriyāstathā
visaṃjñaḥ paścime śete naṣṭakarmakriyāguṇaḥ
ślaiṣmikānalpapittāṃśca snigdhānmātropasevinaḥ
pānaṃ na bādhate 'tyarthaṃ viparītāṃstu bādhate
nirbhaktamekāntata eva madyaṃ niṣevyamāṇaṃ manujena nityam
utpādayet kaṣṭatamān vikārānāpādayeccāpi śarīrabhedam
kruddhena bhītena pipāsitena śokābhitaptena bubhukṣitena
vyāyāmabhārādhvaparikṣatena vegāvarodhābhihatena cāpi
atyamlabhakṣyāvatatodareṇa sājīrṇabhuktena tathābalena
uṣṇābhitaptena ca sevyamānaṃ karoti madyaṃ vividhān vikārān
pānātyayaṃ paramadaṃ pānājīrṇamathāpi vā
pānavibhramamugraṃ ca teṣāṃ vakṣyāmi lakṣaṇam
stambhāṅgamardahṛdayagrahatodakampāḥ pānātyaye 'nilakṛte śiraso rujaśca
svedapralāpamukhaśoṣaṇadāhamūrcchāḥ pittātmake vadanalocanapītatā ca
śleṣmātmake vamathuśītakaphaprasekāḥ sarvātmake bhavati sarvavikārasaṃpat
ūṣmāṇamaṅgagurutāṃ virasānanatvaṃ śleṣmādhikatvamaruciṃ malamūtrasaṅgam
liṅgaṃ parasya tu madasya vadanti tajjñāstṛṣṇāṃ rujāṃ śirasi sandhiṣu cāpi bhedam
ādhmānamudgiraṇamamlaraso vidāho 'jīrṇasya pānajanitasya vadanti liṅgam
jñeyāni tatra bhiṣajā suviniścitāni pittaprakopajanitāni ca kāraṇāni
hṛdgātratodavamathujvarakaṇṭhadhūmamūrcchākaphasravaṇamūrdharujo vidāhaḥ
dveṣaḥ surānnavikṛteṣu ca teṣu teṣu taṃ pānavibhramamuśantyakhilena dhīrāḥ
hīnottarauṣṭham atiśītam amandadāhaṃ tailaprabhāsyamatipānahataṃ vijahyāt
jihvauṣṭhadantamasitaṃ tvathavāpi nīlaṃ pīte ca yasya nayane rudhiraprabhe ca
hikkājvarau vamathuvepathupārśvaśūlāḥ kāsabhramāvapi ca pānahataṃ bhajante
teṣāṃ nivāraṇamidaṃ hi mayocyamānaṃ vyaktābhidhānamakhilena vidhiṃ nibodha
madyaṃ tu cukramaricārdrakadīpyakuṣṭhasauvarcalāyutam alaṃ pavanasya śāntyai
pṛthvīkadīpyakamahauṣadhahiṅgubhir vā sauvarcalena ca yutaṃ vitaret sukhāya
āmrātakāmraphaladāḍimamātuluṅgaiḥ kuryācchubhānyapi ca ṣāḍavapānakāni
seveta vā phalarasopahitān rasādīnānūpavargapiśitānyapi gandhavanti
pittātmake madhuravargakaṣāyamiśraṃ madyaṃ hitaṃ samadhuśarkaram iṣṭagandham
pītvā ca madyam api cekṣurasapragāḍhaṃ niḥśeṣataḥ kṣaṇamavasthitamullikhecca
lāvaiṇatittirirasāṃśca pibedanamlān maudgān sukhāya saghṛtān sasitāṃśca yūṣān
pānātyaye kaphakṛte kaphamullikhecca madyena bimbividulodakasaṃyutena
seveta tiktakaṭukāṃśca rasānudārān yūṣāṃśca tiktakaṭukopahitān hitāya
pathyaṃ yavānnavikṛtāni ca jāṅgalāni śleṣmaghnamanyad api yacca niratyayaṃ syāt
kuryācca sarvamatha sarvabhave vidhānaṃ dvandvodbhave dvayamavekṣya yathāpradhānam
sāmānyamanyad api yacca samagramagryaṃ vakṣyāmi yacca manaso madakṛt sukhaṃ ca
tvaṅnāgapuṣpamagadhailamadhūkadhānyaiḥ ślakṣṇairajājimaricaiśca kṛtaṃ samāṃśaiḥ
pānaṃ kapittharasavāriparūṣakāḍhyaṃ pānātyayeṣu vidhivatsrutamambarānte
hrīverapadmaparipelavasamprayuktaiḥ puṣpair vilipya karavīrajalodbhavaiśca
piṣṭaiḥ sapadmakayutairapi sārivādyaiḥ sekaṃ jalaiśca vitaredamalaiḥ suśītaiḥ
tvakpatracocamaricailabhujaṅgapuṣpaśleṣmātakaprasavavalkaguḍair upetam
drākṣāyutaṃ hṛtamalaṃ madirāmayārtaistatpānakaṃ śuci sugandhi narair niṣevyam
piṣṭvā pibecca madhukaṃ kaṭurohiṇīṃ ca drākṣāṃ ca mūlamasakṛt trapuṣībhavaṃ yat
kārpāsinīm atha ca nāgabalāṃ ca tulyāṃ pītvā sukhī bhavati sādhu suvarcalāṃ ca
kāśmaryadāruviḍadāḍimapippalīṣu drākṣānvitāsu kṛtamambuni pānakaṃ yat
tadbījapūrakarasāyutamāśu pītaṃ śāntiṃ parāṃ paramade tvacirāt karoti
drākṣāsitāmadhukajīrakadhānyakṛṣṇāsvevaṃ kṛtaṃ trivṛtayā ca pibettathaiva
sauvarcalāyutamudārarasaṃ phalāmlaṃ bhārgīśṛtena ca jalena hito 'vasekaḥ
ikṣvākudhāmārgavavṛkṣakāṇi kākāhvayodumbarikāśca dugdhe
vipācya tasyāñjalinā vameddhi madyaṃ pibeccāhni gate tvajīrṇe
tvakpippalībhujagapuṣpaviḍairupetaṃ seveta hiṅgumaricailayutaṃ phalāmlam
uṣṇāmbusaindhavayutāstvathavā viḍatvakcavyailahiṅgumagadhāphalamūlaśuṇṭhīḥ
hṛdyaiḥ khaḍairapi ca bhojanamatra śastaṃ drākṣākapitthaphaladāḍimapānakaṃ yat
tat pānavibhramaharaṃ madhuśarkarāḍhyamāmrātakolarasapānakam eva cāpi
kharjūravetrakakarīraparūṣakeṣu drākṣātrivṛtsu ca kṛtaṃ sasitaṃ himaṃ vā
śrīparṇiyuktamathavā tu pibedimāni yaṣṭyāhvayotpalahimāmbuvimiśritāni
kṣīripravālabisajīrakanāgapuṣpapattrailavālusitasārivapadmakāni
āmrātabhavyakaramardakapitthakolavṛkṣāmlavetraphalajīrakadāḍimāni
seveta vā maricajīrakanāgapuṣpatvakpatraviśvacavikailayutān rasāṃśca
sūkṣmāmbarasrutahimāṃśca sugandhigandhān pānodbhavānnudati saptagadānaśeṣān
pañcendriyārthaviṣayā mṛdupānayogā hṛdyāḥ sukhāśca manasaḥ satataṃ niṣevyāḥ
pānātyayeṣu vikaṭorunitambavatyaḥ pīnonnatastanabharānatamadhyadeśāḥ
prauḍhāḥ striyo 'bhinavayauvanapīnagātryaḥ sevyāśca pañcaviṣayātiśayasvabhāvāḥ
pibedrasaṃ puṣpaphalodbhavaṃ vā sitāmadhūkatrisugandhiyuktam
saṃcūrṇya saṃyojya ca nāgapuṣpairajājikṛṣṇāmaricaiśca tulyaiḥ
varṣābhūyaṣṭyāhvamadhūkalākṣātvakkarbudārāṅkurajīrakāṇi
drākṣāṃ ca kṛṣṇāmatha keśaraṃ ca kṣīre samāloḍya pibet sukhepsuḥ
bhavecca madyena tu yena pātitaḥ prakāmapītena surāsavādinā
tadeva tasmai vidhivat pradāpayedviparyaye bhraṃśamavaśyamṛcchati
yathā narendropahatasya kasyacidbhavet prasādastata eva nānyataḥ
dhruvaṃ tathā madyahatasya dehino bhavet prasādastata eva nānyataḥ
vicchinnamadyaḥ sahasā yo 'timadyaṃ niṣevate
tasya pānātyayoddiṣṭā vikārāḥ sambhavanti hi
madyasyāgneyavāyavyau guṇāvambuvahāni tu
srotāṃsi śoṣayeyātāṃ tena tṛṣṇopajāyate
pāṭalotpalakandeṣu mudgaparṇyāṃ ca sādhitam
pibenmāgadhikonmiśraṃ tatrāmbho himaśītalam
sarpistailavasāmajjadadhibhṛṅgarasair yutam
kvāthena bilvayavayoḥ sarvagandhaiśca peṣitaiḥ
pakvamabhyañjane śreṣṭhaṃ seke kvāthaśca śītalaḥ
rasavanti ca bhojyāni yathāsvamavacārayet
pānakāni suśītāni hṛdyāni surabhīṇi ca
tvacaṃ prāptastu pānoṣmā pittaraktābhimūrchitaḥ
dāhaṃ prakurute ghoraṃ pittavattatra bheṣajam
śītaṃ vidhānamata ūrdhvamahaṃ pravakṣye dāhapraśāntikaramṛddhimatāṃ narāṇām
tatrādito malayajena hitaḥ pradehaścandrāṃśuhāratuhinodakaśītalena
śītāmbuśītalataraiśca śayānamenaṃ hārair mṛṇālavalayairabalāḥ spṛśeyuḥ
bhinnotpalojjvalahime śayane śayīta patreṣu vā sajalabinduṣu padminīnām
āsādayan pavanamāhṛtamaṅganābhiḥ kahlārapadmadalaśaivalasaṃcayeṣu
kāntair vanāntapavanaiḥ parimṛśyamānaḥ śaktaścared bhavanakānanadīrghikāsu
dāhābhibhūtamathavā pariṣecayettu lāmajjakāmburuhacandanatoyatoyaiḥ
visrāvitāṃ hṛtamalāṃ navavāripūrṇāṃ padmotpalākulajalāmadhivāsitāmbum
vāpīṃ bhajeta haricandanabhūṣitāṅgaḥ kāntākaraspṛśan akarkaśaromakūpaḥ
tatrainamamburuhapatrasamaiḥ spṛśantyaḥ śītaiḥ karoruvadanaiḥ kaṭhinaiḥ stanaiśca
toyāvagāhakuśalā madhurasvabhāvāḥ saṃharṣayeyurabalāḥ sukalaiḥ pralāpaiḥ
dhārāgṛhe pragalitodakadurdinābhe klāntaḥ śayīta salilānilaśītakukṣau
gandhodakaiḥ sakusumair upasiktabhūmau patrāmbucandanarasairupaliptakuḍye
jātyutpalapriyakakeśarapuṇḍarīkapunnāganāgakaravīrakṛtopacāre
tasmin gṛhe kamalareṇvaruṇe śayīta yatnāhṛtānilavikampitapuṣpadāmni
hemantavindhyahimavanmalayācalānāṃ śītāmbhasāṃ sakadalīharitadrumāṇām
udbhinnanīlanalināmburuhākarāṇāṃ candrodayasya ca kathāḥ śṛṇuyānmanojñāḥ
mlānaṃ pratāntamanasaṃ manaso 'nukūlāḥ pīnastanorujaghanā haricandanāṅgyaḥ
tā enamārdravasanāḥ saha saṃviśeyuḥ śliṣṭvābalāḥ śithilamekhalahārayaṣṭyaḥ
harṣayeyurnaraṃ nāryaḥ svaguṇai rahasi sthitāḥ
tāḥ śaityācchamayeyuśca pittapānātyayāntaram
tṛḍdāharaktapitteṣu kāryo 'yaṃ bheṣajakramaḥ
sāmānyato viśeṣaṃ tu śṛṇu dāheṣvaśeṣataḥ
kṛtsnadehānugaṃ raktamudriktaṃ dahati hyati
saṃcūṣyate dahyate ca tāmrābhastāmralocanaḥ
lohagandhāṅgavadano vahninevāvakīryate
taṃ vilaṅghya vidhānena saṃsṛṣṭāhāramācaret
apraśāmyati dāhe ca rasaistṛptasya jāṅgalaiḥ
śākhāśrayā yathānyāyaṃ rohiṇīrvyadhayet sirāḥ
pittajvarasamaḥ pittāt sa cāpyasya vidhirhitaḥ
tṛṣṇānirodhādabdhātau kṣīṇe tejaḥ samuddhatam
sabāhyābhyantaraṃ dehaṃ dahedvai mandacetasaḥ
saṃśuṣkagalatālvoṣṭho jihvāṃ niṣkṛṣya ceṣṭate
tatropaśamayettejastvabdhātuṃ ca vivardhayet
pāyayet kāmamambhaśca śarkarāḍhyaṃ payo 'pi vā
śītamikṣurasaṃ manthaṃ vitarecceritaṃ vidhim
asṛjā pūrṇakoṣṭhasya dāho bhavati duḥsahaḥ
vidhiḥ sadyovraṇīyoktastasya lakṣaṇam eva ca
dhātukṣayokto yo dāhastena mūrcchātṛṣānvitaḥ
kṣāmasvaraḥ kriyāhīno bhṛśaṃ sīdati pīḍitaḥ
raktapittavidhistasya hitaḥ snigdho 'nilāpahaḥ
kṣatajenāśnataścānyaḥ śocato vāpyanekadhā
tenāntardahyate 'tyarthaṃ tṛṣṇāmūrcchāpralāpavān
tamiṣṭaviṣayopetaṃ suhṛdbhirabhisaṃvṛtam
kṣīramāṃsarasāhāraṃ vidhinoktena sādhayet
marmābhighātajo 'pyasti sa cāsādhyatamaḥ smṛtaḥ
sarva eva ca varjyāḥ syuḥ śītagātreṣu dehiṣu
evaṃvidho bhavedyastu madirāmayapīḍitaḥ
praśāntopadrave cāpi śodhanaṃ prāptamācaret
sajīrakāṇyārdrakaśṛṅgaverasauvarcalānyardhajalaplutāni
madyāni hṛdyānyatha gandhavanti pītāni sadyaḥ śamayanti tṛṣṇām
jalaplutaścandanabhūṣitāṅgaḥ sragvī sabhaktāṃ piśitopadaṃśām
pibet surāṃ naiva labheta rogān mano'nuvighnaṃ ca madaṃ na yāti
athātastṛṣṇāpratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
satataṃ yaḥ pibedvāri na tṛptimadhigacchati
punaḥ kāṅkṣati toyaṃ ca taṃ tṛṣṇārditamādiśet
sakṣobhaśokaśramamadyapānād rūkṣāmlaśuṣkoṣṇakaṭūpayogāt
dhātukṣayāllaṅghanasūryatāpāt pittaṃ ca vātaśca bhṛśaṃ pravṛddhaḥ
srotāṃsi saṃdūṣayataḥ sametau yānyambuvāhīni śarīriṇāṃ hi
srotaḥsv apāṃvāhiṣu dūṣiteṣu jāyeta tṛṣṇātibalā tatastu
tisraḥ smṛtāstāḥ kṣatajā caturthī kṣayāttathānyāmasamudbhavā ca
syāt saptamī bhaktanimittajā tu nibodha liṅgānyanupūrvaśastu
tālvoṣṭhakaṇṭhāsyaviśoṣadāhāḥ saṃtāpamohabhramavipralāpāḥ
pūrvāṇi rūpāṇi bhavanti tāsāmutpattikāleṣu viśeṣatastu
śuṣkāsyatā mārutasaṃbhavāyāṃ todastathā śaṅkhaśiraḥsu cāpi
srotonirodho virasaṃ ca vaktraṃ śītābhir adbhiśca vivṛddhimeti
mūrcchāpralāpārucivaktraśoṣāḥ pītekṣaṇatvaṃ pratataśca dāhaḥ
śītābhikāṅkṣā mukhatiktatā ca pittātmikāyāṃ paridhūpanaṃ ca
kaphāvṛtābhyāmanilānalābhyāṃ kapho 'pi śuṣkaḥ prakaroti tṛṣṇām
nidrā gurutvaṃ madhurāsyatā ca tayārditaḥ śuṣyati cātimātram
kaṇṭhopalepo mukhapicchilatvaṃ śītajvaraśchardirarocakaśca
kaphātmikāyāṃ gurugātratā ca śākhāsu śophastvavipāka eva
etāni rūpāṇi bhavanti tasyāṃ tayārditaḥ kāṅkṣati nāti cāmbhaḥ
kṣatasya rukśoṇitanirgamābhyāṃ tṛṣṇā caturthī kṣatajā matā tu
tayābhibhūtasya niśādināni gacchanti duḥkhaṃ pibato 'pi toyam
rasakṣayādyā kṣayajā matā sā tayārditaḥ śuṣyati dahyate ca
atyarthamākāṅkṣati cāpi toyaṃ tāṃ sannipātāditi kecidāhuḥ
rasakṣayoktāni ca lakṣaṇāni tasyāmaśeṣeṇa bhiṣagvyavasyet
tridoṣaliṅgāmasamudbhavā ca hṛcchūlaniṣṭhīvanasādayuktā
snigdhaṃ tathāmlaṃ lavaṇaṃ ca bhuktaṃ gurvannam evātitṛṣāṃ karoti
kṣīṇaṃ vicittaṃ badhiraṃ tṛṣārtaṃ vivarjayennirgatajihvamāśu
tṛṣṇābhivṛddhāvudare ca pūrṇe taṃ vāmayenmāgadhikodakena
vilobhanaṃ cātra hitaṃ vidheyaṃ syāddāḍimāmrātakamātuluṅgaiḥ
tisraḥ prayogairiha saṃnivāryāḥ śītaiśca samyagrasavīryajātaiḥ
gaṇḍūṣamamlair virase ca vaktre kuryācchubhairāmalakasya cūrṇaiḥ
suvarṇarūpyādibhiragnitaptair loṣṭaiḥ kṛtaṃ vā sikatādibhir vā
jalaṃ sukhoṣṇaṃ śamayettu tṛṣṇāṃ saśarkaraṃ kṣaudrayutaṃ himaṃ vā
pañcāṅgikāḥ pañcagaṇā ya uktāsteṣvambu siddhaṃ prathame gaṇe vā
pibet sukhoṣṇaṃ manujo 'cireṇa tṛṣo vimucyeta hi vātajāyāḥ
pittaghnavargaistu kṛtaḥ kaṣāyaḥ saśarkaraḥ kṣaudrayutaḥ suśītaḥ
pītastṛṣāṃ pittakṛtāṃ nihanti kṣīraṃ śṛtaṃ vāpyatha jīvanīyaiḥ
bilvāḍhakīkanyakapañcamūlīdarbheṣu siddhaṃ kaphajāṃ nihanti
hitaṃ bhavecchardanam eva cātra taptena nimbaprasavodakena
sarvāsu tṛṣṇāsvathavāpi paittaṃ kuryādvidhiṃ tena hi tā na santi
paryāgatodumbarajo rasastu saśarkaras tatkvathitodakaṃ vā
vargasya siddhasya ca sārivādeḥ pātavyamambhaḥ śiśiraṃ tṛṣārtaiḥ
kaśeruśṛṅgāṭakapadmamocabisekṣusiddhaṃ kṣatajāṃ nihanti
lājotpalośīrakucandanāni dattvā pravāte niśi vāsayettu
taduttamaṃ toyamudāragandhi sitāyutaṃ kṣaudrayutaṃ vadanti
drākṣāpragāḍhaṃ ca hitāya vaidyastṛṣṇārditebhyo vitarennarebhyaḥ
sasārivādau tṛṇapañcamūle tathotpalādau prathame gaṇe ca
kuryāt kaṣāyaṃ ca yatheritena madhūkapuṣpādiṣu cāpareṣu
rājādanakṣīrikapītaneṣu ṣaṭ pānakānyatra hitāni ca syuḥ
satuṇḍikerāṇyathavā pibettu piṣṭāni kārpāsasamudbhavāni
kṣatodbhavāṃ rugvinivāraṇena jayedrasānāmasṛjaśca pānaiḥ
kṣayotthitāṃ kṣīraghṛtaṃ nihanyānmāṃsodakaṃ vā madhukodakaṃ vā
āmodbhavāṃ bilvavacāyutaistu jayet kaṣāyairatha dīpanīyaiḥ
āmrātabhallātabalāyutāni pibet kaṣāyāṇyatha dīpanāni
gurvannajātāṃ vamanair jayecca kṣayādṛte sarvakṛtāṃ ca tṛṣṇām
śramodbhavāṃ māṃsaraso nihanti guḍodakaṃ vāpyathavāpi manthaḥ
bhaktoparodhāttṛṣito yavāgūmuṣṇāṃ pibenmanthamatho himaṃ ca
yā snehapītasya bhavecca tṛṣṇā tatroṣṇamambhaḥ prapibenmanuṣyaḥ
madyodbhavāmardhajalaṃ nihanti madyaṃ tṛṣāṃ yāpi ca madyapasya
tṛṣṇodbhavāṃ hanti jalaṃ suśītaṃ saśarkaraṃ sekṣurasaṃ tathāmbhaḥ
svaiḥ svaiḥ kaṣāyair vamanāni tāsāṃ tathā jvaroktāni ca pācanāni
lepāvagāhau pariṣecanāni kuryāttathā śītagṛhāṇi cāpi
saṃśodhanaṃ kṣīrarasau ghṛtāni sarvāsu lehānmadhurān himāṃśca
athātaśchardipratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
atidravair atisnigdhair ahṛdyair lavaṇairati
akāle cātimātraiśca tathāsātmyaiśca bhojanaiḥ
śramāt kṣayāttathodvegādajīrṇāt kṛmidoṣataḥ
nāryāścāpannasattvāyās tathātidrutam aśnataḥ
atyantāmaparītasya chardervai saṃbhavo dhruvam
bībhatsair hetubhiścānyair drutamutkleśito balāt
chādayannānanaṃ vegairardayannaṅgabhañjanaiḥ
nirucyate chardiriti doṣo vaktrādviniścaran
doṣānudīrayan vṛddhānudāno vyānasaṅgataḥ
ūrdhvamāgacchati bhṛśaṃ viruddhāhārasevanāt
praseko hṛdayotkleśo bhaktasyānabhinandanam
pūrvarūpaṃ mataṃ chardyā yathāsvaṃ ca vibhāvayet
pracchardayet phenilamalpamalpaṃ śūlārdito 'bhyarditapārśvapṛṣṭhaḥ
śrāntaḥ saghoṣaṃ bahuśaḥ kaṣāyaṃ jīrṇe 'dhikaṃ sānilajā vamistu
yo 'mlaṃ bhṛśaṃ vā kaṭutiktavaktraḥ pītaṃ saraktaṃ haritaṃ vamedvā
sadāhacoṣajvaravaktraśoṣo mūrcchānvitaḥ pittanimittajā sā
yo hṛṣṭaromā madhuraṃ prabhūtaṃ śuklaṃ himaṃ sāndrakaphānuviddham
abhaktaruggauravasādayukto vamedvamī sā kaphakopajā syāt
sarvāṇi rūpāṇi bhavanti yasyāṃ sā sarvadoṣaprabhavā matā tu
bībhatsajā dauhṛdajāmajā ca sātmyaprakopāt kṛmijā ca yā hi
sā pañcamī tāṃ ca vibhāvayettu doṣocchrayeṇaiva yathoktamādau
śūlahṛllāsabahulā kṛmijā ca viśeṣataḥ
kṛmihṛdrogatulyena lakṣaṇena ca lakṣitā
kṣīṇasyopadravair yuktāṃ sāsṛkpūyāṃ sacandrikām
chardiṃ prasaktāṃ kuśalo nārabheta cikitsitum
āmāśayotkleśabhavā hi sarvāstasmāddhitaṃ laṅghanam eva tāsu
vamīṣu bahudoṣāsu chardanaṃ hitam ucyate
virecanaṃ vā kurvīta yathādoṣocchrayaṃ bhiṣak
saṃsargaścānupūrveṇa yathāsvaṃ bheṣajāyutaḥ
laghūni pariśuṣkāṇi sātmyānyannāni cācaret
yathāsvaṃ ca kaṣāyāṇi jvaraghnāni prayojayet
hanyāt kṣīraghṛtaṃ pītaṃ chardiṃ pavanasaṃbhavām
sasaindhavaṃ pibet sarpirvātacchardinivāraṇam
mudgāmalakayūṣo vā sasarpiṣkaḥ sasaindhavaḥ
yavāgūṃ madhumiśrāṃ vā pañcamūlīkṛtāṃ pibet
pibedvā vyaktasindhūtthaṃ phalāmlaṃ vaiṣkiraṃ rasam
sukhoṣṇalavaṇaṃ cātra hitaṃ snehavirecanam
pittopaśamanīyāni pākyāni śiśirāṇi ca
kaṣāyāṇyupayuktāni ghnanti pittakṛtāṃ vamīm
śodhanaṃ madhuraiścātra drākṣārasasamāyutaiḥ
balavatyāṃ praśaṃsanti sarpistailvakam eva ca
āragvadhādiniryūhaṃ daśāṅgayogam eva vā
pāyayetātha sakṣaudraṃ kaphajāyāṃ cikitsakaḥ
kṛtaṃ guḍūcyā vidhivat kaṣāyaṃ himasaṃjñitam
tisṛṣvapi bhavet pathyaṃ mākṣikeṇa samanvitam
bībhatsajāṃ hṛdyatamair dauhṛdīṃ kāṅkṣitaiḥ phalaiḥ
laṅghanair vamanaiścāmāṃ sātmyaiḥ sātmyaprakopajām
kṛmihṛdrogavaccāpi kṛmijāṃ sādhayedvamīm
vitarecca yathādoṣaṃ śastaṃ vidhimanantaram
dadhittharasasaṃsaktāṃ pippalīṃ mākṣikānvitām
muhurmuhurnaro līḍhvā chardibhyaḥ pravimucyate
samākṣikā madhurasā pītā vā taṇḍulāmbunā
tarpaṇaṃ vā madhuyutaṃ tisṛṇām api bheṣajam
svayaṃguptāṃ sayaṣṭyāhvāṃ taṇḍulāmbumadhudravām
pibedyavāgūmathavā siddhāṃ patraiḥ karañjajaiḥ
yuktāmlalavaṇāḥ piṣṭāḥ kustumburyo 'thavā hitāḥ
taṇḍulāmbuyutaṃ khādet kapitthaṃ tryūṣaṇena vā
sitācandanamadhvāktaṃ lihyādvā makṣikāśakṛt
pibet payo 'gnitaptaṃ ca nirvāpya gṛhagodhikām
sarpiḥ kṣaudrayutān vāpi lājaśaktūn pibettathā
sarpiḥ kṣaudrasitopetāṃ māgadhīṃ vā lihettathā
dhātrīrase candanaṃ vā ghṛṣṭaṃ mudgadalāmbunā
kolāmalakamajjānaṃ lihyādvā trisugandhikam
sakṣaudrāṃ śālilājānāṃ yavāgūṃ vā pibennaraḥ
ghreyāṇyupahareccāpi manoghrāṇasukhāni ca
jāṅgalāni ca māṃsāni śubhāni pānakāni ca
bhojanāni vicitrāṇi kuryātsarvāsvatandritaḥ
athāto hikkāpratiṣedhaṃ vyākhyāsyāmaḥ
yathovāca bhagavān dhanvantariḥ
vidāhiguruviṣṭambhirūkṣābhiṣyandibhojanaiḥ
śītapānāsanasthānarajodhūmānilānalaiḥ
vyāyāmakarmabhārādhvavegāghātāpatarpaṇaiḥ
āmadoṣābhighātastrīkṣayadoṣaprapīḍanaiḥ
viṣamāśanādhyanaśanaistathā samaśanairapi
hikkā śvāsaśca kāsaśca nṛṇāṃ samupajāyate
muhurmuhurvāyurudeti sasvano yakṛtplihāntrāṇi mukhādivākṣipan
sa ghoṣavānāśu hinastyasūn yatastatastu hikketi bhiṣagbhirucyate
annajāṃ yamalāṃ kṣudrāṃ gambhīrāṃ mahatīṃ tathā
vāyuḥ kaphenānugataḥ pañca hikkāḥ karoti hi
mukhaṃ kaṣāyamaratirgauravaṃ kaṇṭhavakṣasoḥ
pūrvarūpāṇi hikkānāmāṭopo jaṭharasya ca
tvaramāṇasya cāhāraṃ bhuñjānasyāthavā ghanam
vāyurannairavastīrṇaḥ kaṭukairardito bhṛśam
hikkayatyūrdhvago bhūtvā tāṃ vidyādannajāṃ bhiṣak
cireṇa yamalair vegair yā hikkā sampravartate
kampayantī śirogrīvaṃ yamalāṃ tāṃ vinirdiśet
vikṛṣṭakālair yā vegair mandaiḥ samabhivartate
kṣudrikā nāma sā hikkā jatrumūlāt pradhāvitā
nābhipravṛttā yā hikkā ghorā gambhīranādinī
śuṣkauṣṭhakaṇṭhajihvāsyaśvāsapārśvarujākarī
anekopadravayutā gambhīrā nāma sā smṛtā
marmāṇyāpīḍayantīva satataṃ yā pravartate
dehamāyamya vegena ghoṣayatyatitṛṣyataḥ
mahāhikketi sā jñeyā sarvagātraprakampinī
āyamyate hikkato 'ṅgāni yasya dṛṣṭiścordhvaṃ tāmyate yasya gāḍham
kṣīṇo 'nnadviṭ kāsate yaśca hikkī tau dvāvantyau varjayeddhikkamānau
prāṇāyāmodvejanatrāsanāni sūcītodaiḥ saṃbhramaścātra śastaḥ
yaṣṭyāhvaṃ vā mākṣikeṇāvapīḍe pippalyo vā śarkarācūrṇayuktāḥ
sarpiḥ koṣṇaṃ kṣīramikṣo raso vā nātikṣīṇe chardanaṃ śāntihetoḥ
nārīpayaḥpiṣṭamaśuklacandanaṃ ghṛtaṃ sukhoṣṇaṃ ca sasaindhavaṃ tathā
cūrṇīkṛtaṃ saindhavamambhasāthavā nihanti hikkāṃ ca hitaṃ ca nasyataḥ
yuñjyāddhūmaṃ śālaniryāsajātaṃ naipālaṃ vā goviṣāṇodbhavaṃ vā
sarpiḥ snigdhaiścarmavālaiḥ kṛtaṃ vā hikkāsthāne svedanaṃ cāpi kāryam
kṣaudropetaṃ gairikaṃ kāñcanāhvaṃ lihyādbhasma grāmyasattvāsthijaṃ vā
tadvacchvāvinmeṣagośalyakānāṃ romāṇyantardhūmadagdhāni cātra
madhvājyāktaṃ barhipatraprasūtamevaṃ bhasmaudumbaraṃ tailvakaṃ vā
svarjikṣāraṃ bījapūrādrasena kṣaudropetaṃ hanti līḍhvāśu hikkām
sarpiḥsnigdhā ghnanti hikkāṃ yavāgvaḥ koṣṇagrāsāḥ pāyaso vā sukhoṣṇaḥ
śuṇṭhītoye sādhitaṃ kṣīramājaṃ tadvat pītaṃ śarkarāsaṃyutaṃ vā
ā tṛpter vā sevyamānaṃ nihanyād ghrātaṃ hikkāmāśu mūtraṃ tvajāvyoḥ
sapūtikīṭaṃ laśunogragandhāhiṅgvabjam ācūrṇya subhāvitaṃ tat
kṣaudraṃ sitāṃ vāraṇakeśaraṃ ca pibedrasenekṣumadhūkajena
pibet palaṃ vā lavaṇottamasya dvābhyāṃ palābhyāṃ haviṣaḥ samagram
harītakīṃ koṣṇajalānupānāṃ pibedghṛtaṃ kṣāramadhūpapannam
rasaṃ kapitthānmadhupippalībhyāṃ śuktipramāṇaṃ prapibet sukhāya
kṛṣṇāṃ sitāṃ cāmalakaṃ ca līḍhaṃ saśṛṅgaveraṃ madhunāthavāpi
kolāsthimajjāñjanalājacūrṇaṃ hikkā nihanyānmadhunāvalīḍham
pāṭalāyāḥ phalaṃ puṣpaṃ gairikaṃ kaṭurohiṇī
kharjūramadhyaṃ māgadhyaḥ kāśīśaṃ dadhināma ca
catvāra ete yogāḥ syuḥ pratipādapradarśitāḥ
madhudvitīyāḥ kartavyāste hikkāsu vijānatā
kapotapārāvatalāvaśakaśvadaṃṣṭragodhāvṛṣadaṃśajān rasān
pibet phalāmlānahimān sasaindhavān snigdhāṃstathaivarṣyamṛgadvijodbhavān
virecanaṃ pathyatamaṃ sasaindhavaṃ ghṛtaṃ sukhoṣṇaṃ ca sitopalāyutam
sadāgatāvūrdhvagate 'nuvāsanaṃ vadanti kecicca hitāya hikkinām
athātaḥ śvāsapratiṣedhaṃ vyākhyāsyāmaḥ
yathovāca bhagavān dhanvantariḥ
yaireva kāraṇair hikkā bahubhiḥ sampravartate
taireva kāraṇaiḥ śvāso ghoro bhavati dehinām
vihāya prakṛtiṃ vāyuḥ prāṇo 'tha kaphasaṃyutaḥ
śvāsayatyūrdhvago bhūtvā taṃ śvāsaṃ paricakṣate
kṣudrakastamakaśchinno mahānūrdhvaśca pañcadhā
bhidyate sa mahāvyādhiḥ śvāsa eko viśeṣataḥ
prāgrūpaṃ tasya hṛtpīḍā bhaktadveṣo 'ratiḥ parā
ānāhaḥ pārśvayoḥ śūlaṃ vairasyaṃ vadanasya ca
kiṃcidārabhamāṇasya yasya śvāsaḥ pravartate
niṣaṇṇasyaiti śāntiṃ ca sa kṣudra iti saṃjñitaḥ
tṛṭsvedavamathuprāyaḥ kaṇṭhaghurghurikānvitaḥ
viśeṣāddurdine tāmyecchvāsaḥ sa tamako mataḥ
ghoṣeṇa mahatāviṣṭaḥ sakāsaḥ sakapho naraḥ
yaḥ śvasityabalo 'nnadviṭ suptastamakapīḍitaḥ
sa śāmyati kaphe hīne svapataśca vivardhate
mūrcchājvarābhibhūtasya jñeyaḥ pratamakastu saḥ
ādhmāto dahyamānena bastinā sarujaṃ naraḥ
sarvaprāṇena vicchinnaṃ śvasyācchinnaṃ tamādiśet
niḥsaṃjñaḥ pārśvaśūlārtaḥ śuṣkakaṇṭho 'tighoṣavān
saṃrabdhanetrastvāyamya yaḥ śvasyāt sa mahān smṛtaḥ
marmasvāyamyamāneṣu śvasanmūḍho muhuśca yaḥ
ūrdhvaprekṣī hataravastamūrdhvaśvāsamādiśet
kṣudraḥ sādhyatamasteṣāṃ tamakaḥ kṛcchra ucyate
trayaḥ śvāsā na sidhyanti tamako durbalasya ca
snehavastiṃ vinā kecidūrdhvaṃ cādhaśca śodhanam
mṛdu prāṇavatāṃ śreṣṭhaṃ śvāsināmādiśanti hi
śvāse kāse ca hikkāyāṃ hṛdroge cāpi pūjitam
ghṛtaṃ purāṇaṃ saṃsiddhamabhayāviḍarāmaṭhaiḥ
sauvarcalābhayābilvaiḥ saṃskṛtaṃ vānavaṃ ghṛtam
pippalyādipratīvāpaṃ siddhaṃ vā prathame gaṇe
sapañcalavaṇaṃ sarpiḥ śvāsakāsau vyapohati
hiṃsrāviḍaṅgapūtīkatriphalāvyoṣacitrakaiḥ
dvikṣīraṃ sādhitaṃ sarpiścaturguṇajalāplutam
kolamātraiḥ pibettaddhi śvāsakāsau vyapohati
arśāṃsyarocakaṃ gulmaṃ śakṛdbhedaṃ kṣayaṃ tathā
kṛtsne vṛṣakaṣāye vā pacet sarpiścaturguṇe
tanmūlakusumāvāpaṃ śītaṃ kṣaudreṇa yojayet
śṛṅgīmadhūlikābhārgīśuṇṭhītārkṣyasitāmbudaiḥ
saharidraiḥ sayaṣṭyāhvaiḥ samairāvāpya yogataḥ
ghṛtaprasthaṃ paceddhīmān śītatoye caturguṇe
śvāsaṃ kāsaṃ tathā hikkāṃ sarpiretanniyacchati
suvahā kālikā bhārgī śukākhyā naiculaṃ phalam
kākādanī śṛṅgaveraṃ varṣābhūr bṛhatīdvayam
kolamātrair ghṛtaprasthaṃ pacedebhir jaladvikam
kaṭūṣṇaṃ pītametaddhi śvāsāmayavināśanam
sauvarcalayavakṣārakaṭukāvyoṣacitrakaiḥ
vacābhayāviḍaṅgaiśca sādhitaṃ śvāsaśāntaye
gopavallyudake siddhaṃ syādanyaddviguṇe ghṛtam
pañcaitāni havīṃṣyāhurbhiṣajaḥ śvāsakāsayoḥ
tālīśatāmalakyugrājīvantīkuṣṭhasaindhavaiḥ
bilvapuṣkarabhūtīkasauvarcalakaṇāgnibhiḥ
pathyātejovatīyuktaiḥ sarpirjalacaturguṇam
hiṅgupādayutaṃ siddhaṃ sarvaśvāsaharaṃ param
vāsāghṛtaṃ ṣaṭpalaṃ vā ghṛtaṃ cātra hitaṃ bhavet
tailaṃ daśaguṇe siddhaṃ bhṛṅgarājarase śubhe
sevyamānaṃ yathānyāyaṃ śvāsakāsau vyapohati
phalāmlā viṣkirarasāḥ snigdhāḥ pravyaktasaindhavāḥ
eṇādīnāṃ śirobhir vā kaulatthā vā susaṃskṛtāḥ
hanyuḥ śvāsaṃ ca kāsaṃ ca saṃskṛtāni payāṃsi ca
timirasya ca bījāni karkaṭākhyā ca cūrṇitā
durālabhātha pippalyaḥ kaṭukākhyā harītakī
śvāvinmayūraromāṇi kolā māgadhikākaṇāḥ
bhārgītvak śṛṅgaveraṃ ca śarkarā śallakāṅgajam
nṛttakauṇḍakabījāni cūrṇitāni tu kevalam
pañca ślokārdhikāstvete lehā ye samyagīritāḥ
sarpirmadhubhyāṃ te lehyāḥ kāsaśvāsārditair naraiḥ
saptacchadasya puṣpāṇi pippalīścāpi mastunā
pibet saṃcūrṇya madhunā dhānāścāpyatha bhakṣayet
arkāṅkurair bhāvitānāṃ yavānāṃ sādhvanekaśaḥ
tarpaṇaṃ vā pibedeṣāṃ sakṣaudraṃ śvāsapīḍitaḥ
śirīṣakadalīkundapuṣpaṃ māgadhikāyutam
taṇḍulāmbuyutaṃ pītvā jayecchvāsān aśeṣataḥ
kolamajjāṃ tālamūlamṛṣyacarmamasīm api
lihyāt kṣaudreṇa bhārgīṃ vā sarpirmadhusamāyutām
nīcaiḥ kadambabījaṃ vā sakṣaudraṃ taṇḍulāmbunā
drākṣāṃ harītakīṃ kṛṣṇāṃ karkaṭākhyāṃ durālabhām
sarpirmadhubhyāṃ vilihan hanti śvāsān sudāruṇān
haridrāṃ maricaṃ drākṣāṃ guḍaṃ rāsnāṃ kaṇāṃ śaṭīm
lihyāttailena tulyāni śvāsārto hitabhojanaḥ
gavāṃ purīṣasvarasaṃ madhusarpiḥ kaṇāyutam
lihyācchvāseṣu kāseṣu vājināṃ vā śakṛdrasam
pāṇḍurogeṣu śotheṣu ye yogāḥ saṃprakīrtitāḥ
śvāsakāsāpahāste 'pi kāsaghnā ye ca kīrtitāḥ
bhārgītvak tryūṣaṇaṃ tailaṃ haridrāṃ kaṭurohiṇīm
pippalīṃ maricaṃ caṇḍāṃ gośakṛdrasam eva ca
talakoṭasya bījeṣu pacedutkārikāṃ śubhām
sevyamānā nihantyeṣā śvāsānāśu sudustarān
purāṇasarpiḥ pippalyaḥ kaulatthā jāṅgalā rasāḥ
surā sauvīrakaṃ hiṅgu mātuluṅgaraso madhu
drākṣāmalakabilvāni śastāni śvāsihikkinām
śvāsahikkāparigataṃ snigdhaiḥ svedairupācaret
āktaṃ lavaṇatailābhyāṃ tairasya grathitaḥ kaphaḥ
khastho vilayanaṃ yāti mārutaśca praśāmyati
svinnaṃ jñātvā tataścaiva bhojayitvā rasaudanam
vātaśleṣmavibandhe vā bhiṣag dhūmaṃ prayojayet
manaḥśilādevadāruharidrāchadanāmiṣaiḥ
lākṣorubūkamūlaiśca kṛtvā vartīrvidhānataḥ
sarpiryavamadhūcchiṣṭaśālaniryāsajaṃ tathā
śṛṅgavālakhurasnāyutvak samastaṃ gavām api
turuṣkaśallakīnāṃ ca gugguloḥ padmakasya ca
ete sarve sasarpiṣkā dhūmāḥ kāryā vijānatā
balīyasi kaphagraste vamanaṃ savirecanam
durbale caiva rūkṣe ca tarpaṇaṃ hitam ucyate
jāṅgalorabhrajair māṃsairānūpair vā susaṃskṛtaiḥ
nidigdhikāṃ cāmalakapramāṇāṃ hiṅgvardhayuktāṃ madhunā suyuktām
lihannaraḥ śvāsanipīḍito hi śvāsaṃ jayatyeva balāttryaheṇa
yathāgniriddhaḥ pavanānuviddho vajraṃ yathā vā surarājamuktam
rogāstathaite khalu durnivārāḥ śvāsaśca kāsaśca vilambikā ca
athātaḥ kāsapratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
uktā ye hetavo nṝṇāṃ rogayoḥ śvāsahikkayoḥ
kāsasyāpi ca vijñeyāsta evotpattihetavaḥ
dhūmopaghātādrajasastathaiva vyāyāmarūkṣānnaniṣevaṇācca
vimārgagatvād api bhojanasya vegāvarodhāt kṣavathostathaiva
prāṇo hyudānānugataḥ praduṣṭaḥ saṃbhinnakāṃsyasvanatulyaghoṣaḥ
nireti vaktrāt sahasā sadoṣaḥ kāsaḥ sa vidvadbhirudāhṛtastu
sa vātapittaprabhavaḥ kaphācca kṣatāttathānyaḥ kṣayajo 'paraśca
pañcaprakāraḥ kathito bhiṣagbhir vivardhito yakṣmavikārakṛt syāt
bhaviṣyatastasya tu kaṇṭhakaṇḍūrbhojyoparodho galatālulepaḥ
svaśabdavaiṣamyamarocako 'gnisādaśca liṅgāni bhavantyamūni
hṛcchaṅkhamūrdhodarapārśvaśūlī kṣāmānanaḥ kṣīṇabalasvaraujāḥ
prasaktam antaḥkapham īraṇena kāsettu śuṣkaṃ svarabhedayuktaḥ
urovidāhajvaravaktraśoṣairabhyarditastiktamukhastṛṣārtaḥ
pittena pītāni vamet kaṭūni kāset sa pāṇḍuḥ paridahyamānaḥ
pralipyamānena mukhena sīdan śirorujārtaḥ kaphapūrṇadehaḥ
abhaktaruggauravasādayuktaḥ kāseta nā sāndrakaphaṃ kaphena
vakṣo 'timātraṃ vihataṃ tu yasya vyāyāmabhārādhyayanābhighātaiḥ
viśliṣṭavakṣāḥ sa naraḥ saraktaṃ ṣṭhīvatyabhīkṣṇaṃ kṣatajaṃ tamāhuḥ
sa gātraśūlajvaradāhamohān prāṇakṣayaṃ copalabheta kāsī
śuṣyan viniṣṭhīvati durbalastu prakṣīṇamāṃso rudhiraṃ sapūyam
sasarvaliṅgaṃ bhṛśaduścikitsyaṃ cikitsitajñāḥ kṣayajaṃ vadanti
vṛddhatvamāsādya bhavettu yo vai yāpyaṃ tamāhurbhiṣajastu kāsam
śṛṅgīvacākaṭphalakattṛṇābdadhānyābhayābhārgyamarāhvaviśvam
uṣṇāmbunā hiṅguyutaṃ tu pītvā baddhāsyamapyāśu jahāti kāsam
phalatrikavyoṣaviḍaṅgaśṛṅgīrāsnāvacāpadmakadevakāṣṭhaiḥ
lehaḥ samaiḥ kṣaudrasitāghṛtāktaḥ kāsaṃ nihanyādacirādudīrṇam
pathyāṃ sitāmāmalakāni lājāṃ samāgadhīṃ cāpi vicūrṇya śuṇṭhīm
sarpirmadhubhyāṃ vilihīta kāsī sasaindhavāṃ voṣṇajalena kṛṣṇām
khādedguḍaṃ nāgarapippalībhyāṃ drākṣāṃ ca sarpirmadhunāvalihyāt
drākṣāṃ sitāṃ māgadhikāṃ ca tulyāṃ saśṛṅgaveraṃ madhukaṃ tugāṃ ca
lihyādghṛtakṣaudrayutāṃ samāṃśāṃ sitopalāṃ vā maricāṃśayuktām
dhātrīkaṇāviśvasitopalāśca saṃcūrṇya maṇḍena pibecca dadhnaḥ
hareṇukāṃ māgadhikāṃ ca tulyāṃ dadhnā pibet kāsagadābhibhūtaḥ
ubhe haridre suradāruśuṇṭhīṃ gāyatrisāraṃ ca pibet samāṃśam
bastasya mūtreṇa sukhāmbunā vā dantīṃ dravantīṃ ca satilvakākhyām
bhṛṣṭāni sarpīṃṣyatha bādarāṇi khādet palāśāni sasaindhavāni
kolapramāṇaṃ prapibeddhi hiṅgu sauvīrakeṇāmlarasena vāpi
kṣaudreṇa lihyānmaricāni vāpi bhārgīvacāhiṅgukṛtā ca vartiḥ
dhūme praśastā ghṛtasamprayuktā veṇutvagelālavaṇaiḥ kṛtā vā
musteṅgudītvaṅmadhukāhvamāṃsīmanaḥśilālaiś chagalāmbupiṣṭaiḥ
vidhāya vartīśca payo 'nupānaṃ dhūmaṃ pibedvātabalāsakāsī
pibecca sīdhuṃ maricānvitaṃ vā tenāśu kāsaṃ jayati prasahya
drākṣāmbumañjiṣṭhapurāhvayābhiḥ kṣīraṃ śṛtaṃ mākṣikasamprayuktam
nidigdhikānāgarapippalībhiḥ khādecca mudgānmadhunā susiddhān
utkārikāṃ sarpiṣi nāgarāḍhyāṃ paktvā samūlaistruṭikolapatraiḥ
ebhir niṣeveta kṛtāṃ ca peyāṃ tanvīṃ suśītāṃ madhunā vimiśrām
yat plīhni sarpirvihitaṃ ṣaḍaṅgaṃ tadvātakāsaṃ jayati prasahya
vidārigandhādikṛtaṃ ghṛtaṃ vā rasena vā vāsakajena pakvam
virecanaṃ snaihikamatra coktamāsthāpanaṃ cāpyanuvāsanaṃ ca
dhūmaṃ pibet snaihikamapramattaḥ pibet sukhoṣṇaṃ ghṛtam eva cātra
hitā yavāgvaśca raseṣu siddhāḥ payāṃsi lehāḥ saghṛtāstathaiva
pracchardanaṃ kāyaśirovirekāstathaiva dhūmāḥ kavalagrahāśca
uṣṇāśca lehāḥ kaṭukā nihanyuḥ kaphaṃ viśeṣeṇa viśoṣaṇaṃ ca
kaṭutrikaṃ cāpi vadanti pathyaṃ ghṛtaṃ kṛmighnasvarase vipakvam
nirguṇḍipatrasvarase ca pakvaṃ sarpiḥ kaphotthaṃ vinihanti kāsam
pāṭhāviḍavyoṣaviḍaṅgasindhutrikaṇṭarāsnāhutabhugbalābhiḥ
śṛṅgīvacāmbhodharadevadārudurālabhābhārgyabhayāśaṭībhiḥ
samyagvipakvaṃ dviguṇena sarpirnidigdhikāyāḥ svarasena caitat
śvāsāgnisādasvarabhedabhinnānnihantyudīrṇānapi pañca kāsān
vidārigandhotpalasārivādīn niṣkvāthya vargaṃ madhuraṃ ca kṛtsnam
ghṛtaṃ pacedikṣurasāmbudugdhaiḥ kākolivarge ca saśarkaraṃ tat
prātaḥ pibet pittakṛte ca kāse ratiprasūte kṣataje ca kāse
kharjūrabhārgīmagadhāpriyālamadhūlikailāmalakaiḥ samāṃśaiḥ
cūrṇaṃ sitākṣaudraghṛtapragāḍhaṃ trīn hanti kāsānupayujyamānam
raktāharidrāñjanavahnipāṭhāmūrvopakulyā vilihet samāṃśāḥ
kṣaudreṇa kāse kṣataje kṣayotthe pibedghṛtaṃ cekṣurase vipakvam
cūrṇaṃ pibedāmalakasya vāpi kṣīreṇa pakvaṃ saghṛtaṃ hitāśī
cūrṇāni godhūmayavodbhavāni kākolivargaśca kṛtaḥ susūkṣmaḥ
kāseṣu peyastriṣu kāsavadbhiḥ kṣīreṇa sakṣaudraghṛtena vāpi
guḍodakaṃ vā kvathitaṃ pibeddhi kṣaudreṇa śītaṃ maricopadaṃśam
prasthatrayeṇāmalakīrasasya śuddhasya dattvārdhatulāṃ guḍasya
cūrṇīkṛtair granthikacavyajīravyoṣebhakṛṣṇāhapuṣājamodaiḥ
viḍaṅgasindhutriphalāyavānīpāṭhāgnidhānyaiśca picupramāṇaiḥ
dattvā trivṛccūrṇapalāni cāṣṭāvaṣṭau ca tailasya pacedyathāvat
taṃ bhakṣayedakṣaphalapramāṇaṃ yatheṣṭaceṣṭastrisugandhiyuktam
anena sarve grahaṇīvikārāḥ saśvāsakāsasvarabhedaśothāḥ
śāmyanti cāyaṃ ciramantaragnerhatasya puṃstvasya ca vṛddhihetuḥ
strīṇāṃ ca vandhyāmayanāśanaḥ syāt kalyāṇako nāma guḍaḥ pratītaḥ
dvipañcamūlebhakaṇātmaguptābhārgīśaṭīpuṣkaramūlaviśvān
pāṭhāmṛtāgranthikaśaṅkhapuṣpīrāsnāgnyapāmārgabalāyavāsān
dvipālikān nyasya yavāḍhakaṃ ca harītakīnāṃ ca śataṃ gurūṇām
droṇe jalasyāḍhakasaṃyute ca kvāthe kṛte pūtacaturthabhāge
pacettulāṃ śuddhaguḍasya dattvā pṛthak ca tailāt kuḍavaṃ ghṛtācca
cūrṇaṃ ca tāvanmagadhodbhavāyā deyaṃ ca tasminmadhu siddhaśīte
rasāyanāt karṣamato vilihyāddve cābhaye nityamathāśu hanyāt
tadrājayakṣmagrahaṇīpradoṣaśophāgnimāndyasvarabhedakāsān
pāṇḍvāmayaśvāsaśirovikārān hṛdrogahikkāviṣamajvarāṃśca
medhābalotsāhamatipradaṃ ca cakāra caitadbhagavānagastyaḥ
kulīraśuktīcaṭakaiṇalāvānniṣkvāthya vargaṃ madhuraṃ ca kṛtsnam
pacedghṛtaṃ tattu niṣevyamāṇaṃ hanyāt kṣatotthaṃ kṣayajaṃ ca kāsam
śatāvarīnāgabalāvipakvaṃ ghṛtaṃ vidheyaṃ ca hitāya kāsinām
athātaḥ svarabhedapratiṣedham adhyāyaṃ vyākhyāsyāmaḥ
yathovāca bhagavān dhanvantariḥ
atyuccabhāṣaṇaviṣādhyayanātigītaśītādibhiḥ prakupitāḥ pavanādayastu
srotaḥsu te svaravaheṣu gatāḥ pratiṣṭhāṃ hanyuḥ svaraṃ bhavati cāpi hi ṣaḍvidhaḥ saḥ
vātena kṛṣṇanayanānanamūtravarcā bhinnaṃ śanair vadati gadgadavat svaraṃ ca
pittena pītavadanākṣipurīṣamūtro brūyādgalena paridāhasamanvitena
kṛcchrāt kaphena satataṃ kapharuddhakaṇṭho mandaṃ śanair vadati cāpi divā viśeṣaḥ
sarvātmake bhavati sarvavikārasaṃpadavyaktatā ca vacasastamasādhyamāhuḥ
dhūpyeta vāk kṣayakṛte kṣayamāpnuyācca vāgeṣa cāpi hatavāk parivarjanīyaḥ
antargalaṃ svaramalakṣyapadaṃ cireṇa medaścayādvadati digdhagalauṣṭhatāluḥ
kṣīṇasya vṛddhasya kṛśasya cāpi cirotthito yaśca sahopajātaḥ
medasvinaḥ sarvasamudbhavaśca svarāmayo yo na sa siddhimeti
snigdhān svarāturanarānapakṛṣṭadoṣān nyāyena tān vamanarecanabastibhiśca
nasyāvapīḍamukhadhāvanadhūmalehaiḥ sampādayecca vividhaiḥ kavalagrahaiśca
yaḥ śvāsakāsavidhirādita eva coktastaṃ cāpyaśeṣamavatārayituṃ yateta
vaiśeṣikaṃ ca vidhimūrdhvamato vadāmi taṃ vai svarāturahitaṃ nikhilaṃ nibodha
svaropaghāte 'nilaje bhuktopari ghṛtaṃ pibet
kāsamardakavārtākamārkavasvarase śṛtam
pītaṃ ghṛtaṃ hantyanilaṃ siddhamārtagale rase
yavakṣārājamodābhyāṃ citrakāmalakeṣu vā
devadārvagnikābhyāṃ vā siddham ājaṃ samākṣikam
sukhodakānupāno vā sasarpiṣko guḍaudanaḥ
kṣīrānupānaṃ pitte tu pibet sarpiratandritaḥ
aśnīyācca sasarpiṣkaṃ yaṣṭīmadhukapāyasam
lihyānmadhurakāṇāṃ vā cūrṇaṃ madhughṛtāplutam
śatāvarīcūrṇayogaṃ balācūrṇamathāpi vā
pibet kaṭūni mūtreṇa kaphaje svarasaṃkṣaye
lihyādvā madhutailābhyāṃ bhuktvā khādet kaṭūni vā
svaropaghāte medoje kaphavadvidhiriṣyate
sarvaje kṣayaje cāpi pratyākhyāyācaret kriyām
śarkarāmadhumiśrāṇi śṛtāni madhuraiḥ saha
pibet payāṃsi yasyoccair vadato 'bhihataḥ svaraḥ
athātaḥ kṛmirogapratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
ajīrṇādhyaśanāsātmyaviruddhamalināśanaiḥ
avyāyāmadivāsvapnagurvatisnigdhaśītalaiḥ
parṇaśākasurāśuktadadhikṣīraguḍekṣubhiḥ
palalānūpapiśitapiṇyākapṛthukādibhiḥ
svādvamladravapānaiśca śleṣmā pittaṃ ca kupyati
kṛmīn bahuvidhākārān karoti vividhāśrayān
āmapakvāśaye teṣāṃ kaphaviḍjanmanāṃ punaḥ
dhamanyāṃ raktajānāṃ ca prasavaḥ prāyaśaḥ smṛtaḥ
viṃśateḥ kṛmijātīnāṃ trividhaḥ saṃbhavaḥ smṛtaḥ
purīṣakapharaktāni tāsāṃ vakṣyāmi vistaram
ajavā vijavāḥ kipyāścipyā gaṇḍūpadāstathā
cūravo dvimukhāścaiva jñeyāḥ sapta purīṣajāḥ
śvetāḥ sūkṣmāstudantyete gudaṃ pratisaranti ca
teṣāmevāpare pucchaiḥ pṛthavaśca bhavanti hi
śūlāgnimāndyapāṇḍutvaviṣṭambhabalasaṃkṣayāḥ
prasekārucihṛdrogaviḍbhedāstu purīṣajaiḥ
raktā gaṇḍūpadā dīrghā gudakaṇḍūnipātinaḥ
śūlāṭopaśakṛdbhedapaktināśakarāśca te
darbhapuṣpā mahāpuṣpāḥ pralūnāścipiṭāstathā
pipīlikā dāruṇāśca kaphakopasamudbhavāḥ
romaśā romamūrdhānaḥ sapucchāḥ śyāvamaṇḍalāḥ
rūḍhadhānyāṅkurākārāḥ śuklāste tanavastathā
majjādā netraleḍhāras tāluśrotrabhujastathā
śirohṛdrogavamathupratiśyāyakarāśca te
keśaromanakhādāśca dantādāḥ kikkiśāstathā
kuṣṭhajāḥ saparīsarpā jñeyāḥ śoṇitasaṃbhavāḥ
te saraktāśca kṛṣṇāśca snigdhāśca pṛthavastathā
raktādhiṣṭhānajān prāyo vikārān janayanti te
māṣapiṣṭānnavidalaparṇaśākaiḥ purīṣajāḥ
māṃsamāṣaguḍakṣīradadhitailaiḥ kaphodbhavāḥ
viruddhājīrṇaśākādyaiḥ śoṇitotthā bhavanti hi
jvaro vivarṇatā śūlaṃ hṛdrogaḥ sadanaṃ bhramaḥ
bhaktadveṣo 'tisāraśca saṃjātakṛmilakṣaṇam
dṛśyāstrayodaśādyāstu kṛmīṇāṃ parikīrtitāḥ
keśādādyās tvadṛśyāste dvāvādyau parivarjayet
eṣāmanyatamaṃ jñātvā jighāṃsuḥ snigdhamāturam
surasādivipakvena sarpiṣā vāntamāditaḥ
virecayettīkṣṇatarair yogairāsthāpayecca tam
yavakolakulatthānāṃ surasādergaṇasya ca
viḍaṅgasnehayuktena kvāthena lavaṇena ca
pratyāgate nirūhe tu naraṃ snātaṃ sukhāmbunā
yuñjyāt kṛmighnairaśanaistataḥ śīghraṃ bhiṣagvaraḥ
snehenoktena cainaṃ tu yojayet snehabastinā
tataḥ śirīṣakiṇihīrasaṃ kṣaudrayutaṃ pibet
kevūkasvarasaṃ vāpi pūrvavattīkṣṇabhojanaḥ
palāśabījasvarasaṃ kalkaṃ vā taṇḍulāmbunā
pāribhadrakapatrāṇāṃ kṣaudreṇa svarasaṃ pibet
pattūrasvarasaṃ vāpi pibedvā surasādijam
lihyādaśvaśakṛccūrṇaṃ vaiḍaṅgaṃ vā samākṣikam
patrair mūṣikaparṇyā vā supiṣṭaiḥ piṣṭamiśritaiḥ
khādet pūpalikāḥ pakvā dhānyāmlaṃ ca pibedanu
surasādigaṇe pakvaṃ tailaṃ vā pānamiṣyate
viḍaṅgacūrṇayuktair vā piṣṭair bhakṣyāṃstu kārayet
tatkaṣāyaprapītānāṃ tilānāṃ sneham eva vā
śvāvidhaḥ śakṛtaścūrṇaṃ saptakṛtvaḥ subhāvitam
viḍaṅgānāṃ kaṣāyeṇa traiphalena tathaiva ca
kṣaudreṇa līḍhvānupibedrasamāmalakodbhavam
akṣābhayārasaṃ vāpi vidhireṣo 'yasām api
pūtīkasvarasaṃ vāpi pibedvā madhunā saha
pibedvā pippalīmūlamajāmūtreṇa saṃyutam
saptarātraṃ pibedghṛṣṭaṃ trapu vā dadhimastunā
purīṣajān kaphotthāṃśca hanyādevaṃ kṛmīn bhiṣak
śirohṛdghrāṇakarṇākṣisaṃśritāṃśca pṛthagvidhān
viśeṣeṇāñjanair nasyairavapīḍaiśca sādhayet
śakṛdrasaṃ turaṅgasya suśuṣkaṃ bhāvayedati
niṣkvāthena viḍaṅgānāṃ cūrṇaṃ pradhamanaṃ tu tat
ayaścūrṇānyanenaiva vidhinā yojayedbhiṣak
sakāṃsyanīlaṃ tailaṃ ca nasyaṃ syātsurasādike
indraluptavidhiścāpi vidheyo romabhojiṣu
dantādānāṃ samuddiṣṭaṃ vidhānaṃ mukharogikam
raktajānāṃ pratīkāraṃ kuryāt kuṣṭhacikitsite
surasādiṃ tu sarveṣu sarvathaivopayojayet
pravyaktatiktakaṭukaṃ bhojanaṃ ca hitaṃ bhavet
kulatthakṣārasaṃsṛṣṭaṃ kṣārapānaṃ ca pūjitam
kṣīrāṇi māṃsāni ghṛtāni caiva dadhīni śākāni ca parṇavanti
samāsato 'mlānmadhurān himāṃśca kṛmīn jighāṃsuḥ parivarjayettu
athāta udāvartapratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
adhaścordhvaṃ ca bhāvānāṃ pravṛttānāṃ svabhāvataḥ
na vegān dhārayet prājño vātādīnāṃ jijīviṣuḥ
vātaviṇmūtrajṛmbhāśrukṣavodgāravamīndriyaiḥ
vyāhanyamānair uditair udāvarto nirucyate
kṣuttṛṣṇāśvāsanidrāṇām udāvarto vidhāraṇāt
tasyābhidhāsye vyāsena lakṣaṇaṃ ca cikitsitam
trayodaśavidhaścāsau bhinna etaistu kāraṇaiḥ
apathyabhojanāccāpi vakṣyate ca tathāparaḥ
ādhmānaśūlau hṛdayoparodhaṃ śirorujaṃ śvāsamatīva hikkām
kāsa pratiśyāya galagrahān ca balāsa pitta prasaram ca ghoram kuryāt apānaḥ abhihataḥ
sva mārge hanyāt purīṣam mukhāt kṣipet _
āṭopaśūlau parikartanaṃ ca saṅgaḥ purīṣasya tathordhvavātaḥ
purīṣamāsyād api vā nireti purīṣavege 'bhihate narasya
mūtrasya vege 'bhihate narastu kṛcchreṇa mūtraṃ kurute 'lpamalpam
meḍhre gude vaṅkṣaṇabastimuṣkanābhipradeśeṣvathavāpi mūrdhni
ānaddhabastiśca bhavanti tīvrāḥ śūlāśca śūlairiva bhinnamūrteḥ
manyāgalastambhaśirovikārā jṛmbhopaghātāt pavanātmakāḥ syuḥ
śrotrānanaghrāṇavilocanotthā bhavanti tīvrāśca tathā vikārāḥ
ānandajaṃ śokasamudbhavaṃ vā netrodakaṃ prāptamamuñcato hi
śirogurutvaṃ nayanāmayāśca bhavanti tīvrāḥ saha pīnasena
bhavanti gāḍhaṃ kṣavathor vighātācchiro'kṣināsāśravaṇeṣu rogāḥ
kaṇṭhāsyapūrṇatvamatīva todaḥ kūjaśca vāyoruta vāpravṛttiḥ
udgāravege 'bhihate bhavanti ghorā vikārāḥ pavanaprasūtāḥ
chardervighātena bhavecca kuṣṭhaṃ yenaiva doṣeṇa vidagdham annam
mūtrāśaye pāyuni muṣkayośca śopho rujo mūtravinigrahaśca
śukrāśmarī tatsravaṇaṃ bhavedvā te te vikārā vihate tu śukre
tandrāṅgamardārucivibhramāḥ syuḥ kṣudho 'bhighātāt kṛśatā ca dṛṣṭeḥ
kaṇṭhāsyaśoṣaḥ śravaṇāvarodhastṛṣṇābhighātāddhṛdaye vyathā ca
śrāntasya niḥśvāsavinigraheṇa hṛdrogamohāvathavāpi gulmaḥ
jṛmbhāṅgamardo 'ṅgaśiro'kṣijāḍyaṃ nidrābhighātādathavāpi tandrā
tṛṣṇārditaṃ parikliṣṭaṃ kṣīṇaṃ śūlairabhidrutam
śakṛdvamantaṃ matimānudāvartinamutsṛjet
sarveṣveteṣu vidhivadudāvarteṣu kṛtsnaśaḥ
vāyoḥ kriyā vidhātavyāḥ svamārgapratipattaye
sāmānyataḥ pṛthaktvena kriyāṃ bhūyo nibodha me
āsthāpanaṃ mārutaje snigdhasvinne viśiṣyate
purīṣaje tu kartavyo vidhirānāhiko bhavet
sauvarcalāḍhyāṃ madirāṃ mūtre tvabhihate pibet
elāṃ vāpyatha madyena kṣīraṃ vāpi pibennaraḥ
dhātrīphalānāṃ svarasaṃ sajalaṃ vā pibettryaham
rasamaśvapurīṣasya gardabhasyāthavā pibet
māṃsopadaṃśaṃ madhu vā pibedvā sīdhu gauḍikam
bhadradāru ghanaṃ mūrvā haridrā madhukaṃ tathā
kolapramāṇāni pibedāntarikṣeṇa vāriṇā
duḥsparśāsvarasaṃ vāpi kaṣāyaṃ kuṅkumasya ca
ervārubījaṃ toyena pibed vālavaṇīkṛtam
pañcamūlīśṛtaṃ kṣīraṃ drākṣārasam athāpi vā
yogāṃśca vitaredatra pūrvoktānaśmarībhidaḥ
mūtrakṛcchrakramaṃ cāpi kuryānniravaśeṣataḥ
bhūyo vakṣyāmi yogān yān mūtrāghātopaśāntaye
snehaiḥ svedairudāvartaṃ jṛmbhājaṃ samupācaret
aśrumokṣo 'śruje kāryaḥ snigdhasvinnasya dehinaḥ
tīkṣṇāñjanāvapīḍābhyāṃ tīkṣṇagandhopaśiṅghanaiḥ
vartiprayogairathavā kṣavasaktiṃ pravartayet
tīkṣṇauṣadhapradhamanair athavādityaraśmibhiḥ
udgāraje kramopetaṃ snaihikaṃ dhūmamācaret
surāṃ sauvarcalavatīṃ bījapūrarasānvitām
chardyāghātaṃ yathādoṣaṃ samyak snehādibhir jayet
sakṣāralavaṇopetamabhyaṅgaṃ cātra dāpayet
bastiśuddhikarāvāpaṃ caturguṇajalaṃ payaḥ
ā vārināśāt kvathitaṃ pītavantaṃ prakāmataḥ
ramayeyuḥ priyā nāryaḥ śukrodāvartinaṃ naram
kṣudvighāte hitaṃ snigdhamuṣṇamalpaṃ ca bhojanam
tṛṣṇāghāte pibenmanthaṃ yavāgūṃ vāpi śītalām
bhojyo rasena viśrāntaḥ śramaśvāsāturo naraḥ
nidrāghāte pibet kṣīraṃ svapyācceṣṭakathā naraḥ
ādhmānādyeṣu rogeṣu yathāsvaṃ prayateta hi
yacca yatra bhavetprāptaṃ tacca tasmin prayojayet
vāyuḥ koṣṭhānugo rūkṣaiḥ kaṣāyakaṭutiktakaiḥ
bhojanaiḥ kupitaḥ sadya udāvartaṃ karoti hi
vātamūtrapurīṣāsṛkkaphamedovahāni vai
srotāṃsyudāvartayati purīṣaṃ cātivartayet
tato hṛdbastiśūlārto gauravārucipīḍitaḥ
vātamūtrapurīṣāṇi kṛcchreṇa kurute naraḥ
śvāsakāsapratiśyāyadāhamohavamijvarān
tṛṣṇāhikkāśirorogamanaḥśravaṇavibhramān
labhate ca bahūnanyān vikārān vātakopajān
taṃ tailalavaṇābhyaktaṃ snigdhaṃ svinnaṃ nirūhayet
doṣato bhinnavarcaskaṃ bhuktaṃ cāpyanuvāsayet
na cecchāntiṃ vrajatyevamudāvartaḥ sudāruṇaḥ
athainaṃ bahuśaḥ svinnaṃ yuñjyāt snehavirecanaiḥ
pāyayeta trivṛtpīluyavānīramlapācanaiḥ
hiṅgukuṣṭhavacāsvarjiviḍaṅgaṃ vā dviruttaram
yogāvetāvudāvartaṃ śūlaṃ cānilajaṃ hataḥ
devadārvagnikau kuṣṭhaṃ śuṇṭhīṃ pathyāṃ palaṅkaṣām
pauṣkarāṇi ca mūlāni toyasyārdhāḍhake pacet
pādāvaśiṣṭaṃ tat pītamudāvartamapohati
mūlakaṃ śuṣkamārdraṃ ca varṣābhūḥ pañcamūlakam
ārevataphalaṃ cāpsu paktvā tena ghṛtaṃ pacet
tat pīyamānaṃ śāstyugramudāvartam aśeṣataḥ
vacāmativiṣāṃ kuṣṭhaṃ yavakṣāraṃ harītakīm
kṛṣṇāṃ nirdahanīṃ cāpi pibeduṣṇena vāriṇā
ikṣvākumūlaṃ madanaṃ viśalyātiviṣe vacām
kuṣṭhaṃ kiṇvāgnikau caiva pibettulyāni pūrvavat
mūtreṇa devadārvagnitriphalābṛhatīḥ pibet
yavaprasthaṃ phalaiḥ sārdhaṃ kaṇṭakāryā jalāḍhake
paktvārdhaprasthaśeṣaṃ tu pibeddhiṅgusamanvitam
madanālābubījāni pippalīṃ sanidigdhikām
saṃcūrṇya pradhamennāḍyā viśatyetadyathā gudam
cūrṇaṃ nikumbhakampillaśyāmekṣvākvagnikodbhavam
kṛtavedhanamāgadhyor lavaṇānāṃ ca sādhayet
gavāṃ mūtreṇa tā vartīḥ kārayettu gudānugāḥ
sadyaḥ śarmakarāvetau yogāvamṛtasaṃmatau
athāto visūcikāpratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
ajīrṇamāmaṃ viṣṭabdhaṃ vidagdhaṃ ca yadīritam
visūcyalasakau tasmād bhaveccāpi vilambikā
sūcībhiriva gātrāṇi tudan saṃtiṣṭhate 'nilaḥ
yasyājīrṇena sā vaidyairucyate ti visūcikā
na tāṃ parimitāhārā labhante viditāgamāḥ
mūḍhāstāmajitātmāno labhante kaluṣāśayāḥ
mūrcchātisārau vamathuḥ pipāsā śūlaṃ bhramodveṣṭanajṛmbhadāhāḥ
vaivarṇyakampau hṛdaye rujaśca bhavanti tasyāṃ śirasaśca bhedaḥ
kukṣirānahyate 'tyarthaṃ pratāmyati vikūjati
niruddho mārutaścāpi kukṣau viparidhāvati
vātavarconirodhaśca kukṣau yasya bhṛśaṃ bhavet
tasyālasakamācaṣṭe tṛṣṇodgārāvarodhakau
duṣṭaṃ tu bhuktaṃ kaphamārutābhyāṃ pravartate nordhvamadhaśca yasya
vilambikāṃ tāṃ bhṛśaduścikitsyāmācakṣate śāstravidaḥ purāṇāḥ
yatrasthamāmaṃ virujet tam eva deśaṃ viśeṣeṇa vikārajātaiḥ
doṣeṇa yenāvatataṃ svaliṅgaistaṃ lakṣayedāmasamudbhavaiśca
yaḥ śyāvadantauṣṭhanakho 'lpasaṃjñaśchardyardito 'bhyantarayātanetraḥ
kṣāmasvaraḥ sarvavimuktasandhiryāyānnaraḥ so 'punarāgamāya
sādhyāsu pārṣṇyor dahanaṃ praśastam agnipratāpo vamanaṃ ca tīkṣṇam
pakve tato 'nne tu vilaṅghanaṃ syāt saṃpācanaṃ cāpi virecanaṃ ca
viśuddhadehasya hi sadya eva mūrcchātisārādirupaiti śāntim
āsthāpanaṃ cāpi vadanti pathyaṃ sarvāsu yogānaparānnibodha
pathyāvacāhiṅgukaliṅgagṛñjasauvarcalaiḥ sātiviṣaiśca cūrṇam
sukhāmbupītaṃ vinihantyajīrṇaṃ śūlaṃ visūcīmaruciṃ ca sadyaḥ
kṣārāgadaṃ vā lavaṇaṃ viṣaṃ vā guḍapragāḍhānatha sarṣapān vā
amlena vā saindhavahiṅguyuktau sabījapūrṇau saghṛtau trivargau
kaṭutrikaṃ vā lavaṇairupetaṃ pibet snuhīkṣīravimiśritaṃ tu
kalyāṇakaṃ vā lavaṇaṃ pibettu yaduktam ādāvanilāmayeṣu
kṛṣṇājamodakṣavakāṇi vāpi tulyau pibedvā magadhānikumbhau
dantīyutaṃ vā magadhodbhavānāṃ kalkaṃ pibet koṣavatīrasena
uṣṇābhir adbhir magadhodbhavānāṃ kalkaṃ pibennāgarakalkayuktam
vyoṣaṃ karañjasya phalaṃ haridre mūlaṃ samaṃ cāpyatha mātuluṅgyāḥ
chāyāviśuṣkā guṭikāḥ kṛtāstā hanyurvisūcīṃ nayanāñjanena
suvāmitaṃ sādhuvirecitaṃ vā sulaṅghitaṃ vā manujaṃ viditvā
peyādibhir dīpanapācanīyaiḥ samyakkṣudhārtaṃ samupakrameta
āmaṃ śakṛdvā nicitaṃ krameṇa bhūyo vibaddhaṃ viguṇānilena
pravartamānaṃ na yathāsvamenaṃ vikāramānāhamudāharanti
tasmin bhavantyāmasamudbhave tu tṛṣṇāpratiśyāyaśirovidāhāḥ
āmāśaye śūlamatho gurutvaṃ hṛllāsa udgāravighātanaṃ ca
stambhaḥ kaṭīpṛṣṭhapurīṣamūtre śūlo 'tha mūrcchā sa śakṛdvamecca
śvāsaśca pakvāśayaje bhavanti liṅgāni cātrālasakodbhavāni
āmodbhave vāntam upakrameta saṃsargabhaktakramadīpanīyaiḥ
athetaraṃ yo na śakṛdvamettamāmaṃ jayet svedanapācanaiśca
visūcikāyāṃ parikīrtitāni dravyāṇi vairecanikāni yāni
tānyeva vartīr viraced vicūrṇya mahiṣyajāvībhagavāṃ tu mūtraiḥ
svinnasya pāyau viniveśya tāśca cūrṇāni caiṣāṃ pradhamettu nāḍyā
mūtreṣu saṃsādhya yathāvidhānaṃ dravyāṇi yānyūrdhvamadhaśca yānti
kvāthena tenāśu nirūhayecca mūtrārdhayuktena samākṣikeṇa
tribhaṇḍiyuktaṃ lavaṇaprakuñcaṃ dattvā viriktakramamācarecca
eṣveva tailena ca sādhitena prāptaṃ yadi syādanuvāsayecca
athāto 'rocakapratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
doṣaiḥ pṛthak saha ca cittaviparyayācca bhaktāyaneṣu hṛdi cāvatate pragāḍham
nānne rucirbhavati taṃ bhiṣajo vikāraṃ bhaktopaghātamiha pañcavidhaṃ vadanti
hṛcchūlapīḍanayutaṃ virasānanatvaṃ vātātmake bhavati liṅgamarocake tu
hṛddāhacoṣabahutā mukhatiktatā ca mūrcchā satṛḍ bhavati pittakṛte tathaiva
kaṇḍūgurutvakaphasaṃsravasādatandrāḥ śleṣmātmake madhuramāsyamarocake tu
sarvātmake pavanapittakaphā bahūni rūpāṇyathāsya hṛdaye samudīrayanti
saṃrāgaśokabhayaviplutacetasastu cintākṛto bhavati so 'śucidarśanācca
vāte vacāmbuvamanaṃ kṛtavān pibecca snehaiḥ surābhirathavoṣṇajalena cūrṇam
kṛṣṇāviḍaṅgayavabhasmahareṇubhārgīrāsnailahiṅgulavaṇottamanāgarāṇām
pitte guḍāmbumadhurair vamanaṃ praśastaṃ snehaḥ sasaindhavasitāmadhusarpiriṣṭaḥ
nimbāmbuvāmitavataḥ kaphaje 'nupānaṃ rājadrumāmbu madhunā tu sadīpyakaṃ syāt
cūrṇaṃ yaduktamathavānilaje tadeva sarvaiśca sarvakṛtamevam upakrameta
drākṣāpaṭolaviḍavetrakarīranimbamūrvābhayākṣabadarāmalakendravṛkṣaiḥ
bījaiḥ karañjanṛpavṛkṣabhavaiśca piṣṭair lehaṃ pacet surabhimūtrayutaṃ yathāvat
mustāṃ vacāṃ trikaṭukaṃ rajanīdvayaṃ ca bhārgīṃ ca kuṣṭhamatha nirdahanīṃ ca piṣṭvā
mūtre 'vije dviradamūtrayute pacedvā pāṭhāṃ tugāmativiṣāṃ rajanīṃ ca mukhyām
maṇḍūkimarkamamṛtāṃ ca salāṅgalākhyāṃ mūtre pacettu mahiṣasya vidhānavidvā
etānna santi caturo lihatastu lehān gulmāruciśvasanakaṇṭhahṛdāmayāśca
sātmyān svadeśaracitān vividhāṃśca bhakṣyān pānāni mūlaphalaṣāḍavarāgayogān
adyādrasāṃśca vividhān vividhaiḥ prakārair bhuñjīta cāpi laghurūkṣamanaḥsukhāni
āsthāpanaṃ vidhivadatra virecanaṃ ca kuryānmṛdūni śirasaśca virecanāni
trīṇyūṣaṇāni rajanītriphalāyutāni cūrṇīkṛtāni yavaśūkavimiśritāni
kṣaudrāyutāni vitarenmukhabodhanārthamanyāni tiktakaṭukāni ca bheṣajāni
mustādirājataruvargadaśāṅgasiddhaiḥ kvāthair jayenmadhuyutair vividhaiśca lehaiḥ
mūtrāsavair guḍakṛtaiśca tathā tvariṣṭaiḥ kṣārāsavaiśca madhumādhavatulyagandhaiḥ
syādeṣa eva kaphavātahate vidhiśca śāntiṃ gate hutabhuji praśamāya tasya
icchābhighātabhayaśokahate 'ntaragnau bhāvān bhavāya vitaret khalu śakyarūpān
artheṣu cāpyapaciteṣu punarbhavāya paurāṇikaiḥ śrutiśatairanumānayettam
dainyaṃ gate manasi bodhanamatra śastaṃ yadyat priyaṃ tadupasevyamarocake tu
athāto mūtrāghātapratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
vātakuṇḍalikāṣṭhīlā vātavastistathaiva ca
mūtrātītaḥ sajaṭharo mūtrotsaṅgaḥ kṣayastathā
mūtragranthirmūtraśukramuṣṇavātastathaiva ca
mūtraukasādau dvau cāpi rogā dvādaśa kīrtitāḥ
raukṣyādvegavighātādvā vāyur antaram āśritaḥ
mūtraṃ carati saṃgṛhya viguṇaḥ kuṇḍalīkṛtaḥ
sṛjedalpālpamathavā sarujaskaṃ śanaiḥ śanaiḥ
vātakuṇḍalikāṃ taṃ tu vyādhiṃ vidyāt sudāruṇam
śakṛnmārgasya basteśca vāyur antaramāśritaḥ
aṣṭhīlāvadghanaṃ granthiṃ karotyacalamunnatam
viṇmūtrānilasaṅgaśca tatrādhmānaṃ ca jāyate
vedanā ca parā bastau vātāṣṭhīleti tāṃ viduḥ
vegaṃ vidhārayedyastu mūtrasyākuśalo naraḥ
niruṇaddhi mukhaṃ tasya basterbastigato 'nilaḥ
mūtrasaṅgo bhavettena bastikukṣinipīḍitaḥ
vātavastiḥ sa vijñeyo vyādhiḥ kṛcchraprasādhanaḥ
vegaṃ saṃdhārya mūtrasya yo bhūyaḥ sraṣṭumicchati
tasya nābhyeti yadi vā kathaṃcit sampravartate
pravāhato mandarujamalpamalpaṃ punaḥ punaḥ
mūtrātītaṃ tu taṃ vidyānmūtravegavighātajam
mūtrasya vihate vege tadudāvartahetunā
apānaḥ kupito vāyurudaraṃ pūrayedbhṛśam
nābheradhastādādhmānaṃ janayettīvravedanam
taṃ mūtrajaṭharaṃ vidyād adhaḥsrotonirodhanam
bastau vāpyathavā nāle maṇau vā yasya dehinaḥ
mūtraṃ pravṛttaṃ sajjeta saraktaṃ vā pravāhataḥ
sravecchanairalpamalpaṃ sarujaṃ vātha nīrujam
viguṇānilajo vyādhiḥ sa mūtrotsaṅgasaṃjñitaḥ
rūkṣasya klāntadehasya bastisthau pittamārutau
sadāhavedanaṃ kṛcchraṃ kuryātāṃ mūtrasaṃkṣayam
abhyantare bastimukhe vṛtto 'lpaḥ sthira eva ca
vedanāvānati sadā mūtramārganirodhanaḥ
jāyate sahasā yasya granthiraśmarilakṣaṇaḥ
sa mūtragranthirityevam ucyate vedanādibhiḥ
pratyupasthitamūtrastu maithunaṃ yo 'bhinandati
tasya mūtrayutaṃ retaḥ sahasā sampravartate
purastādvāpi mūtrasya paścādvāpi kadācana
bhasmodakapratīkāśaṃ mūtraśukraṃ taducyate
vyāyāmādhvātapaiḥ pittaṃ bastiṃ prāpyānilāvṛtam
bastiṃ meḍhraṃ gudaṃ caiva pradahan srāvayedadhaḥ
mūtraṃ hāridramathavā saraktaṃ raktam eva vā
kṛcchrāt pravartate jantoruṣṇavātaṃ vadanti tam
viśadaṃ pītakaṃ mūtraṃ sadāhaṃ bahalaṃ tathā
śuṣkaṃ bhavati yaccāpi rocanācūrṇasannibham
mūtraukasādaṃ taṃ vidyādrogaṃ pittakṛtaṃ budhaḥ
picchilaṃ saṃhataṃ śvetaṃ tathā kṛcchrapravartanam
śuṣkaṃ bhavati yaccāpi śaṅkhacūrṇaprapāṇḍuram
mūtraukasādaṃ taṃ vidyādāmayaṃ dvādaśaṃ kaphāt
kaṣāyakalkasarpīṃṣi bhakṣyān lehān payāṃsi ca
kṣāramadyāsavasvedān bastīṃścottarasaṃjñitān
vidadhyānmatimāṃstatra vidhiṃ cāśmarināśanam
mūtrodāvartayogāṃśca kārtsnyenātra prayojayet
kalkamervārubījānāmakṣamātraṃ sasaindhavam
dhānyāmlayuktaṃ pītvaiva mūtrakṛcchrāt pramucyate
surāṃ sauvarcalavatīṃ mūtrakṛcchrī pibennaraḥ
madhu māṃsopadaṃśaṃ vā pibedvāpyatha gauḍikam
pibet kuṅkumakarṣaṃ vā madhūdakasamāyutam
rātriparyuṣitaṃ prātastathā sukhamavāpnuyāt
dāḍimāmlāṃ yutāṃ mukhyāmelājīrakanāgaraiḥ
pītvā surāṃ salavaṇāṃ mūtrakṛcchrāt pramucyate
pṛthakparṇyādivargasya mūlaṃ gokṣurakasya ca
ardhaprasthena toyasya pacet kṣīracaturguṇam
kṣīrāvaśiṣṭaṃ tacchītaṃ sitākṣaudrayutaṃ pibet
naro mārutapittotthamūtrāghātanivāraṇam
niṣpīḍya vāsasā samyagvarco rāsabhavājinoḥ
rasasya kuḍavaṃ tasya pibenmūtrarujāpaham
mustābhayādevadārumūrvāṇāṃ madhukasya ca
pibedakṣasamaṃ kalkaṃ mūtradoṣanivāraṇam
abhayāmalakākṣāṇāṃ kalkaṃ badarasaṃmitam
ambhasālavaṇopetaṃ pibenmūtrarujāpaham
udumbarasamaṃ kalkaṃ drākṣāyā jalasaṃyutam
pibet paryuṣitaṃ rātrau śītaṃ mūtrarujāpaham
nidigdhikāyāḥ svarasaṃ pibet kuḍavasaṃmitam
mūtradoṣaharaṃ kalyamathavā kṣaudrasaṃyutam
prapīḍyāmalakānāṃ tu rasaṃ kuḍavasaṃmitam
pītvāgadī bhavejjanturmūtradoṣarujāturaḥ
dhātrīphalarasenaivaṃ sūkṣmailāṃ vā pibennaraḥ
piṣṭvāthavā suśītena śālitaṇḍulavāriṇā
tālasya taruṇaṃ mūlaṃ trapusasya rasaṃ tathā
śvetaṃ karkaṭakaṃ caiva prātastu payasā pibet
śṛtaṃ vā madhuraiḥ kṣīraṃ sarpirmiśraṃ pibennaraḥ
mūtradoṣaviśuddhyarthaṃ tathaivāśmarināśanam
balāśvadaṃṣṭrākrauñcāsthikokilākṣakataṇḍulān
śataparvakamūlaṃ ca devadāru sacitrakam
akṣabījaṃ ca surayā kalkīkṛtya pibennaraḥ
mūtradoṣaviśuddhyarthaṃ tathaivāśmarināśanam
pāṭalākṣāramāhṛtya saptakṛtvaḥ parisrutam
pibenmūtravikāraghnaṃ saṃsṛṣṭaṃ tailamātrayā
nalāśmabhedadarbhekṣutrapusairvārubījakān
kṣīre pariśṛtān tatra pibet sarpiḥsamāyutān
pāṭalyā yāvaśūkācca pāribhadrāttilād api
kṣārodakena matimān tvageloṣaṇacūrṇakam
pibedguḍena miśraṃ vā lihyāllehān pṛthak pṛthak
ata ūrdhvaṃ pravakṣyāmi mūtradoṣe kramaṃ hitam
snehasvedopapannānāṃ hitaṃ teṣu virecanam
tataḥ saṃśuddhadehānāṃ hitāścottarabastayaḥ
strīṇāmatiprasaṅgena śoṇitaṃ yasya dṛśyate
maithunoparamastasya bṛṃhaṇaśca vidhiḥ smṛtaḥ
tāmracūḍavasā tailaṃ hitaṃ cottarabastiṣu
vidhānaṃ tasya pūrvaṃ hi vyāsataḥ parikīrtitam
kṣaudrārdhapātraṃ dattvā ca pātraṃ tu kṣīrasarpiṣaḥ
śarkarāyāśca cūrṇaṃ ca drākṣācūrṇaṃ ca tatsamam
svayaṃguptāphalaṃ caiva tathaivekṣurakasya ca
pippalīcūrṇasaṃyuktamardhabhāgaṃ prakalpayet
tadaikadhyaṃ samānīya khajenābhipramanthayet
tataḥ pāṇitalaṃ cūrṇaṃ līḍhvā kṣīraṃ tataḥ pibet
etat sarpiḥ prayuñjānaḥ śuddhadeho naraḥ sadā
mūtradoṣāñjayet sarvānanyayogaiḥ sudurjayān
jayecchoṇitadoṣāṃśca vandhyā garbhaṃ labheta ca
nārī caitat prayuñjānā yonidoṣāt pramucyate
balā kolāsthi madhukaṃ śvadaṃṣṭrātha śatāvarī
mṛṇālaṃ ca kaseruśca bījānīkṣurakasya ca
sahasravīryāṃśumatī payasyā saha kālayā
śṛgālavinnātibalā bṛṃhaṇīyo gaṇastathā
etāni samabhāgāni matimān saha sādhayet
caturguṇena payasā guḍasya tulayā saha
droṇāvaśiṣṭaṃ tat pūtaṃ pacettena ghṛtāḍhakam
tat siddhaṃ kalaśe sthāpyaṃ kṣaudraprasthena saṃyutam
sarpiretat prayuñjāno mūtradoṣāt pramucyate
tugākṣīryāśca cūrṇāni śarkarāyāstathaiva ca
kṣaudreṇa tulyānyāloḍya praśaste 'hani lehayet
tasya khādedyathāśakti mātrāṃ kṣīraṃ tataḥ pibet
śukradoṣāñjayenmartyaḥ prāśya samyak suyantritaḥ
vyavāyakṣīṇaretāstu sadyaḥ saṃlabhate sukham
ojasvī balavānmartyaḥ pibanneva ca hṛṣyati
citrakaḥ sārivā caiva balā kālānusārivā
drākṣā viśālā pippalyastathā citraphalā bhavet
tathaiva madhukaṃ pathyāṃ dadyādāmalakāni ca
ghṛtāḍhakaṃ pacedebhiḥ kalkaiḥ karṣasamanvitaiḥ
kṣīradroṇe jaladroṇe tatsiddhamavatārayet
śītaṃ parisrutaṃ caiva śarkarāprasthasaṃyutam
tugākṣīryāśca tat sarvaṃ matimān parimiśrayet
tato mitaṃ pibetkāle yathādoṣaṃ yathābalam
vātaretāḥ śleṣmaretāḥ pittaretāstu yo bhavet
raktaretā granthiretāḥ pibedicchannarogatām
jīvanīyaṃ ca vṛṣyaṃ ca sarpiretadbalāvaham
prajñāhitaṃ ca dhanyaṃ ca sarvarogāpahaṃ śivam
sarpiretat prayuñjānā strī garbhaṃ labhate 'cirāt
asṛgdoṣāñjayeccāpi yonidoṣāṃśca saṃhatān
mūtradoṣeṣu sarveṣu kuryādetaccikitsitam
athāto mūtrakṛcchrapratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
vātena pittena kaphena sarvaistathābhighātaiḥ śakṛdaśmarībhyām
tathāparaḥ śarkarayā sukaṣṭo mūtropaghātaḥ kathito 'ṣṭamastu
alpamalpaṃ samutpīḍya muṣkamehanabastibhiḥ
phaladbhiriva kṛcchreṇa vātāghātena mehati
hāridramuṣṇaṃ raktaṃ vā muṣkamehanabastibhiḥ
agninā dahyamānābhaiḥ pittāghātena mehati
snigdhaṃ śuklamanuṣṇaṃ ca muṣkamehanabastibhiḥ
saṃhṛṣṭaromā gurubhiḥ śleṣmāghātena mehati
dāhaśītarujāviṣṭo nānāvarṇaṃ muhurmuhuḥ
tāmyamānastu kṛcchreṇa sannipātena mehati
mūtravāhiṣu śalyena kṣateṣvabhihateṣu ca
srotaḥsu mūtrāghātastu jāyate bhṛśavedanaḥ
vātabastestu tulyāni tasya liṅgāni lakṣayet
śakṛtastu pratīghātādvāyurviguṇatāṃ gataḥ
ādhmānaṃ ca saśūlaṃ ca mūtrasaṅgaṃ karoti hi
aśmarīhetukaḥ pūrvaṃ mūtrāghāta udāhṛtaḥ
aśmarī śarkarā caiva tulye saṃbhavalakṣaṇaiḥ
śarkarāyā viśeṣaṃ tu śṛṇu kīrtayato mama
pacyamānasya pittena bhidyamānasya vāyunā
śleṣmaṇo 'vayavā bhinnāḥ śarkarā iti saṃjñitāḥ
hṛtpīḍā vepathuḥ śūlaṃ kukṣau vahniḥ sudurbalaḥ
tābhir bhavati mūrcchā ca mūtrāghātaśca dāruṇaḥ
mūtraveganirastāsu tāsu śāmyati vedanā
yāvadanyā punarnaiti guḍikā srotaso mukham
śarkarāsaṃbhavasyaitanmūtrāghātasya lakṣaṇam
cikitsitamathaiteṣāmaṣṭānām api vakṣyate
aśmarīṃ ca samāśritya yaduktaṃ prasamīkṣya tat
yathādoṣaṃ prayuñjīta snehādim api ca kramam
śvadaṃṣṭrāśmabhidau kumbhīṃ hapuṣāṃ kaṇṭakārikām
balāṃ śatāvarīṃ rāsnāṃ varuṇaṃ girikarṇikām
tathā vidārigandhādiṃ saṃhṛtya traivṛtaṃ pacet
tailaṃ ghṛtaṃ vā tat peyaṃ tena vāpyanuvāsanam
dadyāduttarabastiṃ ca vātakṛcchropaśāntaye
śvadaṃṣṭrāsvarase tailaṃ saguḍakṣīranāgaram
paktvā tat pūrvavadyojyaṃ tatrānilarujāpaham
tṛṇotpalādikākolīnyagrodhādigaṇaiḥ kṛtam
pītaṃ ghṛtaṃ pittakṛcchraṃ nāśayet kṣīram eva vā
dadyāduttarabastiṃ ca pittakṛcchropaśāntaye
ebhireva kṛtaḥ snehastrividheṣvapi bastiṣu
hitaṃ virecanaṃ cekṣukṣīradrākṣārasair yutam
surasoṣakamustādau varuṇādau ca yat kṛtam
tailaṃ tathā yavāgvādi kaphāghāte praśasyate
yathādoṣocchrayaṃ kuryādetāneva ca sarvaje
phalguvṛścīradarbhāśmasāracūrṇaṃ ca vāriṇā
surekṣurasadarbhāmbupītaṃ kṛcchrarujāpaham
tathābhighātaje kuryāt sadyovraṇacikitsitam
mūtrakṛcchre śakṛjjāte kāryā vātaharī kriyā
svedāvagāhāvabhyaṅgabasticūrṇakriyāstathā
ye tvanye tu tathā kṛcchre tayoḥ proktaḥ kriyāvidhiḥ
athāto 'mānuṣopasargapratiṣedham adhyāyaṃ vyākhyāsyāmaḥ
yathovāca bhagavān dhanvantariḥ
niśācarebhyo rakṣyastu nityam eva kṣatāturaḥ
iti yat prāgabhihitaṃ vistarastasya vakṣyate
guhyānāgatavijñānam anavasthāsahiṣṇutā
kriyā vāmānuṣī yasmin sagrahaḥ parikīrtyate
aśuciṃ bhinnamaryādaṃ kṣataṃ vā yadi vākṣatam
hiṃsyurhiṃsāvihārārthaṃ satkārārthamathāpi vā
asaṃkhyeyā grahagaṇā grahādhipatayastu ye
vyajyante vividhākārā bhidyante te tathāṣṭadhā
devāstathā śatrugaṇāśca teṣāṃ gandharvayakṣāḥ pitaro bhujaṅgāḥ
rakṣāṃsi yā cāpi piśācajātireṣo 'ṣṭako devagaṇo grahākhyaḥ
saṃtuṣṭaḥ śucirapi ceṣṭagandhamālyo nistandrī hyavitathasaṃskṛtaprabhāṣī
tejasvī sthiranayano varapradātā brahmaṇyo bhavati naraḥ sa devajuṣṭaḥ
saṃsvedī dvijagurudevadoṣavaktā jihmākṣo vigatabhayo vimārgadṛṣṭiḥ
saṃtuṣṭo bhavati na cānnapānajātair duṣṭātmā bhavati ca devaśatrujuṣṭaḥ
hṛṣṭātmā pulinavanāntaropasevī svācāraḥ priyaparigītagandhamālyaḥ
nṛtyan vai prahasati cāru cālpaśabdaṃ gandharvagrahaparipīḍito manuṣyaḥ
tāmrākṣaḥ priyatanuraktavastradhārī gambhīro drutamatiralpavāk sahiṣṇuḥ
tejasvī vadati ca kiṃ dadāmi kasmai yo yakṣagrahaparipīḍito manuṣyaḥ
pretebhyo visṛjati saṃstareṣu piṇḍān śāntātmā jalam api cāpasavyavastraḥ
māṃsepsus tilaguḍapāyasābhikāmas tadbhukto bhavati pitṛgrahābhibhūtaḥ
bhūmau yaḥ prasarati sarpavat kadācit sṛkkiṇyau vilikhati jihvayā tathaiva
nidrālurguḍamadhudugdhapāyasepsurvijñeyo bhavati bhujaṅgamena juṣṭaḥ
māṃsāsṛgvividhasurāvikāralipsur nirlajjo bhṛśamatiniṣṭhuro 'tiśūraḥ
krodhālurvipulabalo niśāvihārī śaucadviḍ bhavati ca rakṣasā gṛhītaḥ
uddhastaḥ kṛśaparuṣaścirapralāpī durgandho bhṛśamaśucistathātilolaḥ
bahvāśī vijanahimāmburātrisevī vyāvigno bhramati rudan piśācajuṣṭaḥ
sthūlākṣastvaritagatiḥ svaphenalehī nidrāluḥ patati ca kampate ca yo 'ti
yaścādridviradanagādivicyutaḥ san saṃsṛṣṭo na bhavati vārddhakena juṣṭaḥ
devagrahāḥ paurṇamāsyāmasurāḥ sandhyayorapi
gandharvāḥ prāyaśo 'ṣṭamyāṃ yakṣāśca pratipadyatha
kṛṣṇakṣaye ca pitaraḥ pañcamyām api coragāḥ
rakṣāṃsi niśi paiśācāścaturdaśyāṃ viśanti ca
darpaṇādīn yathā chāyā śītoṣṇaṃ prāṇino yathā
svamaṇiṃ bhāskarasyosrā yathā dehaṃ ca dehadhṛk
viśanti ca na dṛśyante grahāstadvaccharīriṇam
tapāṃsi tīvrāṇi tathaiva dānaṃ vratāni dharmo niyamāśca satyam
guṇāstathāṣṭāvapi teṣu nityā vyastāḥ samastāśca yathāprabhāvam
na te manuṣyaiḥ saha saṃviśanti na vā manuṣyān kvacidāviśanti
ye tvāviśantīti vadanti mohātte bhūtavidyāviṣayādapohyāḥ
teṣāṃ grahāṇāṃ paricārakā ye koṭīsahasrāyutapadmasaṃkhyāḥ
asṛgvasāmāṃsabhujaḥ subhīmā niśāvihārāśca tamāviśanti
niśācarāṇāṃ teṣāṃ hi ye devagaṇamāśritāḥ
te tu tatsattvasaṃsargādvijñeyāstu tadañjanāḥ
devagrahā iti punaḥ procyante 'śucayaśca ye
devavacca namasyante pratyarthyante ca devavat
svāmiśīlakriyācārāḥ krama eṣa surādiṣu
nirṛteryā duhitarastāsāṃ sa prasavaḥ smṛtaḥ
satyatvādapavṛtteṣu vṛttisteṣāṃ gaṇaiḥ kṛtā
hiṃsāvihārā ye kecid devabhāvam upāśritāḥ
bhūtānīti kṛtā saṃjñā teṣāṃ saṃjñāpravaktṛbhiḥ
grahasaṃjñāni bhūtāni yasmādvettyanayā bhiṣak
vidyayā bhūtavidyātvamata eva nirucyate
teṣāṃ śāntyarthamanvicchan vaidyastu susamāhitaḥ
japaiḥ saniyamair homairārabheta cikitsitum
raktāni gandhamālyāni bījāni madhusarpiṣī
bhakṣyāśca sarve sarveṣāṃ sāmānyo vidhirucyate
vastrāṇi gandhamālyāni māṃsāni rudhirāṇi ca
yāni yeṣāṃ yatheṣṭāni tāni tebhyaḥ pradāpayet
hiṃsanti manujān yeṣu prāyaśo divaseṣu tu
dineṣu teṣu deyāni tadbhūtavinivṛttaye
devagrahe devagṛhe hutvāgniṃ prāpayed balim
kuśasvastikapūpājyacchatrapāyasasaṃbhṛtam
asurāya yathākālaṃ vidadhyāccatvarādiṣu
gandharvasya gavāṃ madhye madyamāṃsāmbujāṅgalam
hṛdye veśmani yakṣasya kulmāṣāsṛksurādibhiḥ
atimuktakakundābjaiḥ puṣpaiśca vitaredbalim
nadyāṃ pitṛgrahāyeṣṭaṃ kuśāstaraṇabhūṣitam
tatraivopahareccāpi nāgāya vividhaṃ balim
catuṣpathe rākṣasasya bhīmeṣu gahaneṣu vā
śūnyāgāre piśācasya tīvraṃ balimupāharet
pūrvamācaritair mantrair bhūtavidyānidarśitaiḥ
na śakyā balibhir jetuṃ yogaistān samupācaret
ajarkṣacarmaromāṇi śalyakolūkayostathā
hiṅguṃ mūtraṃ ca bastasya dhūmamasya prayojayet
etena śāmyati kṣipraṃ balavān api yo grahaḥ
gajāhvapippalīmūlavyoṣāmalakasarṣapān
godhānakulamārjārarṣyapittaprapeṣitān
nasyābhyañjanasekeṣu vidadhyādyogatattvavit
kharāśvāśvatarolūkakarabhaśvaśṛgālajam
purīṣaṃ gṛdhrakākānāṃ varāhasya ca peṣayet
bastamūtreṇa tatsiddhaṃ tailaṃ syāt pūrvavaddhitam
śirīṣabījaṃ laśunaṃ śuṇṭhīṃ siddhārthakaṃ vacām
mañjiṣṭhāṃ rajanīṃ kṛṣṇāṃ bastamūtreṇa peṣayet
vartyaśchāyāviśuṣkāstāḥ sapittā nayanāñjanam
naktamālaphalaṃ vyoṣaṃ mūlaṃ śyonākabilvayoḥ
haridre ca kṛtā vartyaḥ pūrvavannayanāñjanam
saindhavaṃ kaṭukāṃ hiṅguṃ vayaḥsthāṃ ca vacām api
bastamūtreṇa sampiṣṭaṃ matsyapittena pūrvavat
ye ye grahā na sidhyanti sarveṣāṃ nayanāñjanam
purāṇasarpirlaśunaṃ hiṅgu siddhārthakaṃ vacā
golomī cājalomī ca bhūtakeśī jaṭā tathā
kukkuṭā sarpagandhā ca tathā kāṇavikāṇike
vajraproktā vayaḥsthā ca śṛṅgī mohanavallikā
arkamūlaṃ trikaṭukaṃ latā srotojamañjanam
naipālī haritālaṃ ca rakṣoghnā ye ca kīrtitāḥ
siṃhavyāghrarkṣamārjāradvīpivājigavāṃ tathā
śvāvicchalyakagodhānāmuṣṭrasya nakulasya ca
viṭtvagromavasāmūtraraktapittanakhādayaḥ
asmin varge bhiṣak kuryāttailāni ca ghṛtāni ca
pānābhyañjananasyeṣu tāni yojyāni jānatā
avapīḍe 'ñjane caiva vidadhyād guṭikīkṛtam
vidadhīta parīṣeke kvathitaṃ cūrṇitaṃ tathā
uddhūlane ślakṣṇapiṣṭaṃ pradehe cāvacārayet
eṣa sarvavikārāṃstu mānasānaparājitaḥ
hanyādalpena kālena snehādirapi ca kramaḥ
na cācaukṣaṃ prayuñjīta prayogaṃ devatāgrahe
ṛte piśācādanyatra pratikūlaṃ na cācaret
vaidyāturau nihanyuste dhruvaṃ kruddhā mahaujasaḥ
hitāhitīye yaccoktaṃ nityam eva samācaret
tataḥ prāpsyati siddhiṃ ca yaśaśca vipulaṃ bhiṣak
athāto 'pasmārapratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
smṛtirbhūtārthavijñānam apaś ca parivarjane
apasmāra iti proktastato 'yaṃ vyādhirantakṛt
mithyātiyogendriyārthakarmaṇāmabhisevanāt
viruddhamalināhāravihārakupitair malaiḥ
veganigrahaśīlānām ahitāśucibhojinām
rajastamo'bhibhūtānāṃ gacchatāṃ ca rajasvalām
tathā kāmabhayodvegakrodhaśokādibhir bhṛśam
cetasyabhihate puṃsāmapasmāro 'bhijāyate
hṛtkampaḥ śūnyatā svedo dhyānaṃ mūrcchā pramūḍhatā
nidrānāśaśca tasmiṃstu bhaviṣyati bhavantyatha
saṃjñāvaheṣu srotaḥsu doṣavyāpteṣu mānavaḥ
rajastamaḥparīteṣu mūḍho bhrāntena cetasā
vikṣipan hastapādaṃ ca vijihmabhrūrvilocanaḥ
dantān khādan vaman phenaṃ vivṛtākṣaḥ patet kṣitau
alpakālāntaraṃ cāpi punaḥ saṃjñāṃ labheta saḥ
so 'pasmāra iti proktaḥ sa ca dṛṣṭaścaturvidhaḥ
vātapittakaphair nṝṇāṃ caturthaḥ sannipātataḥ
vepamāno daśan dantān śvasan phenaṃ vamann api
yo brūyādvikṛtaṃ sattvaṃ kṛṣṇaṃ māmanudhāvati
tato me cittanāśaḥ syāt so 'pasmāro 'nilātmakaḥ
tṛṭtāpasvedamūrcchārto dhunvannaṅgāni vihvalaḥ
yo brūyādvikṛtaṃ sattvaṃ pītaṃ māmanudhāvati
tato me cittanāśaḥ syāt sa pittabhava ucyate
śītahṛllāsanidrārtaḥ patan bhūmau vaman kapham
yo brūyādvikṛtaṃ sattvaṃ śuklaṃ māmanudhāvati
tato me cittanāśaḥ syāt so 'pasmāraḥ kaphātmakaḥ
hṛdi todastṛḍutkledastriṣvapyeteṣu saṃkhyayā
pralāpaḥ kūjanaṃ kleśaḥ pratyekaṃ tu bhavediha
sarvaliṅgasamavāyaḥ sarvadoṣaprakopaje
animittāgamādvyādher gamanād akṛte 'pi ca
āgamāccāpyapasmāraṃ vadantyanye na doṣajam
kramopayogāddoṣāṇāṃ kṣaṇikatvāttathaiva ca
āgamādvaiśvarūpyācca sa tu nirvarṇyate budhaiḥ
deve varṣatyapi yathā bhūmau bījāni kānicit
śaradi pratirohanti tathā vyādhisamudbhavaḥ
sthāyinaḥ kecidalpena kālenābhipravardhitāḥ
darśayanti vikārāṃstu viśvarūpānnisargataḥ
apasmāro mahāvyādhistasmād doṣaja eva tu
tasya kāryo vidhiḥ sarvo ya unmādeṣu vakṣyate
purāṇasarpiṣaḥ pānamabhyaṅgaścaiva pūjitaḥ
upayogo grahoktānāṃ yogānāṃ tu viśeṣataḥ
tataḥ sidhyanti te sarve yogairanyaiśca sādhayet
śigrukaṭvaṅgakiṇvāhinimbatvagrasasādhitam
caturguṇe gavāṃ mūtre tailābhyañjane hitam
godhānakulanāgānāṃ pṛṣatarkṣagavām api
pitteṣu siddhaṃ tailaṃ ca pānābhyaṅgeṣu pūjitam
tīkṣṇairubhayatobhāgaiḥ śiraścāpi viśodhayet
pūjāṃ rudrasya kurvīta tadgaṇānāṃ ca nityaśaḥ
vātikaṃ bastibhiścāpi paittikaṃ tu virecanaiḥ
kaphajaṃ vamanair dhīmānapasmāramupācaret
kulatthayavakolāni śaṇabījaṃ palaṅkaṣām
jaṭilāṃ pañcamūlyau dve pathyāṃ cotkvāthya yatnataḥ
bastamūtrayutaṃ sarpiḥ pacettadvātike hitam
kākolyādipratīvāpaṃ siddhaṃ ca prathame gaṇe
payomadhusitāyuktaṃ ghṛtaṃ tat paittike hitam
kākolyādipratīvāpaṃ siddhaṃ ca prathame gaṇe
payomadhusitāyuktaṃ ghṛtaṃ tat paittike hitam
suradrumavacākuṣṭhasiddhārthavyoṣahiṅgubhiḥ
mañjiṣṭhārajanīyugmasamaṅgātriphalāmbudaiḥ
karañjabījaśairīṣagirikarṇīhutāśanaiḥ
siddhaṃ siddhārthakaṃ nāma sarpirmūtracaturguṇam
kṛmikuṣṭhagaraśvāsabalāsaviṣamajvarān
sarvabhūtagrahonmādānapasmārāṃśca nāśayet
daśamūlendravṛkṣatvaṅmūrvābhārgīphalatrikaiḥ
śampākaśreyasīsaptaparṇāpāmārgaphalgubhiḥ
śṛtaiḥ kalkaiśca bhūnimbapūtīkavyoṣacitrakaiḥ
trivṛtpāṭhāniśāyugmasārivādvayapauṣkaraiḥ
kaṭukāyāsadantyugrānīlinīkrimiśatrubhiḥ
sarpirebhiśca gokṣīradadhimūtraśakṛdrasaiḥ
sādhitaṃ pañcagavyākhyaṃ sarvāpasmārabhūtanut
cāturthakakṣayaśvāsānunmādāṃśca niyacchati
bhārgīśṛte pacet kṣīre śālitaṇḍulapāyasam
tryahaṃ śuddhāya taṃ bhoktuṃ varāhāyopakalpayet
jñātvā ca madhurībhūtaṃ taṃ viśasyānnamuddharet
trīn bhāgāṃstasya cūrṇasya kiṇvabhāgena saṃsṛjet
maṇḍodakārthe deyaśca bhārgīkvāthaḥ suśītalaḥ
śuddhe kumbhe nidadhyācca saṃbhāraṃ taṃ surāṃ tataḥ
jātagandhāṃ jātarasāṃ pāyayedāturaṃ bhiṣak
sirāṃ vidhyedatha prāptāṃ maṅgalyāni ca dhārayet
athāta unmādapratiṣedhamadhyāyaṃ vyākhyāsyāmaḥ
yathovāca bhagavān dhanvantariḥ
madayantyuddhatā doṣā yasmādunmārgamāśritāḥ
mānaso 'yamato vyādhirunmāda iti kīrtitaḥ
ekaikaśaḥ samastaiśca doṣair atyarthamūrchitaiḥ
mānasena ca duḥkhena sa pañcavidha ucyate
viṣādbhavati ṣaṣṭhaśca yathāsvaṃ tatra bheṣajam
sa cāpravṛddhastaruṇo madasaṃjñāṃ bibharti ca
mohodvegau svanaḥ śrotre gātrāṇāmapakarṣaṇam
atyutsāho 'ruciścānne svapne kaluṣabhojanam
vāyunonmathanaṃ cāpi bhramaścakragatasya vā
yasya syādacireṇaiva unmādaṃ so 'dhigacchati
rūkṣacchaviḥ paruṣavāgdhamanītato vā śītāturaḥ kṛśatanuḥ sphuritāṅgasandhiḥ
āsphoṭayatyaṭati gāyati nṛtyaśīlo vikrośati bhramati cāpyanilaprakopāt
tṛṭsvedadāhabahulo bahubhug vinidraś chāyāhimānilajalāntavihārasevī
tīkṣṇo himāmbuni caye 'pi sa vahniśaṅkī pittāddivā nabhasi paśyati tārakāśca
chardyagnisādasadanārucikāsayukto yoṣidviviktaratiralpamatipracāraḥ
nidrāparo 'lpakathano 'lpabhuguṣṇasevī rātrau bhṛśaṃ bhavati cāpi kaphaprakopāt
sarvātmake pavanapittakaphā yathāsvaṃ saṃharṣitā iva ca liṅgamudīrayanti
caurair narendrapuruṣairaribhistathānyair vitrāsitasya dhanabāndhavasaṃkṣayādvā
gāḍhaṃ kṣate manasi ca priyayā riraṃsor jāyeta cotkaṭataro manaso vikāraḥ
citraṃ sa jalpati mano'nugataṃ visaṃjño gāyatyatho hasati roditi mūḍhasaṃjñaḥ
raktekṣaṇo hatabalendriyabhāḥ sudīnaḥ śyāvānano viṣakṛto 'tha bhavet parāsuḥ
snigdhaṃ svinnaṃ tu manujamunmādārtaṃ viśodhayet
tīkṣṇairubhayatobhāgaiḥ śirasaśca virecanaiḥ
vividhairavapīḍaiśca sarṣapasnehasaṃyutaiḥ
yojayitvā tu taccūrṇaṃ ghrāṇe tasya prayojayet
satataṃ dhūpayeccainaṃ śvagomāṃsaiḥ supūtibhiḥ
sarṣapānāṃ ca tailena nasyābhyaṅgau hitau sadā
darśayedadbhutānyasya vadennāśaṃ priyasya vā
bhīmākārair narair nāgair dāntair vyālaiśca nirviṣaiḥ
bhīṣayet saṃyataṃ pāśaiḥ kaśābhir vātha tāḍayet
yantrayitvā suguptaṃ vā trāsayettaṃ tṛṇāgninā
jalena tarjayedvāpi rajjughātair vibhāvayet
balavāṃścāpi saṃrakṣet jale 'ntaḥ parivāsayet
pratudedārayā cainaṃ marmāghātaṃ vivarjayet
veśmano 'ntaḥ praviśyainaṃ rakṣaṃstadveśma dīpayet
sāpidhāne jaratkūpe satataṃ vā nivāsayet
tryahāt tryahād yavāgūśca tarpaṇān vā pradāpayet
kevalānambuyuktān vā kulmāṣān vā bahuśrutaḥ
hṛdyaṃ yaddīpanīyaṃ ca tatpathyaṃ tasya bhojayet
viḍaṅgatriphalāmustamañjiṣṭhādāḍimotpalaiḥ
śyāmailavālukailābhiś candanāmaradārubhiḥ
barhiṣṭharajanīkuṣṭhaparṇinīsārivādvayaiḥ
hareṇukātrivṛddantīvacātālīsakeśaraiḥ
dvikṣīraṃ sādhitaṃ sarpirmālatīkusumaiḥ saha
gulmakāsajvaraśvāsakṣayonmādanivāraṇam
etadeva hi saṃpakvaṃ jīvanīyopasaṃbhṛtam
caturguṇena dugdhena mahākalyāṇam ucyate
apasmāraṃ grahaṃ śoṣaṃ klaibyaṃ kārśyamabījatām
ghṛtametannihantyāśu ye cādau gaditā gadāḥ
barhiṣṭhakuṣṭhamañjiṣṭhākaṭukailāniśāhvayaiḥ
tagaratriphalāhiṅguvājigandhāmaradrumaiḥ
vacājamodākākolīmedāmadhukapadmakaiḥ
saśarkaraṃ hitaṃ sarpiḥ pakvaṃ kṣīracaturguṇam
bālānāṃ grahajuṣṭānāṃ puṃsāṃ duṣṭālparetasām
khyātaṃ phalaghṛtaṃ strīṇāṃ vandhyānāṃ cāśu garbhadam
brahmīmaindrīṃ viḍaṅgāni vyoṣaṃ hiṅgu surāṃ jaṭām
viṣaghnīṃ laśunaṃ rāsnāṃ viśalyāṃ surasāṃ vacām
jyotiṣmatīṃ nāgaraṃ ca anantāmabhayāṃ tathā
saurāṣṭrīṃ ca samāṃśāni gajamūtreṇa peṣayet
chāyāviśuṣkās tadvartīr yojayed vidhikovidaḥ
avapīḍe 'ñjane 'bhyaṅge nasye dhūme pralepane
uro'pāṅgalalāṭeṣu sirāścāsya vimokṣayet
apasmārakriyāṃ cāpi grahoddiṣṭāṃ ca kārayet
śāntadoṣaṃ viśuddhaṃ ca snehabastibhirācaret
unmādeṣu ca sarveṣu kuryāccittaprasādanam
mṛdupūrvāṃ made 'pyevaṃ kriyāṃ mṛdvīṃ prayojayet
śokaśalyaṃ vyapanayedunmāde pañcame bhiṣak
viṣaje mṛdupūrvāṃ ca viṣaghnīṃ kārayet kriyām
athāto rasabhedavikalpamadhyāyaṃ vyākhyāsyāmaḥ
yathovāca bhagavān dhanvantariḥ
doṣāṇāṃ pañcadaśadhā prasaro 'bhihitastu yaḥ
triṣaṣṭyā rasabhedānāṃ tatprayojanam ucyate
avidagdhā vidagdhāśca bhidyante te triṣaṣṭidhā
rasabhedatriṣaṣṭiṃ tu vīkṣya vīkṣyāvacārayet
ekaikenānugamanaṃ bhāgaśo yadudīritam
doṣāṇāṃ tatra matimān triṣaṣṭiṃ tu prayojayet
yathākramapravṛttānāṃ dvikeṣu madhuro rasaḥ
pañcānukramate yogānamlaścatura eva tu
trīṃścānugacchati raso lavaṇaḥ kaṭuko dvayam
tiktaḥ kaṣāyamanveti te dvikā daśa pañca ca
tadyathā madhurāmlaḥ madhuralavaṇaḥ madhurakaṭukaḥ madhuratiktaḥ madhurakaṣāyaḥ ete pañcānukrāntā madhureṇa amlalavaṇaḥ amlakaṭukaḥ amlatiktaḥ amlakaṣāyaḥ ete catvāro 'nukrāntā amlena lavaṇakaṭukaḥ lavaṇatiktaḥ lavaṇakaṣāyaḥ ete trayo 'nukrāntā lavaṇena kaṭutiktaḥ kaṭukaṣāyaḥ dvāvetāvanukrāntau kaṭukena tiktakaṣāyaḥ eka evānukrāntastiktena evamete pañcadaśa dvikasaṃyogā vyākhyātāḥ
trikān vakṣyāmaḥ
ādau prayujyamānastu madhuro daśa gacchati
ṣaḍ amlo lavaṇastasmād ardhamekaṃ tathā kaṭuḥ
tadyathā madhurāmlalavaṇaḥ madhurāmlakaṭukaḥ madhurāmlatiktaḥ madhurāmlakaṣāyaḥ madhuralavaṇakaṭukaḥ madhuralavaṇatiktaḥ madhuralavaṇakaṣāyaḥ madhurakaṭukatiktaḥ madhurakaṭukaṣāyaḥ madhuratiktakaṣāyaḥ evameṣāṃ daśānāṃ trikasaṃyogānāmādau madhuraḥ prayujyate amlalavaṇakaṭukaḥ amlalavaṇatiktaḥ amlalavaṇakaṣāyaḥ amlakaṭutiktaḥ amlakaṭukaṣāyaḥ amlatiktakaṣāyaḥ evameṣāṃ ṣaṇṇām ādāvamlaḥ prayujyate lavaṇakaṭutiktaḥ lavaṇakaṭukaṣāyaḥ lavaṇatiktakaṣāyaḥ evameṣāṃ trayāṇāmādau lavaṇaḥ prayujyate kaṭutiktakaṣāyaḥ evamekasyādau kaṭukaḥ prayujyate evamete trikasaṃyogā viṃśatirvyākhyātāḥ
catuṣkān vakṣyāmaḥ
catuṣkarasasaṃyogānmadhuro daśa gacchati
caturo 'mlo 'nugacchecca lavaṇastvekam eva tu
madhurāmlalavaṇakaṭukaḥ madhurāmlalavaṇatiktaḥ madhurāmlalavaṇakaṣāyaḥ madhurāmlakaṭukatiktaḥ madhurāmlakaṭukaṣāyaḥ madhurāmlatiktakaṣāyaḥ madhuralavaṇakaṭukatiktaḥ madhuralavaṇakaṭukaṣāyaḥ madhuralavaṇatiktakaṣāyaḥ madhurakaṭutiktakaṣāyaḥ evameṣāṃ daśānāmādau madhuraḥ prayujyate amlalavaṇakaṭutiktaḥ amlalavaṇakaṭukaṣāyaḥ amlalavaṇatiktakaṣāyaḥ amlakaṭutiktakaṣāyaḥ evameṣāṃ caturṇāmādāvamlo lavaṇakaṭutiktakaṣāyaḥ evamekasyādau lavaṇa evamete catuṣkarasasaṃyogāḥ pañcadaśa kīrtitāḥ
pañcakān vakṣyāmaḥ
pañcakān pañca madhura ekamamlastu gacchati
madhurāmlalavaṇakaṭutiktaḥ madhurāmlalavaṇakaṭukaṣāyaḥ madhurāmlalavaṇatiktakaṣāyaḥ madhurāmlakaṭutiktakaṣāyaḥ madhuralavaṇakaṭutiktakaṣāyaḥ evameṣāṃ pañcānāmādau madhuraḥ prayujyate amlalavaṇakaṭutiktakaṣāyaḥ evamekasyādāvamla evamete ṣaṭ pañcakasaṃyogā vyākhyātāḥ
ṣaṭkamekaṃ vakṣyāma ekastu ṣaṭkasaṃyogaḥ madhurāmlalavaṇakaṭutiktakaṣāyaḥ eṣa eka eva ṣaṭsaṃyogaḥ
ekaikaś ca ṣaḍ rasā bhavanti madhuraḥ amlaḥ lavaṇaḥ kaṭukaḥ tiktaḥ kaṣāyaḥ iti
bhavati cātra
eṣā triṣaṣṭirvyākhyātā rasānāṃ rasacintakaiḥ
doṣabhedatriṣaṣṭyāṃ tu prayoktavyā vicakṣaṇaiḥ
athātaḥ svasthavṛttamadhyāyaṃ vyākhyāsyāmaḥ
yathovāca bhagavān dhanvantariḥ
sūtrasthāne samuddiṣṭaḥ svastho bhavati yādṛśaḥ
tasya yadrakṣaṇaṃ taddhi cikitsāyāḥ prayojanam
tasya yadvṛttamuktaṃ hi rakṣaṇaṃ ca mayāditaḥ
tasminnarthaḥ samāsokto vistareṇeha vakṣyate
yasmin yasminnṛtau ye ye doṣāḥ kupyanti dehinām
teṣu teṣu pradātavyāḥ rasāste te vijānatā
praklinnatvāccharīrāṇāṃ varṣāsu bhiṣajā khalu
mande 'gnau kopamāyānti sarveṣāṃ mārutādayaḥ
tasmāt kledaviśuddhyarthaṃ doṣasaṃharaṇāya ca
kaṣāyatiktakaṭukai rasair yuktam apadravam
nātisnigdhaṃ nātirūkṣamuṣṇaṃ dīpanam eva ca
deyamannaṃ nṛpataye yajjalaṃ coktamāditaḥ
taptāvaratam ambho vā pibenmadhusamāyutam
ahni meghānilāviṣṭe 'tyarthaśītāmbusaṅkule
taruṇatvādvidāhaṃ ca gacchantyoṣadhayastadā
matimāṃstannimittaṃ ca nātivyāyāmamācaret
atyambupānāvaśyāyagrāmyadharmātapāṃstyajet
bhūbāṣpaparihārārthaṃ śayīta ca vihāyasi
śīte sāgnau nivāte ca guruprāvaraṇe gṛhe
yāyānnāgavadhūbhiśca praśastāgurubhūṣitaḥ
divāsvapnamajīrṇaṃ ca varjayettatra yatnataḥ
sevyāḥ śaradi yatnena kaṣāyasvādutiktakāḥ
kṣīrekṣuvikṛtikṣaudraśālimudgādijāṅgalāḥ
śvetasrajaścandrapādāḥ pradoṣe laghu cāmbaram
salilaṃ ca prasannatvāt sarvam eva tadā hitam
saraḥsvāplavanaṃ caiva kamalotpalaśāliṣu
pradoṣe śaśinaḥ pādāścandanaṃ cānulepanam
tiktasya sarpiṣaḥ pānairasṛksrāvaiśca yuktitaḥ
varṣāsūpacitaṃ pittaṃ hareccāpi virecanaiḥ
nopeyāttīkṣṇamamloṣṇaṃ kṣāraṃ svapnaṃ divātapam
rātrau jāgaraṇaṃ caiva maithunaṃ cāpi varjayet
svāduśītajalaṃ medhyaṃ śucisphaṭikanirmalam
śaraccandrāṃśunirdhautam agastyodayanirviṣam
prasannatvācca salilaṃ sarvam eva tadā hitam
sacandanaṃ sakarpūraṃ vāsaścāmalinaṃ laghu
bhajecca śāradaṃ mālyaṃ sīdhoḥ pānaṃ ca yuktitaḥ
pittapraśamanaṃ yacca tacca sarvaṃ samācaret
hemantaḥ śītalo rūkṣo mandasūryo 'nilākulaḥ
tatastu śītamāsādya vāyustatra prakupyati
koṣṭhasthaḥ śītasaṃsparśād antaḥpiṇḍīkṛto 'nalaḥ
rasamucchoṣayatyāśu tasmāt snigdhaṃ tadā hitam
hemante lavaṇakṣāratiktāmlakaṭukotkaṭam
sasarpistailamahimaśanaṃ hitam ucyate
tīkṣṇānyapi ca pānāni pibedagurubhūṣitaḥ
tailāktasya sukhoṣṇe ca vārikoṣṭhe 'vagāhanam
sāṅgārayāne mahati kauśeyāstaraṇāstṛte
śayīta śayane taistair vṛto garbhagṛhodare
strīḥ śliṣṭvāgurudhūpāḍhyāḥ pīnorujaghanastanīḥ
prakāmaṃ ca niṣeveta maithunaṃ tarpito nṛpaḥ
madhuraṃ tiktakaṭukamamlaṃ lavaṇam eva ca
annapānaṃ tilān māṣāñchākāni ca dadhīni ca
tathekṣuvikṛtīḥ śālīn sugandhāṃśca navān api
prasahānūpamāṃsāni kravyādabilaśāyinām
audakānāṃ plavānāṃ ca pādināṃ copasevayet
madyāni ca prasannāni yacca kiṃcit balapradam
kāmatastanniṣeveta puṣṭimicchan himāgame
divāsvapnamajīrṇaṃ ca varjayettatra yatnataḥ
eṣa eva vidhiḥ kāryaḥ śiśire samudāhṛtaḥ
hemante nicitaḥ śleṣmā śaityācchītaśarīriṇām
auṣṇyādvasante kupitaḥ kurute ca gadān bahūn
tato 'mlamadhurasnigdhalavaṇāni gurūṇi ca
varjayedvamanādīni karmāṇyapi ca kārayet
ṣaṣṭikānnaṃ yavāñchītān mudgān nīvārakodravān
lāvādiviṣkirarasair dadyādyūṣaiśca yuktitaḥ
paṭolanimbavārtākatiktakaiśca himātyaye
sevenmadhvāsavāriṣṭān sīdhumādhvīkamādhavān
vyāyāmamañjanaṃ dhūmaṃ tīkṣṇaṃ ca kavalagraham
sukhāmbunā ca sarvārthān seveta kusumāgame
tīkṣṇarūkṣakaṭukṣārakaṣāyaṃ koṣṇamadravam
yavamudgamadhuprāyaṃ vasante bhojanaṃ hitam
vyāyāmo 'tra niyuddhādhvaśilānirghātajo hitaḥ
utsādanaṃ tathā snānaṃ vanitāḥ kānanāni ca
seveta nirhareccāpi hemantopacitaṃ kapham
śirovirekavamananirūhakavalādibhiḥ
varjayenmadhurasnigdhadivāsvapnagurudravān
vyāyāmamuṣṇamāyāsaṃ maithunaṃ pariśoṣi ca
rasāṃścāgniguṇodriktān nidāghe parivarjayet
sarāṃsi sarito vāpīrvanāni rucirāṇi ca
candanāni parārdhyāni srajaḥ sakamalotpalāḥ
tālavṛntānilāhārāṃstathā śītagṛhāṇi ca
gharmakāle niṣeveta vāsāṃsi sulaghūni ca
śarkarākhaṇḍadigdhāni sugandhīni himāni ca
pānakāni ca seveta manthāṃścāpi saśarkarān
bhojanaṃ ca hitaṃ śītaṃ saghṛtaṃ madhuradravam
śṛtena payasā rātrau śarkarāmadhureṇa ca
pratyagrakusumākīrṇe śayane harmyasaṃsthite
śayīta candanārdrāṅgaḥ spṛśyamāno 'nilaiḥ sukhaiḥ
tāpātyaye hitā nityaṃ rasā ye guravastrayaḥ
payo māṃsarasāḥ koṣṇāstailāni ca ghṛtāni ca
bṛṃhaṇaṃ cāpi yat kiṃcid abhiṣyandi tathaiva ca
nidāghopacitaṃ caiva prakupyantaṃ samīraṇam
nihanyādanilaghnena vidhinā vidhikovidaḥ
nadījalaṃ rūkṣamuṣṇamudamanthaṃ tathātapam
vyāyāmaṃ ca divāsvapnaṃ vyavāyaṃ cātra varjayet
navānnarūkṣaśītāmbusaktūṃścāpi vivarjayet
yavaṣaṣṭikagodhūmān śālīṃścāpyanavāṃstathā
harmyamadhye nivāte ca bhajecchayyāṃ mṛdūttarām
saviṣaprāṇiviṇmūtralālādiṣṭhīvanādibhiḥ
samāplutaṃ tadā toyamāntarīkṣaṃ viṣopamam
vāyunā viṣaduṣṭena prāvṛṣeṇyena dūṣitam
taddhi sarvopayogeṣu tasmin kāle vivarjayet
ariṣṭāsavamaireyān sopadaṃśāṃstu yuktitaḥ
pibet prāvṛṣi jīrṇāṃstu rātrau tān api varjayet
nirūhair bastibhiścānyaistathānyair mārutāpahaiḥ
kupitaṃ śamayedvāyuṃ vārṣikaṃ cācaredvidhim
ṛtāvṛtau ya etena vidhinā vartate naraḥ
ghorānṛtukṛtān rogānnāpnoti sa kadācana
ata ūrdhvaṃ dvādaśāśanapravicārān vakṣyāmaḥ
tatra śītoṣṇasnigdharūkṣadravaśuṣkaikakālikadvikālikauṣadhayuktamātrāhīnadoṣapraśamanavṛttyarthāḥ
tṛṣṇoṣṇamadadāhārtān raktapittaviṣāturān
mūrcchārtān strīṣu ca kṣīṇān śītair annair upācaret
kaphavātāmayāviṣṭān viriktān snehapāyinaḥ
aklinnakāyāṃśca narānuṣṇairannairupācaret
vātikān rūkṣadehāṃśca vyavāyopahatāṃstathā
vyāyāminaścāpi narān snigdhairannairupācaret
medasābhiparītāṃstu snigdhānmehāturān api
kaphābhipannadehāṃśca rūkṣairannairupācaret
śuṣkadehān pipāsārtān durbalān api ca dravaiḥ
praklinnakāyān vraṇinaḥ śuṣkair mehina eva ca
ekakālaṃ bhaveddeyo durbalāgnivivṛddhaye
samāgnaye tathāhāro dvikālamapi pūjitaḥ
auṣadhadveṣiṇe deyastathauṣadhasamāyutaḥ
mandāgnaye rogiṇe ca mātrāhīnaḥ praśasyate
yathartudattastvāhāro doṣapraśamanaḥ smṛtaḥ
ataḥ paraṃ tu svasthānāṃ vṛttyarthaṃ sarva eva ca
pravicārānimānevaṃ dvādaśātra prayojayet
ata ūrdhvaṃ daśauṣadhakālān vakṣyāmaḥ
tatrābhaktaṃ prāgbhaktamadhobhaktaṃ madhyebhaktam antarābhaktaṃ sabhaktaṃ sāmudgaṃ muhurmuhurgrāsaṃ grāsāntaraṃ ceti daśauṣadhakālāḥ
tatrābhaktaṃ tu yat kevalam evauṣadham upayujyate
vīryādhikaṃ bhavati bheṣajamannahīnaṃ hanyāttathāmayamasaṃśayamāśu caiva
tadbālavṛddhavanitāmṛdavastu pītvā glāniṃ parāṃ samupayānti balakṣayaṃ ca
prāgbhaktaṃ nāma yat prāgbhaktasyopayujyate
śīghraṃ vipākam upayāti balaṃ na hiṃsyādannāvṛtaṃ na ca muhur vadanānnireti
prāgbhaktasevitam athauṣadham etadeva dadyācca vṛddhaśiśubhīrukṛśāṅganābhyaḥ
adhobhaktaṃ nāma yadadho bhaktasyeti
madhyebhaktaṃ nāma yanmadhye bhaktasya pīyate
pītaṃ yadannam upayujya tadūrdhvakāye hanyādgadān bahuvidhāṃśca balaṃ dadāti
madhye tu pītam apahantyavisāribhāvād ye madhyadehamabhibhūya bhavanti rogāḥ
antarābhaktaṃ nāma yadantarā pīyate pūrvāparayor bhaktayoḥ
sabhaktaṃ nāma yat saha bhaktena
pathyaṃ sabhaktam abalābalayor hi nityaṃ taddveṣiṇām api tathā śiśuvṛddhayośca
hṛdyaṃ manobalakaraṃ tvatha dīpanaṃ ca pathyaṃ sadā bhavati cāntarabhaktakaṃ yat
sāmudgaṃ nāma yadbhaktasyādāvante ca pīyate
doṣe dvidhā pravisṛte tu samudgasaṃjñamādyantayor yadaśanasya niṣevyate tu
muhurmuhurnāma sabhaktamabhaktaṃ vā yadauṣadhaṃ muhurmuhurupayujyate
śvāse muhurmuhuratiprasṛte ca kāse hikkāvamīṣu sa vadantyupayojyametat
grāsaṃ tu yatpiṇḍavyāmiśram
grāsāntaraṃ tu yadgrāsāntareṣu
grāseṣu cūrṇamabalāgniṣu dīpanīyaṃ vājīkarāṇyapi tu yojayituṃ yateta
grāsāntareṣu vitaredvamanīyadhūmān śvāsādiṣu prathitadṛṣṭaguṇāṃśca lehān
evamete daśauṣadhakālāḥ
visṛṣṭe viṇmūtre viśadakaraṇe dehe ca sulaghau
viśuddhe codgāre hṛdi suvimale vāte ca sarati
tathānnaśraddhāyāṃ klamaparigame kukṣau ca śithile
pradeyastvāhāro bhavati bhiṣajāṃ kālaḥ sa tu mataḥ
athātastantrayuktimadhyāyaṃ vyākhyāsyāmaḥ
yathovāca bhagavān dhanvantariḥ
dvātriṃśattantrayuktayo bhavanti śāstre
tadyathā adhikaraṇaṃ yogaḥ padārthaḥ hetvarthaḥ uddeśaḥ nirdeśaḥ upadeśaḥ apadeśaḥ pradeśaḥ atideśaḥ apavarjaḥ vākyaśeṣaḥ arthāpattiḥ viparyayaḥ prasaṅgaḥ ekāntaḥ anekāntaḥ pūrvapakṣaḥ nirṇayaḥ anumataṃ vidhānam anāgatāvekṣaṇam atikrāntāvekṣaṇaṃ saṃśayaḥ vyākhyānaṃ svasaṃjñā nirvacanaṃ nidarśanaṃ niyogaḥ vikalpaḥ samuccayaḥ ūhyam iti
atrāsāṃ tantrayuktīnāṃ kiṃ prayojanam ucyate vākyayojanamarthayojanaṃ ca
bhavanti cātra ślokāḥ
asadvādiprayuktānāṃ vākyānāṃ pratiṣedhanam
svavākyasiddhirapi ca kriyate tantrayuktitaḥ
vyaktā noktāstu ye hyarthā līnā ye cāpyanirmalāḥ
leśoktā ye ca kecitsyusteṣāṃ cāpi prasādhanam
yathāmbujavanasyārkaḥ pradīpo veśmano yathā
prabodhasya prakāśārthaṃ tathā tantrasya yuktayaḥ
tatra yamarthamadhikṛtyocyate tadadhikaraṇaṃ yathā rasaṃ doṣaṃ vā
yena vākyaṃ yujyate sa yogaḥ
yathā tailaṃ pibeccāmṛtavallinimbahiṃsrābhayāvṛkṣakapippalībhiḥ
siddhaṃ balābhyāṃ ca sadevadāru hitāya nityaṃ galagaṇḍaroge
ityatra tailaṃ siddhaṃ pibediti prathamaṃ vaktavye tṛtīyapāde siddhamiti prayuktam evaṃ dūrasthānām api padānāmekīkaraṇaṃ yogaḥ
yo 'rtho 'bhihitaḥ sūtre pade vā sa padārthaḥ padasya padayoḥ padānāṃ vārthaḥ padārtho 'parimitāśca padārthāḥ
yathā snehasvedāñjaneṣu nirdiṣṭeṣu dvayostrayāṇāṃ vārthānām upapattirdṛśyate tatra yo 'rthaḥ pūrvāparayogasiddho bhavati sa grahītavyo yathā devotpattimadhyāyaṃ vyākhyāsyāma ityukte saṃdihyate buddhiḥ katamasya vedasyotpattiṃ vakṣyatīti yataḥ ṛgvedādayastu vedāḥ vida vicāraṇe vidﾱ lābhe ityetayośca dhātvoranekārthayoḥ prayogāttatra pūrvāparayogam upalabhya pratipattirbhavati āyurvedotpattimayaṃ vivakṣuriti eṣa padārthaḥ
yadanyaduktamanyārthasādhakaṃ bhavati sa hetvarthaḥ
yathā mṛtpiṇḍo 'dbhiḥ praklidyate tathā māṣadugdhaprabhṛtibhir vraṇaḥ praklidyata iti
samāsavacanam uddeśaḥ
yathā śalyam iti
vistaravacanaṃ nirdeśaḥ
yathā śārīramāgantukaṃ ceti
evamityupadeśaḥ
yathā tathā na jāgṛyādrātrau divāsvapnaṃ ca varjayet iti
anena kāraṇenetyapadeśo yathāpadiśyate madhuraḥ śleṣmāṇamabhivardhayatīti
prakṛtasyātikrāntena sādhanaṃ pradeśaḥ
yathā devadattasyānena śalyamuddhṛtaṃ tathā yajñadattasyāpyayamuddhariṣyatīti
prakṛtasyānāgatasya sādhanamatideśaḥ
yathā yato 'sya vāyurūrdhvamuttiṣṭhate tenodāvartī syāditi
abhivyāpyāpakarṣaṇam apavargaḥ
yathā asvedyā viṣopasṛṣṭāḥ anyatra kīṭaviṣāditi
yena padenānuktena vākyaṃ samāpyeta sa vākyaśeṣaḥ
yathā śiraḥpāṇipādapārśvapṛṣṭhodarorasām ityukte puruṣagrahaṇaṃ vināpi gamyate puruṣasyeti
yadakīrtitamarthādāpadyate sārthāpattiḥ
yathā odanaṃ bhokṣye ityukte 'rthādāpannaṃ bhavati nāyaṃ pipāsuryavāgūm iti
yadyatrābhihitaṃ tasya prātilomyaṃ viparyayaḥ
yathā kṛśālpaprāṇabhīravo duścikitsyā ityukte viparītaṃ gṛhyate dṛḍhādayaḥ sucikitsyā iti
prakaraṇāntareṇa samāpanaṃ prasaṅgo yadvā prakaraṇāntarito yo 'rtho 'sakṛduktaḥ samāpyate sa prasaṅgaḥ
yathā pañcamahābhūtaśarīrisamavāyaḥ puruṣastasmin kriyā so 'dhiṣṭhānamiti vedotpattāvabhidhāya bhūtacintāyāṃ punaruktaṃ yato 'bhihitaṃ pañcamahābhūtaśarīrisamavāyaḥ puruṣa iti sa khalveṣa karmapuruṣaścikitsādhikṛta iti
yadavadhāraṇenocyate sa ekāntaḥ
yathā trivṛdvirecayati madanaphalaṃ vāmayati
kvacittathā kvacidanyatheti yaḥ so 'nekāntaḥ
yathā kecidācāryā bruvate dravyaṃ pradhānaṃ kecidrasaṃ kecidvīryaṃ kecidvipākam iti
ākṣepapūrvakaḥ praśnaḥ pūrvapakṣaḥ
yathā kathaṃ vātanimittāścatvāraḥ pramehā asādhyā bhavantīti
tasyottaraṃ nirṇayaḥ
yathā śarīraṃ prapīḍya paścādadho gatvā vasāmedomajjānuviddhaṃ mūtraṃ visṛjati vāta evamasādhyā vātajā iti
tathā coktam
kṛtsnaṃ śarīraṃ niṣpīḍya medomajjāvasāyutaḥ
adhaḥ prakupyate vāyustenāsādhyāstu vātajāḥ
paramatam apratiṣiddham anumatam
yathā anyo brūyāt sapta rasā iti taccāpratiṣedhād anumanyate kathaṃcid iti
prakaraṇānupūrvyābhihitaṃ vidhānam
yathā sakthimarmāṇyekādaśa prakaraṇānupūrvyābhihitāni
evaṃ vakṣyatītyanāgatāvekṣaṇam
yathā ślokasthāne brūyāt cikitsiteṣu vakṣyāmīti
yatpūrvamuktaṃ tadatikrāntāvekṣaṇam
yathā cikitsiteṣu brūyāt ślokasthāne yadīritam iti
ubhayahetudarśanaṃ saṃśayaḥ
yathā talahṛdayābhighātaḥ prāṇaharaḥ pāṇipādacchedanamaprāṇaharam iti
tantre 'tiśayopavarṇanaṃ vyākhyānam
yathā iha pañcaviṃśatikaḥ puruṣo vyākhyāyate anyeṣvāyurvedatantreṣu bhūtādiprabhṛtyārabhya cintā
anyaśāstrāsāmānyā svasaṃjñā
yathā mithunamiti madhusarpiṣor grahaṇaṃ lokaprasiddham udāharaṇaṃ vā
niścitaṃ vacanaṃ nirvacanam
yathā āyurvidyate 'sminnanena vā āyurvindatītyāyurvedaḥ
dṛṣṭāntavyaktirnidarśanam
yathā agnirvāyunā sahitaḥ kakṣe vṛddhiṃ gacchati tathā vātapittakaphaduṣṭo vraṇa iti
idam eva kartavyamiti niyogaḥ
yathā pathyam eva bhoktavyam iti
idaṃ cedaṃ ceti samuccayaḥ
yathā māṃsavarge eṇahariṇādayo lāvatittirisāraṅgāśca pradhānānīti
idaṃ vedaṃ ceti vikalpaḥ
yathā rasaudanaḥ saghṛtā yavāgūrvā bhavatviti
yadanirdiṣṭaṃ buddhyāvagamyate tadūhyam
yathā abhihitam annapānavidhau caturvidhaṃ cānnam upadiśyate bhakṣyaṃ bhojyaṃ lehyaṃ peyam iti evaṃ caturvidhe vaktavye dvividham abhihitam idam atrohyam annapāne viśiṣṭayor dvayor grahaṇe kṛte caturṇām api grahaṇaṃ bhavatīti caturvidhaścāhāraḥ praviralaḥ prāyeṇa dvividha eva ato dvitvaṃ prasiddham iti
kiṃcānyat annena bhakṣyam avaruddhaṃ ghanasādharmyāt peyena lehyaṃ dravasādharmyāt
bhavanti cātra
sāmānyadarśanenāsāṃ vyavasthā saṃpradarśitā
viśeṣastu yathāyogam upadhāryo vipaścitā
dvātriṃśadyuktayo hyetāstantrasāragaveṣaṇe
mayā samyagvinihitāḥ śabdārthanyāyasaṃyutāḥ
yo hyetā vidhivadvetti dīpībhūtāstu buddhimān
sa pūjārho bhiṣakśreṣṭha iti dhanvantarer matam
athāto doṣabhedavikalpamadhyāyaṃ vyākhyāsyāmaḥ
yathovāca bhagavān dhanvantariḥ
aṣṭāṅgavedavidvāṃsaṃ divodāsaṃ mahaujasam
chinnaśāstrārthasaṃdehaṃ sūkṣmāgādhāgamodadhim
viśvāmitrasutaḥ śrīmān suśrutaḥ paripṛcchati
dviṣaṣṭir doṣabhedā ye purastāt parikīrtitāḥ
kati tatraikaśo jñeyā dviśo vāpyathavā triśaḥ
tasya tadvacanaṃ śrutvā saṃśayacchinmahātapāḥ
prītātmā nṛpaśārdūlaḥ suśrutāyāha tattvataḥ
trayo doṣā dhātavaśca purīṣaṃ mūtram eva ca
dehaṃ saṃdhārayantyete hyavyāpannā rasair hitaiḥ
puruṣaḥ ṣoḍaśakalaḥ prāṇāścaikādaśaiva ye
rogāṇāṃ tu sahasraṃ yacchataṃ viṃśatireva ca
śataṃ ca pañca dravyāṇāṃ trisaptatyadhikottaram
vyāsataḥ kīrtitaṃ taddhi bhinnā doṣāstrayo guṇāḥ
dviṣaṣṭidhā bhavantyete bhūyiṣṭham iti niścayaḥ
traya eva pṛthak doṣā dviśo nava samādhikaiḥ
trayodaśādhikaikadvisamamadhyolbaṇais triśaḥ
pañcāśad evaṃ tu saha bhavanti kṣayam āgataiḥ
kṣīṇamadhyādhikakṣīṇakṣīṇavṛddhais tathāparaiḥ
dvādaśaivaṃ samākhyātāstrayo doṣā dviṣaṣṭidhā
miśrā dhātumalair doṣā yāntyasaṃkhyeyatāṃ punaḥ
tasmāt prasaṅgaṃ saṃyamya doṣabhedavikalpanaiḥ
rogaṃ viditvopacared rasabhedair yatheritaiḥ
bhiṣak kartātha karaṇaṃ rasā doṣāstu kāraṇam
kāryamārogyam evaikam anārogyam ato 'nyathā
adhyāyānāṃ tu ṣaṭṣaṣṭyā grathitārthapadakramam
evam etad aśeṣeṇa tantram uttaram ṛddhimat
spaṣṭagūḍhārthavijñānam agāḍhamandacetasām
yathāvidhi yathāpraśnaṃ bhavatāṃ parikīrtitam
sahottaraṃ tvetad adhītya sarvaṃ brāhmaṃ vidhānena yathoditena
na hīyate 'rthān manaso 'bhyupetād etadvaco brāhmam atīva satyam
