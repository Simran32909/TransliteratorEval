karasyāṅguṣṭhe yā dhamanī sā jīvasākṣiṇī jīvo'sti no veti bodhanī jñeyā
budhais tacceṣṭayā mandasthiracalagāminyā kāyasya dehasya sukhaṃ duḥkhaṃ ca jñeyam
marutkope sati nāḍī jalaukāsarpayor gatiṃ gamanaṃ dhatte
nāḍī pittasya kopataḥ kuliṅgakākamaṇḍūkagatiṃ dhatte
kuliṅgo gṛhacaṭakaḥ haṃsapārāvatagatiṃ śleṣmaprakopataḥ dhatte
nāḍī sannipātataḥ tridoṣaprakopataḥ lāvatittiravartikānāṃ gamanaṃ dhatte
natvekasya jantorgatyā nāmnāṃ prakupitasya doṣasya bodho bhavedato dvitrijantūnāṃ gatiḥ darśitā yathā vikṛtimāpanno vāyuḥ sarpagatiṃ dhatte
sāmyaṃ gato vāyuḥ jalaukāgatiṃ dhatte evamanye'pi jñeyāḥ
dvidoṣakopataḥ kadācinmandagamanā kadācidvegavāhinī jñeyā
sthānavicyutā satī hanti
yā dhamanī sthitvā sthitvā calati sā prāṇanāśinī smṛtā kathitā
atikṣīṇā śītā gacchatī satī prāṇino jīvitaṃ jīvanāśam asaṃśayaṃ niḥsaṃdehena hanti dūrīkarotītyarthaḥ
atha dhātuśodhanam
svarṇādayaḥ ete sapta dhātavo vijñeyāstān budhaḥ taddoṣaniḥsāraṇārthaṃ śodhayet
tāraḥ raupyam iti pittalo nāgaḥ sīsakaḥ sīsakaṃ tīkṣṇaloham
atha dhātuśodhanam
svarṇādidhātūnāṃ patrāṇi tailādau tridhā trivāram agnau pratāpayet taptvā taptvā niṣiñcayet nirvāpayet
evaṃ svarṇādilohānāṃ śuddhiḥ samprajāyate
nāgavaṅgayor viśeṣeṇa śodhanamāha tadā viśuddhiḥ syāt
nanu pittalaḥ kṛtrimastatkathaṃ sapta ucyante eke yaśadena saha sapta āhuḥ
tathā ca svarṇaṃ rūpyaṃ ca tāmraṃ ca raṅgaṃ yaśadameva ca
sīsaṃ lohaṃ ca saptaite dhātavo girisambhavāḥ
iti
atha svarṇādidhātumāraṇaṃ tatrādau śārṅgadharānuktamapi svarṇotpattibhedaśuddhāśuddhalakṣaṇamāha athotpattiḥ
purā nijāśramasthānāṃ saptarṣīṇāṃ jitātmanām
patnyo vilokya lāvaṇyaṃ lakṣmīsampannayauvanāḥ
kandarpadarpavidhvastacetaso jātavedasaḥ
patitaṃ yaddharāpṛṣṭhe retaḥ sauvarṇatām agāt
atha bhedāḥ prākṛtaṃ sahajaṃ vahnisambhūtaṃ khanijaṃ tathā
rasendravedhasaṃjātaṃ svarṇaṃ pañcavidhaṃ matam
brahmāṇḍaṃ saṃvṛtaṃ yena durlabhaṃ prākṛtaṃ hi tat
brahmavrataṃ tu sahajaṃ vahnijaṃ parikīrtitam
etatsvarṇatrayaṃ divyaṃ varṇair yaccāśubhiryutam
dhāraṇādeva tatkuryāccharīramajarāmaram
khanijaṃ khananājjātaṃ vedhajaṃ rasavedhataḥ
taccaturdaśavarṇāḍhyaṃ bhakṣitaṃ sarvarogajit
athāśuddhasvarṇaparīkṣā
śvetāṅgaṃ kaṭhinaṃ rūkṣaṃ vivarṇaṃ ca samardalam
dāhe chede sitaṃ śvetaṃ gharṣe cāpi malaṃ tyajet
svarṇasya bhūrjavatpattrīkṛtasya kuṭṭanenetyarthaḥ
sūtaṃ śuddhaṃ hiṅgulotthaṃ vā dviguṇam amlena nimbukādirasena saha mardayet
tadgolakasamaṃ gandhakam adharottaraṃ dadyāt ūrdhvādhaḥ sa eva madhye mudrayitvā triṃśadvanopalaiḥ puṭet
evaṃ caturdaśapuṭāt nirutthaṃ jāyate
gandhakastulyaḥ puṭe puṭe deyaḥ
kāñcane svarṇe gālite nāgaṃ sīsakaṃ ṣoḍaśāṃśena nikṣipet
taccūrṇayitvā amlena ghṛṣṭvā golakaṃ kṛtvā samaṃ gandhakam ūrdhvādhaḥ śarāvasaṃpuṭe pūrvavat
anyacca kāñcanārarasaiḥ samasūtakagandhayoḥ kajjalī hemapatrāṇi lepayet
samamātrayā svarṇasamamātrayā spaṣṭamanyat
anyadapi svarṇamāraṇam
śilā manaḥśilā sindūraṃ tayoḥ samayos tulyayoś cūrṇam arkadugdhaṃ dadyāt
dhamettato hemni dugdhakaiḥ samaiva bhāgato dadyāt dhamettato hemni gālite samaḥ hemasamaḥ kalkaḥ dīyeta tato dhamet
yathā kalko na tiṣṭhati evaṃ kṣāratrayaṃ dadyāt svarṇamṛtirbhavet
tathā ca pārāvateti sugamam
anyacca granthāntarāt
daradaṃ hiṃgulaṃ svarṇatulyaṃ nāgaṃ sīsakaṃ mṛtaṃ nāgacūrṇaṃ vajrīkṣīreṇa marditam asya madhye suvarṇasya kalkaśca mriyate iti svarṇamāraṇam
atha rajatotpattibhedānāha granthāntarāt
tripurasya vadhārthāya nirnimeṣairvilocanaiḥ
nirīkṣayāmāsa śivaḥ krodhena paripūritaḥ
tatastūlkābhisamaye tasmāt kasmācca locanāt
tato rudraḥ samabhavadvaiśvānara iva jvalan
dvitīyasmāt paraṃ netrāddaśabindustu krāmukāt
tasmādrajatamadbhutaṃ śukrakarmasu saṃsthitam
iti
atha tadbhedāḥ sahajaṃ khanisambhūtaṃ kṛtrimaṃ ca tridhā matam
rajataṃ pūrvapūrvaṃ hi svaguṇairuttarottaram
kṛtrimaṃ rasavādotthaṃ kiṃ vā rāmapadodbhavam
niṣkalmaṣaṃ prabhāhīnaṃ dāhe chede sitaṃ śubham
aśuddhaṃ sarvathā śodhyaṃ nāgaṃ dattvā vicakṣaṇaiḥ
iti
atha māraṇaṃ bhāgaikamiti
spaṣṭamanyat
anyacca
snuhīkṣīreṇa sehuṇḍadugdhena sampiṣṭamākṣikaṃ svarṇamākṣikaṃ mūtrādau śuddhaṃ tālakasya prakāreṇa bhāgaikatārapatrāṇi vibhāgaṃ vilepayet punaḥ mūṣāsaṃpuṭena ruddhvā caturdaśapuṭaiḥ puṭet
tāraṃ bhasma prajāyate
granthāntare pāradena māraṇaṃ kṛtaṃ tadapi likhyate tathā ca
vidhāya piṣṭaṃ sūtena rajatasyātha melayet
tālaṃ gandhaṃ samaṃ paścānmardayennimbukadravaiḥ
dvitripuṭairbhavedbhasma yojyametadrasādiṣu
iti
atha guṇāḥ
rūpyaṃ śītaṃ kaṣāyāmlaṃ svādupākarasaṃ saram
vayasaḥ sthāpanaṃ snigdhaṃ lekhanaṃ vātapittajit
pramehādikarogāṃśca nāśayatyaciraṃ dhruvam
atha āramāraṇam
ārasya pītalohasya patrāṇi amladravair nimbukādyaiḥ śuddhe mūṣāpuṭe pacet
nirguṇḍikā tāmraṃ prasiddhaṃ rītiḥ pittaliḥ dhvaniḥ kāṃsyaṃ tadvadhe tanmāraṇe spaṣṭamanyat
atha tāmrādyutpattibhedamāraṇaguṇāḥ
ulbaṃ yatkārttikeyasya patitaṃ dharaṇītale
tasmādetatsamudbhūtaṃ tāmramāhuḥ purāvidaḥ
iti
atha bhedāḥ
dvāvarkau nepālamlecchau rase nepālamuttamam
sitaṃ kṛṣṇāruṇacchāyaṃ mlecchakaṃ tvativāmi ca
susnigdhaṃ mṛdulaṃ śoṇaṃ nepālaṃ nirvikārakam
imaṃ rūkṣam atistabdhaṃ śvetaṃ vāpi ca vāsaham
lohanāgayutaṃ ceti śrutvā taddoṣasaptakam
eko doṣo viṣe tāmre tvaṣṭau doṣāḥ prakīrtitāḥ
bhramo mūrcchā vidāhaśca svedotkledanavāntayaḥ
aruciścittasaṃtāpaḥ pāne doṣā viṣopamāḥ
viṣavatsthāpitaṃ tāmraṃ yatnataḥ sādhyate hi tat
iti
atha māraṇam
mīnākṣī matsyagandhā cāṅgerī spaṣṭamanyat
anyacca sūkṣmāṇi tāmrapatrāṇi paladvitayamātrayā
gomūtre svedayennityam ekaviṃśativāsaram
punaramle vinikṣipya sthāpayeddinasaptakam
sūtatūryāṃśakaṃ dattvā tattulyaṃ viḍacūrṇakam
patrāṇi khalve nikṣipya mardayetsarvameva tat
dinasaptapramāṇena sarvatulyaṃ ca gandhakam
kajjalīkṛtya patreṣu adha ūrdhvaṃ pradāpayet
haṃḍikāyāṃ śarāveṇa mudrayitvā vidhānataḥ
vālukābhiḥ prapūryātha pācayet praharadvayam
svāṅgaśītaṃ samuddhṛtya bhakṣayedraktikādvayam
lavaṅgaṃ pippalī sārdhaṃ kapharogavināśanam
śvāsakāsaharaṃ tāmraṃ vātaghnaṃ vahnimāndyajit
atyantakapharogeṣu vāsā kṣudrā pibedanu
iti granthāntarāttāmreśvaraḥ
tāmraṃ kaṣāyaṃ madhuraṃ satiktamamlaṃ ca pāke kaṭu sārakaṃ ca
pittāpahaṃ śleṣmaharaṃ ca śītaṃ tadropaṇaṃ syāllaghulekhanaṃ vā
pāṇḍurarśo jvaraḥ kuṣṭhaṃ kāsaśca kṣatasakṣayān
pītaṃ samastapittaṃ śothakaphaṃ śūlam upākaroti
prāhuḥ pare bṛṃhaṇamalpametat
iti tāmraguṇāḥ
atha nāgotpattibhedavivaraṇam
dṛṣṭvā bhogisutāṃ ramyāṃ vāsukir vyamucadyataḥ
vīryaṃ jātastato nāgaḥ sarvarogāpaho nṛṇām
dravadrāvaṃ mahābhāraṃ chede kṛṣṇaṃ samujjvalam
pūtigandhi bahiḥ kṛṣṇaṃ śuddhaṃ sīsamato'nyathā
iti
atha māraṇam
śilā manaḥśilā tāmbūlarasasampiṣṭanāgapatralepaḥ triṃśadbhiḥ puṭairbhogī nirutthaṃ bhasmatāṃ yāti
anyacca
aśvatthaḥ pippalaḥ ciñcā amlikā tayos tvakcūrṇam
anyacca
tribhiḥ kumbhipuṭair nāgo vāsārasavimarditaḥ
saśilo bhasmatāmeti tadrajaḥ sarvarogahṛt
iti granthāntarāt
kumbhapuṭaiḥ gajapuṭaiḥ saśilaḥ manaḥśilayā sahitaḥ
iti nāgamāraṇam
atha vaṅgam
miśrakaṃ khurakaṃ ceti dvividhaṃ vaṅgamucyate
khurakaṃ tu guṇaiḥ śreṣṭhaṃ miśrakaṃ na rase hitam
capalaṃ mṛdulaṃ snigdhaṃ drutadrāvaśca gauravam
niḥśabdaṃ khuravaṅgaṃ syāt miśrakaṃ śyāmaśubhrakam
iti
spaṣṭamanyat atha māraṇam
vaṅgo dāhakaraḥ śītaḥ kaphapīḍāmayān jayet
krimīn aṣṭādaśavidhān pramehānnātra saṃśayaḥ
iti
keciddāhaharaḥ śīta iti paṭhanti tatra madanavinodapathyāpathyanighaṇṭvādau vaṅgasyoṣṇaguṇasya likhitatvāt
viśeṣatastālena mṛta uṣṇa eva bhavatīti
granthāntarāt vaṅgeśvaraḥ
śuddhaṃ sūtaṃ śuddhavaṅgaṃ drāvayitvaikataścaret
tālakaṃ tu dvayostulyaṃ śaṭhīdrāveṇa mardayet
śuṣkaṃ kācamaye pātre pacedyāmacatuṣṭayam
turyāṃśaṃ tālakaṃ dattvā punarvāratrayaṃ pacet
guñjārdhaṃ vātha guñjaikaṃ balamānena bhakṣayet
jayedvātaṃ kaphaśvāsaṃ kuṣṭhaṃ kāsaṃ bhagandaram
vātaraktaṃ kṣayaṃ vāpi vahnimāndyaṃ tridoṣakam
nāmnā vaṅgeśvaraḥ sūtaḥ sarvarogeṣu pūjitaḥ
pakṣāghātādivāteṣu prasūtyādau viśeṣataḥ
iti vaṅgeśvaraḥ granthāntarāt
atha vaṅgaśodhanamāraṇānupānāśca viśeṣata ucyante
gomūtre prathamaṃ dadyāttakre dadyāddvitīyakam
tṛtīyaṃ kāñjike deyaṃ caturthaṃ kaṭutailake
śubhalagnena yogena śodhanaṃ kārayedbhiṣak
nirliptaṃ drāvitaṃ vaṅgaṃ sarvarogeṣu yojayet
iti vaṅgaśodhanam
atha māraṇam
cullyupari sthitaṃ pātraṃ pācayedyāmakadvayam
gharṣaṇaṃ lohadaṇḍena cūrṇaṃ deyaṃ punaḥ punaḥ
prathamaṃ rajanīcūrṇaṃ dīpyakaṃ ca dvitīyakam
tṛtīyaṃ jīrakaṃ dvayaṃ caturthaṃ tintiḍītvacam
evaṃ krameṇa cūrṇena vaṅgaṃ niścandrikaṃ bhavet
svāṅgaśītaṃ samuddhṛtya bhasma candrasamaṃ sitam
guñjāmātraṃ pradātavyaṃ vaṅgabhasma subhakṣitam
anupānaṃ pravakṣyāmi yathāvyādhyanupānataḥ
dhātrīsvarasasaṃyuktaṃ pramehaṃ hanti dustaram
śatāvarīrasenaiva mūtrakṛcchravināśanam
bahumūtraharaṃ tattu pāribhadrarasena tu
rajanīcūrṇamadhukaṃ dhātrīphalarasena tu
catuḥprakāraṃ pradaraṃ nāśayennātra saṃśayaḥ
pañcatiktakaṣāyeṇa pāyayetsarvakuṣṭhajit
śarkarāmadhusaṃyuktaṃ kūṣmāṇḍasya rasena tu
raktapittakṣayaṃ kāsaṃ śvāsaṃ hanti sudustarām
kaṇṭakārīrasenaiva pātavyaṃ pañcakāsajit
mudgaṃ saśarkaraṃ kṣaudraṃ jāṅgalaṃ piśitaṃ rasam
uduṃbaraphalaṃ caiva taṇḍulīyakavāstukam
rambhāprasūtaṃ cāṅgerīm ayakaṃ kadalīphalam
navanītaṃ tathā kṣīramabhyaṅgasnānamācaret
iti vaṅgakalpaḥ
atha lohamāraṇam
pātālagaruḍī pātālamūlī kuṭhāraḥ anyacca daradaṃ hiṃgulaṃ tīkṣṇagatavallīcūrṇam
anyacca
rasairiti
anyadapi sugamam
atha lohakalpaḥ
pātañjale tathā tantre lohā bahuvidhā matāḥ
duṣprāpyatvānniṣphalatvācca likhyate hi bhidā mayā
cārutvād bhadravajraṃ tu pāṇḍikāntādayo yathā
rūpairguṇaiśca kathyante te nāgārjunadeśataḥ
sāmānyāddviguṇaṃ proktaṃ tasmādaṣṭaguṇaṃ kaliḥ
kalerdaśaguṇaṃ bhadraṃ bhadrādvajraṃ sahasradhā
vajrāt sahasraguṇitāt pāḍinī daśabhirguṇaiḥ
tataḥ koṭisahasratvād ayaḥ kāntaṃ mahāphalam
iti
tatra viśeṣa ucyate
kāñjījitaṃ tulāṅgaṃ syādājyavarṇamayo viduḥ
kāśatāḍaṃ kṛśāṅgaṃ ca śulāṃ gandho dudeśatam
paṇḍitaṃ dvividhaṃ kṛṣṇaṃ śuklaṃ ca samatārdrakam
bhadrameraṇḍabījābhaṃ snuhīpatranibhaṃ tathā
vajraṃ damanapatrābham īṣat svarṇacchavistathā
kāntaṃ mṛdutaraṃ tārarukmakāntaḥ sitākaram
svāduryatra bhavennimbakalko rātridivoṣitaḥ
kāntaṃ taduttamaṃ yacca śilārūpeṇa vārttikam
kahvoṇam uttamaṃ kāntam ato'nyanmadhyamaṃ matam
kṣudrāṇḍaṃ gurutāḍaṃ syātkaliṅgajamayo matam
rukmārukmapratīkāśaṃ tīkṣṇaṃ mṛduphalaṃ matam
tattadākarasambhūtaṃ tattadrogavināśanam
tena tasya parīkṣāyāṃ yāte madimadetakam
iti lohabhedāḥ
atha māraṇam
vajraṃ pañcādikaṃ teṣāṃ bhedā yājyatamaṃ śubham
prākpañcapalād ūrdhvaṃ yāvad ā ṣoḍaśaṃ palam
atha lohaśodhanam
triphalātriguṇaistoyais triphalā ṣoḍaśaṃ palam
tatkvāthe pādaśeṣe tu lohasya palapañcakam
kṛtvā patrāṇi taptāni saptavāraṃ niṣecayet
evaṃ pralīyate doṣo girijo lohasaṃbhavaḥ
iti
atha māraṇe puṭapraśaṃsā
puṭairdoṣavināśaḥ syāt puṭādeva guṇodayaḥ
mriyate ca puṭāllohaṃ puṭāṃstasmātsamācaret
yathā yathā pradīyante puṭāśca bahavo'yasi
tathā tathā pravardhante guṇāḥ śatasahasraśaḥ
tāvallohaṃ puṭedvaidyo yāvaccūrṇīkṛtaṃ jale
tannistarellaghutvena nīre tarati haṃsavat
tāvanna cūrṇayedevaṃ yāvatkajjalisaṃnibham
karoti nihitaṃ netre naiva pīḍā manāgapi
puṭe puṭe kvāthayitvā sthālīpākaṃ pradāpayet
puṭaikamantare vāpi kṣālanaṃ vyayabhītitaḥ
iti
atha doṣabhedena puṭānāha
pākaḥ phalāmbudaśamūlarasena vāyau pitte tu śītamadhurais triphalairvidāryāḥ
tajjñaiḥ śatāvarijaṭāsvarasena deyaḥ śleṣmāṇake tu daśamūlarasārdrakeṇa
vātaśleṣmavikāreṣu śvayathau vividhātmake
varṣābhūśṛṅgaverābhyāṃ māṇakena viśeṣataḥ
iti
māṇakaḥ māṇakandaḥ
pittānile pittayute ca rakte drākṣāvidārīśatamūlikābhiḥ
kṣīrakākolīkākolyā ca madhūkapuṣpaiḥ kharjūrakeṇāpi
tathaiva deyāḥ
atha vyādhibhedena puṭānāha
jīrṇajvare guḍūcī kāse śvāse ca śasyate vyāghrī
yakṣmāsṛk pittarujorvāsā śastā balā nāma
nāsāvraṇaśoṇitaśāntyarthaṃ svarasayavadūrvāyāḥ
kaṅkellicchallasalilaṃ śastaṃ pradareṣu sarveṣu
niculadalodbhavasalilaiḥ pravāhikāyāṃ ca śasyate sutarām
grahaṇīṣu mustakānāṃ kuṭajakvāthātisāreṣu
mehe varāvare kṛcchre pāṣāṇabhedikātivane
varṣābhūnāgarayoḥ kvāthaḥ śvayathupraśāntyartham
gomūtraṃ triṣu śastam udarāpasmārapāṇḍurogeṣu
astreṣu māṇakando gulme rohītakaḥ kvāthaḥ
hikkāśvāse brāhmībhārgīsvarasena śastaśca
eraṇḍanāgarayoḥ kvāthaḥ sāme'tiśastaḥ
śūleṣu daśamūlena gomūtreṇa phalāmbunā
yakṛti plīhni dātavyo gṛhakanyārkajaṃ payaḥ
devadāruviḍaṅgena palāśena kṛmau mataḥ
kuṣṭhe sampākanimbena saptaparṇāṭarūṣakaiḥ
bhallātakena vākucyavṛndārkeṇāśanena ca
madhurekṣurasaṃpākaiḥ abhīrūvaruṇena ca
eraṇḍatṛṇapañcānāṃ mūlaiḥ śailūṣakena ca
triphalena ca kartavyo mūlastambhe tridoṣaje
aśmarīṣu ca sarvāsu mūtrāghāte viśeṣataḥ
vṛkṣakṣīrāmṛtā drākṣā abhīrūdaśamūlakaiḥ
vājigandhānvitairebhiḥ kṣayeṣu ca nigadyate
amlapitte śatāvaryāḥ puṭā deyāśca sarvataḥ
muṇḍikā śatamūlī ca citrāṅgakarikarṇakeśarājaistu
madhukaguḍūcīmārkavamusalībhallātakaiḥ kalpe rasāyane nāgabalā hayagandhā gokarṇakavṛddhadārakāmalakī vājīkaraṇe vihitā vānarīśatamūlikā kṣurikā jñātvaivam
rogaviśeṣānebhirvāratrayaṃ puṭena sthālīpāke adhikataḥ puruṣasvabhāvaṃ buddhimānkathitamapi hemamauṣadham ucitam upādeyam anyadapi
yaḥ kalpakāmaḥ kurute ca lohaṃ sa sarvaśaṅkāparivarjitāṅgaḥ
dviraṣṭavarṣākṛtireṣa nityaṃ jīveta pṛthivyāmamaropamānaḥ
iti
lohakalpaḥ samāptaḥ
atha kiṭṭam
gomūtratriphalākvāthe taptaṃ śodhyaṃ trisaptadhā
svarṇādisarvalohānāṃ kiṭṭasya ca guṇāvaham
iti lohādikiṭṭamāraṇam
atha svarṇādidhātubhakṣaṇapramāṇam
yavadvayaṃ prayoktavyaṃ hemaguñjāṣṭakāvadhi
tāraṃ taddviguṇaṃ lohamanyat tattriguṇātmakam
athopadhātuśodhanaṃ māraṇam
mākṣikaṃ svarṇamākṣikaṃ tutthaṃ tutthakam abhram abhrakaṃ nīlāñjanaṃ kṛṣṇāñjanam manaḥśilā ālakaḥ haritālakaḥ rasakaḥ kharparam
ete sapta upadhātavo jñeyāḥ
yāvat pātraṃ lohitaṃ raktaṃ bhavati tāvat pacet
tadā mākṣikaṃ śuddhimṛcchati śuddhiṃ prāpnoti
ṛ gatāvityasya ṛcchādeśe prayogaḥ
mākṣikaṃ kṛdbhūtaṃ napuṃsakatvāt
atha māraṇam
kulatthasyeti spaṣṭam anyat
atha tāramākṣikaśodhanamāraṇam
karkoṭī vandhyākarkoṭī meṣaśṛṅgī prasiddhā
atha māraṇaṃ svarṇamākṣikavat
atha tutthaśodhanaṃ viṣṭhayeti
granthāntare caivaṃ śodhanam
ataḥ viṣṭhāsamaṃ tutthaṃ sakṣaudraṃ ṭaṃkaṇaṃ kṛtam
trivāraṃ puṭitaṃ śuddhaṃ vāntibhrāntivivarjanam
kṛṣṇābhrakamiti
nanu granthāntare caturvidham abhrakamuktaṃ tadyathā
pinākaṃ darduraṃ nāgaṃ vajraṃ ceti caturvidham
tat puṃnapuṃsakaṃ jñeyaṃ pratyekaṃ tatra lakṣaṇaiḥ
vaṅgasenādayas trividham āhuḥ
vajraṃ bhekavapuḥ kṛṣṇābhrakaṃ ca trividhaṃ matam
tataḥ kṛṣṇaṃ samādāya pācayetkāṃjike śubhe
iti
etadvivṛṇoti trivikramaḥ
tataḥ kṛṣṇaṃ samādāyetyanena kṛṣṇatvasāmyād vajrakṛṣṇābhrayor grahaṇam
bhekavapuḥ haritapītādivarṇaṃ tyājyam
ataḥ śārṅgadhareṇa kṛṣṇasyaiva grahaṇaṃ kṛtam
athānyaprakāraḥ
puṭe saṃpuṭe puṭatrayaṃ deyam
balā prasiddhā
spaṣṭamanyat
ity abhrakamāraṇam
atha gairikakāsīsaṭaṅkaṇavarāṭakāśaṅkhatorīśodhanaṃ sugamam
evaṃ nīlāñjanaprakāreṇa jambīrabhāvanayetyarthaḥ
gairikaṃ prasiddhaṃ kāsīsaṃ prasiddhaṃ ṭaṅkaṇaṃ kṣāraḥ varāṭikā śaṅkhaṃ torī sphaṭikā kaṅkuṣṭhaṃ cokaniryāsaḥ
pacettryahamiti
anye evamāhuḥ
jayantīrasasampiṣṭā śilā śudhyati gharmaṇā
viṣaghnī ca tridoṣaghnī sā śuddhā parikīrtitā
kaṇaśaḥ khaṇḍaśastālaṃ haritālacūrṇaṃ kalicūrṇasahitakāñjike kṣipet
dolāpātre yāmaṃ pacet haṇḍikāyāṃ kāṣṭhaṃ dattvā kāṣṭhe lambamānāṃ poṭṭalikāṃ sthāpayet
idaṃ dolāyantram
spaṣṭamanyat
rasakaṃ kharparam
atha sattvanirgamaḥ
dhamanadravyāt lākṣādayaḥ pratyekamaṣṭamāṃśāḥ ṭaṅkaṇaṃ caturthāṃśamiti granthāntarāt
dhamanāddhātava iti nirukteḥ
abhrādisatvadravyāṇi tena nāgatāmrādidravyāṇi grāhyāṇi
mīnāḥ kṣudramatsyāḥ
yavatiktā sarpākṣī
yadvā yavaḥ prasiddhaḥ
tiktā kaṭukī
athetyanantaraṃ śārṅgadharānuktamapi ratnasaṃkhyām āha tatra pañca navaratnāni bhavanti tānyāha
pañcaratnāni mukhyāni uparatnacatuṣṭayam
vajraṃ muktāphalaṃ caiva pravālaṃ mārkataṃ tathā
puṣparāgaṃ nīlavajraṃ gomedaṃ ca viḍūryakam
navaratnāni caitāni śodhayenmārayedbhiṣak
iti
vajraṃ hīrakaṃ pravālaṃ vidrumaṃ marakataḥ taddharitavarṇaṃ puṣparāgaṃ campakahemavarṇābhaṃ nīlam indranīlaṃ nīlavarṇaṃ vaiḍūryakaṃ vaidūryamaṇirbiḍālanetravarṇaṃ nīlapītavarṇam
atha vajraśodhanaṃ vyāghrīkandaṃ guharīkandam iti śodhanam
atha māraṇam
kharo gardabhaḥ
matkuṇaḥ khaṭvamallaḥ
anyadapi hiṃgviti
anyacca sugamam
atha vaikrāntamāraṇam
vaikrāntaṃ vikṛtimāpannaṃ hīrakaṃ hīrakajātiviśeṣaḥ
kapha iti ratnaparīkṣakāḥ prāñcaḥ
meṣadugdhī prasiddhā
atha śeṣaratnaśodhanamāraṇam
jayantīsvarasena dolāyantre maṇikādīni svedayet
maṇiḥ sūryacandrakāntādimaṇiḥ
yadvā maṇiḥ
tathā ca
bhramaraśikhikaṇṭhavarṇaśikhāsamaprabho bhujaṅgānāṃ bhavati maṇiḥ kila mūrdhapriyo'narghyaguṇaḥ sa vijñeyaḥ
iti
pravālaṃ vidrumam
atha māraṇaṃ taṇḍulīyakaḥ meghanādaḥ śākaḥ stanyena strīdugdhena uktamākṣikavat svarṇamākṣikavat māraṇaṃ jambīrarasādau
atha śilājatuśodhanam
grīṣme grīṣmakāle taptaśilācyutaṃ śilājatu samānīya yathā bhūmau na patati godugdhādibhirmardayet śudhyatīti
atha bhūmipatitasya śodhanaṃ mukhyam
uttamaśilājatupāṣāṇaṃ sūkṣmakhaṇḍaprakalpitaṃ kṛtam atyuṣṇapānīye nikṣipya yāmaikaṃ sthāpayet
mardayitvā tannīraṃ vastragālitaṃ gṛhṇīyāt mṛtpātre sthāpayitvā ātape dhārayet
granthāntare lohapātre niṣkāsanamuktam
catvāri pātrāṇyasitāyasānītyuktatvāt
uparisthe yat ghanaṃ tat anyapātre kṣipet
tatra jalaṃ dattvā tasmādanyasmin evaṃ dvimāsābhyāṃ jyeṣṭhāṣāḍhābhyāṃ niḥsārayet tato vahnikṣiptau liṅgopamaṃ liṅgākāraṃ bhavet tadā kāryakṣamaṃ kāryasādhakaṃ bhūyāditi parīkṣā
spaṣṭamanyat
aṅgārair vibhītakāṅgārais triphalākvāthair maṇḍūradviguṇaḥ
atha kṣārakalpanā
kṣīravṛkṣasya kāṣṭhāni apāmārgaciñcākadalīpalāśasehuṇḍacitrakaśigrūkaṇṭakārīprabhṛtīni
pradīpayet jvālayet acchaṃ nirmalaṃ jalaṃ lohapātre kvāthayet
yastu cūrṇābhaḥ kṣāraḥ sa pratisāryaḥ maśakādau prayojyaḥ yastu kvāthavat dravarūpaḥ sthitaḥ sa gulmādau peyaḥ ityuktaṃ kṣāradvayam
cūrṇalakṣaṇaṃ yuktakāryeṣu gulmādau cārayet
tathāca vāgbhaṭaḥ
peyaḥ kṣārāgnisādāśmagulmodarajarādiṣu
yojyaḥ sākṣo masaścitrabāhyārśaḥkuṣṭhasuptiṣu
atha rasakalpanā
pāradaḥ sarvarogāṇāṃ jvarādīnāṃ jetā
tathā puṣṭikaraḥ smṛtaḥ
sujñena tatsādhakena sādhitaḥ tadā dehalohayoḥ siddhaṃ kuryāt
atha pāradanāmānyāha rasendraḥ rasānāmindra adhyakṣaḥ rasendraḥ pāradaḥ
rogādisamudrātpāradānāt pāradaḥ sūtaḥ
svarṇādisiddhiprasavāt sūtaḥ
harajaḥ harājjāta iti harajaḥ
sūtakaḥ sūta eva sūtakaḥ svārthe kaḥ
rasyata āsvādyate ṣaḍrasatvādrasaḥ
mukundaḥ mukunmokṣaṃ dadātīti mukundaḥ
atha tāmrādidhātūnāṃ sūryādīnām adhiṣṭhānamāha sugamam
āraḥ pittaliḥ nāgaḥ sīsakaḥ hema svarṇaṃ vaṅgaṃ raṅgaṃ tīkṣṇaṃ tīkṣṇalohaṃ kāntalohaṃ vṛttaloham
atha rasaśodhanam
rājikā rasono lasunaḥ etayor mūṣāyāṃ rasaṃ pāradaṃ vibandhayet
iti svedanam
atha mardanam
dinaikaṃ mardayet khalve iti
kākamācī prasiddhā
athānyair mardanaṃ mūrchanaṃ vā ityūrdhvapātanam
atha daradāt pāradānniṣkāsanam
daradaṃ hiṅgulaḥ daradam ūrdhvaṃ pātayet ḍamaruyantre sūtavat
spaṣṭamanyat
amī kālakūṭādayo nava viṣabhedāḥ prakīrtitāḥ kathitāḥ
eṣāṃ lakṣaṇaṃ viṣaparīkṣakebhyo jñeyam
atha upaviṣāṇyāha lāṅgalī kalihārī karavīrakaḥ aśvamārajaṭārasaḥ ahiphenam āphūkam etāḥ sapta upaviṣajātayaḥ
etairmarditaḥ sūtaḥ chinnapakṣaḥ jāyate mukhaṃ dhātugrasanaśīlam ato dhātūn tvarayā grasate
kālakūṭādīnāṃ dravaiḥ sapta sapta dinaṃ mardanaṃ prakṣālanaṃ ca
anyadapi mukhakaraṇam
kṣāraḥ svarjīyavakṣārau rājī rājikā rasonaṃ laśunaṃ navasāro navasāgaraḥ śigruḥ śobhāñjanam
dhātucaraṃ dhātugrasanaśāli
anyacca
bindulīkīṭaiḥ kīṭaviśeṣaiḥ lavaṇaṃ saindhavam amlairnimbukādyaiḥ dhātughasmaraṃ dhātubhakṣakaṃ mukhaṃ jāyate
atha kacchapayantreṇa gandhakajāraṇamucyate
tatrādau kacchapayantramāha atheti mṛtkuṇḍe nīraṃ nikṣipet tanmadhye mṛtkuṇḍapidhānaṃ śarāvakaṃ sthāpayet
kiṃbhūtaṃ madhyaṃ mekhalayā yutaṃ tryaṅgulonnatā mṛdracitā mekhalā madhyaṃ cūrṇena lepayet
tanmadhye pāradaṃ dattvā tulyagandhakacūrṇaṃ dattvā upari śarāvaṃ dattvā bhasmalavaṇamudrāḥ kāryāścaturbhir utpalaiḥ puṭet
evaṃ ṣaḍguṇaṃ gandhaṃ jīryate
gandhakasaṃge viṣaṃ ca deyam
atra svarṇajāraṇaṃ noktaṃ granthāntarāllikhyate abījajīrṇasya māritasya doṣarūpatvāt
tathāca
ajīrṇaṃ śambhubījaṃ tu sūtakaṃ yastu jārayet
brahmahā sa durācārī mama drohī maheśvari
atha jāraṇam
catuḥṣaṣṭyāṃśaṃ hemapatraṃ māyūramāyunā
viliptaṃ taptakhalvasthaṃ rasaṃ dattvā vimardayet
punarjambīratoyena grāse grāse tvayaṃ vidhiḥ
śanaiḥ saṃsvedayedbhūyo baddhvā sampuṭakāñjike
bhāṇḍike tridinaṃ sthāpya sūtaṃ jīrṇaṃ samuddharet
adhikaṃ tolitaṃ cetsyātpunaḥ svedyaṃ samāvadhi
dvātriṃśat ṣoḍaśāṣṭāṃśaṃ krameṇa vasujāraṇam
rūpyādiṣu ca sattveṣu vidhirevaṃ paraṃ smṛtaḥ
māyūramāyunā māyūrapittena ca hemapatraṃ susvarṇam
dhūmasāram aṅgāradhūmaṃ śuddhaṃ pāradaṃ torī gurjaradeśodbhavā sphaṭikā yā raktavarṇā bhavati
gandhakaṃ śuddhaṃ navasādaraṃ navasāgaram
etatsarvaṃ samam
spaṣṭam anyat
tathāparaṃ ca
apāmārga ūrdhvakaṇṭakaḥ malayūdugdhaṃ kāṣṭhodumbarikādugdhaṃ droṇapuṣpī prasiddhā tatpuṣpāṇi viḍaṅgam irimedo viṭkhadiraḥ cūrṇam etaccūrṇam ūrdhvordhvaṃ dīyate spaṣṭamanyat
anyacca
kāṣṭhodumbarikā prasiddhā
anyacca
nāgavallīti spaṣṭam
jvālāmukhī prasiddhā
pāradaṃ śuddhaṃ rasakaṃ kharparaṃ tālaṃ tutthaṃ śuddhaṃ ṭaṅkaṇaṃ saubhāgyakṣāraṃ kāravellī śākaviśeṣaḥ
tāmrapātraṃ gomūtrapañcāmṛtādau śuddham
spaṣṭamanyat
pathyaṃ dugdhaudanaṃ mudgaṃ vā
tāmraṃ mṛtaṃ vajrī sehuṇḍabhedaḥ dantī jayapālamūlaṃ trivṛnniśothaḥ māṣamātraṃ siddhaṃ rasaṃ pañcāśanmaricaṃ guḍaṃ gadyāṇakaṃ ṣaṇmāṣakaṃ tulasīdalapalaṃ dvayaṃ dvigadyāṇakam etatpramāṇaṃ tridinaṃ kṛtvā bhakṣayet
yadvā saptadinam auṣadhabāhulyāt
rasāt pāradāt śuddhāt bhāgaikaḥ elīyaḥ elavālukaṃ pippalī śivā harītakī ākārakarabhaḥ ākallakaḥ gandho gandhakaḥ kaṭutailena drāvayitvā śodhitaḥ indravāruṇyāḥ phalāni amī elīyādayaḥ caturbhāgāḥ pratyekaṃ punaḥ indravāruṇikārasaiḥ mardayet māṣamātrāṃ vaṭīṃ khādet
indravāruṇikāphalaṃ śuṣkaṃ cūrṇaṃ kāryam
śuddhaḥ sūtaḥ pāradaḥ bhāgadvayamiti ṭaṅkadvayaṃ karṣadvayaṃ tathā gandhakasya śuddhasya dvau bhāgau tayoḥ pāradagandhakayoḥ kajjalikāṃ kuryāt
sūtāt caturguṇeṣu aṣṭabhāgeṣu kapardeṣu kṣipet bhāgaikaṃ ṭaṅkaṇaṃ saubhāgyaṃ dattvā gokṣīreṇa mardayitvā varāṭānāṃ mukhaṃ mudrayet śaṃkhasya śaṃkhānām aṣṭau bhāgān śarāvamadhye varāṭakānām adha ūrdhvaṃ dattvā mudrāṃ vidhāya gajapuṭe pacet kapardo varāṭakaḥ
puṭasyāntaḥ saṃpuṭasyāntaḥ sarvaṃ kṣipet cūrṇaṃ kajjalīcūrṇaṃ talliptaśarāvayoḥ saṃpuṭasyāntaḥ madhye ṣaḍguñjāsaṃmite rasaṃ siddham ekonatriṃśat ūṣaṇairmaricairdeyaṃ vātaroge ghṛtena dadyāt
śapharī kṣudramatsyaḥ
pathyavarge hi tasya gṛhītatvāt
varo matsyeṣu rohita iti suśrutokteḥ
ayuktanidrāṃ divājanyā jayā vijayā taccūrṇaṃ kolamajjāṃ badaramajjāṃ kaṇā pippalī barhirmayūrastatpakṣabhasma
bhūrjapatravat tanu sūkṣmaṃ yathā syāttathā hemnaḥ suvarṇasya patrāṇi kārayet
tāni sūtena śuddhapāradena tulyāni khalve kṛtvā mardayet
kāñcanārastadrasena jvālāmukhī jayantī tadrasena vā lāṅgalyā kalihāryā vā rasena yāvat piṣṭikā bhavati tato hemnaścaturthāṃśaṃ ṭaṅkaṇaṃ saubhāgyapiṣṭamauktikacūrṇaṃ hema dviguṇam āvapet melayet teṣu sarvasamaṃ svarṇādisamaṃ gandhaṃ gandhakaṃ kṣipet śuddhaṃ teṣāṃ sarveṣāṃ golaṃ vāsobhirveṣṭayitvā śoṣayitvā ca dhārayet
kutra śarāvasaṃpuṭasya ante madhye tatra mudrāṃ pradāpayet lavaṇapūrite bhāṇḍe taṃ saṃpuṭaṃ dhārayet
mudrāṃ dattvā śoṣayitvā bahubhirgomayaiḥ puṭet cullyāṃ vā agniṃ dāpayet tataḥ śīte samākṛṣya gandhasūtaṃ samaṃ golakaṃ samaṃ kṣipet pūrvavat khalve piṣṭvā gajapuṭe pacet svāṅgaśītaṃ guñjāyugmam atra yojayet
aṣṭābhiḥ maricairvā tribhiḥ sarpiṣā ghṛtena madhunā vā doṣāpekṣayā deyā
pathyaṃ lokanāthasamam
svacchamanāḥ punaḥ śuciḥ pavitro rogī ayaṃ mṛgāṅkaḥ śleṣmādīn hanyāt mṛgāṅkaścandras tannāmā mṛtāmayatvādroganāśakaḥ
yadvā pūrve mṛgāṅke ca kṣayarogatvāt pūrvaṃ dattastasmādayaṃ mṛgāṅkaḥ
kecit mṛtasvarṇena mṛtapāradena gaṃdhakaṃ ṭaṅkaṇaṃ muktācūrṇena mṛgāṅkasādhanamāhuḥ
tacca yathā
bhasmīkṛtasvarṇasamaṃ rasasya bhasmāsureṇāpi rasena tulyam
dinauktikaṃ pādikaṭaṅkaṇaṃ ca jambīranīre vaṭakīkṛtaṃ tat
mṛtakarpaṭair āvṛtavajrayantre pakvoditaṃ syāt kṣayajinmṛgāṅkaḥ
rasarājasya asureśo gaṃdhakaḥ
granthāntare kumudeśvaratvena kathitaḥ
tathāca
hemabhasma rasabhasma mauktikaṃ pāradaṃ kaṇakagandhakaṃ ca kuru sarvatulyakam
kāñjikena parimardya golakaṃ mūṣayā ca pariveṣṭya pācayet
uddharettamatha sampuṭāttataḥ siddhimeti kumudeśvaro rasaḥ
pītamasya tu kaṇairmadhuplutai rājadugdhamatha yojayettathā
pathyamatra ghṛtapācitopari kṣārahiṃgurahite himaṃ matam
bhasmīkṛtasvarṇaṃ tolakaṃ mṛtapāradaṃ tolakaṃ mṛtamauktikaṃ tolakaṃ kāñjikena nimbūkena vā golaṃ kṛtvā mūṣābhyantare nirudhya lavaṇena pūrya haṇḍikāyāṃ madhye sthāpayitvā vahniṃ jvālayet
śīte raktikaikāṃ madhunā khādet
chāgadugdhaṃ pibet pathyaṃ yathoktaṃ kumudeśvara eva mṛgāṅkaḥ
rasasya śuddhapāradasya catvāro bhāgāḥ kanakasya svarṇasya tāvantaḥ spaṣṭamanyat
śāṇasaṃmitaḥ ṭaṃkaṇapramāṇaḥ śuddhaṃ sūtaṃ viṣaṃ gandhaṃ ceti dhattūrabījaṃ triśāṇaṃ sarvebhyo dviguṇā dvādaśa bhāgā hemāhvā hemakṣīrī tasya sthāne vyoṣaṃ trikaṭurityeke
spaṣṭamanyat
daradaṃ hiṃgulaṃ vatsanābhaṃ viṣaṃ maricaṃ ṭaṅkaṇaṃ saubhāgyaṃ samabhāgaṃ cūrṇaṃ guñjaikaṃ deyam anupānaṃ kuṭajasya phalam indrayavaṃ tathā kuṭajatvacaṃ karṣamātraṃ madhunā deyaṃ gavyam ājyaṃ vā takram
sugamam anyat
sugamam
tālaparṇī musalīraso deyaḥ
pañcakolaśṛto vā kvātho deyaḥ
kaphādhikāḥ sannipātāḥ
sugamam
nistvak tvacārahitaṃ jaipālaṃ daśaniṣkaṃ daśaṭaṅkaṃ maricaṃ pippalīmūlaṃ pāradaṃ gandhamūrchitaṃ pratiniṣkaṃ pratyekaṃ ṭaṅkam
saptāhaṃ saptadinaṃ jambīrajair drāvair bhāvyam
tadā vaṭī kāryā sā añjanena sannipātaṃ hanti
ṭaṅkaṇaṃ saubhāgyaṃ bharjitaṃ ca
sugamam anyat
daradaṃ hiṅgulaṃ hemāhvā cokapatramātraṃ hiṅgulādyāḥ karṣamātraṃ dantībījaṃ tatsamaṃ godugdhena triguñjaṃ pibet
spaṣṭam anyat
atha rājamṛgāṅko rasaḥ kṣayādau
śilā manaḥśilā tālakaṃ haritālaṃ varāṭīḥ kapardikāstena pūrayet
chāgīkṣīreṇa ṭaṅkaṇaṃ piṣṭvā mukhaṃ rundhayet
punaḥ mṛdbhāṇḍe ruddhvā gajapuṭe pacet spaṣṭamanyat
śuddhaṃ sūtaṃ pāradaṃ bhāgaikaṃ dvidhā dvibhāgaṃ gandhakaṃ tīkṣṇacūrṇaṃ dvayoḥ samaṃ tribhāgaṃ bhṛṅgajo bhṛṅgarājaḥ kākamācī prasiddhā kuraṇṭaḥ pītavāsā
muṇḍī punarnavā sahadevī amṛtā guḍūcī nīlapuṣpī parājitā nirguṇḍī citraṃ citrakaṃ teṣāṃ dravaiḥ sapta sapta bhāvanā deyā
elā bṛhadelā niṣkadvayaṃ ṭaṅkadvayaṃ bhakṣyam
sthālikāyantre dvihaṇḍikāsampuṭe kayacīyantre
tāpyaṃ svarṇamākṣikaṃ śuddhaṃ pathyā harītakī agnimanthaḥ araṇī nirguṇḍī prasiddhā ṭaṅkaṇaṃ saubhāgyaṃ tacca bharjitaṃ viṣaṃ śuddhaṃ dviguñjaṃ bhakṣayet rāsnādikvāthānupānaṃ vā
vātāriḥ eraṇḍamūlam
sugamam
mṛtaṃ tāmram ajākṣīraṃ tulyaṃ pācyaṃ tolakamitaṃ dugdhaṃ tulyād aṣṭaguṇam adhikaṃ deyam anyathā pākaḥ samyagbhavati
gatadravaistu tāmraṃ śuddhasūtaṃ gandhakaṃ ca samaṃ tolakaṃ vālukāyantre pācyam
haṇḍikāyāṃ golakaṃ sthāpya upari śarāvakaṃ dattvā mudrā deyā uparivālukāṃ dattvā mudrāṃ dāpayet
idaṃ vālukāyantram
śeṣaṃ sugamam
atha mahātāleśvaro rasaḥ kuṣṭhādau
tālaṃ haritālaṃ śuddhaṃ tāpyaṃ svarṇamākṣikaṃ śuddham
śilā manaḥśilā sūtaṃ pāradaṃ saindhavaṃ ṭaṅkaṇaṃ saubhāgyaṃ bhūdhare kacchapayantre saṃpuṭe saṃpuṭodare śarāvasaṃpuṭamadhye etatsiddhaṃ rasaṃ ṣaṭpalaṃ gṛhītvā tatpaścādagnau melayet
dvipalaṃ tāmraṃ catuḥpalaṃ lohabhasma jambīrāmlena mardyaṃ laghupuṭena vahnau saṃyojya triṃśadaṃśaṃ viṣaṃ melayet
māhiṣājyena mahiṣīghṛtena niṣkārdhaṃ ṭaṅkārdhaṃ bhakṣayet
vākucīcūrṇaṃ karṣamātram anulihet
bhasmasūtaṃ mṛtaṃ pāradaṃ tatsamo gandhaḥ gandhakaṃ mṛtāyaḥ mṛtalohaṃ mṛtatāmraṃ gugguluḥ mahānimba iti citrakaḥ prasiddhaḥ śilājatusattvam etatpratyekaṃ ṣoḍaśaśāṇaṃ catuḥṣaṣṭiśāṇaṃ mṛtam abhraṃ sarvaṃ madhvājyābhyāṃ viloḍayet
snigdhabhāṇḍe sacikkaṇabhāṇḍe dhṛtaṃ māritaṃ khādet
dviniṣkaṃ ṭaṅkam
piṭharīmadhye haṇḍikāmadhye tāmrapātreṇa sūtakāt triguṇena punaḥ adhomukhena pārśve tatpārśve bhasma utpalādijā jāritaṃ sthāpayet
upari pātraṃ dattvā mudrayitvā tadupari gomayaṃ jalaṃ kiṃcit pradātavyaṃ yāmadvayaṃ cullyāṃ pacet
spaṣṭamanyat
atha citralepaḥ guñjāphalam agniścitrakastaccūrṇaṃ lepitaṃ śvetakuṣṭhanudbhavati
śilā manaḥśilā apāmārgastadbhasmāpi liptaḥ śvitraṃ vināśayet
unmatto dhattūraḥ snuhī sehuṇḍabhedaḥ arkaḥ raviḥ viṣamuṣṭir mahānimbam
hayāriḥ karavīraḥ
pratyekena auṣadharasena dinaṃ dinaṃ mardyam evaṃ saptadinaṃ mardyaṃ vastraveṣṭitaṃ tadgolaṃ vālukāyantragaṃ ca svedyaṃ pācyamityarthaḥ
devakāṣṭhaṃ devadāru spaṣṭam anyat
hemāhvā svarṇakṣīrī mūrchitaṃ sūtam
spaṣṭam anyat
bhasmasūtaṃ mṛtaṃ kāntalohaṃ muṇḍo'pi lohaviśeṣaḥ
tāpyaṃ śilā manaḥśilā vyoṣaṃ trikaṭu triphalā kolabījaṃ kapittham
etatsarvaṃ tulyaṃ bhṛṅgarājena ekaviṃśatirbhāvayet niṣkaṃ ṭaṅkamātraṃ madhuyuktaṃ lihet
spaṣṭamanyat
atha vahniraso jalodarādau śivā harītakī dviguṇā punaruktatvāt
trivṛt nisotaḥ dantībījaṃ jaipālaṃ citrakaṃ prasiddham etat tribhāgaṃ pratyekam
tryūṣaṇaṃ trikaṭu dantī jaṭā jīrakaṃ pratyekamaṣṭabhāgaṃ jayantī śākaviśeṣaḥ snuk sehuṇḍadugdhaṃ bhṛṅgaṃ mārkavaḥ vahniścitrakaḥ vātāritailam eraṇḍatailaṃ pratyekena rasena saptasaptavāraṃ bhāvyam
vajrī sehuṇḍaḥ
śeṣaṃ sugamam
ṭaṅkaṇaṃ saubhāgyaṃ hāriṇaṃ śṛṅgaṃ svarṇaṃ mṛtaṃ śuddhaṃ tāmraṃ mṛtaṃ ruddhvā śarāvasaṃpuṭe vanopalaiḥ pacet
spaṣṭam anyat
sugamam
vahniścitrakaḥ viṣamuṣṭiḥ mahānimbaphalaṃ kucelaṃ vā dvayorabhāve samudraphalaṃ vā deyam
sugamam
tālaṃ haritālaṃ kaṭukī etatsamaṃ mṛtasūtādyam aṣṭauṣadhaṃ cūrṇitam ebhiḥ punarnavādibhirbhāvayet
punarnavā varṣābhūḥ devadālī nirguṇḍī taṇḍulīyakaṃ meghanādaḥ tiktakośātakī jālinī eṣāṃ drāvairdinaikaṃ mardayet
punardugdhena mardayet
māṣamātraṃ kṣaudrairlihet upari nimbapatrakvāthaṃ pibet
eraṇḍanālena vāntiṃ kārayet
kaphakṣayakāsādayo yānti
sūtaṃ mṛtaṃ pāradaṃ hāṭakaṃ svarṇaṃ vajraṃ hīrakaṃ mṛtamabhrakaṃ vā lohaṃ mākṣikaṃ svarṇamākṣikaṃ tālaṃ haritālaṃ nīlāñjanaṃ tutthaṃ śuddhaṃ māritaṃ tadabhāve tāmraṃ vā deyaṃ vamanabhayāt
ahiphenam aphūkam etatsamaṃ vajrakṣāraiḥ vimardayet
kanakasya dhattūrabījasya aṣṭa śāṇāḥ aṣṭa ṭaṅkāḥ sūtaḥ śuddhaḥ dvādaśa ṭaṅkaḥ tāmraṃ mṛtaṃ dviśāṇam abhrakaṃ catuḥśāṇaṃ mākṣikaṃ mṛtaṃ dviśāṇaṃ vaṅgo mṛtaḥ dviśāṇaḥ sauvīraḥ añjanaṃ triśāṇaṃ lohaṃ mṛtam aṣṭaśāṇam
viṣaṃ triśāṇaṃ lāṅgalī kalihārī palapramāṇā amlavetasādyaiḥ mṛdupuṭaṃ dadyāt
punaḥ māṣamātro deyaḥ
ārdrakarasena rasonarasena vā kilāsaṃ citrakuṣṭhāni visarpabhagandaraṃ jvaraṃ viṣam ajīrṇaṃ jayet etadrogaharo rasaḥ kanakasundaraḥ
pāradaḥ gandhakaḥ trikarṣau etau mṛtaṃ tāraṃ mṛtaṃ rūpyam
abhraṃ abhrakaṃ vaṅgaṃ ahiḥ nāgaṃ sāraṃ lohaṃ ete ekaikakarṣakāḥ
śigru śobhāñjanam jvālāmukhī jayantī taṇḍulīyakaḥ ebhir golakaṃ kṛtvā punarvastrairghṛtaṃ kācapātrasthaṃ lavaṇapūrite bhāṇḍe nyaset
vahniṃ dadyāt
yāmadvayam
tataḥ punaḥ pravālacūrṇakarṣeṇa śāṇamātraviṣeṇa melayitvā kṛṣṇasarpasya garalairbhāvayet divasamekaṃ dinaṃ paścātsthālikāyāṃ haṇḍikāyāṃ ca kupīṃ niveśayet
hemāhvā svarṇakṣīrī nīlinī aparājitā kuṭherakaḥ śvetatulasī devadālī
madhūkaṃ guḍapuṣpaṃ jātī mālatī madanaphalaṃ spaṣṭamanyat
tāraṃ raupyaṃ mṛtaṃ mauktikaṃ muktāphalaṃ hema svarṇaṃ mṛtaṃ sāro mṛtalohaḥ ete pratyekabhāgikāḥ
dvibhāgo gandhaḥ sūtaḥ pāradaḥ śuddhatribhāgaḥ
etān kajjalīkṛtya kapitthaphalasvarasairmardya mṛgaśṛṅge sthāpayet
mṛtkarpaṭaṃ dattvā madhyapuṭe puṭet
balā prasiddhā tadrasaiḥ saptavelaṃ saptavāraṃ bhāvayet
apāmārga ūrdhvakaṇṭakaḥ tadrasaistridhā bhāvayet
lodhraṃ prasiddhaṃ prativiṣā ativiṣā mustaṃ nāgaraṃ dhātakīpuṣpāṇi indrayavaḥ amṛtā guḍūcī eṣāṃ svarasaiḥ pratyekaṃ tridhā bhāvanā syāt
tadādisiddho māṣamātro deyaḥ
madhunā tathā maricairapi māṣamātraiḥ sarvānatīsārān tathā sarvajāṃ grahaṇīṃ hanyāt
mṛtasūtaṃ mṛtapāradaṃ abhrakaṃ gandhakaṃ yavakṣāraṃ saubhāgyaṃ agnimantho vacā etāni sūtatulyāni kuryāt
yāvat sūtaṃ pratyekabhāgaṃ mataḥ
tato jayantyādibhirvimardayet
trivāsaraṃ tridinaṃ tato golaṃ kṛtvā saṃśoṣya lohapātre kaṭāhikādau dhṛtvā upari śarāvaṃ dattvā mudrayet
śanairyāmārdhaṃ vahniṃ kuryāt
golakatulyāṃ prativiṣāṃ tathā mocarasaṃ dattvā kapitthādibhiḥ saptasapta bhāvayet
vijayā bhaṅgā kapitthaṃ prasiddhaṃ tairdhātakyādibhirvāraikaṃ bhāvayet
dhātakīpuṣpāṇi indrayavaḥ mustaṃ lodhraṃ bilvaṃ guḍūcī etaiḥ śāṇaṃ ṭaṅkaṃ madhunā lihet
vahniścitrakaṃ śuṇṭhī biḍaṃ biḍalavaṇaṃ saindhavaṃ etadanupānaṃ pibet
tāraṃ raupyaṃ mṛtaṃ vajraṃ hīrakaṃ abhrakaṃ vā suvarṇaṃ mṛtaṃ gandhakaṃ sūtakaṃ śuddhaṃ tīkṣṇaṃ etāni kramavṛddhāni tāraṃ bhāgaikaṃ vajraṃ dvibhāgaṃ suvarṇaṃ tribhāgaṃ tāmraṃ caturbhāgaṃ sūtaṃ saptabhāgaṃ lohamaṣṭabhāgaṃ evaṃ arkadugdhairmardya kācakupyāṃ vālukāyantre pācayet
tato'śvagandhādibhir mardya bhakṣayet
arkadugdhaṃ yadyapi bhāvanādravye likhitaṃ tathāpi kumāryā sahaiva deyaṃ arkadugdhasya bhakṣaṇānucitatvāt
vānarī kapikacchūḥ muśalī ikṣurā tālamūlī spaṣṭamanyat
atha kandarpasundaro rasaḥ
sūtaḥ pāradaḥ vajraṃ hīrakaṃ vā abhrakaṃ ahiḥ sīsakaḥ muktā prasiddhā tāraṃ raupyaṃ mṛtaṃ hema svarṇaṃ mṛtaṃ sitābhrakaṃ śvetābhrakaṃ māritam etān karṣāṃśikān pratyekān irimedo viṭkhadiraḥ tena mardayet
pravālo vidrumaḥ dvikarṣo gandhako dvikarṣaḥ
aśvagandhāsvarasairmardyaḥ mṛgaśṛṅgake kṛtvā mṛdupuṭe pacet
tato dhātakīrasairbhāvayet
parūṣakaphalaviśeṣaḥ kaseruḥ prasiddhaḥ madhūkaṃ guḍapuṣpaḥ vānarī kapikacchūḥ eṣāṃ rasairbhāvayitvā śoṣayitvā vicūrṇayet
elādikaiḥ pratyekaṃ śāṇamitairmiśrayet
punaḥ kandarpasundaraṃ śāṇamitaṃ rātrau sitā dhātrī vidārikā eteṣāṃ karṣacūrṇena yutaṃ sarpiḥkarṣeṇa saṃyutaṃ khādet
tasyānu dvipalaṃ kṣīraṃ pibet
susthiramānasaḥ ramaṇī ramayet
elā kṣudrailā patraṃ patrajaṃ vāṃśī rocanā lavaṅgaṃ agaru kesaraṃ mustaṃ mṛgamadaṃ kastūrī kṛṣṇā pippalī jalaṃ vālakaṃ candraḥ karpūraḥ sitā prasiddhā dhātrī āmalakī vidārīkandaṃ sarpirghṛtaṃ spaṣṭam anyat
śuddhaṃ rasendraṃ bhāgaikaṃ dvibhāgaṃ gandhakaṃ śuddhaṃ tayoḥ kajjalikāṃ kṛtvā tatra tīkṣṇabhavaṃ cūrṇaṃ sarvatulyaṃ kanyādrāvairmardayet tato golakaṃ kṛtvā eraṇḍapatrairveṣṭayitvā tāmrasampuṭe dhānyarāśau sthāpayet tataḥ kuṭhāracchinnādyair bhāvayet
kuṭhārachinnā bisaṃ mṛṇālaṃ bhṛṅgo bhṛṅgarājaḥ kuraṇṭakaḥ pītavāsā nīlikā aparājitā alambuṣā muṇḍī varī śatāvarī
