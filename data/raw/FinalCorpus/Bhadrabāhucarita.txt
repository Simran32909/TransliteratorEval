sadbodhabhānunā bhittvā janānām antaraṃ tamaḥ
yaḥ sanmatitvam āpannaḥ sanmatiḥ sanmatiṃ kriyāt
vṛṣabhaṃ vṛṣabhaṃ vande vṛṣabhāṅkaṃ vṛṣārcitam
vṛṣatīrthapraṇetāram bhettāraṃ karmavidviṣām
parameṣṭhipadāptānām parameṣṭhipadāptaye
parameṣṭhipadau vande satyaṃ ca parameṣṭhinam
ārhatī bhāratī pūjyā lokālokapradīpikā
rajo vidhūya no nityaṃ tanotu vimalām matim
sveṣṭārthasiddhikaraṇāś caraṇāḥ santu gauravāḥ
gauravāptāḥ sucaraṇais taraṇair me bhavāmbudheḥ
śaktyā hīno 'pi vakṣye 'haṃ gurubhaktyā praṇoditaḥ
śrībhadrabāhucaritam yathā jñātaṃ gurūktitaḥ
yacchrutaṃ mugdhabuddhīnām mithyāmohamahātamaḥ
dhunute tanute śuddhajainamārge 'malāṃ matim
athātra bhārate varṣe viṣaye magadhābhidhe
puraṃ rājagṛhaṃ bhāti puraṃdarapuropamam
natāśeṣanṛpaśreṇiḥ śreṇikaḥ śreyasāṃ nidhiḥ
bhāvukaḥ pālakas tasya celanī mahiṣīśitā
ekadāsau viśāṃ nātho viditvā vanapālataḥ
vipulādrau mahāvīrasamavasṛtim āgatām
parānandathum āpanno 'caladdevaṃ vivandiṣuḥ
tauryatrikavarārāvabadhirīkṛtadiṅmukhaḥ
nirīkṣya surasaṃsevyaṃ kevalojjvalarociṣam
nutvā natvā samabhyarcya tasthivān narasaṃsidi
dvidhādharmaṃ jinodgītam aśrāvīt praśrayānvitaḥ
praṇipatya tato 'prākṣīt karau mukulayan nṛpaḥ
devātra duḥṣame kāle kevalaśrutabodhakaḥ
kiyanto 'gre bhaviṣyanti kiṃ kiṃ cāto bhaviṣyati
śrutvā tadīyaṃ vyavahāraṃ vyājahāra girāṃ patiḥ
gambhīraghananirghoṣair modayan bhavyakekinaḥ
mayi muktim ite rājan gautamākhyaḥ sudharmavāk
jambūnāmā bhaviṣyati trayo 'mī kevalekṣaṇāḥ
