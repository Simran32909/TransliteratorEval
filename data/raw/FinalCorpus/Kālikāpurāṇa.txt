aurvva uvāca
evaṃ vadati bhūteśe tadā vetālabhairavau
prāhatur vyomakeśaṃ tau harṣotphullavilocanau
vetālabhairavāvūcatuḥ
pārvatyā na hi jānīvo dhyānaṃ mantraṃ vidhiṃ tathā
kathamārādhayiṣyāvo bhagavan samyagucyatām
śrībhagavānuvāca
mahāmāyāvidhiṃ mantraṃ kalpaṃ ca bhavatoḥ sutau
upadekṣyāmi tattvena yena sarvaṃ bhaviṣyati
aurvva uvāca
ityuktvā sa mahāmāyādhyānaṃ mantraṃ vidhiṃ tathā
kathayāmāsa giriśastayoḥ samyaṅ nṛpottama
yadaṣṭādaśabhiḥ paścātpaṭalaiśca sa bhairavaḥ
sa nirṇayavidhiṃ kalpaṃ nibabandha śivāmṛte
sagara uvāca
kīdṛṅ mantraṃ purā śambhuravocadubhayostayoḥ
yenārādhya mahāmāyāṃ tau gaṇeśatvamāpatuḥ
sakalpaṃ sarahasyaṃ ca sāṅgaṃ tacchrotumutsahe
daśāṣṭapaṭalairyat tu nibabandha sa bhairavaḥ
aurvva uvāca
bahutvād vadituṃ tasya cireṇaiva tu śakyate
tasmāt sadyaḥ samuddhṛtya yanmahādevabhāṣitam
saṃkṣepāt kathaye tattvaṃ tacchṛṇuṣva nṛpottama
pṛcchantau pārvatīmantraṃ tadā vetālabhairavau
jagāda sa mahādevaḥ śṛṇutaṃ mantrakalpakau
śrībhagavānuvāca
śṛṇu mantraṃ pravakṣyāmi guhyād guhyatamaṃ param
aṣṭākṣaraṃ tu vaiṣṇavyā mahāmāyāmahotsavam
asya śrīvaiṣṇavīmantrasya nāradaṛṣiḥ śambhurdevatā
anuṣṭup chandaḥ sarvārthasādhane viniyogaḥ
hāntāntapūrvo rāntaśca nānto ṇāntastathaiva ca
kaikādaśāṣṭādiṣaṣṭhaḥ khānto viṣṇupuraḥsaraḥ
ebhiraṣṭākṣarairmantraṃ śoṇapatrasamaprabham
oṃkāraṃ pūrvataḥ kṛtvā japyaṃ sarvaistu sādhakaiḥ
mahāmantramidaṃ guhyaṃ vaiṣṇavīmantrasaṃjñakam
mantraṃ kalevaragataṃ tasmādaṅgaṃ prakīrtitam
mahādevasyordhvamukhaṃ bījametat prakīrtitam
oṃkārākṣarabījaṃ ca yakāraḥ śaktirucyate
sabījaṃ kathitaṃ mantraṃ kalpaṃ ca śṛṇu bhairava
tīrthe nadyāṃ devakhāte gartaprasravaṇādike
parakīyetare toye snānaṃ pūrvaṃ samācaret
ācāntaḥ śucitāṃ prāptaḥ kṛtāsanaparigrahaḥ
uttarābhimukho bhūtvā sthaṇḍilaṃ mārjayet tataḥ
kareṇānena mantreṇa yūṃ saḥ kṣityā iti svayam
oṃ hrīṃ sa iti mantreṇa āśāpūraṇakena ca
toyairabhyukṣayet sthānaṃ bhūtānāmapasāraṇe
tataḥ savyena hastena gṛhītvā sthaṇḍilaṃ śuciḥ
mantraṃ likhet suvarṇena yājñikena kuśena vā
oṃ vaiṣṇavyai nama iti mantrarājamathāpi vā
tatastrimaṇḍalaṃ kuryāt tenaiva samarekhayā
nityāsu na hi pūjāsu rajobhirmaṇḍalaṃ likhet
puraścaraṇakāryeṣu tatkāmyeṣu prayojayet
rekhāmudīcyāṃ prathamaṃ paścime tadanantaram
dakṣiṇe tu tataḥ paścāt pūrvabhāge tu śeṣataḥ
varṇānāṃ ca saha dvārair evameva kramo bhavet
oṃ hīṃ śrīṃ sa iti mantreṇa maṇḍalaṃ pūjayet tataḥ
hastena maṇḍalaṃ kṛtvā kuryād digbandhanaṃ tataḥ
āśābandhanamantreṇa pūrvoktena yathākramam
phaḍantenātmanāpyatra kareṇaiva nibandhayet
yavānāṃ maṇḍalairekamaṅgulaṃ cāṣṭabhirbhavet
adīrghayojitairhastaiś caturviṃśatiraṅgulaiḥ
tatpramāṇena hastena hastaikaṃ tasya maṇḍalam
padmaṃ vitastimātraṃ syātkarṇikāraṃ tadardhakam
dalānyanyonyasaktāni hyāyatāni niyojayet
na nyūnādhikabhāgāni sabahirveṣṭitāni ca
madhyabhāge nyased dvāraṃ na nyūne nādhike tathā
subaddhaṃ maṇḍalaṃ tacca raktavarṇaṃ vicintayet
ito'nyathā maṇḍalamugramasyāḥ karoti yo lakṣaṇabhāgahīnam
phalaṃ na cāpnoti na kāmamiṣṭaṃ tasmād idaṃ maṇḍalamatra lekhyam
śrībhagavānuvāca
tato laṃ iti mantreṇa arghapātrasya maṇḍalam
catuṣkoṇaṃ vidhāyāśu dvārapadmavivarjitam
oṃ hrīṃ śrīṃ itimantreṇa arghapātraṃ tu maṇḍale
vinyaset prathamaṃ tatra pūjayitvā samidhyati
oṃ hrīṃ hrauṃ iti mantreṇa gandhapuṣpe tathā jalam
arghapātre kṣipet tatra maṇḍalaṃ vinyaset tataḥ
pūrvavanmaṇḍalaṃ kṛtvā arghapātre tato jalaiḥ
tribhāgaiḥ pūrayetpātraṃ puṣpaṃ tatra viniṣkṣipet
tato hrīṃ iti mantreṇa āsanaṃ pūjayetsvakam
tataḥ kṣauṃ iti mantreṇa ātmānaṃ pūjayed budhaḥ
gandhaiḥ puṣpaiḥ śirodeśe tataḥ pūjāṃ samācaret
oṃ hrīṃ sa iti mantreṇa puṣpaṃ hastatalasthitam
saṃmṛjya savyahastena ghrātvā vāmakareṇa tu
aiśānyāṃ nikṣipedetat pūrvamantreṇa kovidaḥ
raktaṃ puṣpaṃ gṛhītvā tu karābhyāṃ pāṇikacchapam
baddhvā kuryāttataḥ paścād dahanaplavanādikam
vāmahastasya tarjanyāṃ dakṣiṇasya kaniṣṭhikām
tathā dakṣiṇatarjanyāṃ vāmāṅguṣṭhaṃ niyojayet
unnataṃ dakṣiṇāṅguṣṭhaṃ vāmasya madhyamādikāḥ
aṅgulīr yojayet pṛṣṭhe dakṣiṇasya karasya ca
vāmasya pitṛtīrthena madhyamānāmike tathā
adhomukhe tu te kuryād dakṣiṇasya karasya ca
kūrmapṛṣṭhasamaṃ pṛṣṭhaṃ kuryād dakṣiṇahastataḥ
evaṃ baddhaḥ sarvasiddhiṃ dadāti pāṇikacchapaḥ
kuryāttaddhṛdayāsannaṃ nimīlya nayanadvayam
samaṃ kāyaśirogrīvaṃ kṛtvā sthiramanā budhaḥ
dhyānaṃ samārabhed devyā dāhaplavanapūrvakam
agniṃ vāyau vinikṣipya vāyuṃ toye jalaṃ hṛdi
hṛdayaṃ niścale dattvā ākāśe nikṣipetsvanam
ūṃ hūṃ phaḍiti mantreṇa bhittvā randhraṃ tu mastake
śabdena sahitaṃ jīvamākāśe sthāpayet tataḥ
vāyvagniyamaśakrāṇāṃ bījena varuṇasya ca
parāsthānaparāś caitaiḥ sārdhacandraiḥ sabindukaiḥ
śoṣaṃ dāhaṃ tathocchādaṃ pīyūṣāsevanaṃ param
yathākrameṇa kartavyaṃ cintāmātraṃ viśuddhaye
tatastu devībījena aṇuṃ jāmbūnadākṛtim
tatrāsādya dvidhā kuryāt uṃ hrīṃ śrīṃ iti mantrakāḥ
tadūrdhvabhāgeṣu hṛllokaṃ svargaṃ ca khaṃ tathā
niṣpādya śeṣabhāgena bhuvaṃ pātālavāriṇi
cintayettatra sarvāṇi saptadvīpāṃ ca medinīm
tatteṣu sāgarāṃstāṃstu svarṇadvīpaṃ vicintayet
tanmadhye ratnaparyaṃkaṃ ratnamaṇḍapasaṃsthitam
ākāśagaṅgātoyaughaiḥ sadaiva sevitaṃ śubham
tatparyaṃke raktapadmaṃ prasannaṃ sarvadāśivam
cintayet svarṇamānāṅkaṃ saptapātālanālakam
ā brahmabhuvanasparśi suvarṇācalakarṇikam
tatrasthitāṃ mahāmāyāṃ dhyāyedekāgramānasaḥ
śoṇapadmapratīkāśāṃ muktamūrdhajalambinīm
calatkāñcanāmāruhya kuṇḍalojjvalaśālinīm
suvarṇaratnasampannakirīṭadvayadhāriṇīm
śuklakṛṣṇāruṇairnetraistribhiścāruvibhūṣitām
sandhyācandrasamaprakhyakapolāṃ lolalocanām
vipaṅkadāḍimībījadantāṃ subhrūyogojjvalām
bandhūkadantavasanāṃ śirīṣaprabhanāsikām
kambugrīvāṃ viśālākṣīṃ sūryakoṭisamaprabhām
caturbhujāṃ vivasanāṃ pīnonnatapayodharām
dakṣiṇordhvena nistriṃśatpareṇa siddhasūtrakam
bibhratīṃ vāmahastābhyāmabhītiṃ varadāyinīm
nimnanābhikramāyātāṃ kṣaṇimadhyāṃ manoharām
ānamannāgapāśorūṃ guptagulphāṃ supārṣṇikām
baddhaparyaṅkasaṃkalpāṃ nivīrāsanarājitām
gātreṇa ratnasaṃstambhaṃ samyagālambya saṃsthitām
kimicchasīti vacanaṃ vyāharantīṃ muhurmuhuḥ
pañcānanāṃ puraḥsaṃsthaṃ nirīkṣantīṃ suvāhanām
muktāvalīsvarṇaratnahārakaṅkaṇādibhiḥ
sarvairalaṅkāragaṇairujjvalāṃ sasmitānanām
sūryakoṭipratīkāśāṃ sarvalakṣaṇasaṃyutām
navayauvanasampannāṃ tathā sarvāṅgasundarīm
īdṛśīmambikāṃ dhyātvā namaḥ phaḍiti mastake
svakīye prathamaṃ dadyāt so'hameva vicintya ca
aṅganyāsakaranyāsau tataḥ kuryāt krameṇa ca
ebhirmantraiḥ svaraiḥ saha sumīsūmaiḥ kramānvitaiḥ
oṃ kṣauṃ caite sapraṇavāṃ raktavarṇāṃ manoharām
aṅguṣṭhādikaniṣṭhāntamantrasaṃveṣṭanaṃ phaṭ
prāntena kuryād vinyāsaṃ pūrvaṃ karataladvaye
hṛcchiraḥśikhākavacanetreṣu kramato nyaset
tatastu mūlamantrasya vaktre pṛṣṭhe tathodare
bāhvorguhye pādayośca jaṅghayorjaghane kramāt
vinyasedakṣarāṇyaṣṭau oṃkāraṃ ca tathā smaran
ebhiḥ prakārairatiśuddhadehaḥ pūjāṃ sadaivārhati nānyathā hi
śarīraśuddhiṃ manaso niveśaṃ bhūtaprasāraṃ kurute nṛṇāṃ tat
bhagavānuvāca
tato'rghapātre tanmantram aṣṭadhākṛtya saṃjapet
tena toyāni puṣpāṇi svaṃ maṇḍalamathāsanam
āśodhayettataḥ paścāt pūjopakaraṇaṃ samam
oṃ aiṃ hrīṃ hrauṃ iti mantreṇa śabdaprāṃśuvivarjitam
dvārapālaṃ tato devyā āsanāni ca pūjayet
nandibhṛṅgimahākālagaṇeśā dvārapālakāḥ
uttarādikramātpūjyā āsanāni ca madhyataḥ
ādhāraśaktiprabhṛti hemādryantān prapūjayet
prasiddhān sarvatantreṣu pūjākalpeṣu bhairava
daśadikpālasahitān dharmādharmādikāṃstathā
maṇḍalāgnyādikoṇeṣu pūjayet pārśvadeśataḥ
sūryāgnisomamarutāṃ maṇḍalāni ca padmakam
rajastathā tamaḥ sattvaṃ yogapīṭhaṃ guroḥ padam
sārādīn bhadrapīṭhāntān sāṅgopāṅgān prapūjayet
brahmāṇḍaṃ svarṇaḍimbaṃ ca brahmaviṣṇumaheśvarān
sasāgarān saptadvīpān svarṇadvīpaṃ samaṇḍapam
ratnapadmaṃ saparyaṅkaṃ ratnastambhaṃ tathaiva ca
pañcānanaṃ maṇḍalasya madhye'vaśyaṃ prapūjayet
hrīṃ mantreṇa tataḥ kūrmapṛṣṭhaṃ pāṇyornibadhya ca
dhyāyecca pūrvavad devīmāsādyāsanam uttamam
hṛnmadhye cintayet svarṇadvīpaṃ paryaṅkasaṃbhṛtam
paśyanniva tato devīm ekāgramanasā smaret
pratyakṣīkṛtya hṛdaye mānasairupacārakaiḥ
ṣoḍaśānāṃ prakāraistu hṛdisthāṃ pūjayecchivām
tatastu vāyubījena dakṣiṇe ca puṭena ca
nāsikāyā viniḥsārya krīṃ mantreṇa ca bhairava
sthāpayetpadmamadhye tu taddhastaṃ na viyojayet
kṛte viyoge hastasya puṣpāttasmācca bhairava
gandharvaiḥ pūjyate devī pūjakairnāpyate phalam
āvāhanaṃ tataḥ kuryād gāyatryā śirasā saha
mahāmāyāyai vidmahe tvāṃ caṇḍikākhyāṃ dhīmahi
etaduktvā tataḥ paścād dhiyo yo naḥ pracodayāt
snānīyaṃ devi te tubhyam oṃ hrīṃ śrīṃ nama ityataḥ
snānīyaṃ ca tato devyai dadyāllakṣaṇalakṣitam
tatastu mūlamantreṇa gandhapuṣpaṃ sadīpakam
dhūpādikaṃ pradadyāt tu modakaṃ pāyasaṃ tathā
sitāṃ guḍaṃ dadhikṣīraṃ sarpirnānāvidhaiḥ phalaiḥ
raktapuṣpaṃ puṣpamālāṃ suvarṇarajatādikam
naivedyamuttamaṃ devyā lāṅgalaṃ modakaṃ sitām
śāṇḍilyakaratāmrākhyakūṣmāṇḍānāṃ phalāni ca
harītakīphalaṃ cāpi nāgaraṅgakamelakām
bālapriyaṃ ca yad dravyaṃ kaserukabisādikam
toyaṃ ca nārikelasya devyai deyaṃ prayatnataḥ
raktaṃ kauśeyavastraṃ ca deyaṃ nīlaṃ kadāpi na
devyāḥ priyāṇi puṣpāṇi bakulaṃ keśaraṃ tathā
māghyaṃ kahlāravajrāṇi karavīrakuruṇṭakān
arkapuṣpaṃ śālmalakaṃ dūrvāṅkuraṃ sukomalam
kuśamañjarikā darbhā bandhūkakamale tathā
mālūrapattraṃ puṣpaṃ ca trisandhyāraktaparṇake
sumanāṃsi priyāṇyetānyambikāyāśca bhairava
bandhūkaṃ bakulaṃ māghyaṃ bilvapatrāṇi saṃdhyakam
uttamaṃ sarvapuṣpeṣu dravye pāyasamodakau
mālyaṃ bandhūkapuṣpasya śivāyai bakulasya vā
karavīrasya māghyasya sahasrāṇāṃ dadāti yaḥ
sa kāmānprāpya cābhīṣṭān mama loke pramodate
candanaṃ śītalaṃ caiva kālīyakasamanvitam
anulepanamukhyaṃ tu devyai dadyāt prayatnataḥ
karpūraṃ kuṅkumaṃ kūrcaṃ mṛganābhiṃ sugandhikam
kālīyakaṃ sugandheṣu devyāḥ prītikaraṃ param
yakṣadhūpaḥ pratīvāhaḥ piṇḍadhūpaḥ sagolakaḥ
aguru sindhuvāraśca dhūpāḥ prītikarā matāḥ
aṅgarāgeṣu sindūraṃ devyāḥ prītikaraṃ param
sugandhi śālijaṃ cānnaṃ madhumāṃsasamanvitam
apūpaṃ pāyasaṃ kṣīram annaṃ devyāḥ praśasyate
ratnodakaṃ sakarpūraṃ piṇḍītakakumārakau
rocanaṃ puṣpakaṃ devyāḥ snānīyaṃ parikīrtitam
ghṛtapradīpo dīpeṣu praśastaḥ parikīrtitaḥ
puṣpāñjalitrayaṃ dadyānmūlamantreṇa śobhanam
dattvopacārānakhilānmadhye caitāḥ prapūjayet
kāmeśvarīṃ guptadurgāṃ vindhyakandaravāsinīm
koṭeśvarīṃ dīrghikākhyāṃ prakaṭīṃ bhuvaneśvarīm
ākāśagaṅgāṃ kāmākhyāṃ yadā dikkaravāsinīm
mātaṅgīṃ lalitāṃ durgāṃ bhairavīṃ siddhidāṃ tathā
balapramathinīṃ caṇḍīṃ caṇḍogrāṃ caṇḍanāyikām
ugrāṃ bhīmāṃ śivāṃ śāntāṃ jayantīṃ kālikāṃ tathā
maṅgalāṃ bhadrakālīṃ ca śivāṃ dhātrīṃ kapālinīm
svāhāṃ svadhāmaparṇāṃ ca pañcapuṣkariṇīṃ tathā
damanīṃ sarvabhūtānāṃ manaḥprotsāhakāriṇīm
damanīṃ sarvabhūtānāṃ catuḥṣaṣṭiṃ ca yoginīḥ
etāḥ sampūjya madhye tu mantreṇāṅgāni pūjayet
hṛcchirastu śikhāvarmanetrabāhupadāni ca
mūlamantrādyakṣaraistu tribhirādyaṅgapūjanam
ekaikaṃ vardhayet paścānmantrāṇyaṅgaughapūjane
siddhasūtraṃ ca khaḍgaṃ ca khaḍgamantreṇa pūjayet
tato'ṣṭapatramadhye tu pūjayedaṣṭayoginīḥ
śailaputrīṃ caṇḍaghaṇṭāṃ skandamātarameva ca
kālarātriṃ ca pūrvādicaturdikṣu prapūjayet
caṇḍikāmatha kūṣmāṇḍīṃ tathā kātyāyanīṃ śubhām
mahāgaurīṃ cāgnikoṇe nairṛtyādiṣu pūjayet
mahāmāyāṃ kṣamasveti mūlamantreṇa cāṣṭadhā
pūjayet padmamadhye tu balidānaṃ tataḥ param
evaṃ yadā kalpavidhānamānaiḥ sampūjyate bhairava kāmadevī
tadā svayaṃ maṇḍalametya deyaṃ gṛhṇāti kāmaṃ ca dadāti samyak
śrībhagavānuvāca
balidānaṃ tataḥ paścātkuryād devyāḥ pramodakam
modakair gajavaktraṃ ca haviṣā toṣayedravim
tauryatrikaiśca niyamaiḥ śaṃkaraṃ toṣayeddharim
caṇḍikāṃ balidānena toṣayet sādhakaḥ sadā
pakṣiṇaḥ kacchapā grāhāśchāgalāśca varāhakāḥ
mahiṣo godhikā śoṣā tathā navavidhā mṛgāḥ
cāmaraḥ kṛṣṇasāraśca śaśaḥ pañcānanastathā
matsyāḥ svagātrarudhiraiścāṣṭadhā balayo mahāḥ
abhāve ca tathaivaiṣāṃ kadāciddhayahastinau
chāgalāḥ śarabhāścaiva naraścaiva yathākramāt
balirmahābaliriti balayaḥ parikīrtitāḥ
snāpayitvā baliṃ tatra puṣpacandanadhūpakaiḥ
pūjayet sādhako devīṃ balimantrairmuhur muhuḥ
uttarābhimukho bhūtvā baliṃ pūrvamukhaṃ tathā
nirīkṣya sādhakaḥ paścādimaṃ mantramudīrayet
varastvaṃ balirūpeṇa mama bhāgyādupasthitaḥ
praṇamāmi tataḥ sarvarūpiṇaṃ balarūpiṇam
caṇḍikā prītidānena dāturāpadvināśanaḥ
vaiṣṇavībalirūpāya bale tubhyaṃ namo namaḥ
yajñārthe paśavaḥ sṛṣṭāḥ svayameva svayambhuvā
atastvāṃ ghātayāmyadya tasmād yajñe vadho'vadhaḥ
oṃ aiṃ hīṃ śrīṃ iti mantreṇa taṃ baliṃ kāmarūpiṇam
cintayitvā nyasetpuṣpaṃ mūrdhni tasya ca bhairava
tato devīṃ samuddiśya kāmamuddiśya cātmanaḥ
abhiṣicya baliṃ paścāt karavālaṃ prapūjayet
rasanā tvaṃ caṇḍikāyāṃ suralokaprasādhaka
aiṃ hrīṃ śrīṃ iti mantreṇa dhyātvā khaḍgaṃ prapūjayet
kṛṣṇaṃ pinākapāṇiṃ ca kālarātrisvarūpiṇam
ugraṃ raktāsyanayanaṃ raktamālyānulepanam
raktāmbaradharaṃ caikaṃ pāśahastaṃ kuṭumbinam
pīyamānaṃ ca rudhiraṃ bhuñjānaṃ kravyasaṃhatim
asirviśasanaḥ khaḍgastīkṣṇadhāro durāsadaḥ
śrīgarvo vijayaścaiva dharmapāla namo'stu te
pūjayitvā tataḥ khaḍgam oṃ āṃ hrīṃ phaḍitimantrakaiḥ
gṛhītvā vimalaṃ khaḍgaṃ chedayed balimuttamam
tato balīnāṃ rudhiraṃ toyasaindhavasatphalaiḥ
madhubhirgandhapuṣpaiśca adhivāsya prayatnataḥ
oṃ aiṃ hrīṃ śrīṃ kauśikīti rudhiraṃ dāpayāmi te
sthāne niyojayedraktaṃ śiraśca sapradīpakam
evaṃ dattvā baliṃ pūrṇaṃ phalaṃ prāpnoti sādhakaḥ
hīnaṃ syāddhīnatāmūlaṃ niṣphalaṃ syād viparyayāt
balidāne tu durgāyā anyatrāpi vidhiḥ sadā
ayameva prayoktavyaḥ sadbhirvetālabhairavau
japaṃ samārabhetpaścātpūrvavaddhyānam āsthitaḥ
hastena srajamādāya cintayenmanasā śivām
cintayitvā guruṃ mūrdhni yathā varṇādikaṃ bhavet
mantraṃ ca kaṇṭhato dhyātvā sitavarṇaṃ hiraṇmayam
mahāmāyāṃ ca hṛdaye ātmānaṃ gurupādayoḥ
ācakṣeta tataḥ paścād gurormantrasya cātmanaḥ
devyāścāpyekatāṃ dhyātvā suṣumnāvartmanā tataḥ
tattvasvarūpamekaṃ tu ṣaṭcakraṃ pratilambayet
ṣaṭcakre'pi mahāmāyāṃ kṣaṇaṃ dhyātvā prayatnataḥ
lambayenmūlamātreṇa vādiṣoḍaśacakrakam
ādiṣoḍaśacakrasthāṃ sādhakānandakāriṇīm
cintayan sādhako devīṃ japakarma samārabhet
bhruvorupari nāḍīnāṃ trayāṇāṃ prānta ucyate
tatprāntaṃ tripathasthānaṃ ṣaṭkoṇaṃ caturaṅgulam
raktavarṇaṃ tu yogajñairājñācakramitīryate
kaṇṭhe trayāṇāṃ nāḍīnāṃ veṣṭanaṃ vidyate nṛṇām
supumneḍāpiṅgalānāṃ ṣaṭkoṇaṃ tatṣaḍaṅgulam
tat ṣaṭcakramiti proktaṃ śuklaṃ kaṇṭhasya madhyagam
trayāṇāmatha nāḍīnāṃ hṛdaye caikatā bhavet
tatsthānaṃ ṣoḍaśāraṃ syāt saptāṅgulapramāṇataḥ
tatprayuktaṃ tu yogajñairādiṣoḍaśacakrakam
dhyānānāmatha mantrāṇāṃ cintanasya japasya ca
yasmād ādyaṃ tu hṛdayaṃ tasmādādīti gadyate
japādau pūjayenmālāṃ toyairabhyukṣya yatnataḥ
nidhāya maṇḍalasyāntaḥ savyahastagatāṃ ca vā
oṃ māle māle mahāmāye sarvaśaktisvarūpiṇi
caturvargastvayi nyastas tasmānme siddhidā bhava
pūjayitvā tato mālāṃ gṛhṇīyād dakṣiṇe kare
madhyamāyā madhyabhāge varjayitvātha tarjanīm
anāmikākaniṣṭhābhyāṃ yutāyā namrabhāgataḥ
sthāpayitvā tatra mālāmaṅguṣṭhāgreṇa tadgatam
pratyekaṃ bījamādāya japyādardhena bhairava
prativāraṃ paṭhenmantraṃ śanairoṣṭhaṃ ca cālayet
mālābījaṃ tu japtavyaṃ spṛśennahi parasparam
pūrvajāpaprayuktena naivāṅguṣṭhena bhairava
pūrvabījaṃ japan yastu parabījaṃ ca saṃspṛśet
aṃguṣṭhena bhavet tasya niṣphalastasya tajjapaḥ
mālāṃ svahṛdayāsanne dhṛtvā dakṣiṇapāṇinā
devīṃ vicintayan japyaṃ kuryād vāmena na spṛśet
sphaṭikendrākṣarudrākṣaiḥ putrañjīvasamudbhavaiḥ
suvarṇamaṇibhiḥ samyak pravālairathavābjajaiḥ
akṣamālā tu kartavyā devīprītikarī parā
japedupāṃśu satataṃ kuśagranthyātha pāṇinā
mālābījeṣu sarveṣu rudrākṣo matpriyāpriyaḥ
rudraprītikarī yasmāt tena rudrākṣarocanī
pravālairathavā kuryādaṣṭāviṃśatibījakaiḥ
pañcapañcāśatā vāpi na nyūnairadhikaiśca vā
rudrākṣairyadi japyeta indrākṣaiḥ sphaṭikaistathā
nānyaṃ madhye prayoktavyaṃ putrañjīvādikaṃ ca yat
yadyanyat tu prayujyeta mālāyāṃ japakarmaṇi
tasya kāmaṃ ca mokṣaṃ ca dadāti na priyaṃkarī
miśrībhāvaṃ tato yāti cāṇḍālaiḥ pāpakarmabhiḥ
janmāntare jāyate sa vedavedāṅgapāragaḥ
eko merustatra deyaḥ sarvebhyaḥ sthūlasambhavaḥ
ādyaṃ sthūlaṃ tatastasmānnyūnaṃ nyūnataraṃ tathā
vinyaset kramatas tasmāt sarpākārā hi sā yataḥ
brahmagranthiyutaṃ kuryāt pratibījaṃ yathāsthitam
athavā granthirahitaṃ dṛḍharajjusamanvitam
dvirāvṛtyātha madhyena cārdhavṛtyāntadeśataḥ
granthiḥ pradakṣiṇāvartaḥ sa brahmagranthisaṃjñakaḥ
ātmanā yojayenmālāṃ nāmantro yojayennaraḥ
dṛḍhaṃ sūtraṃ niyuñjīta jape truṭyati no yathā
yathā hastānna cyaveta japataḥ srak tamācaret
hastacyutāyāṃ vighnaṃ syācchinnāyāṃ maraṇaṃ bhavet
evaṃ yaḥ kurute mālāṃ japaṃ ca japakovidaḥ
sa prāpnotīpsitaṃ kāmaṃ hīne syāttu viparyayaḥ
anyatrāpi japenmālāṃ japyaṃ devamanoharam
tādṛśaḥ sādhakaḥ kuryānnānyathā tu kadācana
yathāśakti japaṃ kuryāt saṃkhyayaiva prayatnataḥ
asaṃkhyātaṃ ca yajjaptaṃ tasya tanniṣphalaṃ bhavet
japtvā mālāṃ śirodeśe prāṃśusthāne'tha vā nyaset
stutipāṭhaṃ tataḥ kuryādiṣṭaṃ kāmaṃ nivedya ca
stutiścāpi mahāmantraṃ sādhanaṃ sarvakarmaṇām
vakṣye yuvāṃ mahābhāgau sarvasiddhipradāyakam
sarvamaṅgalamaṅgalye śive sarvārthasādhike
śaraṇye tryambake gauri nārāyaṇi namo'stu te
saptadhāvartanaṃ kṛtvā stutimenāṃ ca sādhakaḥ
pañcapraṇāmān kṛtvātha aiṃ hrīṃ śrīṃ itimantrakaiḥ
anyeṣāṃ purataścaiva adhikaṃ vā yathecchayā
yonimudrāṃ tataḥ paścād darśayitvā visarjayet
dvau pāṇī prasṛtīkṛtya kṛtvā cottānamañjalim
aṃguṣṭhāgradvayaṃ nyasya kaniṣṭhāgradvayostataḥ
anāmikāyāṃ vāmasya tatkaniṣṭhāṃ puro nyaset
dakṣiṇasyānāmikāyāṃ kaniṣṭhāṃ dakṣiṇasya ca
anāmikāyāḥ pṛṣṭhe tu madhyame dve niveśayet
dve tarjanyau kaniṣṭhāgre tadagreṇaiva yojayet
yonimudrā samākhyātā devyāḥ prītikarī matā
trivāraṃ darśayet tāṃ tu mūlamantreṇa sādhakaḥ
tāṃ mudrāṃ śirasi nyasya maṇḍalaṃ vinyaset tataḥ
aiśānyām agrahastena dvārapadmavivarjitam
tatra natvā raktacaṇḍāṃ hrīṃ śrīṃ mantreṇa sādhakaḥ
raktacaṇḍāyai nama iti nirmālyaṃ tatra nikṣipet
udake tarumūle vā nirmālyaṃ tatra saṃtyajet
evaṃ yaḥ pūjayed devīṃ vidhānena śivāṃ naraḥ
so 'cireṇa labhetkāmān sarvān eva manogatān
ardhalakṣajapaṃ japtvā prathamaṃ caiva sādhakaḥ
puraścared viśeṣeṇa nānānaivedyavedanaiḥ
kuṇḍaṃ maṇḍalavatkṛtvā cāṣṭamyāṃ samupoṣitaḥ
navamyāṃ śuklapakṣasya rajobhiḥ pañcabhirnaraḥ
pūrvavanmaṇḍalaṃ kṛtvā gurupitrośca sannidhau
anenaiva vidhānena pūjayitvā tu caṇḍikām
sahitairbilvapatraiśca aṣṭottaraśatatrayam
tilairhomaṃ caret tasyāṃ sahasratritayaṃ japet
naivedyaṃ gandhapuṣpe ca vastraṃ dadyācca yatpriyam
pūrvoktaṃ cānyadapyasyai pradadyātpāyasaṃ tathā
pūjāvasāne deyaṃ syāt tajjātīyaṃ balitrayam
sindūraṃ svarṇaratnāni yadyat strīṇāṃ vibhūṣaṇam
nivedayed yathāśaktyā puṣpamālyaṃ ca bhūriśaḥ
mahāśaktuṃ saśālyannaṃ gavyavyañjanasaṃyutam
devyai navamyāṃ sampūrṇaṃ baliṃ dadyād ghṛtādibhiḥ
dakṣiṇāṃ gurave dadyātsuvarṇaṃ gāṃ tathā tilam
abhiśaptamaputraṃ ca sāvadyaṃ kitavaṃ tathā
kriyāhīnamakalpajñaṃ vāmanaṃ gurunindakam
sadā matsarasaṃyuktaṃ guruṃ mantreṣu varjayet
gururmantrasya mūlaṃ syānmūlaśuddhau tadudgatam
saphalaṃ jāyate yasmānmantraṃ yatnātparīkṣayet
śāṭhyāt krodhāttu mohādvā nāsanmatyā gurormukhāt
kalpeṣu dṛṣṭvā vā mantraṃ gṛhṇīyācchadmanātha vā
sa mantrasteyapāpena tāmisre narake naraḥ
manvantaratrayaṃ sthitvā pāpayoniṣu jāyate
śaṭhe krūre ca mūrkhe ca chadmakāriṇyabhaktike
mantraṃ na dūṣite dadyāt subījaṃ vipine tathā
lakṣeṇa sādhayet kāmaṃ puraścaraṇapūrvakam
pāpakṣayo bhaved yasmāt puraścaraṇakarmaṇā
lakṣadvayena mantrasya japena narasattamau
trisandhyāsu pratidinaṃ bījasaṃghātakena ca
kavirvāgmī paṇḍitaśca yaśasvī ca prajāyate
sādhakaḥ sādhakaśreṣṭha pūjāsthānaṃ tataḥ śṛṇu
yatra yatra naraḥ pūjāṃ nirjane kurute ca yaḥ
tasyādatte svayaṃ devī patraṃ puṣpaṃ phalaṃ jalam
śilā praśastā pūjāyāṃ sthaṇḍilaṃ nirjanaṃ tathā
japaścopāṃśu sarveṣāmuttamaḥ parikīrtitaḥ
aśucirna mahāmāyāṃ pūjayet tu kadācana
avaśyaṃ tu smarenmantraṃ yo'tibhaktiyuto naraḥ
dantarakte samutpanne smaraṇaṃ ca na vidyate
sarveṣāmeva mantrāṇāṃ smaraṇānnarakaṃ vrajet
jānūrdhve kṣataje jāte nityaṃ karma na cācaret
naimittikaṃ ca tadadhaḥ sravadrakto na cācaret
sūtake ca samutpanne kṣurakarmaṇi maithune
dhūmodgāre tathā vānte nityakarmāṇi saṃtyajet
dravye bhukte tvajīrṇe ca na vai bhuktvā ca kiṃcana
karma kuryānnaro nityaṃ sūtake mṛtake tathā
patraṃ puṣpaṃ ca tāmbūlaṃ bheṣajatvena kalpitam
kaṇādipippalyantaṃ ca phalaṃ bhuktvā na cācaret
jalasyāpi naraśreṣṭha bhojanād bheṣajādṛte
nityakriyā nivarteta saha naimittikaiḥ sadā
jalaukāṃ gūḍhapādaṃ ca kṛmigaṇḍūpadādikam
kāmāddhastena saṃspṛśya nityakarmāṇi saṃtyajet
viśeṣataḥ śivāpūjāṃ pramītapitṛko naraḥ
yāvad vatsaraparyantaṃ manasāpi na cācaret
mahāgurunipāte tu kāmyaṃ kiṃcinna cācaret
ārtvijyaṃ brahmayajñaṃ ca śrāddhaṃ devayajaṃ ca yat
gurumākṣipya vipraṃ ca prahṛtyaiva ca pāṇinā
na kuryānnityakarmāṇi retaḥpāte ca bhairava
āsanaṃ cārghyapātraṃ ca bhagnamāsādayennatu
ūṣare kṛmisaṃyukte sthāne mṛṣṭe'pi nārcayet
nīcair āsanamāsādya śuciḥ prayatamānasaḥ
arcayeccaṇḍikāṃ devīṃ devamanyaṃ ca bhairava
digvibhāge tu kauberīdik śivā prītidāyinī
tasmāttanmukha āsīnaḥ pūjayeccaṇḍikāṃ sadā
puṣpaṃ ca kṛmisaṃmiśraṃ viśīrṇaṃ bhagnamṛdgate
sakeśaṃ mūṣikoddhūtaṃ yatnena parivarjayet
yācitaṃ parakīyaṃ ca tathā paryuṣitaṃ ca yat
antyasṛṣṭaṃ padā spṛṣṭaṃ yatnena parivarjayet
idaṃ śivāyāḥ paramaṃ manoharaṃ karoti yo'nena tadīyapūjanam
sa vāñchitārthaṃ samavāpya caṇḍikāgṛhaṃ prayātā nacireṇa bhairava
śrībhagavānuvāca
asya mantrasya kavacaṃ śṛṇu vetālabhairava
vaiṣṇavītantrasaṃjñasya vaiṣṇavyāśca viśeṣataḥ
tatra mantrādyakṣaraṃ tu vāsudevasvarūpadhṛk
varṇo dvitīyo brahmaiva tṛtīyaścandraśekharaḥ
caturtho gajavaktraśca pañcamastu divākaraḥ
śaktiṃ svayaṃ pakāraśca mahāmāyā jaganmayī
yakārastu mahālakṣmīḥ śeṣavarṇaḥ sarasvatī
yoginīpūrvavarṇasya śailaputrī prakīrtitā
dvitīyasya tu varṇasya caṇḍikā yoginī matā
candraghaṇṭā tṛtīyasya kuṣmāṇḍī tatparasya ca
skandamātā takārasya paśya kātyāyanī svayam
kālarātriḥ saptamasya mahādevīti saṃsthitā
prathamaṃ varṇakavacaṃ yoginīkavacaṃ tathā
devaughakavacaṃ paścād devīdikkavacaṃ tathā
tatastu pārśvakavacaṃ dvitīyāntāvyayasya ca
kavacaṃ tu tataḥ paścāt ṣaḍvarṇaṃ kavacaṃ tathā
abhedyakavacaṃ ceti sarvatrāṇaparāyaṇam
imāni kavacānyaṣṭau yo jānāti narottamaḥ
so'hameva mahādevī devīrūpaśca śaktimān
asya vaiṣṇavītantrakavacasya nāradarṣir anuṣṭupchandaḥ
kātyāyanī devatā sarvakāmārthasādhane viniyogaḥ
aḥ pātu pūrvakāṣṭhāyāmāgneyyāṃ pātu kaḥ sadā
pātu co yamakāṣṭhāyāṃ do nairṛtyāṃ ca sarvadā
māṃ pātu to'sau pāścātye śaktir vāyavyadiggatā
yaḥ pātu māṃ cottarasyāmaiśānyāṃ yastathāvatu
mūrdhni rakṣatu māṃ so'sau bāhau māṃ dakṣiṇe tu kaḥ
māṃ vāmabāhau caḥ pātu hṛdi ṭo māṃ sadāvatu
taḥ pātu kaṇṭhadeśe māṃ kaṭyoḥ śaktistathāvatu
yaḥ pātu dakṣiṇe pāde ṣo māṃ vāmapāde tathā
śailaputrī tu pūrvasyāmāgneyyāṃ pātu caṇḍikā
candraghaṇṭā pātu yāmyāṃ yamabhītivivardhinī
nairṛtye tvatha kūṣmāṇḍī pātu māṃ jagatāṃ prasūḥ
skandamātā paścimāyāṃ māṃ rakṣatu sadaiva hi
kātyāyanī māṃ vāyavye pātu lokeśvarī sadā
kālarātrī tu kauberyāṃ sadā rakṣatu māṃ svayam
mahāgaurī tathaiśānyāṃ satataṃ pātu pāvanī
netrayorvāsudevo māṃ pātu nityaṃ sanātanaḥ
brahmā māṃ pātu vadane padmayonir ayonijaḥ
nāsābhāge rakṣatu māṃ sarvadā candraśekharaḥ
gajavaktraḥ stanayugme pātu nityaṃ harātmajaḥ
vāmadakṣiṇapāṇyormāṃ nityaṃ pātu divākaraḥ
mahāmāyā svayaṃ nābhau māṃ pātu parameśvarī
mahālakṣmīḥ pātu guhye jānunośca sarasvatī
mahāmāyā pūrvabhāge nityaṃ rakṣatu māṃ
agnijvālā tathāgneyyāṃ pāyānnityaṃ varāsinī
rudrāṇī pātu māṃ yāmyāṃ nairṛtyāṃ caṇḍanāyikā
ugracaṇḍā paścimāyāṃ pātu nityaṃ maheśvarī
pracaṇḍā pātu vāyavye kauberyāṃ ghorarūpiṇī
īśvarī ca tathaiśānyāṃ pātu nityaṃ sanātanī
ūrdhvaṃ pātu mahāmāyā pātvadhaḥ parameśvarī
agrataḥ pātu māmugrā pṛṣṭhato vaiṣṇavī tathā
brahmāṇī dakṣiṇe pārśve nityaṃ rakṣatu śobhanā
māheśvarī vāmapārśve nityaṃ pāyād vṛṣadhvajā
kaumārī parvate pātu vārāhī salile ca mām
nārasiṃhī daṃṣṭribhaye pātu māṃ vipineṣu ca
aindrī māṃ pātu cākāśe tathā sarvajale sthale
setuḥ sarvāṅgulīḥ pātu devādiḥ pātu karṇayoḥ
devāntaścibuke pātu pārśvayoḥ śaktipañcamaḥ
hā pātu māṃ tathaivorvormāyā rakṣatu jaṅghayoḥ
sarvendriyāṇi yaḥ pātu romakūpeṣu sarvadā
tvaci māṃ vai sadā pātu māṃ śambhuḥ pātu sarvadā
nakhadantakaroṣṭhapādau rāṃ māṃ pātu sadaiva hi
devādiḥ pātu māṃ vastau devāntaḥ stanakakṣayoḥ
etadādau tu yaḥ seturbāhye māṃ pātu dehataḥ
ājñācakre suṣumnāyāṃ ṣaṭcakre hṛdi sandhiṣu
ādiṣoḍaśacakre ca lalāṭākāśa eva ca
vaiṣṇavī tantramantro māṃ nityaṃ rakṣaṃśca tiṣṭhatu
karṇanāḍīṣu sarvāsu pārśvakakṣaśikhāsu ca
rudhirasnāyumajjāsu mastiṣkeṣu ca parvasu
dvitīyāṣṭākṣaro mantraḥ kavacaṃ pātu sarvataḥ
reto vāyau nābhirandhre pṛṣṭhasandhiṣu sarvataḥ
ṣaḍakṣarastṛtīyo 'yaṃ mantro māṃ pātu sarvadā
nāsārandhre mahāmāyā kaṇṭharandhre tu vaiṣṇavī
sarvasandhiṣu māṃ pātu durgā durgārtihāriṇī
śrotrayor hūṃ phaḍityevaṃ nityaṃ rakṣatu kālikā
netrabījatrayaṃ netre sadā tiṣṭhatu rakṣitum
oṃ aiṃ hrīṃ hrauṃ nāsikāyāṃ rakṣantī cāstu caṇḍikā
oṃ hrīṃ hūṃ māṃ sadā tārā jihvāmūle tu tiṣṭhatu
hṛdi tiṣṭhatu me seturjñānaṃ rakṣitum uttamam
oṃ kṣauṃ phaṭ ca mahāmāyā pātu māṃ sarvataḥ sadā
oṃ yuṃ saḥ prāṇān kauśikī māṃ prāṇānrakṣatu rakṣikā
hrīṃ hūṃ sauṃ bhargadayitā dehaśūnyeṣu pātu mām
oṃ namaḥ sadā śailaputrī sarvān rogān pramṛjyatām
oṃ hrīṃ saḥ spheṃ kṣaḥ phaḍastrāya siṃhavyāghrabhayādraṇāt
śivadūtī pātu nityaṃ hrīṃ sarvāstreṣu tiṣṭhatu
oṃ hāṃ hīṃ saścaṇḍaghaṇṭā karṇacchidreṣu pātu mām
oṃ krīṃ saḥ kāmeśvarī kāmānabhitiṣṭhatu rakṣatu
oṃ āṃ hūṃ phaḍugracaṇḍā ripūn vighnān vimardatām
oṃ aṃ śūlātpātu nityaṃ vaiṣṇavī jagadīśvarī
oṃ kaṃ brahmāṇī pātu cakrāt ca rudrāṇī tu śaktitaḥ
oṃ ṭaṃ kaumārī pātu vajrāttaṃ vārāhī tu kāṇḍataḥ
oṃ paṃ pātu nārasiṃhī māṃ kravyādebhyastathāstrataḥ
śastrāstrebhyaḥ samastebhyo yantrebhyo'niṣṭamantrataḥ
caṇḍikā māṃ sadā pātu yaṃ saṃ devyai namo namaḥ
viśvāsaghātakebhyo māmaindrī rakṣatu manmanaḥ
oṃ namo mahāmāyāyai oṃ vaiṣṇavyai namo namaḥ
rakṣa māṃ sarvabhūtebhyaḥ sarvatra parameśvari
ādhāre vāyumārge hṛdi kamaladale candravat smerasūrye vastau vahnau samiddhe viśatu varadayā mantramaṣṭākṣaraṃ tat
yadbrahmā mūrdhni dhatte harir avati gale candracūḍo hṛdisthaṃ taṃ māṃ pātu pradhānaṃ nikhilamatiśayaṃ padmagarbhābhabījam
ādyāḥ śeṣāḥ svaraughair mamayavalavarair asvareṇāpi yuktaiḥ sānusvārāvisargair hariharaviditaṃ yatsahasraṃ ca sāṣṭam
mantrāṇāṃ setubandhaṃ nivasati satataṃ vaiṣṇavītantramantre tanmāṃ pāyātpavitraṃ paramaparamajaṃ bhūtalavyomabhāge
aṅgānyaṣṭau tathāṣṭau vasava iha tathaivāṣṭamūrtir dalāni proktānyaṣṭau tathāṣṭau madhumatiracitāḥ siddhayo 'ṣṭau tathaiva
aṣṭāvaṣṭāṣṭasaṃkhyā jagati ratikalāḥ kṣiprakāṣṭhāṅgayogā mayyaṣṭāvakṣarāṇi kṣaratu na hi gaṇo yaddhṛdo yastvamūṣām
iyi tatkavacaṃ proktaṃ dharmakāmārthasādhanam
idaṃ rahasyaṃ paramamidaṃ sarvārthasādhakam
yaḥ sakṛcchṛṇuyādetat kavacaṃ mayakoditam
sa sarvāṃllabhate kāmān paratra śivarūpatām
sakṛd yastu paṭhedetat kavacaṃ mayakoditam
sa sarvayajñasya phalaṃ labhate nātra saṃśayaḥ
saṃgrāmeṣu jayecchatruṃ mātaṅgāniva keśarī
dahettṛṇaṃ yathā vahnistathā śatruṃ dahet sadā
nāstrāṇi tasya śastrāṇi śarīre praviśanti vai
na tasya jāyate vyādhirna ca duḥkhaṃ kadācana
guṭikāñjanapātālapādaleparasāñjanam
uccāṭanādyāstāḥ sarvāḥ prasīdanti ca siddhayaḥ
vāyor iva matistasya bhaved anyair avāritā
dīrghāyuḥ kāmabhogī ca dhanavānabhijāyate
aṣṭamyāṃ saṃyato bhūtvā navamyāṃ vidhivacchivām
pūjayitvā vidhānena vicintya manasā śivām
yo nyaset kavacaṃ dehe tasya puṇyaphalaṃ śṛṇu
jitavyādhiḥ śatāyuśca rūpavān guṇavān sadā
dhanaratnaughasampūrṇo vidyāvān sa ca jāyate
nāgnirdahati tatkāyaṃ nāpaḥ saṃkledayanti ca
na śoṣayati taṃ vāyuḥ kravyāt taṃ na hinasti ca
śastrāṇi nainaṃ chindanti na tāpayati bhāskaraḥ
na tasya jāyate vighno nāsti tasya ca saṃjvaraḥ
vetālāśca piśācāśca rākṣasā gaṇanāyakāḥ
sarve tasya vaśaṃ yānti bhūtagrāmāścaturvidhāḥ
nityaṃ paṭhati yo bhaktyā kavacaṃ haranirmitam
so'hameva mahādevo mahāmāyā ca mātṛkā
dharmārthakāmamokṣāśca tasya nityaṃ kare sthitāḥ
anyasya varadaḥ so 'rthairnityaṃ bhavati paṇḍitaḥ
kavitvaṃ satyavāditvaṃ satataṃ tasya jāyate
vadecchlokasahasrāṇi bhavecchrutidharastathā
likhitaṃ yasya gehe tu kavacaṃ bhairavasthitam
na tasya durgatiḥ kvāpi jāyate tasya dūṣaṇam
grahāśca sarve tuṣyanti vaśaṃ gacchanti bhūmipāḥ
