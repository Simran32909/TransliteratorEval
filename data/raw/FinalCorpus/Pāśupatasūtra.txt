athātaḥ paśupateḥ pāśupataṃ yogavidhiṃ vyākhyāsyāmaḥ
bhasmanā triṣavaṇaṃ snāyīta
bhasmani śayīta
anusnānam
nirmālyam
liṅgadhārī
āyatanavāsī
hasitagītanṛttaḍuṃḍuṃkāranamaskārajapyopahāreṇopatiṣṭhet
mahādevasya dakṣiṇāmūrteḥ
ekavāsāḥ
avāsā vā
mūtrapurīṣaṃ nāvekṣet
strīśūdraṃ nābhibhāṣet
yady avekṣed yady abhibhāṣet
upaspṛśya
prāṇāyāmaṃ kṛtvā
raudrīṃ gāyatrīṃ bahurūpīṃ vā japet
akaluṣamateḥ
carataḥ
tato 'sya yogaḥ pravartate
darśanaśravaṇamananavijñānāni cāsya pravartante
sarvajñatā
manojavitvam
kāmarūpitvam
vikaraṇaḥ
dharmitvaṃ ca
sarve cāsya vaśyā bhavanti
sarveṣāṃ cāvaśyo bhavati
sarvāṃś cāviśati
sarveṣāṃ cānāveśyo bhavati
sarve cāsya vadhyā bhavanti
sarveṣāṃ cāvadhyo bhavati
abhītaḥ
akṣayaḥ
ajaraḥ
amaraḥ
sarvatra cāpratihatagatir bhavati
ity etair guṇair yukto bhagavato mahādevasya mahāgaṇapatir bhavati
atredaṃ brahma japet
sadyo'jātaṃ prapadyāmi
sadyo'jātāya vai namaḥ
bhave bhave nātibhave
bhajasva mām
bhavodbhavaḥ
vāmaḥ
devasya
jyeṣṭhasya
rudrasya
kalitāsanam
sārvakāmika ityācakṣate
amaṅgalaṃ cātra maṅgalaṃ bhavati
apasavyaṃ ca pradakṣiṇam
tasmādubhayathā yaṣṭavyaḥ
devavat pitṛvac ca
ubhayaṃ tu rudre devāḥ pitaraśca
harṣāpramādī
caryāyāṃ caryāyām
māhātmyamavāpnoti
atidattam atīṣṭam
atitaptaṃ tapastathā
atyāgatiṃ gamayate
tasmāt
bhūyastapaścaret
nānyabhaktistu śaṃkare
atredaṃ brahma japet
vāmadevāya namo jyeṣṭhāya namo rudrāya namaḥ
kālāya namaḥ
kalavikaraṇāya namaḥ
balapramathanāya namaḥ
sarvabhūtadamanāya namaḥ
mano'manāya namaḥ
avyaktaliṅgī vyaktācāraḥ
avamataḥ
sarvabhūteṣu
paribhūyamānaścaret
apahatapāpmā pareṣāṃ parivādāt
pāpaṃ ca tebhyo dadāti
sukṛtaṃ ca teṣāmādatte
tasmāt
pretavac caret
krātheta vā
spandeta vā
maṇṭeta vā
śṛṅgāreta vā
apitatkuryāt
apitadbhāṣet
yena paribhavaṃ gacchet
paribhūyamāno hi vidvān kṛtsnatapā bhavati
atredaṃ brahma japet
aghorebhyaḥ
atha ghorebhyaḥ
ghoraghoratarebhyaśca
sarvebhyaḥ
śarvasarvebhyaḥ
namaste astu rudrarūpebhyaḥ
gūḍhavidyā tapaānantyāya prakāśate
gūḍhavrataḥ gūḍhapavitravāṇiḥ
sarvāṇi dvārāṇi pidhāya
buddhyā
unmattavadeko vicareta loke
kṛtānnamutsṛṣṭam upādadīta
unmatto mūḍha ityevaṃ manyante itare janāḥ
asanmāno hi yantrāṇāṃ sarveṣāmuttamaḥ smṛtaḥ
indro vā agre asureṣu pāśupatamacarat
sa teṣāmiṣṭāpūrtamādatta
māyayā sukṛtayā samavindata
nindā hy eṣānindā tasmāt
nindyamānaścaret
aninditakarmā
sarvaviśiṣṭo'yaṃ panthāḥ
satpathaḥ
kupathāstvanye
anena vidhinā rudrasamīpaṃ gatvā
na kaścid brāhmaṇaḥ punarāvartate
atredaṃ brahma japet
tatpuruṣāya vidmahe
mahādevāya dhīmahi
tan no rudraḥ pracodayāt
asaṅgaḥ
yogī
nityātmā
ajaḥ
maitraḥ
abhijāyate indriyāṇāmabhijayāt rudraḥ provāca tāvat
śūnyāgāraguhāvāsī
devanityaḥ jitendriyaḥ
ṣaṇmāsānnityayuktasya
bhūyiṣṭhaṃ sampravartate
bhaikṣyam pātrāgatam māṃsam aduṣyaṃ lavaṇena vā
āpo vāpi yathākālamaśnīyādanupūrvaśaḥ
godharmā mṛgadharmā vā
adbhireva śucirbhavet
siddhayogī na lipyate karmaṇā pātakena vā
ṛcamiṣṭāmadhīyīta gāyatrīmātmayantritaḥ
raudrīṃ vā bahurūpīṃ vā
ato yogaḥ pravartate
oṃkāramabhidhyāyīta
hṛdi kurvīta dhāraṇām
ṛṣir vipro mahāneṣaḥ
vāgviśuddhaḥ
maheśvaraḥ
śmaśānavāsī
dharmātmā yathālabdhopajīvakaḥ labhate rudrasāyujyam
sadā rudramanusmaret
chittvā doṣāṇāṃ hetujālasya mūlam
buddhyā
saṃcittam
sthāpayitvā ca rudre
ekaḥ kṣemī san vītaśokaḥ
apramādī gacched duḥkhānāmantam īśaprasādāt
atredaṃ brahma japet
īśānaḥ sarvavidyānām
īśvaraḥ sarvabhūtānām
brahmaṇo'dhipatirbrahmā śivo me astu
sadā śivaḥ
