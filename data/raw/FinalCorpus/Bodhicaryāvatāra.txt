sugatān sasutān sadharmakāyān praṇipatyādarato 'khilāṃśca vandyān
sugatātmajasaṃvarāvatāraṃ kathayiṣyāmi yathāgamaṃ samāsāt
na hi kiṃcidapūrvamatra vācyaṃ na ca saṃgrathanakauśalaṃ mamāsti
ataeva na me parārthacintā svamano vāsayituṃ kṛtaṃ mamedam
mama tāvadanena yāti vṛddhiṃ kuśalaṃ bhāvayituṃ prasādavegaḥ
atha matsamadhātureva paśyed aparo'pyenamato'pi sārthako'yam
kṣaṇasampadiyaṃ sudurlabhā pratilabdhā puruṣārthasādhanī
yadi nātra vicintyate hitaṃ punarapyeṣa samāgamaḥ kutaḥ
rātrau yathā meghaghanāndhakāre vidyutkṣaṇaṃ darśayati prakāśam
buddhānubhāvena tathā kadācil lokasya puṇyeṣu matiḥ kṣaṇaṃ syāt
tasmācchubhaṃ durbalameva nityaṃ balaṃ tu pāpasya mahat sughoram
taj jīyate'nyena śubhena kena sambodhicittaṃ yadi nāma na syāt
kalpānanalpān pravicintayadbhir dṛṣṭaṃ munīndrairhitametadeva
yataḥ sukhenaiva sukhaṃ pravṛddham utplāvayaty apramitāñjanaughān
bhavaduḥkhaśatāni tartukāmairapi sattvavyasanāni hartukāmaiḥ
bahusaukhyaśatāni bhoktukāmairna vimocyaṃ hi sadaiva bodhicittam
bhavacārakabandhano varākaḥ sugatānāṃ suta ucyate kṣaṇena
na narāmaralokavandanīyo bhavati smodita eva bodhicitte
aśucipratimāmimāṃ gṛhītvā jinaratnapratimāṃ karotyanarghām
rasajātam atīva vedhanīyaṃ sudṛḍhaṃ gṛhṇata bodhicittasaṃjñam
suparīkṣitam aprameyadhībhir bahumūlyaṃ jagadekasārthavāhaiḥ
gatipattanavipravāsaśīlāḥ sudṛḍhaṃ gṛhṇata bodhicittaratnam
kadalīva phalaṃ vihāya yāti kṣayamanyatkuśalaṃ hi sarvameva
satataṃ phalati kṣayaṃ na yāti prasavaty eva tu bodhicittavṛkṣaḥ
kṛtvāpi pāpāni sudāruṇāni yadāśrayāduttarati kṣaṇena
śūrāśrayeṇeva mahābhayāni nāśrīyate tatkathamajñasattvaiḥ
yugāntakālānalavan mahānti pāpāni yan nirdahati kṣaṇena
yasyānuśaṃsān amitān uvāca maitreyanāthaḥ sudhanāya dhīmān
tadbodhicittaṃ dvividhaṃ vijñātavyaṃ samāsataḥ
bodhipraṇidhicittaṃ ca bodhiprasthānameva ca
gantukāmasya gantuśca yathā bhedaḥ pratīyate
tathā bhedo'nayorjñeyo yathāsaṃkhyena paṇḍitaiḥ
bodhipraṇidhicittasya saṃsāre'pi phalaṃ mahat
na tv avicchinnapuṇyatvaṃ yathā prasthānacetasaḥ
yataḥ prabhṛtyaparyantasattvadhātupramokṣaṇe
samādadāti taccittam anivartyena cetasā
tataḥ prabhṛti suptasya pramattasyāpyanekaśaḥ
avicchinnāḥ puṇyadhārāḥ pravartante nabhaḥsamāḥ
idaṃ subāhupṛcchāyāṃ sopapattikamuktavān
hīnādhimuktisattvārthaṃ svayameva tathāgataḥ
śiraḥśūlāni sattvānāṃ nāśayāmīti cintayan
aprameyeṇa puṇyena gṛhyate sma hitāśayaḥ
kimutāpramitaṃ śūlamekaikasya jihīrṣataḥ
aprameyaguṇaṃ sattvamekaikaṃ ca cikīrṣataḥ
kasya mātuḥ piturvāpi hitāśaṃseyamīdṛśī
devatānāmṛṣīṇāṃ vā brahmaṇāṃ vā bhaviṣyati
teṣāmeva ca sattvānāṃ svārthe'pyeṣa manorathaḥ
notpannapūrvaḥ svapne'pi parārthe sambhavaḥ kutaḥ
sattvaratnaviśeṣo'yamapūrvo jāyate katham
yatparārthāśayo'nyeṣāṃ na svārthe'pyupajāyate
jagadānandabījasya jagadduḥkhauṣadhasya ca
cittaratnasya yatpuṇyaṃ tatkathaṃ hi pramīyatām
hitāśaṃsanamātreṇa buddhapūjā viśiṣyate
kiṃ punaḥ sarvasattvānāṃ sarvasaukhyārthamudyamāt
duḥkhamevābhidhāvanti duḥkhaniḥsaraṇāśayā
sukhecchayaiva sammohāt svasukhaṃ ghnanti śatruvat
yasteṣāṃ sukharaṅkāṇāṃ pīḍitānāmanekaśaḥ
tṛptiṃ pūrvasukhaiḥ kuryātsarvāḥ pīḍāśchinatti ca
nāśayatyapi sammohaṃ sādhustena samaḥ kutaḥ
kuto vā tādṛśaṃ mitraṃ puṇyaṃ vā tādṛśaṃ kutaḥ
kṛte yaḥ pratikurvīta so 'pi tāvatpraśasyate
avyāpāritasādhustu bodhisattvaḥ kimucyatām
katipayajanasattradāyakaḥ kuśalakṛdityabhipūjyate janaiḥ
kṣaṇamaśanakamātradānataḥ saparibhavaṃ divasārdhayāpanāt
kimu niravadhisattvasaṃkhyayā niravadhikālam anuprayacchataḥ
gaganajanaparikṣayākṣayaṃ sakalamanorathasaṃprapūraṇam
iti sattrapatau jinasya putre kaluṣaṃ sve hṛdaye karoti yaśca
kaluṣodayasaṃkhyayā sa kalpān narakeṣvāvasatīti nātha āha
atha yasya manaḥ prasādameti prasavet tasya tato'dhikaṃ phalam
mahatā hi balena pāpakarma jinaputreṣu śubhaṃ tv ayatnataḥ
teṣāṃ śarīrāṇi namaskaromi yatroditaṃ tadvaracittaratnam
yatrāpakāro'pi sukhānubandhī sukhākarāṃstān śaraṇaṃ prayāmi
taccittaratnagrahaṇāya samyak pūjāṃ karomyeṣa tathāgatānām
saddharmaratnasya ca nirmalasya buddhātmajānāṃ ca guṇodadhīnām
yāvanti puṣpāṇi phalāni caiva bhaiṣajyajātāni ca yāni santi
ratnāni yāvanti ca santi loke jalāni ca svacchamanoramāṇi
mahīdharā ratnamayāstathānye vanapradeśāśca vivekaramyāḥ
latāḥ sapuṣpābharaṇojjvalāśca drumāśca ye satphalanamraśākhāḥ
devādilokeṣu ca gandhadhūpāḥ kalpadrumā ratnamayāśca vṛkṣāḥ
sarāṃsi cāmbhoruhabhūṣaṇāni haṃsasvanātyantamanoharāṇi
akṛṣṭajātāni ca śasyajātānyanyāni vā pūjyavibhūṣaṇāni
ākāśadhātuprasarāvidhīni sarvāṇy apīmāny aparigrahāṇi
ādāya buddhyā munipuṃgavebhyo niryātayāmyeṣa saputrakebhyaḥ
gṛhṇantu tanme varadakṣiṇīyā mahākṛpā māmanukampamānāḥ
apuṇyavān asmi mahādaridraḥ pūjārthamanyanmama nāsti kiṃcit
ato mamārthāya parārthacintā gṛhṇantu nāthā idamātmaśaktyā
dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ
parigrahaṃ me kurutāgrasattvāḥ yuṣmāsu dāsatvamupaimi bhaktyā
parigraheṇāsmi bhavatkṛtena nirbhīr bhave sattvahitaṃ karomi
pūrvaṃ ca pāpaṃ samatikramāmi nānyac ca pāpaṃ prakaromi bhūyaḥ
ratnojjvalastambhamanorameṣu muktāmayodbhāsivitānakeṣu
svacchojjvalasphāṭikakuṭṭimeṣu sugandhiṣu snānagṛheṣu teṣu
manojñagandhodakapuṣpapūrṇaiḥ kumbhairmahāratnamayairanekaiḥ
snānaṃ karomyeṣa tathāgatānāṃ tadātmajānāṃ ca sagītavādyaṃ
pradhūpitair dhautamalair atulyairvastraiśca teṣāṃ tanum unmṛśāmi
tataḥ suraktāni sudhūpitāni dadāmi tebhyo varacīvarāṇi
divyair mṛduślakṣṇavicitraśobhair vastrair alaṃkāravaraiśca taistaiḥ
samantabhadrājitamañjughoṣalokeśvarādīnapi maṇḍayāmi
sarvatrisāhasravisārigandhair gandhottamais tānanulepayāmi
sūttaptasūnmṛṣṭasudhautahemaprabhojjvalān sarvamunīndrakāyān
mandāravendīvaramallikādyaiḥ sarvaiḥ sugandhaiḥ kusumairmanojñaiḥ
abhyarcayāmy arcyatamān munīndrān sragbhiś ca saṃsthānamanoramābhiḥ
sphītasphuradgandhamanoramaiśca tāndhūpameghair upadhūpayāmi
bhaujyaiśca svādyairvividhaiśca peyaistebhyo nividyaṃ ca nivedayāmi
ratnapradīpāṃśca nivedayāmi suvarṇapadmeṣu niviṣṭapaṅktīn
gandhopalipteṣu ca kuṭṭimeṣu kirāmi puṣpaprakarānmanojñān
pralambamuktāmaṇihāraśobhān ābhāsvarān digmukhamaṇḍanāṃs tān
vimānameghān stutigītaramyān maitrīmayebhyo'pi nivedayāmi
suvarṇadaṇḍaiḥ kamanīyarūpaiḥ saṃsaktamuktāni samucchritāni
pradhārayāmyeṣa mahāmunīnāṃ ratnātapatrāṇyatiśobhanāni
ataḥ paraṃ pratiṣṭhantāṃ pūjāmeghā manoramāḥ
tūryasaṃgītimeghāśca sarvasattvapraharṣaṇāḥ
sarvasaddharmaratneṣu caityeṣu pratimāsu ca
puṣparatnādivarṣāśca pravartantāṃ nirantaram
mañjughoṣaprabhṛtayaḥ pūjayanti yathā jinān
tathā tathāgatān nāthān saputrān pūjayāmyaham
svarāṅgasāgaraiḥ stotraiḥ staumi cāhaṃ guṇodadhīn
stutisaṃgītimeghāśca saṃbhavantveṣv ananyathā
sarvakṣetrāṇusaṃkhyaiśca praṇāmaiḥ praṇamāmyaham
sarvatrādhvagatānbuddhānsahadharmagaṇottamān
sarcacaityāni vande'haṃ bodhisattvāśrayāṃstathā
namaḥ karomyupādhyāyān abhivandyān yatīṃstathā
buddhaṃ gacchāmi śaraṇaṃ yāvad ābodhimaṇḍataḥ
dharmaṃ gacchāmi śaraṇaṃ bodhisattvagaṇaṃ tathā
vijñāpayāmi sambuddhānsarvadikṣu vyavasthitān
mahākāruṇikāṃścāpi bodhisattvānkṛtāñjaliḥ
anādimati saṃsāre janmanyatraiva vā punaḥ
yanmayā paśunā pāpaṃ kṛtaṃ kāritameva vā
yac cānumoditaṃ kiṃcidātmaghātāya mohataḥ
tadatyayaṃ deśayāmi paścāttāpena tāpitaḥ
ratnatraye'pakāro yo mātāpitṛṣu vā mayā
guruṣvanyeṣu vā kṣepātkāyavāgbuddhibhiḥ kṛtaḥ
anekadoṣaduṣṭena mayā pāpena nāyakāḥ
yatkṛtaṃ dāruṇaṃ pāpaṃ tatsarvaṃ deśayāmyaham
kathaṃ ca niḥsarāmyasmān nityodvego'smi nāyakāḥ
mā bhūn me mṛtyuracirādakṣīṇe pāpasaṃcaye
kathaṃ ca niḥsarāmyasmāt paritrāyata satvaram
mā mamākṣīṇapāpasya maraṇaṃ śīghrameṣyati
kṛtākṛtāparīkṣo'yaṃ mṛtyurviśrambhaghātakaḥ
svasthāsvasthair aviśvāsya ākasmikamahāśaniḥ
priyāpriyanimittena pāpaṃ kṛtamanekadhā
sarvamutsṛjya gantavyamiti na jñātamīdṛśam
tattatsmaraṇatāṃ yāti yadyadvastvanubhūyate
svapnānubhūtavatsarvaṃ gataṃ na punarīkṣyate
apriyā na bhaviṣyanti priyo me na bhaviṣyati
ahaṃ ca na bhaviṣyāmi sarvaṃ ca na bhaviṣyati
ihaiva tiṣṭhatastāvadgatā naike priyāpriyāḥ
tannimittaṃ tu yatpāpaṃ tatsthitaṃ ghoramagrataḥ
evamāgantuko'smīti na mayā pratyavekṣitam
mohānunayavidvaiṣaiḥ kṛtaṃ pāpamanekadhā
rātriṃdivam aviśrāmamāyuṣo vardhate vyayaḥ
āyasya cāgamo nāsti na mariṣyāmi kiṃ nv aham
iha śayyāgatenāpi bandhumadhye'pi tiṣṭhatā
mayaivaikena soḍhavyā marmacchedādivedanā
yamadūtairgṛhītasya kuto bandhuḥ kutaḥ suhṛt
puṇyamekaṃ tadā trāṇaṃ mayā tac ca na sevitam
anityajīvitāsaṅgādidaṃ bhayam ajānatā
pramattena mayā nāthā bahu pāpam upārjitam
aṅgacchedārthamapyadya nīyamāno viśuṣyati
pipāsito dīnadṛṣṭiranyadevekṣate jagat
kiṃ punarbhairavākārairyamadūtairadhiṣṭhitaḥ
mahātrāsajvaragrastaḥ purīṣotsargaveṣṭitaḥ
kātarairdṛṣṭipātaiśca trāṇānveṣī caturdiśam
ko me mahābhayādasmātsādhustrāṇaṃ bhaviṣyati
trāṇaśūnyā diśo dṛṣṭvā punaḥ sammohamāgataḥ
tadāhaṃ kiṃ kariṣyāmi tasminsthāne mahābhaye
adyaiva śaraṇaṃ yāmi jagannāthān mahābalān
jagadrakṣārtham udyuktān sarvatrāsaharāñjinān
taiścāpyadhigataṃ dharmaṃ saṃsārabhayanāśanam
śaraṇaṃ yāmi bhāvena bodhisattvagaṇaṃ tathā
samastabhadrāyātmānaṃ dadāmi bhayavihvalaḥ
punaśca mañjughoṣāya dadāmyātmānamātmanā
taṃ cāvalokitaṃ nāthaṃ kṛpāvyākulacāriṇam
viraumyārtaravaṃ bhītaḥ sa māṃ rakṣatu pāpinam
āryamākāśagarbhaṃ ca kṣitigarbhaṃ ca bhāvataḥ
sarvān mahākṛpāṃścāpi trāṇānveṣī viraumyaham
yaṃ dṛṣṭvaiva ca saṃtrastāḥ palāyante caturdiśam
yamadūtādayo duṣṭāstaṃ namasyāmi vajriṇam
atītya yuṣmadvacanaṃ sāmprataṃ bhayadarśanāt
śaraṇaṃ yāmi vo bhīto bhayaṃ nāśayata drutam
itvaravyādhibhīto'pi vaidyavākyaṃ na laṅghayet
kimu vyādhiśatair grastaścaturbhiś caturuttaraiḥ
ekenāpi yataḥ sarve jambudvīpagatā narāḥ
naśyanti yeṣāṃ bhaiṣajyaṃ sarvadikṣu na labhyate
tatra sarvajñavaidyasya sarvaśalyāpahāriṇaḥ
vākyam ullaṅghayāmīti dhiṅ mām atyantamohitam
atyapramattas tiṣṭhāmi prapāteṣvitareṣvapi
kimu yojanasāhasre prapāte dīrghakālike
adyaiva maraṇaṃ neti na yuktā me sukhāsikā
avaśyameti sā velā na bhaviṣyāmyahaṃ yadā
abhayaṃ kena me dattaṃ niḥsariṣyāmi vā katham
avaśyaṃ na bhaviṣyāmi kasmānme susthitaṃ manaḥ
pūrvānubhūtanaṣṭebhyaḥ kiṃ me sāramavasthitam
yeṣu me 'bhiniviṣṭena gurūṇāṃ laṅghitaṃ vacaḥ
jīvalokamimaṃ tyaktvā bandhūn paricitāṃstathā
ekākī kvāpi yāsyāmi kiṃ me sarvaiḥ priyāpriyaiḥ
iyameva tu me cintā yuktā rātriṃdivaṃ sadā
aśubhān niyataṃ duḥkhaṃ niḥsareyaṃ tataḥ katham
mayā bālena mūḍhena yatkiṃcitpāpamācitam
prakṛtyā yac ca sāvadyaṃ prajñaptyāvadyameva ca
tatsarvaṃ deśayāmyeṣa nāthānāmagrataḥ sthitaḥ
kṛtāñjalirduḥkhabhītaḥ praṇipatya punaḥ punaḥ
atyayamatyayatvena pratigṛhṇantu nāyakāḥ
na bhadrakamidaṃ nāthā na kartavyaṃ punarmayā
apāyaduḥkhaviśrāmaṃ sarvasattvaiḥ kṛtaṃśubham
anumode pramodena sukhaṃ tiṣṭhantu duḥkhitāḥ
saṃsāraduḥkhanirmokṣam anumode śarīriṇām
bodhisattvatvabuddhatvam anumode ca tāyinām
cittotpādasamudrāṃśca sarvasattvasukhāvahān
sarvasattvahitādhānān anumode ca śāsinām
sarvāsu dikṣu saṃbuddhān prārthayāmi kṛtāñjaliḥ
dharmapradīpaṃ kurvantu mohād duḥkhaprapātinām
nirvātukāmāṃśca jinān yācayāmi kṛtāñjaliḥ
kalpānanantāṃstiṣṭhantu mā bhūd andhamidaṃ jagat
evaṃ sarvamidaṃ kṛtvā yanmayāsāditaṃ śubham
tena syāṃ sarvasattvānāṃ sarvaduḥkhapraśāntikṛt
glānānāmasmi bhaiṣajyaṃ bhaveyaṃ vaidya eva ca
tadupasthāyakaścaiva yāvadrogāpunarbhavaḥ
kṣutpipāsāvyathāṃ hanyām annapānapravarṣaṇaiḥ
durbhikṣāntarakalpeṣu bhaveyaṃ pānabhojanam
daridrāṇāṃ ca sattvānāṃ nidhiḥ syāmahamakṣayaḥ
nānopakaraṇākārair upatiṣṭheyamagrataḥ
ātmabhāvāṃstathā bhogān sarvatrādhvagataṃ śubham
nirapekṣastyajāmyeṣa sarvasattvārthasiddhaye
sarvatyāgaśca nirvāṇaṃ nirvāṇārthi ca me manaḥ
tyaktavyaṃ cenmayā sarvaṃ varaṃ sattveṣu dīyatām
yathāsukhīkṛtaścātmā mayāyaṃ sarvadehinām
ghnantu nindantu vā nityamākirantu ca pāṃsubhiḥ
krīḍantu mama kāyena hasantu vilasantu ca
dattastebhyo mayā kāyaścintayā kiṃ mayānayā
kārayantu ca karmāṇi yāni teṣāṃ sukhāvaham
anarthaḥ kasyacinmā bhūn māmālambya kadācana
yeṣāṃ kruddhāprasannā vā māmālambya matirbhavet
teṣāṃ sa eva hetuḥ syān nityaṃ sarvārthasiddhaye
abhyākhyāsyanti māṃ ye ca ye cānye'pyapakāriṇaḥ
utprāsakās tathānye'pi sarve syur bodhibhāginaḥ
anāthānāmahaṃ nāthaḥ sārthavāhaśca yāyinām
pārepsūnāṃ ca nodbhūtaḥ setuḥ saṃkrama eva ca
dīpārthināmahaṃ dīpaḥ śayyā śayyārthināmaham
dāsārthināmahaṃ dāso bhaveyaṃ sarvadehinām
cintāmaṇirbhadraghaṭaḥ siddhavidyā mahauṣadhiḥ
bhaveyaṃ kalpavṛkṣaśca kāmadhenuśca dehinām
pṛthivyādīni bhūtāni niḥśeṣākāśavāsinām
sattvānāmaprameyāṇāṃ yathābhogānyanekadhā
evamākāśaniṣṭhasya sattvadhātoranekadhā
bhaveyamupajīvyo'haṃ yāvatsarve na nirvṛtāḥ
yathā gṛhītaṃ sugatairbodhicittaṃ purātanaiḥ
te bodhisattvaśikṣāyām ānupūrvyā yathā sthitāḥ
tadvadutpādayāmyeṣa bodhicittaṃ jagaddhite
tadvadeva ca tāḥ śikṣāḥ śikṣiṣyāmi yathākramam
evaṃ gṛhītvā matimān bodhicittaṃ prasādataḥ
punaḥ pṛṣṭhasya puṣṭyarthaṃ cittamevaṃ praharṣayet
adya me saphalaṃ janma sulabdho mānuṣo bhavaḥ
adya buddhakule jāto buddhaputro'smi sāmpratam
tathādhunā mayā kāryaṃ svakulocitakāriṇām
nirmalasya kulasyāsya kalaṅko na bhavedyathā
andhaḥ saṃkarakūṭebhyo yathā ratnamavāpnuyāt
tathā kathaṃcidapyetad bodhicittaṃ mamoditam
jaganmṛtyuvināśāya jātametadrasāyanam
jagaddāridryaśamanaṃ nidhānamidamakṣayam
jagadvyādhipraśamanaṃ bhaiṣajyamidamuttamam
bhavādhvabhramaṇaśrānto jagadviśrāmapādapaḥ
durgatyuttaraṇe setuḥ sāmānyaḥ sarvayāyinām
jagatkleśoṣmaśamana uditaścittacandramāḥ
jagadajñānatimiraprotsāraṇamahāraviḥ
saddharmakṣīramathanān navanītaṃ samutthitam
sukhabhogabubhukṣitasya vā janasārthasya bhavādhvacāriṇaḥ
sukhasattramidaṃ hy upasthitaṃ sakalābhyāgatasattvatarpaṇam
jagadadya nimantritaṃ mayā sugatatvena sukhena cāntarā
purataḥ khalu sarvatāyināmabhinandantu surāsurādayaḥ
evaṃ gṛhītvā sudṛḍhaṃ bodhicittaṃ jinātmajaḥ
śikṣānatikrame yatnaṃ kuryān nityamatandritaḥ
sahasā yatsamārabdhaṃ samyag yadavicāritam
tatra kuryān navety evaṃ pratijñāyāpi yujyate
vicāritaṃ tu yadbuddhairmahāprājñaiśca tatsutaiḥ
mayāpi ca yathāśakti tatra kiṃ parilambyate
yadicaivaṃ pratijñāya sādhayeyaṃ na karmaṇā
etāṃ sarvāṃ visaṃvādya kā gatirme bhaviṣyati
manasā cintayitvāpi yo na dadyātpunarnaraḥ
sa preto bhavatītyuktam alpamātre'pi vastuni
kimutānuttaraṃ saukhyam uccair uddhuṣya bhāvataḥ
jagatsarvaṃ visaṃvādya kā gatirme bhaviṣyati
vetti sarvajña evaitāmacintyāṃ karmaṇo gatim
yadbodhicittatyāge'pi mocayatyeva tānnarān
bodhisattvasya tenaivaṃ sarvāpattirgarīyasī
yasmādāpadyamāno'sau sarvasattvārthahānikṛt
yo 'pyanyaḥ kṣaṇamapyasya puṇyavighnaṃ kariṣyati
tasya durgatiparyanto nāsti sattvārthaghātinaḥ
ekasyāpi hi sattvasya hitaṃ hatvā hato bhavet
aśeṣākāśaparyantavāsināṃ kim u dehinām
evamāpattibalato bodhicittabalena ca
dolāyamānaḥ saṃsāre bhūmiprāptaś cirāyate
nādya cetkriyate yatnastalenāsmi talaṃ gataḥ
aprameyā gatā buddhāḥ sarvasattvagaveṣakāḥ
naiṣāmahaṃ svadoṣeṇa cikitsāgocaraṃ gataḥ
adyāpi cet tathaiva syāṃ yathaivāhaṃ punaḥ punaḥ
durgativyādhimaraṇacchedabhedādy avāpnuyām
kadā tathāgatotpādaṃ śraddhāṃ mānuṣyameva vā
kuśalābhyāsayogyatvam evaṃ lapsye'ti durlabham
ārogyadivasaṃ cedaṃ sabhaktaṃ nirupadravam
āyuḥ kṣaṇaṃ visaṃvādi kāyo yācitakopamaḥ
nahīdṛśair maccaritair mānuṣyaṃ labhyate punaḥ
alabhyamāne mānuṣye pāpameva kutaḥ śubham
yadā kuśalayogyo'pi kuśalaṃ na karomyaham
apāyaduḥkhaiḥ saṃmūḍhaḥ kiṃ kariṣyāmy ahaṃ tadā
akurvataśca kuśalaṃ pāpaṃ cāpyupacinvataḥ
hataḥ sugataśabdo'pi kalpakoṭiśatairapi
ata evāha bhagavānmānuṣamatidurlabham
mahārṇavayugacchidrakūrmagrīvārpaṇopamam
ekakṣaṇātkṛtātpāpādavīcau kalpamāpsyate
anādikālopacitāt pāpātkā sugatau kathā
na ca tanmātramevāsau vedayitvā vimucyate
yasyāttad vedayann eva pāpamanyatprasūyate
nātaḥparā vañcanāsti na ca moho'styataḥparaḥ
yadīdṛśaṃ kṣaṇaṃ prāpya nābhyastaṃ kuśalaṃ mayā
yadi caivaṃ vimṛṣyāmi punaḥ sīdāmi mohitaḥ
śociṣyāmi ciraṃ bhūyo yamadūtaiḥ pracoditaḥ
ciraṃ dhakṣyati me kāyaṃ nārakāgniḥ suduḥsahaḥ
paścāttāpānalaścittaṃ ciraṃ dhakṣyati niścitam
kathaṃcidapi samprāpto hitabhūmiṃ sudurlabhām
jānann api ca nīye 'haṃ tāneva narakānpunaḥ
atra me cetanā nāsti mantrairiva vimohitaḥ
na jāne kena muhyāmi ko 'trāntar mama tiṣṭhati
hastapādādirahitās tṛṣṇādveṣādiśatravaḥ
na śurā na ca te prājñāḥ kathaṃ dāsīkṛto'smi taiḥ
maccittāvasthitā eva ghnanti māmeva susthitāḥ
tatrāpyahaṃ na kupyāmi dhig asthānasahiṣṇutām
sarve devā manuṣyāśca yadi syur mama śatravaḥ
te 'pi nāvīcikaṃ vahniṃ samudānayituṃ kṣamāḥ
merorapi yadāsaṅgān na bhasmāpyupalabhyate
kṣaṇātkṣipanti māṃ tatra balinaḥ kleśaśatravaḥ
nahi sarvānyaśatrūṇāṃ dīrghamāyurapīdṛśam
anādyantaṃ mahādīrghaṃ yanmama kleśavairiṇām
sarve hitāya kalpante ānukūlyena sevitāḥ
sevyamānāstvamī kleśāḥ sutarāṃ duḥkhakārakāḥ
itisatatadīrghavairiṣu vyasanaughaprasavaikahetuṣu
hṛdaye nivasatsu nirbhayaṃ mama saṃsāraratiḥ kathaṃ bhavet
bhavacārakapālakā ime narakādiṣvapi vadhyaghātakāḥ
mativeśmani lobhapañjare yadi tiṣṭhati kutaḥ sukhaṃ mama
tasmān na tāvadahamatra dhuraṃ kṣipāmi yāvan na śatrava ime nihatāḥ samakṣam
khalpe'pi tāvadapakāriṇi baddharoṣā mānonnatās tam anihatya na yānti nidrām
prakṛtimaraṇaduḥkhitāndhakārān raṇaśirasi praśamaṃ nihantumugrāḥ
agaṇitaśaraśaktighātaduḥkhā na vimukhatām upayānty asādhayitvā
kimuta satatasarvaduḥkhahetūn prakṛtiripūnupahantumudyatasya
bhavati mama viṣādadainyamadya vyasanaśatairapi kena hetunā vai
akāraṇenaiva ripukṣatāni gātreṣv alaṃkāravadudvahanti
mahārhasiddhyai tu samudyatasya duḥkhāni kasmānmama bādhakāni
svajīvikāmātranibaddhacittāḥ kaivartacaṇḍālakṛṣīvalādyāḥ
śītātapādivyasanaṃ sahante jagaddhitārthaṃ na kathaṃ sahe'ham
daśadigvyomaparyantajagatkleśavimokṣaṇe
pratijñāya mahātmāpi na kleśebhyo vimocitaḥ
ātmapramāṇam ajñātvā bruvannunmattakastadā
anivartī bhaviṣyāmi tasmātkleśavadhe sadā
atra grahī bhaviṣyāmi baddhavairaśca vigrahī
anyatra tadvidhāt kleśāt kleśaghātānubandhinaḥ
galantvantrāṇi me kāmaṃ śiraḥ patatu nāma me
na tv evāvanatiṃ yāmi sarvathā kleśavairiṇām
nirvāsitasyāpi tu nāma śatrordeśāntare sthānaparigrahaḥ syāt
yataḥ punaḥ saṃbhṛtaśaktireti na kleśaśatrorgatirīdṛśī tu
kvāsau yāyānmanaḥstho nirastaḥ sthitvā yasminmadvadhārthaṃ yateta
nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ
na kleśā viṣayeṣu nendriyagaṇe nāpyantarāle sthitā nāto'nyatra kuhasthitāḥ punarime mathnanti kṛtsnaṃ jagat
māyaiveyamato vimuñca hṛdayatrāsaṃ bhajasvodyamaṃ prajñārthaṃ kimakāṇḍa eva narakeṣvātmānam ābādhase
evaṃ viniścitya karomi yatnaṃ yathoktaśikṣāpratipattihetoḥ
vaidyopadeśāc calataḥ kuto'sti bhaiṣajyasādhyasya nirāmayatvam
śikṣāṃ rakṣitukāmena cittaṃ rakṣyaṃ prayatnataḥ
na śikṣā rakṣituṃ śakyā calaṃ cittamarakṣatā
adāntā mattamātaṃgā na kurvantīha tāṃ vyathām
karoti yāmavīcyādau muktaścittamataṃgajaḥ
baddhaś cec cittamātaṃgaḥ smṛtirajjvā samantataḥ
bhayamastaṃ gataṃ sarvaṃ kṛtsnaṃ kalyāṇamāgatam
vyāghrāḥ siṃhā gajā ṛkṣāḥ sarpāḥ sarve ca śatravaḥ
sarve narakapālāś ca ḍākinyo rākṣasāstathā
sarve baddhā bhavantyete cittasyaikasya bandhanāt
cittasyaikasya damanāt sarve dāntā bhavanti ca
yasmādbhayāni sarvāṇi duḥkhānyapramitāni ca
cittādeva bhavantīti kathitaṃ tattvavādinā
śastrāṇi kena narake ghaṭitāni prayatnataḥ
taptāyaḥkuṭṭimaṃ kena kuto jātāśca tāḥ striyaḥ
pāpacittasamudbhūtaṃ tattatsarvaṃ jagau muniḥ
tasmān na kaścit trailokye cittādanyo bhayānakaḥ
adaridraṃ jagatkṛtvā dānapāramitā yadi
jagad daridram adyāpi sā kathaṃ pūrvatāyinām
phalena saha sarvasvatyāgacittāj jane'khile
dānapāramitā proktā tasmāt sā cittameva tu
matsyādayaḥ kva nīyantāṃ mārayeyaṃ yato na tān
labdhe viraticitte tu śīlapāramitā matā
kiyato mārayiṣyāmi durjanān gaganopamān
mārite krodhacitte tu māritāḥ sarvaśatravaḥ
bhūmiṃ chādayituṃ sarvāṃ kutaścarma bhaviṣyati
upānaṭcarmamātreṇa channā bhavati medinī
bāhyā bhāvā mayā tadvacchakyā vārayituṃ na hi
svacittaṃ vārayiṣyāmi kiṃ mamānyairnivāritaiḥ
sahāpi vākcharīrābhyāṃ mandavṛtterna tatphalam
yatpaṭorekakasyāpi cittasya brahmatādikam
japāstapāṃsi sarvāṇi dīrghakālakṛtānyapi
anyacittena mandena vṛthaivetyāha sarvavit
duḥkhaṃ hantuṃ sukhaṃ prāptuṃ te bhramanti mudhāmbare
yair etad dharmasarvasvaṃ cittaṃ guhyaṃ na bhāvitam
tasmātsvadhiṣṭhitaṃ cittaṃ mayā kāryaṃ surakṣitam
cittarakṣāvrataṃ muktvā bahubhiḥ kiṃ mama vrataiḥ
yathā capalamadhyastho rakṣati vraṇamādarāt
evaṃ durjanamadhyastho rakṣec cittavraṇaṃ sadā
vraṇaduḥkhalavādbhīto rakṣati vraṇamādarāt
saṃghātaparvatāghātādbhītaścittavraṇaṃ na kim
anena hi vihāreṇa viharan durjaneṣvapi
pramadājanamadhye'pi yatirdhīro na khaṇḍyate
lābhā naśyantu me kāmaṃ satkāraḥ kāyajīvitam
naśyatvanyac ca kuśalaṃ mā tu cittaṃ kadācana
cittaṃ rakṣitukāmānāṃ mayaiṣa kriyate'ñjaliḥ
smṛtiṃ ca samprajanyaṃ ca sarvayatnena rakṣata
vyādhyākulo naro yadvan na kṣamaḥ sarvakarmasu
tathābhyāṃ vyākulaṃ cittaṃ na kṣamaṃ sarvakarmasu
asamprajanyacittasya śrutacintitabhāvitam
sacchidrakumbhajalavan na smṛtāv avatiṣṭhate
aneke śrutavanto'pi śrāddhā yatnaparā api
asamprajanyadoṣeṇa bhavantyāpattikaśmalāḥ
asamprajanyacaureṇa smṛtimoṣānusāriṇā
upacityāpi puṇyāni muṣitā yānti durgatim
kleśataskarasaṃgho'yam avatāragaveṣakaḥ
prāpyāvatāraṃ muṣṇāti hanti sadgatijīvitam
tasmātsmṛtirmanodvārān nāpaneyā kadācana
gatāpi pratyupasthāpyā saṃsmṛtyāpāyikīṃ vyathām
upādhyāyānuśāsinyā bhītyāpyādarakāriṇām
dhanyānāṃ gurusaṃvāsātsukaraṃ jāyate smṛtiḥ
buddhāśca bodhisattvāśca sarvatrāvyāhatekṣaṇāḥ
sarvamevāgratasteṣāṃ teṣāmasmi puraḥ sthitaḥ
iti dhyātvā tathā tiṣṭhettrapādarabhayānvitaḥ
buddhānusmṛtirapyevaṃ bhavettasya muhurmuhuḥ
samprajanyaṃ tadāyāti na ca yātyāgataṃ punaḥ
smṛtiryadā manodvāre rakṣārthamavatiṣṭhate
pūrvaṃ tāvadidaṃ cittaṃ sadopasthāpyamīdṛśam
nirindriyeṇeva mayā sthātavyaṃ kāṣṭhavatsadā
niṣphalā netravikṣepā na kartavyāḥ kadācana
nidhyāyantīva satataṃ kāryā dṛṣṭir adhogatā
dṛṣṭiviśrāmahetostu diśaḥ paśyetkadācana
ābhāsamātraṃ dṛṣṭvā ca svāgatārthaṃ vilokayet
mārgādau bhayabodhārthaṃ muhuḥ paśyec caturdiśam
diśo viśramya vīkṣeta parāvṛtyeva pṛṣṭhataḥ
saredapasaredvāpi puraḥ paścān nirūpya ca
evaṃ sarvāsvavasthāsu kāryaṃ buddhvā samācaret
kāyenaivam avastheyam ityākṣipya kriyāṃ punaḥ
kathaṃ kāyaḥ sthita iti draṣṭavyaṃ punarantarā
nirūpyaḥ sarvayatnena cittamattadvipastathā
dharmacintāmahāstambhe yathā baddho na mucyate
kutra me vartata iti pratyavekṣyaṃ tathā manaḥ
samādhānadhuraṃ naiva kṣaṇamapyutsṛjedyathā
bhayotsavādisambandhe yadyaśakto yathāsukham
dānakāle tu śīlasya yasmāduktamupekṣaṇam
yadbuddhvā kartumārabdhaṃ tato'nyan na vicintayet
tadeva tāvan niṣpādyaṃ tadgatenāntarātmanā
evaṃ hi sukṛtaṃ sarvamanyathā nobhayaṃ bhavet
asamprajanyakleśo'pi vṛddhiṃ caivaṃ gamiṣyati
nānāvidhapralāpeṣu vartamāneṣvanekadhā
kautūhaleṣu sarveṣu hanyādautsukyamāgatam
mṛnmardanatṛṇacchedarekhādyaphalam āgatam
smṛtvā tāthāgatīṃ śikṣāṃ bhītas tatkṣaṇamutsṛjet
yadā calitukāmaḥ syādvaktukāmo'pi vā bhavet
svacittaṃ pratyavekṣyādau kuryāddhairyeṇa yuktimat
anunītaṃ pratihataṃ yadā paśyetsvakaṃ manaḥ
na kartavyaṃ na vaktavyaṃ sthātavyaṃ kāṣṭhavattadā
uddhataṃ sopahāsaṃ vā yadā mānamadānvitam
sotprāsātiśayaṃ vakraṃ vañcakaṃ ca mano bhavet
yadātmotkarṣaṇābhāsaṃ parapaṃsanam eva ca
sādhikṣepaṃ sasaṃrambhaṃ sthātavyaṃ kāṣṭhavattadā
lābhasatkārakīrtyarthi parivārārthi vā punaḥ
upasthānārthi me cittaṃ tasmāttiṣṭhāmi kāṣṭhavat
parārtharūkṣaṃ svārthārthi pariṣatkāmameva vā
vaktumicchati me cittaṃ tasmāttiṣṭhāmi kāṣṭhavat
asahiṣṇvalasaṃ bhītaṃ pragalbhaṃ mukharaṃ tathā
svapakṣābhiniviṣṭaṃ vā tasmāt tiṣṭhāmi kāṣṭhavat
evaṃ saṃkliṣṭamālokya niṣphalārambhi vā manaḥ
nigṛhṇīyād dṛḍhaṃ śūraḥ pratipakṣeṇa tatsadā
suniścitaṃ suprasannaṃ dhīraṃ sādaragauravam
salajjaṃ sabhayaṃ śāntaṃ parārādhanatatparam
parasparaviruddhābhir bālecchābhir akheditam
kleśotpādādidaṃ hy etadeṣāmiti dayānvitam
ātmasattvavaśaṃ nityamanavadyeṣu vastuṣu
nirmāṇamiva nirmānaṃ dhārayāmyeṣa mānasam
cirātprāptaṃ kṣaṇavaraṃ smṛtvā smṛtvā muhurmuhuḥ
dhārayāmīdṛśaṃ cittamaprakampyaṃ sumeruvat
gṛdhrairāmiṣasaṃgṛddhaiḥ kṛṣyamāṇa itastataḥ
na karotyanyathā kāyaḥ kasmādatra pratikriyām
rakṣasīmaṃ manaḥ kasmādātmīkṛtya samucchrayam
tvattaś cetpṛthagevāyaṃ tenātra tava ko vyayaḥ
na svīkaroṣi he mūḍha kāṣṭhaputtalakaṃ śucim
amedhyaghaṭitaṃ yantraṃ kasmādrakṣasi pūtikam
imaṃ carmapuṭaṃ tāvatsvabuddhyaiva pṛthak kuru
asthipañjarato māṃsaṃ prajñāśastreṇa mocaya
asthīnyapi pṛthak kṛtvā paśya majjānamantataḥ
kimatra sāramastīti svayameva vicāraya
evamanviṣya yatnena na dṛṣṭaṃ sāramatra te
adhunā vada kasmāttvaṃ kāyam adyāpi rakṣasi
na khāditavyamaśuci tvayā peyaṃ na śoṇitam
nāntrāṇi cūṣitavyāni kiṃ kāyena kariṣyasi
yuktaṃ gṛdhraśṛgālāderāhārārthaṃ tu rakṣitum
karmopakaraṇaṃ tv etanmanuṣyāṇāṃ śarīrakam
evaṃ te rakṣataścāpi mṛtyurācchidya nirdayaḥ
kāyaṃ dāsyati gṛdhrebhyastadā tvaṃ kiṃ kariṣyasi
na sthāsyatīti bhṛtyāya na vastrādi pradīyate
kāyo yāsyati khāditvā kasmāttvaṃ kuruṣe vyayam
dattvāsmai vetanaṃ tasmātsvārthaṃ kuru mano'dhunā
nahi vaitanikopāttaṃ sarvaṃ tasmai pradīyate
kāye naubuddhim ādhāya gatyāgamananiścayāt
yathākāmaṃgamaṃ kāyaṃ kuru sattvārthasiddhaye
evaṃ vaśīkṛtasvātmā nityaṃ smitamukho bhavet
tyajed bhrūkuṭisaṃkocaṃ pūrvābhāṣī jagatsuhṛt
saśabdapātaṃ sahasā na pīṭhādīn vinikṣipet
nāsphālayet kapāṭaṃ ca syān niḥśabdaruciḥ sadā
bako biḍālaścauraśca niḥśabdo nibhṛtaścaran
prāpnotyabhimataṃ kāryamevaṃ nityaṃ yatiścaret
paracodanadakṣāṇām anadhīṣṭopakāriṇām
pratīcchecchirasā vākyaṃ sarvaśiṣyaḥ sadā bhavet
subhāṣiteṣu sarveṣu sādhukāramudīrayet
puṇyakāriṇamālokya stutibhiḥ saṃpraharṣayet
parokṣaṃ ca guṇān brūyād anubrūyāc ca toṣataḥ
svavarṇe bhāṣyamāṇe ca bhāvayet tadguṇajñatām
sarvārambhā hi tuṣṭyarthāḥ sā vittairapi durlabhā
bhokṣye tuṣṭisukhaṃ tasmātparaśramakṛtairguṇaiḥ
na cātra me vyayaḥ kaścitparatra ca mahatsukham
aprītiduḥkhaṃ dveṣaistu mahad duḥkhaṃ paratra ca
viśvastavinyastapadaṃ vispaṣṭārthaṃ manoramam
śrutisaukhyaṃ kṛpāmūlaṃ mṛdumandasvaraṃ vadet
ṛju paśyetsadā sattvāṃścakṣuṣā sampibanniva
etāneva samāśritya buddhatvaṃ me bhaviṣyati
sātatyābhiniveśotthaṃ pratipakṣotthameva ca
guṇopakārikṣetre ca duḥkhite ca mahacchubham
dakṣa utthānasampannaḥ svayaṃkārī sadā bhavet
nāvakāśaḥ pradātavyaḥ kasyacitsarvakarmasu
uttarottarataḥ śreṣṭhā dānapāramitādayaḥ
netarārthaṃ tyajecchreṣṭhāmanyatrācārasetutaḥ
evaṃ buddhvā parārtheṣu bhavetsatatamutthitaḥ
niṣiddhamapyanujñātaṃ kṛpālorarthadarśinaḥ
vinipātagatānāthavratasthān saṃvibhajya ca
bhuñjīta madhyamāṃ mātrāṃ tricīvarabahistyajet
saddharmasevakaṃ kāyamitarārthe na pīḍayet
evameva hi sattvānām āśāmāśu prapūrayet
tyajen na jīvitaṃ tasmādaśuddhe karuṇāśaye
tulyāśaye tu tattyājyamitthaṃ na parihīyate
dharmaṃ nirgaurave svasthe na śiroveṣṭite vadet
sacchattradaṇḍaśastre ca nāvaguṇṭhitamastake
gambhīrodāramalpeṣu na strīṣu puruṣaṃ vinā
hīnotkṛṣṭeṣu dharmeṣu samaṃ gauravamācaret
nodāradharmapātraṃ ca hīne dharme niyojayet
na cācāraṃ parityajya sūtramantraiḥ pralobhayet
dantakāṣṭhasya kheṭasya visarjanamapāvṛtam
neṣṭaṃ jale sthale bhogye mūtrādeścāpi garhitam
mukhapūraṃ na bhuñjīta saśabdaṃ prasṛtānanam
pralambapādaṃ nāsīta na bāhū mardayetsamam
naikayānyastriyā kuryād yānaṃ śayanamāsanam
lokāprasādakaṃ sarvaṃ dṛṣṭvā pṛṣṭvā ca varjayet
nāṅgulyā kārayetkiṃciddakṣiṇena tu sādaram
samastenaiva hastena mārgamapyevamādiśet
na bāhūtkṣepakaṃ kaṃcic chabdayed alpasambhrame
acchaṭādi tu kartavyamanyathā syādasaṃvṛtaḥ
nāthanirvāṇaśayyāvacchayītepsitayā diśā
samprajānaṃ laghūtthānaḥ prāgavaśyaṃ niyogataḥ
ācāro bodhisattvānāmaprameya udāhṛtaḥ
cittaśodhanamācāraṃ niyataṃ tāvadācaret
rātriṃdivaṃ ca triskandhaṃ trikālaṃ ca pravartayet
śeṣāpattiśamastena bodhicittajināśrayāt
yā avasthāḥ prapadyeta svayaṃ paravaśo'pi vā
tāsvavasthāsu yāḥ śikṣāḥ śikṣettā eva yatnataḥ
na hi tadvidyate kiṃcid yan na śikṣyaṃ jinātmajaiḥ
na tadasti na yatpuṇyamevaṃ viharataḥ sataḥ
pāramparyeṇa sākṣādvā sattvārthaṃ nānyadācaret
sattvānāmeva cārthāya sarvaṃ bodhāya nāmayet
sadā kalyāṇamitraṃ ca jīvitārthe'pi na tyajet
bodhisattvavratadharaṃ mahāyānārthakovidam
śrīsambhavavimokṣāc ca śikṣedyadguruvartanam
etac cānyac ca buddhoktaṃ jñeyaṃ sūtrāntavācanāt
śikṣāḥ sūtreṣu dṛśyante tasmātsūtrāṇi vācayet
ākāśagarbhe sūtre ca mūlāpattīrnirūpayet
śikṣāsamuccayo'vaśyaṃ draṣṭavyaśca punaḥ punaḥ
vistareṇa sadācāro yasmāttatra pradarśitaḥ
saṃkṣepeṇāthavā tāvatpaśyetsūtrasamuccayam
āryanāgārjunābaddhaṃ dvitīyaṃ ca prayatnataḥ
yato nivāryate yatra yadeva ca niyujyate
tallokacittarakṣārthaṃ śikṣāṃ dṛṣṭvā samācaret
etadeva samāsena samprajanyasya lakṣaṇam
yatkāyacittāvasthāyāḥ pratyavekṣā muhurmuhuḥ
kāyenaiva paṭhiṣyāmi vākpāṭhena tu kiṃ bhavet
cikitsāpāṭhamātreṇa rogiṇaḥ kiṃ bhaviṣyati
sarvam etatsucaritaṃ dānaṃ sugatapūjanam
kṛtaṃ kalpasahasrairyatpratighaḥ pratihanti tat
na ca dveṣasamaṃ pāpaṃ na ca kṣāntisamaṃ tapaḥ
tasmāt kṣāntiṃ prayatnena bhāvayedvividhairnayaiḥ
manaḥ śamaṃ na gṛhṇāti na prītisukhamaśnute
na nidrāṃ na dhṛtiṃ yāti dveṣaśalye hṛdi sthite
pūjayatyarthamānairyān ye 'pi cainaṃ samāśritāḥ
te 'pyenaṃ hantumicchanti svāminaṃ dveṣadurbhagam
suhṛdo'pyudvijante'smād dadāti na ca sevyate
saṃkṣepān nāsti tatkiṃcitkrodhano yena susthitaḥ
evamādīni duḥkhāni karotītyarisaṃjñayā
yaḥ krodhaṃ hanti nirbandhāt sa sukhīha paratra ca
aniṣṭakaraṇāj jātamiṣṭasya ca vighātanāt
daurmanasyāśanaṃ prāpya dveṣo dṛpto nihanti mām
tasmād vighātayiṣyāmi tasyāśanamahaṃ ripoḥ
yasmān na madvadhādanyatkṛtyamasyāsti vairiṇaḥ
atyaniṣṭāgamenāpi na kṣobhyā muditā mayā
daurmanasye'pi nāstīṣṭaṃ kuśalaṃ tv avahīyate
yadyastyeva pratīkāro daurmanasyena tatra kim
atha nāsti pratīkāro daurmanasyena tatra kim
duḥkhaṃ nyakkārapāruṣyamayaśaścetyanīpsitam
priyāṇāmātmano vāpi śatroścaitadviparyayāt
kathaṃcil labhyate saukhyaṃ duḥkhaṃ sthitamayatnataḥ
duḥkhenaiva ca niḥsāraś cetas tasmād dṛḍhībhava
durgāputrakakarṇāṭā dāhacchedādivedanām
vṛthā sahante muktyarthamahaṃ kasmāttu kātaraḥ
na kiṃcidasti tadvastu yadabhyāsasya duṣkaram
tasmānmṛduvyathābhyāsāt soḍhavyāpi mahāvyathā
uddaṃśadaṃśamaśakakṣutpipāsādivedanām
mahatkaṇḍvādiduḥkhaṃ ca kimanarthaṃ na paśyasi
śītoṣṇavṛṣṭivātādhivyādhibandhanatāḍanaiḥ
saukumāryaṃ na kartavyamanyathā vardhate vyathā
kecitsvaśoṇitaṃ dṛṣṭvā vikramante viśeṣataḥ
paraśoṇitamapyeke dṛṣṭvā mūrchāṃ vrajanti yat
tac cittasya dṛḍhatvena kātaratvena cāgatam
duḥkhaduryodhanastasmād bhavedabhibhavedvyathām
duḥkhe'pi naiva cittasya prasādaṃ kṣobhayedbudhaḥ
saṃgrāmo hi saha kleśairyuddhe ca sulabhā vyathā
urasārātighātān ye pratīcchanto jayantyarīn
te te vijayinaḥ śūrāḥ śeṣāstu mṛtamārakāḥ
guṇo'paraśca duḥkhasya yatsaṃvegānmadacyutiḥ
saṃsāriṣu ca kāruṇyaṃ pāpādbhītirjine spṛhā
pittādiṣu na me kopo mahāduḥkhakareṣvapi
sacetaneṣu kiṃ kopaḥ te 'pi pratyayakopitāḥ
aniṣyamāṇam apy etacchūlam utpadyate yathā
aniṣyamāṇo'pi balātkrodha utpadyate tathā
kupyāmīti na saṃcintya kupyati svecchayā janaḥ
utpatsya ityabhipretya krodha utpadyate na ca
ye kecidaparādhāstu pāpāni vividhāni ca
sarvaṃ yatpratyayabalāt svatantraṃ tu na vidyate
na ca pratyayasāmagryā janayāmīti cetanā
na cāpi janitasyāsti janito'smīti cetanā
yatpradhānaṃ kilābhīṣṭaṃ yattadātmeti kalpitam
tadeva hi bhavāmīti na saṃcintyopajāyate
anutpannaṃ hi tan nāsti ka icchedbhavituṃ tadā
viṣayavyāpṛtatvāc ca niroddhumapi nehate
nityo hy acetanaścātmā vyomavat sphuṭamakriyaḥ
pratyayāntarasaṅge'pi nirvikārasya kā kriyā
yaḥ pūrvavatkriyākāle kriyāyāstena kiṃ kṛtam
tasya kriyeti sambandhe katarat tannibandhanam
evaṃ paravaśaṃ sarvaṃ yadvaśaṃ so 'pi cāvaśaḥ
nirmāṇavadaceṣṭeṣu bhāveṣvevaṃ kva kupyate
vāraṇāpi na yuktaivaṃ kaḥ kiṃ vārayatīti cet
yuktā pratītyatā yasmād duḥkhasyoparatir matā
tasmādamitraṃ mitraṃ vā dṛṣṭvāpyanyāyakāriṇam
īdṛśāḥ pratyayā asyetyevaṃ matvā sukhī bhavet
yadi tu khecchayā siddhiḥ sarveṣāmeva dehinām
na bhavetkasyacidduḥkhaṃ na duḥkhaṃ kaścidicchati
pramādādātmanātmānaṃ bādhante kaṇṭakādibhiḥ
bhaktacchedādibhiḥ kopād durāpastryādilipsayā
udbandhanaprapātaiśca viṣāpathyādibhakṣaṇaiḥ
nighnanti kecid ātmānam apuṇyācaraṇena ca
yadaivaṃ kleśavaśyatvād ghnantyātmānamapi priyam
tadaiṣāṃ parakāyeṣu parihāraḥ kathaṃ bhavet
kleśonmattīkṛteṣveṣu pravṛtteṣvātmaghātane
na kevalaṃ dayā nāsti krodha utpadyate katham
yadi svabhāvo bālānāṃ paropadravakāritā
teṣu kopo na yukto me yathāgnau dahanātmake
atha doṣo'yamāgantuḥ sattvāḥ prakṛtipeśalāḥ
yathāpyayuktastatkopaḥ kaṭudhūme yathāmbare
mukhyaṃ daṇḍādikaṃ hitvā prerake yadi kupyate
dveṣeṇa preritaḥ so 'pi dveṣe dveṣo'stu me varam
mayāpi pūrvaṃ sattvānāmīdṛśyeva vyathā kṛtā
tasmānme yuktamevaitatsattvopadravakāriṇaḥ
tacchastraṃ mama kāyaśca dvayaṃ duḥkhasya kāraṇam
tena śastraṃ mayā kāyo gṛhītaḥ kutra kupyate
gaṇḍo'yaṃ pratimākāro gṛhīto ghaṭṭanāsahaḥ
tṛṣṇāndhena mayā tatra vyathāyāṃ kutra kupyate
duḥkhaṃ necchāmi duḥkhasya hetumicchāmi bāliśaḥ
svāparādhāgate duḥkhe kasmād anyatra kupyate
asipattravanaṃ yadvadyathā nārakapakṣiṇaḥ
matkarmajanitā eva tathedaṃ kutra kupyate
matkarmacoditā eva jātā mayyapakāriṇaḥ
yena yāsyanti narakān mayaivāmī hatā nanu
etānāśritya me pāpaṃ kṣīyate kṣamato bahu
māmāśritya tu yāntyete narakān dīrghavedanān
ahamevāpakāryeṣāṃ mamaite copakāriṇaḥ
kasmādviparyayaṃ kṛtvā khalacetaḥ prakupyasi
bhavenmamāśayaguṇo na yāmi narakānyadi
eṣāmatra kimāyātaṃ yadyātmā rakṣito mayā
atha pratyapakārī syāṃ tathāpyete na rakṣitāḥ
hīyate cāpi me caryā tasmān naṣṭāstapasvinaḥ
mano hantumamūrtatvān na śakyaṃ kenacit kvacit
śarīrābhiniveśāttu kāyaduḥkhena bādhyate
nyakvāraḥ paruṣaṃ vākyamayaśaścetyayaṃ gaṇaḥ
kāyaṃ na bādhate tena cetaḥ kasmātprakupyasi
mayyaprasādo yo 'nyeṣāṃ sa kiṃ māṃ bhakṣayiṣyati
iha janmāntare vāpi yenāsau me 'nabhīpsitaḥ
lābhāntarāyakāritvād yadyasau me 'nabhīpsitaḥ
naṅkṣyatīhaiva me lābhaḥ pāpaṃ tu sthāsyati dhruvam
varamadyaiva me mṛtyurna mithyājīvitaṃ ciram
yasmāc ciramapi sthitvā mṛtyuduḥkhaṃ tadaiva me
svapne varṣaśataṃ saukhyaṃ bhuktvā yaśca vibudhyate
muhūrtamaparo yaśca sukhī bhūtvā vibudhyate
nanu nivartate saukhyaṃ dvayorapi vibuddhayoḥ
saivopamā mṛtyukāle cirajīvyalpajīvinoḥ
labdhvāpi ca bahū
riktahastaśca nagnaśca yāsyāmi muṣito yathā
pāpakṣayaṃ ca puṇyaṃ ca lābhāj jīvan karomi cet
puṇyakṣayaśca pāpaṃ ca lābhārthaṃ krudhyato nanu
yadarthameva jīvāmi tadeva yadi naśyati
kiṃ tena jīvitenāpi kevalāśubhakāriṇā
avarṇavādini dveṣaḥ sattvānnāśayatīti cet
parāyaśaskare'pyevaṃ kopaste kiṃ na jāyate
parāyattāprasādatvād aprasādiṣu te kṣamā
kleśotpādaparāyatte kṣamā nāvarṇavādini
pratimās tūpasaddharmanāśakākrośakeṣu ca
na yujyate mama dveṣo buddhādīnāṃ na hi vyathā
gurusālohitādīnāṃ priyāṇāṃ cāpakāriṣu
pūrvavatpratyayotpādaṃ dṛṣṭvā kopaṃ nivārayet
cetanācetanakṛtā dehināṃ niyatā vyathā
sā vyathā cetane dṛṣṭā kṣamasvaināṃ vyathāmataḥ
mohādeke 'parādhyanti kupyantyanye'pi mohitāḥ
brūmaḥ kameṣu nirdoṣaṃ kaṃ vā brūmo'parādhinam
kasmādevaṃ kṛtaṃ pūrvaṃ yenaivaṃ bādhyase paraiḥ
sarve karmaparāyattaḥ ko 'ham atrānyathākṛtau
evaṃ buddhvā tu puṇyeṣu tathā yatnaṃ karomyaham
yena sarve bhaviṣyanti maitracittāḥ parasparam
dahyamāne gṛhe yadvadagnirgatvā gṛhāntaram
tṛṇādau yatra sajyeta tadākṛṣyāpanīyate
evaṃ cittaṃ yadāsaṅgād dahyate dveṣavahninā
tatkṣaṇaṃ tatparityājyaṃ puṇyātmoddāhaśaṅkayā
māraṇīyaḥ kathaṃ chittvā muktaś cet kim abhadrakam
manuṣyaduḥkhairnarakānmuktaścetkim abhadrakam
yadyetanmātramevādya duḥkhaṃ soḍhuṃ na pāryate
tan nārakavyathāhetuḥ krodhaḥ kasmān na vāryate
kopārthamevamevāhaṃ narakeṣu sahasraśaḥ
kārito'smi na cātmārthaḥ parārtho vā kṛto mayā
na cedaṃ tādṛśaṃ duḥkhaṃ mahārthaṃ ca kariṣyati
jagadduḥkhahare duḥkhe prītirevātra yujyate
yadi prītisukhaṃ prāptamanyaiḥ stutvā guṇorjitam
manastvamapi taṃ stutvā kasmādevaṃ na hṛṣyasi
idaṃ ca te hṛṣṭisukhaṃ niravadyaṃ sukhodayam
na vāritaṃ ca guṇibhiḥ parāvarjanam uttamam
tasyaiva sukhamityevaṃ tavedaṃ yadi na priyam
bhṛtidānādivirater dṛṣṭādṛṣṭaṃ hataṃ bhavet
svaguṇe kīrtyamāne ca parasaukhyamapīcchasi
kīrtyamāne paraguṇe svasaukhyamapi necchasi
bodhicittaṃ samutpādya sarvasattvasukhecchayā
svayaṃ labdhasukheṣvadya kasmātsattveṣu kupyasi
trailokyapūjyaṃ buddhatvaṃ sattvānāṃ kiṃ na vāñchasi
satkāramitvaraṃ dṛṣṭvā teṣāṃ kiṃ paridahyase
puṣṇāti yastvayā poṣyaṃ tubhyameva dadāti saḥ
kuṭumbajīvinaṃ labdhvā na hṛṣyasi prakupyasi
sa kiṃ necchati sattvānāṃ yasteṣāṃ bodhimicchati
bodhicittaṃ kutastasya yo 'nyasampadi kupyati
yadi tena na tal labdhaṃ sthitaṃ dānapatergṛhe
sarvathāpi na tat te 'sti dattādattena tena kim
kiṃ vārayatu puṇyāni prasannān svaguṇānatha
labhamāno na gṛhṇātu vada kena na kupyasi
na kevalaṃ tvamātmānaṃ kṛtapāpaṃ na śocasi
kṛtapuṇyaiḥ saha spardhāmaparaiḥ kartum icchasi
jātaṃ cedapriyaṃ śatros tvattuṣṭyā kiṃ punarbhavet
tvadāśaṃsanamātreṇa na cāheturbhaviṣyati
atas tvadicchayā siddhaṃ tadduḥkhe kiṃ sukhaṃ tava
athāpyartho bhavedevamanarthaḥ ko nv ataḥ paraḥ
etaddhi baḍiśaṃ ghoraṃ kleśabāḍiśikārpitam
yato narakapālāstvāṃ krītvā pakṣyanti kumbhiṣu
stutiryaśo'tha satkāro na puṇyāya na cāyuṣe
na balārthaṃ na cārogye na ca kāyasukhāya me
etāvāṃśca bhavetsvārtho dhīmataḥ svārthavedinaḥ
madyadyūtādi sevyaṃ syānmānasaṃ sukhamicchatā
yaśo'rthaṃ hārayantyarthamātmānaṃ mārayantyapi
kimakṣarāṇi bhakṣyāṇi mṛte kasya ca tatsukham
yathā pāṃśugṛhe bhinne rodityārtaravaṃ śiśuḥ
tathā stutiyaśohānau svacittaṃ pratibhāti me
śabdastāvadacittatvātsa māṃ stautītyasaṃbhavaḥ
paraḥ kila mayi prīta ityetatprītikāraṇam
anyatra mayi vā prītyā kiṃ hi me parakīyayā
tasyaiva tatprītisukhaṃ bhāgo nālpo'pi me tataḥ
tatsukhena sukhitvaṃ cetsarvatraiva mamāstu tat
kasmādanyaprasādena sukhiteṣu na me sukham
tasmādahaṃ stuto'smīti prītirātmani jāyate
tatrāpyevamasaṃbandhātkevalaṃ śiśuceṣṭitam
stutyādayaśca me kṣobhaṃ saṃvegaṃ nāśayantyamī
guṇavatsu ca mātsaryaṃ sampatkopaṃ ca kurvate
tasmātstutyādighātāya mama ye pratyupasthitāḥ
apāyapātarakṣārthaṃ pravṛttā nanu te mama
muktyarthinaścāyuktaṃ me lābhasatkārabandhanam
ye mocayanti māṃ bandhād dveṣasteṣu kathaṃ mama
duḥkhaṃ praveṣṭukāmasya ye kapāṭatvamāgatāḥ
buddhādhiṣṭhānata iva dveṣasteṣu kathaṃ mama
puṇyavighnaḥ kṛto'nenetyatra kopo na yujyate
kṣāntyā samaṃ tapo nāsti nanvetattadupasthitam
athāhamātmadoṣeṇa na karomi kṣamāmiha
mayaivātra kṛto vighnaḥ puṇyahetāv upasthite
yo hi yena vinā nāsti yasmiṃśca sati vidyate
sa eva kāraṇaṃ tasya sa kathaṃ vighna ucyate
na hi kālopapannena dānavighnaḥ kṛto'rthinā
na ca pravrājake prāpte pravrajyāvighna ucyate
sulabhā yācakā loke durlabhāstvapakāriṇaḥ
yato me 'naparādhasya na kaścidaparādhyati
aśramopārjitas tasmādnṛhe nidhirivotthitaḥ
bodhicaryāsahāyatvāt spṛhaṇīyo ripurmama
mayā cānena copāttaṃ tasmādetatkṣamāphalam
etasmai prathamaṃ deyametatpūrvā kṣamā yataḥ
kṣamāsiddhyāśayo nāsya tena pūjyo na cedariḥ
siddhiheturucito'pi saddharmaḥ pūjyate katham
apakārāśayo'syeti śatruryadi na pūjyate
anyathā me kathaṃ kṣāntirbhiṣajīva hitodyate
tadduṣṭāśayamevātaḥ pratītyotpadyate kṣamā
sa evātaḥ kṣamāhetuḥ pūjyaḥ saddharmavanmayā
sattvakṣetraṃ jinakṣetramityato muninoditam
etānārādhya bahavaḥ sampatpāraṃ yato gatāḥ
sattvebhyaśca jinebhyaśca buddhadharmāgame same
jineṣu gauravaṃ yadvan na sattveṣviti kaḥ kramaḥ
āśayasya ca māhātmyaṃ na svataḥ kiṃ tu kāryataḥ
samaṃ ca tena māhātmyaṃ sattvānāṃ tena te samāḥ
maitryāśayaśca yatpūjyaḥ sattvamāhātmyameva tat
buddhaprasādādyatpuṇyaṃ buddhamāhātmyameva tat
buddhadharmāgamāṃśena tasmātsattvā jinaiḥ samāḥ
na tu buddhaiḥ samāḥ kecidanantāṃśairguṇārṇavaiḥ
guṇasāraikarāśīnāṃ guṇo'ṇurapi cet kvacit
dṛśyate tasya pūjārthaṃ trailokyamapi na kṣamam
buddhadharmodayāṃśastu śreṣṭhaḥ sattveṣu vidyate
etadaṃśānurūpyeṇa sattvapūjā kṛtā bhavet
kiṃ ca niśchadmabandhūnām aprameyopakāriṇām
sattvārādhanamutsṛjya niṣkṛtiḥ kā parā bhavet
bhindanti dehaṃ praviśanty avīcīṃ yeṣāṃ kṛte tatra kṛte kṛtaṃ syāt
mahāpakāriṣvapi tena sarvakalyāṇamevācaraṇīyameṣu
svayaṃ mama svāmina eva tāvat tadarthamātmanyapi nirvyapekṣāḥ
ahaṃ kathaṃ svāmiṣu teṣu teṣu karomi mānaṃ na tu dāsabhāvam
yeṣāṃ sukhe yānti mudaṃ munīndrā yeṣāṃ vyathāyāṃ praviśanti manyum
tattoṣaṇāt sarvamunīndratuṣṭis tatrāpakāre 'pakṛtaṃ munīnām
ādīptakāyasya yathā samantān na sarvakāmairapi saumanasyam
sattvavyathāyāmapi tadvadeva na prītyupāyo'sti dayāmayānām
tasmānmayā yaj janaduḥkhadena duḥkhaṃ kṛtaṃ sarvamahākṛpāṇām
tadadya pāpaṃ pratideśayāmi yatkheditāstanmunayaḥ kṣamantām
ārādhanāyādya tathāgatānāṃ sarvātmanā dāsyamupaimi loke
kurvantu me mūrdhni padaṃ janaughā vighnantu vā tuṣyatu lokanāthaḥ
ātmīkṛtaṃ sarvamidaṃ jagattaiḥ kṛpātmabhirnaiva hi saṃśayo'sti
dṛśyanta ete nanu sattvarūpāsta eva nāthāḥ kimanādaro'tra
tathāgatārādhanametadeva svārthasya saṃsādhanametadeva
kokasya duḥkhāpahametadeva tasmānmamāstu vratametadeva
yathaiko rājapuruṣaḥ pramathnāti mahājanam
vikartuṃ naiva śaknoti dīrghadarśī mahājanaḥ
yasmān naiva sa ekākī tasya rājabalaṃ balam
tathā na durbalaṃ kaṃcidaparāddhaṃ vimānayet
yasmān narakapālāś ca kṛpāvantaśca tadbalam
tasmādārādhayetsattvān bhṛtyaścaṇḍanṛpaṃ yathā
kupitaḥ kiṃ nṛpaḥ kuryādyena syānnarakavyathā
yatsattvadaurmanasyena kṛtena hy anubhūyate
tuṣṭaḥ kiṃ nṛpatirdadyādyadbuddhatvasamaṃ bhavet
yatsattvasaumanasyena kṛtena hy anubhūyate
āstāṃ bhaviṣyadbuddhatvaṃ sattvārādhanasambhavam
ihaiva saubhāgyayaśaḥ sausthityaṃ kiṃ na paśyasi
prāsādikatvamārogyaṃ prāmodyaṃ cirajīvitam
cakravartisukhaṃ sphītaṃ kṣamī prāpnoti saṃsaran
evaṃ kṣamo bhajedvīryaṃ vīrye bodhiryataḥ sthitā
na hi vīryaṃ vinā puṇyaṃ yathā vāyuṃ vināgatiḥ
kiṃ vīryaṃ kuśalotsāhastadvipakṣaḥ ka ucyate
ālasyaṃ kutsitāsaktir viṣādātmāvamanyanā
avyāpārasukhāsvādanidrāpāśrayatṛṣṇayā
saṃsāraduḥkhānudvegād ālasyam upajāyate
kleśavāgurikāghrātaḥ praviṣṭo janmavāgurām
kimadyāpi na jānāsi mṛtyorvadanamāgataḥ
svayūthyān māryamāṇāṃs tvaṃ krameṇaiva na paśyasi
tathāpi nidrāṃ yāsyeva caṇḍālamahiṣo yathā
yamenodvīkṣyamāṇasya baddhamārgasya sarvataḥ
kathaṃ te rocate bhoktuṃ kathaṃ nidrā kathaṃ ratiḥ
yāvat saṃbhṛtasambhāraṃ maraṇaṃ śīghrameṣyati
saṃtyajyāpi tadālasyamakāle kiṃ kariṣyasi
idaṃ na prāptam ārabdham idam ardhakṛtaṃ sthitam
akasmānmṛtyurāyāto hā hato'smīti cintayan
śokavegasamucchūnasāśruraktekṣaṇānanān
bandhūn nirāśān saṃpaśyan yamadūtamukhāni ca
svapāpasmṛtisaṃtaptaḥ śṛṇvannādāṃśca nārakān
trāsoccāraviliptāṅgo vihvalaḥ kiṃ kariṣyasi
jīvamatsya ivāsmīti yuktaṃ bhayamihaiva te
kiṃ punaḥ kṛtapāpasya tīvrān narakaduḥkhataḥ
spṛṣṭa uṣṇodakenāpi sukumāra pratapyase
kṛtvā ca nārakaṃ karma kimevaṃ svasthamāsyate
nirudyamaphalākāṅkṣin sukumāra bahuvyatha
mṛtyugrasto'marākāra hā duḥkhita vihanyase
mānuṣyaṃ nāvamāsādya tara duḥkhamahānadīm
mūḍha kālo na nidrāyā iyaṃ naur durlabhā punaḥ
muktvā dharmaratiṃ śreṣṭhāmanantaratisaṃtatim
ratirauddhatyahāsādau duḥkhahetau kathaṃ tava
aviṣādabalavyūhatātparyātmavidheyatā
parātmasamatā caiva parātmaparivartanam
naivāvasādaḥ kartavyaḥ kuto me bodhirityataḥ
yasmāttathāgataḥ satyaṃ satyavādīdamuktavān
te 'pyāsan daṃśamaśakā makṣikāḥ kṛmayastathā
yair utsāhavaśāt prāptā durāpā bodhiruttamā
kimutāhaṃ naro jātyā śakto jñātuṃ hitāhitam
sarvajñanītyanutsargād bodhiṃ kiṃ nāpnuyāmaham
athāpi hastapādādi dātavyamiti me bhayam
gurulāghavamūḍhatvaṃ tanme syādavicārataḥ
chettavyaścāsmi bhettavyo dāhyaḥ pāṭyo 'pyanekaśaḥ
kalpakoṭīrasaṃkhyeyā na ca bodhirbhaviṣyati
idaṃ tu me parimitaṃ duḥkhaṃ sambodhisādhanam
naṣṭaśalyavyathāpohe tadutpādanaduḥkhavat
sarve'pi vaidyāḥ kurvanti kriyāduḥkhair arogatām
tasmād bahūni duḥkhāni hantuṃ soḍhavyamalpakam
kriyāmimāmapyucitāṃ varavaidyo na dattavān
madhureṇopacāreṇa cikitsati mahāturān
ādau śākādidāne'pi niyojayati nāyakaḥ
tatkaroti kramāt paścād yat svamāṃsānyapi tyajet
yadā śākeṣviva prajñā svamāṃse'pyupajāyate
māṃsāsthi tyajatastasya tadā kiṃ nāma duṣkaram
na duḥkhī tyaktapāpatvātpaṇḍitatvān na durmanāḥ
mithyākalpanayā citte pāpātkāye yato vyathā
puṇyena kāyaḥ sukhitaḥ pāṇḍityena manaḥ sukhi
tiṣṭhan parārthaṃ saṃsāre kṛpāluḥ kena khidyate
kṣapayan pūrvapāpāni pratīcchan puṇyasāgarān
bodhicittabalādeva śrāvakebhyo'pi śīghragaḥ
evaṃ sukhātsukhaṃ gacchan ko viṣīdet sacetanaḥ
bodhicittarathaṃ prāpya sarvakhedaśramāpaham
chandasthāmaratimuktibalaṃ sattvārthasiddhaye
chandaṃ duḥkhabhayāt kuryādanuśaṃsāṃśca bhāvayan
evaṃ vipakṣam unmūlya yatetotsāhavṛddhaye
chandamānaratityāgatātparyavaśitābalaiḥ
aprameyā mayā doṣā hantavyāḥ svaparātmanoḥ
ekaikasyāpi doṣasya yatra kalpārṇavaiḥ kṣayaḥ
tatra doṣakṣayārambhe leśo'pi mama nekṣyate
aprameyavyathābhājye noraḥ sphuṭati me katham
guṇā mayārjanīyāśca bahavaḥ svaparātmanoḥ
tatraikaikaguṇābhyāso bhavetkalpārṇavairna vā
guṇaleśe'pi nābhyāso mama jātaḥ kadācana
vṛthā nītaṃ mayā janma kathaṃcil labdham adbhutam
na prāptaṃ bhagavatpūjāmahotsavasukhaṃ mayā
na kṛtā śāsane kārā daridrāśā na pūritā
bhītebhyo nābhayaṃ dattamārtā na sukhinaḥ kṛtāḥ
duḥkhāya kevalaṃ māturgato'smi garbhaśalyatām
dharmacchandaviyogena paurvikeṇa mamādhunā
vipattirīdṛśī jātā ko dharme chandamutsṛjet
kuśalānāṃ ca sarveṣāṃ chandaṃ mūlaṃ munirjagau
tasyāpi mūlaṃ satataṃ vipākaphalabhāvanā
duḥkhāni daurmanasyāni bhayāni vividhāni ca
abhilāṣavighātāśca jāyante pāpakāriṇām
manorathaḥ śubhakṛtāṃ yatra yatraiva gacchati
tatra tatraiva tatpuṇyaiḥ phalārgheṇābhipūjyate
pāpakārisukhecchā tu yatra yatraiva gacchati
tatra tatraiva tatpāpairduḥkhaśastrairvihanyate
vipulasugandhiśītalasaroruhagarbhagatā madhurajinasvarāśanakṛtopacitadyutayaḥ
munikarabodhitāmbujavinirgatasadvapuṣaḥ sugatasutā bhavanti sugatasya puraḥ kuśalaiḥ
yamapuruṣāpanītasakalacchavirārtaravo hutavahatāpavidrutakatāmraniṣiktatanuḥ
jvaladasiśaktighātaśataśātitamāṃsadalaḥ patati sutaptalohadharaṇīṣvaśubhairbahuśaḥ
tasmātkāryaḥ śubhacchando bhāvayitvaivamādarāt
vajradhvajasya vidhinā mānaṃ tv ārabhya bhāvayet
pūrvaṃ nirūpya sāmagrīmārabhen nārabheta vā
anārambho varaṃ nāma na tv ārabhya nivartanam
janmāntare'pi so 'bhyāsaḥ pāpād duḥkhaṃ ca vardhate
anyac ca kāryakālaṃ ca hīnaṃ tac ca na sādhitam
triṣu māno vidhātavyaḥ karmopakleśaśaktiṣu
mayaivaikena kartavyamityeṣā karmamānitā
kleśasvatantro loko'yaṃ na kṣamaḥ svārthasādhane
tasmānmayaiṣāṃ kartavyaṃ nāśakto'haṃ yathā janaḥ
nīcaṃ karma karotyanyaḥ kathaṃ mayyapi tiṣṭhati
mānāc cen na karomyetanmāno naśyatu me varam
mṛtaṃ duṇḍubhamāsādya kāko'pi garuḍāyate
āpadābādhate'lpāpi mano me yadi durbalam
viṣādakṛtaniśceṣṭa āpadaḥ sukarā nanu
vyutthitaś ceṣṭamānastu mahatāmapi durjayaḥ
tasmād dṛḍhena cittena karomyāpadamāpadaḥ
trailokyavijigīṣutvaṃ hāsyam āpaj jitasya me
mayā hi sarvaṃ jetavyamahaṃ jeyo na kenacit
mayaiṣa māno voḍhavyo jinasiṃhasuto hy aham
ye sattvā mānavijitā varākāste na māninaḥ
mānī śatruvaśaṃ naiti mānaśatruvaśāśca te
mānena durgatiṃ nītā mānuṣye'pi hatotsavāḥ
parapiṇḍāśino dāsā mūrkhā durdarśanāḥ kṛśāḥ
sarvataḥ paribhūtāśca mānastabdhāstapasvinaḥ
te 'pi cenmānināṃ madhye dīnāstu vada kīdṛśāḥ
te mānino vijayinaśca ta eva śūrā ye mānaśatruvijayāya vahanti mānam
ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti
saṃkleśapakṣamadhyastho bhaved dṛptaḥ sahasraśaḥ
duryodhanaḥ kleśagaṇaiḥ siṃho mṛgagaṇairiva
mahatsvapi hi kṛcchreṣu na rasaṃ cakṣurīkṣate
evaṃ kṛcchramapi prāpya na kleśavaśago bhavet
yadevāpadyate karma tatkarmavyasanī bhavet
tatkarmaśauṇḍo'tṛptātmā krīḍāphalasukhepsuvat
sukhārthaṃ kriyate karma tathāpi syān na vā sukham
karmaiva tu sukhaṃ yasya niṣkarmā sa sukhī katham
kāmairna tṛptiḥ saṃsāre kṣuradhārāmadhūpamaiḥ
puṇyāmṛtaiḥ kathaṃ tṛptirvipākamadhuraiḥ śivaiḥ
tasmātkarmāvasāne'pi nimajjettatra karmaṇi
yathā madhyāhnasaṃtapta ādau prāptasarāḥ karī
balanāśānubandhe tu punaḥ kartuṃ parityajet
susamāptaṃ ca tanmuñceduttarottaratṛṣṇayā
kleśaprahārān saṃrakṣet kleśāṃśca prahared dṛḍham
khaḍgayuddhamivāpannaḥ śikṣitenāriṇā saha
tatra khaḍgaṃ yathā bhraṣṭaṃ gṛhṇīyāt sabhayas tvaram
smṛtikhaḍgaṃ tathā bhraṣṭaṃ gṛhṇīyān narakān smaran
viṣaṃ rudhiramāsādya prasarpati yathā tanau
tathaiva chidram āsādya doṣaścitte prasarpati
tailapātradharo yadvad asihastair adhiṣṭhitaḥ
skhalite maraṇatrāsāttatparaḥ syāttathā vratī
tasmādutsaṅgage sarpe yathottiṣṭhati satvaram
nidrālasyāgame tadvat pratikurvīta satvaram
ekaikasmiṃśchale suṣṭhu paritapya vicintayet
kathaṃ karomi yenedaṃ punarme na bhavediti
saṃsargaṃ karma vā prāptamicchedetena hetunā
kathaṃ nāmāsv avasthāsu smṛtyabhyāso bhavediti
laghuṃ kuryāt tathātmānam apramādakathāṃ smaran
karmāgamādyathā pūrvaṃ sajjaḥ sarvatra vartate
yathaiva tūlakaṃ vāyorgamanāgamane vaśam
tathotsāhavaśaṃ yāyādṛddhiścaivaṃ samṛdhyati
vardhayitvaivamutsāhaṃ samādhau sthāpayenmanaḥ
vikṣiptacittastu naraḥ kleśadaṃṣṭrāntare sthitaḥ
kāyacittavivekena vikṣepasya na sambhavaḥ
tasmāl lokaṃ parityajya vitarkān parivarjayet
snehān na tyajyate loko lābhādiṣu ca tṛṣṇayā
tasmādetatparityāge vidvānevaṃ vibhāvayet
śamathena vipaśyanāsu yuktaḥ kurute kleśavināśamityavetya
śamathaḥ prathamaṃ gaveṣaṇīyaḥ sa ca loke nirapekṣayābhiratyā
kasyānityeṣvanityasya sneho bhavitumarhati
yena janmasahasrāṇi draṣṭavyo na punaḥ priyaḥ
apaśyannaratiṃ yāti samādhau na ca tiṣṭhati
na ca tṛpyati dṛṣṭvāpi pūrvavad bādhyate tṛṣā
na paśyati yathābhūtaṃ saṃvegādavahīyate
dahyate tena śokena priyasaṃgamakāṅkṣayā
taccintayā mudhā yāti hrasvamāyurmuhurmuhuḥ
aśāśvatena mitrena dharmo bhraśyati śāśvataḥ
bālaiḥ sabhāgacarito niyataṃ yāti durgatim
neṣyate viṣabhāgaśca kiṃ prāptaṃ bālasaṃgamāt
kṣaṇād bhavanti suhṛdo bhavanti ripavaḥ kṣaṇāt
toṣasthāne prakupyanti durārādhāḥ pṛthagjanāḥ
hitamuktāḥ prakupyanti vārayanti ca māṃ hitāt
atha na śrūyate teṣāṃ kupitā yānti durgatim
īrṣyotkṛṣṭāt samādvaṃdvo hīnānmānaḥ stutermadaḥ
avarṇāt pratighaśceti kadā bālāddhitaṃ bhavet
ātmotkarṣaḥ parāvarṇaḥ saṃsāraratisaṃkathā
ityādyavaśyamaśubhaṃ kiṃcidbālasya bālataḥ
evaṃ tasyāpi tatsaṅgāt tenānarthasamāgamaḥ
ekākī vihariṣyāmi sukhamakliṣṭamānasaḥ
bālād dūraṃ palāyeta prāptamārādhayet priyaiḥ
na saṃstavānubandhena kiṃtūdāsīnasādhuvat
dharmārthamātramādāya bhṛṅgavat kusumānmadhu
apūrva iva sarvatra vihariṣyāmyasaṃstutaḥ
lābhī ca satkṛtaścāhamicchanti bahavaśca mām
iti martyasya samprāptān maraṇāj jāyate bhayam
yatra tatra ratiṃ yāti manaḥ sukhābhimohitam
tattatsahasraguṇitaṃ duḥkhaṃ bhūtvopatiṣṭhati
tasmāt prājño na tamicchedicchāto jāyate bhayam
svayameva ca yātyetad dhairyaṃ kṛtvā pratīkṣatām
bahavo lābhino'bhūvan bahavaśca yaśasvinaḥ
saha lābhayaśobhiste na jñātāḥ kva gatā iti
māmevānye jugupsanti kiṃ prahṛṣyāmyahaṃ stutaḥ
māmevānye praśaṃsanti kiṃ viṣīdāmi ninditaḥ
nānādhimuktikāḥ sattvā jinairapi na toṣitāḥ
kiṃ punarmādṛśairajñaistasmāt kiṃ kokacintayā
nindanty alābhinaṃ sattvamavadhyāyanti lābhinam
prakṛtyā duḥkhasaṃvāsaiḥ kathaṃ tair jāyate ratiḥ
na bālaḥ kasyacinmitramiti coktaṃ tathāgataiḥ
na svārthena vinā prītiryasmādbālasya jāyate
svārthadvāreṇa yā prītirātmārthaṃ prītireva sā
dravyanāśe yathodvegaḥ sukhahānikṛto hi saḥ
nāvadhyāyanti taravo na cārādhyāḥ prayatnataḥ
kadā taiḥ sukhasaṃvāsaiḥ saha vāso bhavenmama
śūnyadevakule sthitvā vṛkṣamūle guhāsu vā
kadānapekṣo yāsyāmi pṛṣṭhato 'navalokayan
amameṣu pradeśeṣu vistīrṇeṣu svabhāvataḥ
svacchandacāryanilayo vihariṣyāmyahaṃ kadā
mṛtpātramātravibhavaś caurāsaṃbhogacīvaraḥ
nirbhayo vihariṣyāmi kadā kāyam agopayan
kāyabhūmiṃ nijāṃ gatvā kaṅkālairaparaiḥ saha
svakāyaṃ tulayiṣyāmi kadā śatanadharmiṇam
ayameva hi kāyo me evaṃ pūtirbhaviṣyati
śṛgālā api yadgandhān nopasarpeyurantikam
asyaikasyāpi kāyasya sahajā asthikhaṇḍakāḥ
pṛthak pṛthag gamiṣyanti kimutānyaḥ priyo janaḥ
eka utpadyate janturmriyate caika eva hi
nānyasya tadvyathābhāgaḥ kiṃ priyairvighnakārakaiḥ
adhvānaṃ pratipannasya yathāvāsaparigrahaḥ
tathā bhavādhvagasyāpi janmāvāsaparigrahaḥ
caturbhiḥ puruṣairyāvat sa na nirdhāryate tataḥ
āśocyamāno lokena tāvadeva vanaṃ vrajet
asaṃstavāvirodhābhyāmeka eva śarīrakaḥ
pūrvameva mṛto loke mriyamāṇo na śocati
na cāntikacarāḥ kecicchocantaḥ kurvate vyathām
buddhādyanusmṛtiṃ cāsya vikṣipanti na kecana
tasmād ekākitā ramyā nirāyāsā śivodayā
sarvavikṣepaśamanī sevitavyā mayā sadā
sarvānyacintānirmuktaḥ svacittaikāgramānasaḥ
samādhānāya cittasya prayatiṣye damāya ca
kāmā hy anarthajanakā iha loke paratra ca
iha bandhavadhacchedairnarakādau paratra ca
yadarthaṃ dūtadūtīnāṃ kṛtāñjaliranekadhā
na ca pāpamakīrtir vā yadarthaṃ gaṇitā purā
prakṣiptaśca bhaye'pyātmā draviṇaṃ ca vyayīkṛtam
yānyeva ca pariṣvajya babhūvottamanirvṛtāḥ
tānyevāsthīni nānyāni svādhīnānyamamāni ca
prakāmaṃ sampariṣvajya kiṃ na gacchasi nirvṛtim
unnāmyamānaṃ yatnād yan nīyamānam adho hriyā
purā dṛṣṭamadṛṣṭaṃ vā mukhaṃ jālikayāvṛtam
tanmukhaṃ tūtparikleśam asahadbhirivādhunā
gṛdhrair vyaktīkṛtaṃ paśya kimidānīṃ palāyase
paracakṣurnipātebhyo 'py āsīd yatparirakṣitam
tadadya bhakṣitaṃ yāvat kimīrṣyālo na rakṣasi
māṃsocchrayamimaṃ dṛṣṭvā gṛdhrairanyaiśca bhakṣitam
āhāraḥ pūjyate'nyeṣāṃ srakcandanavibhūṣaṇaiḥ
niścalādapi te trāsaḥ kaṅkālādevamīkṣitāt
vetāleneva kenāpi cālyamānād bhayaṃ na kim
ekasmādaśanādeṣāṃ lālāmedhyaṃ ca jāyate
tatrāmedhyamaniṣṭaṃ te lālāpānaṃ kathaṃ priyam
tūlagarbhair mṛdusparśai ramante nopadhānakaiḥ
durgandhaṃ na sravantīti kāmino'medhyamohitāḥ
yatra channe 'pyayaṃ rāgastadacchannaṃ kimapriyam
na cetprayojanaṃ tena kasmācchannaṃ vimṛdyate
yadi te nāśucau rāgaḥ kasmād āliṅgase 'param
māṃsakardamasaṃliptaṃ snāyubaddhāsthipañjaram
svameva bahvamedhyaṃ te tenaiva dhṛtimācara
amedhyabhastrāmaparāṃ gūthaghasmara vismara
māṃsapriyo'hamasyeti draṣṭuṃ spraṣṭuṃ ca vāñchasi
acetanaṃ svabhāvena māṃsaṃ tvaṃ kathamicchasi
yadicchasi na tac cittaṃ draṣṭuṃ spraṣṭuṃ ca śakyate
yac ca śakyaṃ na tadvetti kiṃ tad āliṅgase mudhā
nāmedhyamayamanyasya kāyaṃ vetsīty anadbhutam
svāmedhyamayameva tvaṃ taṃ nāvaiṣīti vismayaḥ
vighanārkāṃśuvikacaṃ muktvā taruṇapaṅkajam
amedhyaśauṇḍacittasya kā ratirgūthapañjare
mṛdādyamedhyaliptatvādyadi na spraṣṭum icchasi
yatas tan nirgataṃ kāyāttaṃ spraṣṭuṃ kathamicchasi
yadi te nāśucau rāgaḥ kasmād āliṅgase param
amedhyakṣetrasambhūtaṃ tadbījaṃ tena vardhitam
amedhyabhavam alpatvān na vāñchasyaśuciṃ kṛmim
bahvamedhyamayaṃ kāyamamedhyajamapīcchasi
na kevalamamedhyatvamātmīyaṃ na jugupsasi
amedhyabhāṇḍānaparān gūthaghasmara vāñchasi
karpūrādiṣu hṛdyeṣu śālyannavyañjaneṣu vā
mukhakṣiptavisṛṣṭeṣu bhūmirapyaśucirmatā
yadi pratyakṣamapyetadamedhyaṃ nādhimucyase
śmaśāne patitān ghorān kāyān paśyāparānapi
carmaṇyutpāṭite yasmād bhayamutpadyate mahat
kathaṃ jñātvāpi tatraiva punarutpadyate ratiḥ
kāye nyasto'pyasau gandhaścandanādeva nānyataḥ
anyadīyena gandhena kasmādanyatra rajyate
yadi svabhāvadaurgandhyādrāgo nātra śivaṃ nanu
kimanartharucirlokastaṃ gandhenānulimpati
kāyasyātra kimāyātaṃ sugandhi yadi candanam
anyadīyena gandhena kasmādanyatra rajyate
yadi keśanakhairdīrghairdantaiḥ samalapāṇḍuraiḥ
malapaṅkadharo nagnaḥ kāyaḥ prakṛtibhīṣaṇaḥ
sa kiṃ saṃskriyate yatnādātmaghātāya śastravat
ātmavyāmohanodyuktair unmattair ākulā mahī
kaṅkālān katicid dṛṣṭvā śmaśāne kila te ghṛṇā
grāmaśmaśāne ramase calatkaṅkālasaṃkule
evaṃ cāmedhyamapyetadvinā mūlyaṃ na labhyate
tadarthamarjanāyāso narakādiṣu ca vyathā
śiśornārjanasāmarthyaṃ kenāsau yauvane sukhī
yātyarjanena tāruṇyaṃ vṛddhaḥ kāmaiḥ karoti kim
keciddināntavyāpāraiḥ pariśrāntāḥ kukāminaḥ
gṛhamāgatya sāyāhne śerate sma mṛtā iva
daṇḍayātrābhirapare pravāsakleśaduḥkhitāḥ
vatsarairapi nekṣante putradārāṃstadarthinaḥ
yadarthamiva vikrīta ātmā kāmavimohitaiḥ
tan na prāptaṃ mudhaivāyurnītaṃ tu parakarmaṇā
vikrītasvātmabhāvānāṃ sadā preṣaṇakāriṇām
prasūyante striyo'nyeṣāmaṭavīviṭapādiṣu
raṇaṃ jīvitasaṃdehaṃ viśanti kila jīvitam
mānārthaṃ dāsatāṃ yānti mūḍhāḥ kāmaviḍambitāḥ
chidyante kāminaḥ kecidanye śūlasamarpitāḥ
dṛśyante dahyamānāśca hanyamānāś ca śaktibhiḥ
arjanarakṣaṇanāśaviṣādair artham anartham anantam avaihi
vyagratayā dhanasaktamatīnāṃ nāvasaro bhavaduḥkhavimukteḥ
evamādīnavo bhūyānalpāsvādastu kāminām
śakaṭaṃ vahato yadvatpaśorghāsalavagrahaḥ
tasyāsvādalavasyārthe yaḥ paśorapy adurlabhaḥ
hatā daivahateneyaṃ kṣaṇasampat sudurlabhā
avaśyaṃ ganturalpasya narakādiprapātinaḥ
kāyasyārthe kṛto yo 'yaṃ sarvakālaṃ pariśramaḥ
tataḥ koṭiśatenāpi śramabhāgena buddhatā
caryāduḥkhān mahad duḥkhaṃ sā ca bodhirna kāminām
na śastraṃ na viṣaṃ nāgnirna prapāto na vairiṇaḥ
kāmānāmupamāṃ yānti narakādivyathāsmṛteḥ
evam udvijaya kāmebhyo viveke janayedratim
kalahāyāsaśūnyāsu śāntāsu vanabhūmiṣu
dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu
niḥśabdasaumyavanamārutavījyamānaiḥ saṃkramyate parahitāya vicintyate ca
vihṛtya yatra kvacidiṣṭakālaṃ śūnyālaye vṛkṣatale guhāsu
parigraharakṣaṇakhedamuktaḥ caratyapekṣāvirato yatheṣṭam
svacchandacāryanilayaḥ pratibaddho na kasyacit
yatsaṃtoṣasukhaṃ bhuṅkte tadindrasyāpi durlabham
evamādibhirākārairvivekaguṇabhāvanāt
upaśāntavitarkaḥ san bodhicittaṃ tu bhāvayet
parātmasamatāmādau bhāvayedevamādarāt
samaduḥkhasukhāḥ sarve pālanīyā mayātmavat
hastādibhedena bahuprakāraḥ kāyo yathaikaḥ paripālanīyaḥ
tathā jagadbhinnamabhinnaduḥkhasukhātmakaṃ sarvamidaṃ tathaiva
yadyapyanyeṣu deheṣu madduḥkhaṃ na prabādhate
tathāpi tadduḥkhameva mamātmasnehaduḥsaham
tathā yady apy asaṃvedyam anyad duḥkhaṃ mayātmanā
tathāpi tasya tadduḥkhamātmasnehena duḥsaham
mayānyaduḥkhaṃ hantavyaṃ duḥkhatvādātmaduḥkhavat
anugrāhyā mayānye'pi sattvatvādātmasattvavat
yadā mama pareṣāṃ ca tulyameva sukhaṃ priyam
tadātmanaḥ ko viśeṣo yenātraiva sukhodyamaḥ
yadā mama pareṣāṃ ca bhayaṃ duḥkhaṃ ca na priyam
tadātmanaḥ ko viśeṣo yattaṃ rakṣāmi netaram
tadduḥkhena na me bādhetyato yadi na rakṣyate
nāgāmikāyaduḥkhānme bādhā tatkena rakṣyate
ahameva tadāpīti mithyeyaṃ pratikalpanā
anya eva mṛto yasmādanya eva prajāyate
yadi yasyaiva yadduḥkhaṃ rakṣyaṃ tasyaiva tanmatam
pādaduḥkhaṃ na hastasya kasmāt tattena rakṣyate
ayuktamapi cedetadahaṃkārātpravartate
yadayuktaṃ nivartyaṃ tat svam anyac ca yathābalam
saṃtānaḥ samudāyaśca paṅktisenādivanmṛṣā
yasya duḥkhaṃ sa nāstyasmāt kasya tat svaṃ bhaviṣyati
asvāmikāni duḥkhāni sarvāṇyevāviśeṣataḥ
duḥkhatvādeva vāryāṇi niyamastatra kiṃkṛtaḥ
duḥkhaṃ kasmān nivāryaṃ cet sarveṣāmavivādataḥ
vāryaṃ cetsarvamapyevaṃ na cedātmani sarvavat
kṛpayā bahu duḥkhaṃ cet kasmādutpadyate balāt
jagadduḥkhaṃ nirūpyedaṃ kṛpāduḥkhaṃ kathaṃ bahu
bahūnāmekaduḥkhena yadi duḥkhaṃ vigacchati
utpādyameva tadduḥkhaṃ sadayena parātmanoḥ
ataḥ supuṣpacandreṇa jānatāpi nṛpāpadam
ātmaduḥkhaṃ na nihataṃ bahūnāṃ duḥkhināṃ vyayāt
evaṃ bhāvitasaṃtānāḥ paraduḥkhasamapriyāḥ
avīcimavagāhante haṃsāḥ padmavanaṃ yathā
mucyamāneṣu sattveṣu ye te prāmodyasāgarāḥ
tair eva nanu paryāptaṃ mokṣeṇārasikena kim
ataḥ parārthaṃ kṛtvāpi na mado na ca vismayaḥ
na vipākaphalākāṅkṣā parārthaikāntatṛṣṇayā
tasmād yathāntaśo 'varṇād ātmānaṃ gopayāmyaham
rakṣācittaṃ dayācittaṃ karomyevaṃ pareṣvapi
abhyāsādanyadīyeṣu śukraśoṇitabinduṣu
bhavatyahamiti jñānamasatyapi hi vastuni
tathākāyo 'nyadīyo 'pi kimātmeti na gṛhyate
paratvaṃ tu svakāyasya sthitameva na duṣkaram
jñātvā sadoṣam ātmānaṃ parānapi guṇodadhīn
ātmabhāvaparityāgaṃ parādānaṃ ca bhāvayet
kāyasyāvayavatvena yathābhīṣṭāḥ karādayaḥ
jagato 'vayavatvena tathā kasmān na dehinaḥ
yathātmabuddhirabhyāsāt svakāye'smin nirātmake
pareṣvapi tathātmatvaṃ kimabhyāsān na jāyate
evaṃ parārthaṃ kṛtvāpi na mado na ca vismayaḥ
ātmānaṃ bhojayitvaiva phalāśā na ca jāyate
tasmādyathārtiśokāderātmānaṃ goptum icchasi
rakṣācittaṃ dayācittaṃ jagatyabhyasyatāṃ tathā
adhyatiṣṭhadatho nāthaḥ scanāmāpy avalokitaḥ
parṣacchāradyabhayamapyapanetuṃ janasya hi
duṣkarān na nivarteta yasmādabhyāsaśaktitaḥ
yasyaiva śravaṇāttrāsastenaiva na vinā ratiḥ
ātmānaṃ ca parāṃścaiva yaḥ śīghraṃ trātumicchati
sa caretparamaṃ guhyaṃ parātmaparivartanam
yasminn ātmany atisnehād alpādapi bhayādbhayam
na dviṣet kastam ātmānaṃ śatruvadyo bhayāvahaḥ
yo mandya kṣutpipāsādipratīkāracikīrṣayā
pakṣimatsyamṛgān hanti paripanthaṃ ca tiṣṭhati
yo lābhasatkriyāhetoḥ pitarāv api mārayet
ratnatrayasvam ādadyād yenāvīcīndhano bhavet
kaḥ paṇḍitastamātmānamicchedrakṣet prapūjayet
na paśyec chatruvac cainaṃ kaścainaṃ pratimānayet
yadi dāsyāmi kiṃ bhokṣya ityātmārthe piśācatā
yadi bhokṣye kiṃ dadāmīti parārthe devarājatā
ātmārthaṃ pīḍayitvānyaṃ narakādiṣu pacyate
ātmānaṃ pīḍayitvā tu parārthaṃ sarvasampadaḥ
durgatirnīcatā maurkhyaṃ yayaivātmonnatīcchayā
tāmevānyatra saṃkrāmya sugatiḥ satkṛtirmatiḥ
ātmārthaṃ param ājñapya dāsatvādyanubhūyate
parārthaṃ tv enam ājñapya svāmitvādyanubhūyate
ye kecid duḥkhitā loke sarve te svasukhecchayā
ye kecit sukhitā loke sarve te 'nyasukhecchayā
bahunā vā kimuktena dṛśyatāmidamantaram
svārthārthinaśca bālasya muneścānyārthakāriṇaḥ
na nāma sādhyaṃ buddhatvaṃ saṃsāre'pi kutaḥ sukham
svasukhasyānyaduḥkhena parivartamakurvataḥ
āstāṃ tāvatparo loko dṛṣṭo'pyartho na sidhyati
bhṛtyasyākurvataḥ karma svāmino'dadato bhṛtim
tyaktvānyo'nyasukhotpādaṃ dṛṣṭādṛṣṭasukhotsavam
anyo 'nyaduḥkhanād ghoraṃ duḥkhaṃ gṛhṇanti mohitāḥ
upadravā ye ca bhavanti koke yāvanti duḥkhāni bhayāni caiva
sarvāṇi tānyātmaparigraheṇa tatkiṃ mamānena parigraheṇa
ātmānamaparityajya duḥkhaṃ tyaktuṃ na śakyate
yathāgnimaparityajya dāhaṃ tyaktuṃ na śakyate
tasmātsvaduḥkhaśāntyarthaṃ paraduḥkhaśamāya ca
dadāmyanyebhya ātmānaṃ parān gṛhṇāmi cātmavat
anyasambaddhamasmīti niścayaṃ kuru me manaḥ
sarvasattvārthamutsṛjya nānyac cintyaṃ tvayādhunā
na yuktaṃ svārthadṛṣṭyādi tadīyaiścakṣurādibhiḥ
na yuktaṃ syandituṃ svārthamanyadīyaiḥ karādibhiḥ
tena sattvaparo bhūtvā kāye'sminyadyadīkṣase
tat tad evāpahṛtyāsmāt parebhyo hitamācara
hīnādiṣvātmatāṃ kṛtvā paratvamapi cātmani
bhāvayerṣyāṃ ca mānaṃ ca nirvikalpyena cetasā
eṣa satkriyate nāhaṃ lābhī nāhamayaṃ yathā
stūyate'yamahaṃ nindyo duḥkhito'hamayaṃ sukhī
ahaṃ karomi karmāṇi tiṣṭhatyeṣa tu susthitaḥ
ayaṃ kila mahān loke nīco'haṃ kila nirguṇaḥ
kiṃ nirguṇena kartavyaṃ sarvasyātmā guṇānvitaḥ
santi te yeṣvahaṃ nīcaḥ santi te yeṣvahaṃ varaḥ
śīladṛṣṭivipattyādikleśaśaktyā na madvaśāt
cikitsyo 'haṃ yathāśakti pīḍāpyaṅgīkṛtā mayā
athāham acikitsyo 'sya kasmānmāmavamanyate
kiṃ mamaitadguṇaiḥ kṛtyamātmā tu guṇavānayam
durgativyāḍavaktrasthenaivāsya karuṇā jane
aparān guṇamānena paṇḍitān vijigīṣate
samamātmānamālokya yateta svādhikyavṛddhaye
kalahenāpi saṃsādhyaṃ lābhasatkāramātmanaḥ
api sarvatra me loke bhaveyuḥ prakaṭāḥ guṇāḥ
api nāma guṇā ye 'sya na śroṣyantyapi kecana
chādyerann api me doṣāḥ syānme pūjāsya no bhavet
sulabdhā adya me lābhāḥ pūjito'hamayaṃ na tu
paśyāmo muditās tāvac cirād enaṃ khalīkṛtam
hāsyaṃ janasya sarvasya nindyamānamitastataḥ
asyāpi hi varākasya spardhā kila mayā saha
kimasya śrutametāvatprajñārūpaṃ kulaṃ dhanam
evamātmaguṇāñśrutvā kīrtyamānānitastataḥ
saṃjātapulako hṛṣṭaḥ paribhokṣye sukhotsavam
yadyapyasya bhavel lābho grāhyo'smābhirasau balāt
dattvāsmai yāpanāmātramasmatkarma karoti cet
sukhāc ca cyāvanīyo 'yaṃ yojyo'smadvyathayā sadā
anena śataśaḥ sarve saṃsāravyathitā vayam
aprameyā gatāḥ kalpāḥ svārthaṃ jijñāsatas tava
śrameṇa mahatānena duḥkhameva tvayārjitam
madvijñaptyā tathātrāpi pravartasvāvicārataḥ
drakṣyasyetadguṇān paścādbhūtaṃ hi vacanaṃ muneḥ
abhaviṣyad idaṃ karma kṛtaṃ pūrvaṃ yadi tvayā
bauddhaṃ sampatsukhaṃ muktvā nābhaviṣyad iyaṃ daśā
tasmādyathānyadīyeṣu śukraśoṇitabinduṣu
cakartha tvamahaṃkāraṃ tathānyeṣvapi bhāvaya
anyadīyaścaro bhūtvā kāye'smin yadyadīkṣase
tattadevāpahṛtyarthaṃ parebhyo hitamācara
ayaṃ susthaḥ paro duḥstho nīcairanyo'yamuccakaiḥ
paraḥ karotyayaṃ neti kuruṣverṣyāṃ tvamātmani
sukhāc ca cyāvayātmānaṃ paraduḥkhe niyojaya
kadāyaṃ kiṃ karotīti chalamasya nirūpaya
anyenāpi kṛtaṃ doṣaṃ pātayāsyaiva mastake
alpamapyasya doṣaṃ ca prakāśaya mahāmuneḥ
anyādhikayaśovādairyaśo'sya malinīkuru
nikṛṣṭadāsavac cainaṃ sattvakāryeṣu vāhaya
nāgantukaguṇāṃśena stutyo doṣamayo hy ayam
yathā kaścin na jānīyādguṇamasya tathā kuru
saṃkṣepād yadyadātmārthe pareṣvapakṛtaṃ tvayā
tattadātmani sattvārthe vyasanaṃ vinipātaya
naivotsāho'sya dātavyo yenāyaṃ mukharo bhavet
sthāpyo navavadhūvṛttau hrīto bhīto'tha saṃvṛtaḥ
evaṃ kuruṣva tiṣṭhaivaṃ na kartavyamidaṃ tvayā
evameṣaḥ vaśaḥ kāryo nigrāhyastadatikrame
athaivamucyamāne'pi cittaṃ nedaṃ kariṣyasi
tvāmeva nigrahīṣyāmi sarvadoṣāstadāśritāḥ
kva yāsyasi mayā dṛṣṭaḥ sarvadarpānnihanmi te
anyo'sau pūrvakaḥ kālastvayā yatrāsmi nāśitaḥ
adyāpyasti mama svārtha ityāśāṃ tyaja sāmpratam
tvaṃ vikrīto mayānyeṣu bahukhedam acintayan
tvāṃ sattveṣu na dāsyāmi yadi nāma pramādataḥ
tvaṃ māṃ narakapāleṣu pradāsyasi na saṃśayaḥ
evaṃ cānekadhā dattvā tvayāhaṃ vyathitaściram
nihanmi svārthaceṭaṃ tvāṃ tāni vairāṇyanusmaran
na kartavyātmani prītiryadyātmaprītirasti te
yadyātmā rakṣitavyo'yaṃ rakṣitavyo na yujyate
yathā yathāsya kāyasya kriyate paripālanam
sukumārataro bhūtvā patatyeva tathā tathā
asyaivaṃ patitasyāpi sarvāpīyaṃ vasuṃdharā
nālaṃ pūrayituṃ vāñchāṃ tatko'syecchāṃ kariṣyati
aśakyamicchataḥ kleśa āśābhaṅgaśca jāyate
nirāśo yastu sarvatra tasya sampad ajīrṇikā
tasmān na prasaro deyaḥ kāyasyecchābhivṛddhaye
bhadrakaṃ nāma tadvastu yad iṣṭatvān na gṛhyate
bhasmaniṣṭhāvasāno'yaṃ niśceṣṭānyena cālyate
aśucipratimā ghorā kasmādatra mamāgrahaḥ
kiṃ mamānena yantreṇa jīvinā vā mṛtena vā
loṣṭrādeḥ ko viśeṣo'sya hāhaṃkāraṃ na naśyasi
śarīrapakṣapātena vṛthā duḥkham upārjyate
kimasya kāṣṭhatulyasya dveṣeṇānunayena vā
mayā vā pālitasyaivaṃ gṛdhrādyairbhakṣitasya vā
na ca sneho na ca dveṣastasmāt snehaṃ karomi kim
roṣo yasya khalīkārāttoṣo yasya ca pūjayā
sa eva cen na jānāti śramaḥ kasya kṛtena me
imaṃ ye kāyamicchanti te 'pi me suhṛdaḥ kila
sarve svakāyamicchanti te 'pi kasmān na me priyāḥ
tasmānmayānapekṣeṇa kāyastyakto jagaddhite
ato'yaṃ bahudoṣo'pi dhāryate karmabhāṇḍavat
tenālaṃ lokacaritaiḥ paṇḍitānanuyāmyaham
apramādakathāṃ smṛtvā styānamiddhaṃ nivārayan
tasmādāvaraṇaṃ hantuṃ samādhānaṃ karomyaham
vimārgāc cittamākṛṣya svālambananirantaram
imaṃ parikaraṃ sarvaṃ prajñārthaṃ hi munirjagau
tasmādutpādayet prajñāṃ duḥkhanivṛttikāṅkṣayā
saṃvṛtiḥ paramārthaśca satyadvayamidaṃ matam
buddheragocarastattvaṃ buddhiḥ saṃvṛtirucyate
tatra loko dvidhā dṛṣṭo yogī prākṛtakas tathā
tatra prākṛtako loko yogilokena bādhyate
bādhyante dhīviśeṣeṇa yogino'pyuttarottaraiḥ
dṛṣṭāntenobhayeṣṭena kāryārthamavicārataḥ
lokena bhāvā dṛśyante kalpyante cāpi tattvataḥ
na tu māyāvadityatra vivādo yogilokayoḥ
pratyakṣamapi rūpādi prasiddhyā na pramāṇataḥ
aśucyādiṣu śucyādiprasiddhiriva sā mṛṣā
lokāvatāraṇārthaṃ ca bhāvā nāthena deśitāḥ
tattvataḥ kṣaṇikā naite saṃvṛtyā cedvirudhyate
na doṣo yogisaṃvṛtyā lokātte tattvadarśinaḥ
anyathā lokabādhā syādaśucistrīnirūpaṇe
māyopamāj jināt puṇyaṃ sadbhāve'pi kathaṃ yathā
yadi māyopamaḥ sattvaḥ kiṃ punarjāyate mṛtaḥ
yāvatpratyayasāmagrī tāvanmāyāpi vartate
dīrghasaṃtānamātreṇa kathaṃ sattvo'sti satyataḥ
māyāpuruṣaghātādau cittābhāvān na pāpakam
cittamāyāsamete tu pāpapuṇyasamudbhavaḥ
mantrādīnāmasāmarthyān na māyācittasambhavaḥ
sāpi nānāvidhā māyā nānāpratyayasambhavā
naikasya sarvasāmarthyaṃ pratyayasyāsti kutracit
nirvṛtaḥ paramārthena saṃvṛtyā yadi saṃsaret
buddho'pi saṃsaredevaṃ tataḥ kiṃ bodhicaryayā
pratyayānāmanucchede māyāpyucchidyate na hi
pratyayānāṃ tu vicchedāt saṃvṛtyāpi na sambhavaḥ
yadā na bhrāntirapyasti māyā kenopalabhyate
yadā māyaiva te nāsti tadā kimupalabhyate
cittasyaiva sa ākāro yadyapyanyo'sti tattvataḥ
cittameva yadā māyā tadā kiṃ kena dṛśyate
uktaṃ ca lokanāthena cittaṃ cittaṃ na paśyati
na chinatti yathātmānamasidhārā tathā manaḥ
ātmabhāvaṃ yathā dīpaḥ saṃprakāśayatīti cet
naiva prakāśyate dīpo yasmān na tamasāvṛtaḥ
na hi sphaṭikavan nīlaṃ nīlatve 'nyam apekṣate
tathā kiṃcit parāpekṣamanapekṣaṃ ca dṛśyate
anīlatve na tan nīlaṃ kuryādātmānamātmanā
nīlameva hi ko nīlaṃ kuryādātmānamātmanā
anīlatve na tan nīlaṃ kuryādātmānamātmanā
dīpaḥ prakāśata iti jñātvā jñānena kathyate
buddhiḥ prakāśata iti jñātvedaṃ kena kathyate
prakāśā vāprakāśā vā yadā dṛṣṭā na kenacit
vandhyāduhitṛlīleva kathyamānāpi sā mudhā
yadi nāsti svasaṃvittirvijñānaṃ smaryate katham
anyānubhūte sambandhāt smṛtirākhuviṣaṃ yathā
pratyayāntarayuktasya darśanāt svaṃ prakāśate
siddhāñjanavidherdṛṣṭo ghaṭo naivāñjanaṃ bhavet
yathā dṛṣṭaṃ śrutaṃ jñātaṃ naiveha pratiṣidhyate
satyataḥ kalpanā tv atra duḥkhaheturnivāryate
cittādanyā na māyā cen nāpyananyeti kalpyate
vastu cet sā kathaṃ nānyānanyā cen nāsti vastutaḥ
asatyapi yathā māyā dṛśyā draṣṭṛ tathā manaḥ
vastvāśrayaścet saṃsāraḥ so 'nyathākāśavad bhavet
vastvāśrayeṇābhāvasya kriyāvattvaṃ kathaṃ bhavet
asatsahāyamekaṃ hi cittamāpadyate tava
grāhyamuktaṃ yadā cittaṃ tadā sarve tathāgatāḥ
evaṃ ca ko guṇo labdhaścittamātre'pi kalpite
māyopamatve'pi jñāte kathaṃ kleśo nivartate
yadā māyāstriyāṃ rāgastatkarturapi jāyate
aprahīṇā hi tatkarturjñeyasaṃkleśavāsanā
taddṛṣṭikāle tasyāto durbalā śūnyavāsanā
śūnyatāvāsanādhānāddhīyate bhāvavāsanā
kiṃcin nāstīti cābhyāsāt sāpi paścāt prahīyate
yadā na labhyate bhāvo yo nāstīti prakalpyate
tadā nirāśrayo'bhāvaḥ kathaṃ tiṣṭhenmateḥ puraḥ
yadā na bhāvo nābhāvo mateḥ saṃtiṣṭhate puraḥ
tadānyagatyabhāvena nirālambā praśāmyate
cintāmaṇiḥ kalpataruryathecchāparipūraṇaḥ
vineyapraṇidhānābhyāṃ jinabimbaṃ tathekṣyate
yathā gāruḍikaḥ stambhaṃ sādhayitvā vinaśyati
sa tasmiṃściranaṣṭe'pi viṣādīnupaśāmayet
bodhicaryānurūpyeṇa jinastambho'pi sādhitaḥ
karoti sarvakāryāṇi bodhisattve'pi nirvṛte
acittake kṛtā pūjā kathaṃ phalavatī bhavet
tulyaiva paṭhyate yasmāttiṣṭhato nirvṛtasya ca
āgamāc ca phalaṃ tatra saṃvṛtyā tattvato'pi vā
satyabuddhe kṛtā pūjā saphaleti kathaṃ yathā
satyadarśanato muktiḥ śūnyatādarśanena kim
na vinānena mārgeṇa bodhirityāgamo yataḥ
nanvasiddhaṃ mahāyānaṃ kathaṃ siddhastvadāgamaḥ
yasmādubhayasiddho'sau na siddho'sau tavāditaḥ
yatpratyayā ca tatrāsthā mahāyāne'pi tāṃ kuru
anyobhayeṣṭasatyatve vedāderapi satyatā
savivādaṃ mahāyānamiti cedāgamaṃ tyaja
tīrthikaiḥ savivādatvāt svaiḥ paraiścāgamāntaram
śāsanaṃ bhikṣutāmūlaṃ bhikṣutaiva ca duḥkhitā
sāvalambanacittānāṃ nirvāṇamapi duḥsthitam
kleśaprahāṇān muktiścet tadanantaramastu sā
dṛṣṭaṃ ca teṣu sāmarthyaṃ niḥkleśasyāpi karmaṇaḥ
tṛṣṇā tāvadupādānaṃ nāsti cet sampradhāryate
kimakliṣṭāpi tṛṣṇaiṣāṃ nāsti sammohavat satī
vedanāpratyayā tṛṣṇā vedanaiṣāṃ ca vidyate
sālambanena cittena sthātavyaṃ yatra tatra vā
vinā śūnyatayā cittaṃ baddhamutpadyate punaḥ
yathāsaṃjñisamāpattau bhāvayettena śūnyatām
yatsūtre'vataredvākyaṃ tac ced buddhoktamiṣyate
mahāyānaṃ bhavatsūtraiḥ prāyastulyaṃ na kiṃ matam
ekenāgamyamānena sakalaṃ yadi doṣavat
ekena sūtratulyena kiṃ na sarvaṃ jinoditam
mahākāśyapamukhyaiśca yadvākyaṃ nāvagāhyate
tattvayānavabuddhatvād agrāhyaṃ kaḥ kariṣyati
saktitrāsāt tv anirmuktyā saṃsāre sidhyati sthitiḥ
mohena duḥkhināmarthe śūnyatāyā idaṃ phalam
tadevaṃ śūnyatāpakṣe dūṣaṇaṃ nopapadyate
tasmān nirvicikitsena bhāvanīyaiva śūnyatā
kleśajñeyāvṛtitamaḥ pratipakṣo hi śūnyatā
śīghraṃ sarvajñatākāmo na bhāvayati tāṃ katham
yad duḥkhajananaṃ vastu trāsastasmāt prajāyatām
śūnyatā duḥkhaśamanī tataḥ kiṃ jāyate bhayam
yatastato vāstu bhayaṃ yadyahaṃ nāma kiṃcana
ahameva na kiṃcic ced bhayaṃ kasya bhaviṣyati
dantakeśanakhā nāhaṃ nāsthi nāpyasmi śoṇitam
na siṃhāṇaṃ na ca śleṣmā na pūyaṃ lasikāpi vā
nāhaṃ vasā na ca svedo na medo'ntrāṇi nāpyaham
na cāhamantranirguṇḍī gūthamūtramahaṃ na ca
nāhaṃ māṃsaṃ na ca snāyurnoṣmā vāyurahaṃ na ca
na ca chidrāṇyahaṃ nāpi ṣaḍvijñānāni sarvathā
śabdajñānaṃ yadi tadā śabdo gṛhyeta sarvadā
jñeyaṃ vinā tu kiṃ vetti yena jñānaṃ nirucyate
ajānānaṃ yadi jñānaṃ kāṣṭhaṃ jñānaṃ prasajyate
tenāsaṃnihitajñeyaṃ jñānaṃ nāstīti niścayaḥ
tadeva rūpaṃ jānāti tadā kiṃ na śṛṇotyapi
śabdasyāsaṃnidhānāc cet tatas taj jñānam apyasat
śabdagrahaṇarūpaṃ yattadrūpagrahaṇaṃ katham
ekaḥ pitā ca putraśca kalpyate na tu tattvataḥ
sattvaṃ rajastamo vāpi na putro na pitā yataḥ
śabdagrahaṇayuktastu svabhāvastasya nekṣyate
tadevānyena rūpeṇa naṭavat so 'pyaśāśvataḥ
sa evānyasvabhāvaścedapūrveyaṃ tadekatā
anyadrūpamasatyaṃ cen nijaṃ tadrūpamucyatām
jñānatā cet tataḥ sarvapuṃsāmaikyaṃ prasajyate
cetanācetane caikyaṃ tayoryenāstitā samā
viśeṣaśca yadā mithyā kaḥ sādṛśyāśrayastadā
acetanaśca naivāhamacaitanyātpaṭādivat
atha jñaścetanāyogādajño naṣṭaḥ prasajyate
athāvikṛta evātmā caitanyenāsya kiṃ kṛtam
ajñasya niṣkriyasyaivamākāśasyātmatā matā
na karmaphalasambandho yuktaścedātmanā vinā
karma kṛtvā vinaṣṭe hi phalaṃ kasya bhaviṣyati
dvayorapyāvayoḥ siddhe bhinnādhāre kriyāphale
nirvyāpāraśca tatrātmetyatra vādo vṛthā nanu
hetumān phalayogīti dṛśyate naiṣa sambhavaḥ
saṃtānasyaikyamāśritya kartā bhokteti deśitam
atītānāgataṃ cittaṃ nāhaṃ taddhi na vidyate
athotpannamahaṃ cittaṃ naṣṭe'sminnāstyahaṃ punaḥ
yathaiva kadalīstambho na kaścid bhāgaśaḥ kṛtaḥ
tathāhamapyasadbhūto mṛgyamāṇo vicārataḥ
yadi sattvo na vidyeta kasyopari kṛpeti cet
kāryārthamabhyupetena yo mohena prakalpitaḥ
kāryaṃ kasya na cetsattvaḥ satyamīhā tu mohataḥ
duḥkhavyupaśamārthaṃ tu kāryamoho na vāryate
duḥkhaheturahaṃkāra ātmamohāttu vardhate
tato'pi na nivartyaścet varaṃ nairātmyabhāvanā
kāyo na pādau na jaṅghā norū kāyaḥ kaṭirna ca
nodaraṃ nāpyayaṃ pṛṣṭhaṃ noro bāhū na cāpi saḥ
na hastau nāpyayaṃ pārśvau na kakṣau nāṃsalakṣaṇaḥ
na grīvā na śiraḥ kāyaḥ kāyo'tra kataraḥ punaḥ
yadi sarveṣu kāyo 'tham ekadeśena vartate
aṃśā aṃśeṣu vartante sa ca kutra svayaṃ sthitaḥ
sarvātmanā cetsarvatra sthitaḥ kāyaḥ karādiṣu
kāyāstāvanta eva syur yāvantas te karādayaḥ
naivāntarna bahiḥ kāyaḥ kathaṃ kāyaḥ karādiṣu
karādibhyaḥ pṛthaṅnāsti kathaṃ nu khalu vidyate
tan nāsti kāyo mohāttu kāyabuddhiḥ karādiṣu
saṃniveśaviśeṣeṇa sthānau puruṣabuddhivat
yāvatpratyayasāmagrī tāvatkāyaḥ pumāniva
evaṃ karādau sā yāvattāvatkāyo'tra dṛśyate
evamaṅgulipuñjatvātpādo'pi kataro bhavet
so 'pi parvasamūhatvātparvāpi svāṃśabhedataḥ
aṃśā apyaṇubhedena so 'py aṇur digvibhāgataḥ
digvibhāgo niraṃśatvād ākāśaṃ tena nāstyaṇuḥ
evaṃ svapnopame rūpe ko rajyeta vicārakaḥ
kāyaścaivaṃ yadā nāsti tadā kā strī pumāṃśca kaḥ
yadyasti duḥkhaṃ tattvena prahṛṣṭān kiṃ na bādhate
śokādyārtāya mṛṣṭādi sukhaṃ cetkiṃ na rocate
balīyasābhibhūtatvādyadi tan nānubhūyate
vedanātvaṃ kathaṃ tasya yasya nānubhavātmatā
asti sūkṣmatayā duḥkhaṃ sthaulyaṃ tasya hṛtaṃ nanu
tuṣṭimātrāparā cet syāt tasmāt sāpy asya sūkṣmatā
viruddhapratyayotpattau duḥkhasyānudayo yadi
kalpanābhiniveśo hi vedanetyāgataṃ nanu
ataeva vicāro'yaṃ pratipakṣo'sya bhāvyate
vikalpakṣetrasambhūtadhyānāhārā hi yoginaḥ
sāntarāv indriyārthau cetsaṃsargaḥ kuta etayoḥ
nirantaratve'pyekatvaṃ kasya kenāstu saṃgatiḥ
nāṇoraṇau praveśo'sti nirākāśaḥ samaśca saḥ
apraveśe na miśratvamamiśratve na saṃgatiḥ
niraṃśasya ca saṃsargaḥ kathaṃ nāmopapadyate
saṃsarge ca niraṃśatvaṃ yadi dṛṣṭaṃ nidarśaya
vijñānasya tv amūrtasya saṃsargo naiva yujyate
samūhasyāpyavastutvādyathā pūrvaṃ vicāritam
tadevaṃ sparśanābhāve vedanāsaṃbhavaḥ kutaḥ
kimarthamayamāyāsaḥ bādhā kasya kuto bhavet
yadā na vedakaḥ kaścidvedanā ca na vidyate
tadāvasthāmimāṃ dṛṣṭvā tṛṣṇe kiṃ na vidīryase
dṛśyate spṛśyate cāpi svapnamāyopamātmanā
cittena sahajātatvādvedanā tena nekṣyate
pūrvaṃ paścāc ca jātena smaryate nānubhūyate
svātmānaṃ nānubhavati na cānyenānubhūyate
na cāsti vedakaḥ kaścidvedanāto na tattvataḥ
nirātmake kalāpe'smin ka eva bādhyate'nayā
nendriyeṣu na rūpādau nāntarāle manaḥ sthitam
nāpyantarna bahiścittamanyatrāpi na labhyate
yan na kāye na cānyatra na miśraṃ na pṛthak kvacit
tan na kiṃcidataḥ sattvāḥ prakṛtyā parinirvṛtāḥ
jñeyātpūrvaṃ yadi jñānaṃ kimālambyāsya sambhavaḥ
jñeyena saha cej jñānaṃ kimālambyāsya sambhavaḥ
atha jñeyādbhavetpaścāttadā jñānaṃ kuto bhavet
evaṃ ca sarvadharmāṇāmutpattirnāvasīyate
yadyevaṃ saṃvṛtirnāsti tataḥ satyadvayaṃ kutaḥ
atha sāpyanyasaṃvṛtyā syātsattvo nirvṛtaḥ kutaḥ
paracittavikalpo'sau svasaṃvṛtyā tu nāsti saḥ
sa paścān niyataḥ so 'sti na cen nāstyeva saṃvṛtiḥ
kalpanā kalpitaṃ ceti dvayam anyonyaniśritam
yathāprasiddhamāśritya vicāraḥ sarva ucyate
vicāritena tu yadā vicāreṇa vicāryate
tadānavasthā tasyāpi vicārasya vicāraṇāt
vicārite vicārye tu vicārasyāsti nāśrayaḥ
nirāśrayatvān nodeti tac ca nirvāṇamucyate
yasya tv etaddvayaṃ satyaṃ sa evātyantaduḥsthitaḥ
yadi jñānavaśādartho jñānāstitve tu kā gatiḥ
atha jñeyavaśāj jñānaṃ jñeyāstitve tu kā gatiḥ
athānyonyavaśātsattvamabhāvaḥ syād dvayorapi
pitā cen na vinā putrātkutaḥ putrasya sambhavaḥ
putrābhāve pitā nāsti tathā sattvaṃ tayor dvayoḥ
aṅkuro jāyate bījādbījaṃ tenaiva sūcyate
jñeyāj jñānena jātena tatsattā kiṃ na gamyate
aṅkurādanyato jñānādbījamastīti gamyate
jñānāstitvaṃ kuto jñātaṃ jñeyaṃ yattena gamyate
lokaḥ pratyakṣatastāvatsarvaṃ hetumudīkṣate
padmanālādibhedo hi hetubhedena jāyate
kiṃkṛto hetubhedaścetpūrvahetuprabhedataḥ
kasmāc cetphalado hetuḥ pūrvahetuprabhāvataḥ
īśvaro jagato hetuḥ vada kastāvadīśvaraḥ
bhūtāni cedbhavatvevaṃ nāmamātre'pi kiṃ śramaḥ
api tv aneke 'nityāśca niśceṣṭā na ca devatāḥ
laṅghyāś cāśucayaścaiva kṣmādayo na sa īśvaraḥ
nākāśamīśo'ceṣṭatvāt nātmā pūrvaniṣedhataḥ
acintyasya ca kartṛtvam apyacintyaṃ kimucyate
tena kiṃ sraṣṭumiṣṭaṃ ca ātmā cet nanvasau dhruvaḥ
kṣmādisvabhāva īśaśca jñānaṃ jñeyādanādi ca
karmaṇaḥ sukhaduḥkhe ca vada kiṃ tena nirmitam
hetorādirna cedasti phalasyādiḥ kuto bhavet
kasmātsadā na kurute na hi so 'nyamapekṣate
tenākṛto'nyo nāstyeva tenāsau kimapekṣatām
apekṣate cetsāmagrīṃ heturna punarīśvaraḥ
nākartum īśaḥ sāmagryāṃ na kartuṃ tadabhāvataḥ
karoty anicchann īśaś cet parāyattaḥ prasajyate
icchann apīcchāyattaḥ syāt kurvataḥ kuta īśatā
ye 'pi nityānaṇūnāhuste'pi pūrvaṃ nivāritāḥ
sāṃkhyāḥ pradhānamicchanti nityaṃ lokasya kāraṇam
sattvaṃ rajastamaśceti guṇā aviṣamasthitāḥ
pradhānamiti kathyante viṣamairjagaducyate
ekasya trisvabhāvatvamayuktaṃ tena nāsti tat
evaṃ guṇā na vidyante pratyekaṃ te 'pi hi tridhā
guṇābhāve ca śabdāderastitvamatidūrataḥ
acetane ca vastrādau sukhāderapyasaṃbhavaḥ
taddheturūpā bhāvāścen nanu bhāvā vicāritāḥ
sukhādyeva ca te hetuḥ na ca tasmātpaṭādayaḥ
paṭādestu sukhādi syāttadabhāvātsukhādyasat
sukhādīnāṃ ca nityatvaṃ kadācin nopalabhyate
satyāmeva sukhavyaktau saṃvittiḥ kiṃ na gṛhyate
tadeva sūkṣmatāṃ yāti sthūlaṃ sūkṣmaṃ ca tatkatham
sthaulyaṃ tyaktvā bhavetsūkṣmamanitye sthaulyasūkṣmate
sarvasya vastunastadvatkiṃ nānityatvam iṣyate
na sthaulyaṃ cetsukhādanyat sukhasyānityatā sphuṭam
nāsadutpadyate kiṃcidasattvāditi cenmatam
vyaktasyāsata utpattirakāmasyāpi te sthitā
annādo'medhyabhakṣaḥ syāt phalaṃ hetau yadi sthitam
paṭārgheṇaiva karpāsabījaṃ krītvā nivasyatām
mohāc cen nekṣate lokaḥ tattvajñasyāpi sā sthitiḥ
lokasyāpi ca tajjñānam asti kasmān na paśyati
lokāpramāṇatāyāṃ cet vyaktadarśanamapyasat
pramāṇamapramāṇaṃ cen nanu tatpramitaṃ mṛṣā
tattvataḥ śūnyatā tasmādbhāvānāṃ nopapadyate
kalpitaṃ bhāvam aspṛṣṭvā tadabhāvo na gṛhyate
tasmādbhāvo mṛṣā yo hi tasyābhāvaḥ sphuṭaṃ mṛṣā
tasmātsvapne sute naṣṭe sa nāstīti vikalpanā
tadbhāvakalpanotpādaṃ vibadhnāti mṛṣā ca sā
tasmādevaṃ vicāreṇa nāsti kiṃcidahetutaḥ
na ca vyastasamasteṣu pratyayeṣu vyavasthitam
anyato nāpi cāyātaṃ na tiṣṭhati na gacchati
māyātaḥ ko viśeṣo'sya yanmūḍhaiḥ satyataḥ kṛtam
māyayā nirmitaṃ yac ca hetubhir yac ca nirmitam
āyāti tatkutaḥ kutra yāti ceti nirūpyatām
yadanyasaṃnidhānena dṛṣṭaṃ na tadabhāvataḥ
pratibimbasame tasmin kṛtrime satyatā katham
vidyamānasya bhāvasya hetunā kiṃ prayojanam
athāpyavidyamāno 'sau hetunā kiṃ prayojanam
nābhāvasya vikāro'sti hetukoṭiśatairapi
tadavasthaḥ kathaṃ bhāvaḥ ko vānyo bhāvatāṃ gataḥ
nābhāvakāle bhāvaścetkadā bhāvo bhaviṣyati
nājātena hi bhāvena so 'bhāvo 'pagamiṣyati
na cānapagate 'bhāve bhāvāvasarasambhavaḥ
bhāvaścābhāvatāṃ naiti dvisvabhāvaprasaṅgataḥ
evaṃ ca na virodho'sti na ca bhāvo'sti sarvadā
ajātamaniruddhaṃ ca tasmātsarvamidaṃ jagat
svapnopamāstu gatayo vicāre kadalīsamāḥ
nirvṛtānirvṛtānāṃ ca viśeṣo nāsti vastutaḥ
evaṃ śūnyeṣu dharmeṣu kiṃ labdhaṃ kiṃ hṛtaṃ bhavet
satkṛtaḥ paribhūto vā kena kaḥ sambhaviṣyati
kutaḥ sukhaṃ vā duḥkhaṃ vā kiṃ priyaṃ vā kimapriyam
kā tṛṣṇā kutra sā tṛṣṇā mṛgyamāṇā svabhāvataḥ
vicāre jīvalokaḥ kaḥ ko nāmātra mariṣyati
ko bhaviṣyati ko bhūtaḥ ko bandhuḥ kasya kaḥ suhṛt
sarvamākāśasaṃkāśaṃ parigṛhṇantu madvidhāḥ
prakupyanti prahṛṣyanti kalahotsavahetubhiḥ
śokāyāsairviṣādaiśca mithaśchedanabhedanaiḥ
yāpayanti sukṛcchreṇa pāpairātmasukhecchavaḥ
mṛtāḥ patantyapāyeṣu dīrghatīvravyatheṣu ca
āgatyāgatya sugatiṃ bhūtvā bhūtvā sukhocitāḥ
bhave bahuprapātaśca tatra cāsattvamīdṛśam
tatrānyonyavirodhaśca na bhavettattvamīdṛśam
tatra cānupamāstīvrā anantaduḥkhasāgarāḥ
tatraivam alpabalatā tatrāpyalpatvamāyuṣaḥ
tatrāpi jīvitārogyavyāpāraiḥ kṣutklamaśramaiḥ
nidrayopadravairbālasaṃsargairniṣphalaistathā
vṛthaivāyurvahatyāśu vivekastu sudurlabhaḥ
tatrāpyabhyastavikṣepanivāraṇagatiḥ kutaḥ
tatrāpi māro yatate mahāpāyaprapātane
tatrāsanmārgabāhulyādvicikitsā ca durjayā
punaśca kṣaṇadaurlabhyaṃ buddhotpādo'tidurlabhaḥ
kleśaugho durnivāraścetyaho duḥkhaparamparā
aho batātiśocyatvameṣāṃ duḥkhaughavartinām
ye nekṣante svadauḥsthityam evam apyatiduḥsthitāḥ
snātvā snātvā yathā kaścidviśedvahniṃ muhurmuhuḥ
svasausthityaṃ ca manyanta evamapyatiduḥsthitāḥ
ajarāmaralīlānāmevaṃ viharatāṃ satām
āyāsyantyāpado ghorāḥ kṛtvā maraṇamagrataḥ
evaṃ duḥkhāgnitaptānāṃ śāntiṃ kuryāmahaṃ kadā
puṇyameghasamudbhūtaiḥ sukhopakaraṇaiḥ svakaiḥ
kadopalambhadṛṣṭibhyo deśayiṣyāmi śūnyatām
saṃvṛtyānupalambhena puṇyasambhāramādarāt
bodhicaryāvatāraṃ me yadvicintayataḥ śubham
tena sarvaṃ janāḥ santu bodhicaryā vibhūṣaṇāḥ
sarvāsu dikṣu yāvantaḥ kāyacittavyathāturāḥ
te prāpnuvantu matpuṇyaiḥ sukhaprāmodyasāgarān
āsaṃsāraṃ sukhajyānir mā bhūt teṣāṃ kadācana
bodhisattvasukhaṃ prāptuṃ bhavatyavirataṃ jagat
yāvanto nārakāḥ kecidvidyante lokadhātuṣu
sukhāvatī sukhāmodairmodantāṃ teṣu dehinaḥ
śītārtāḥ prāpnuvantūṣṇam uṣṇārtāḥ santu śītalāḥ
bodhisattvamahāmeghasambhavairjalasāgaraiḥ
asipattravanaṃ teṣāṃ syān nandanavanadyutiḥ
kūṭaśālmalīvṛkṣāśca jāyantāṃ kalpapādapāḥ
sarobhirudyāmasarojagandhairbhavantu hṛdyāḥ narakapradeśāḥ
so 'ṅgārarāśir maṇirāśirastu taptā ca bhūḥ sphāṭikakuṭṭimaṃ syāt
bhavantu saṃghātamahīdharāśca pūjāvimānāḥ sugataprapūrṇāḥ
aṅgārataptopalaśastravṛṣṭiradyaprabhṛtyastu ca puṣpavṛṣṭiḥ
tacchastrayuddhaṃ ca paraspareṇa krīḍārthamadyāstu ca puṣpayuddham
patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ
mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ
trastāḥ paśyantvakasmādiha yamapuruṣāḥ kākagṛdhrāśca ghorāḥ dhvāntaṃ dhvastaṃ samantāt sukharatijananī kasya saumyā prabheyam
ityūrdhvaṃ prekṣamāṇā gaganatalagataṃ vajrapāṇiṃ jvalantaṃ dṛṣṭvā prāmodyavegād vyapagataduritā yāṃtu tenaiva sārdham
patatu kamalavṛṣṭirgandhapānīyamiśrācchamiti narakavahniṃ dṛśyate nāśayantī
kimidamiti sukhenāhlāditaṃ nāma kasmād bhavatu kamalapāṇerdarśanaṃ nārakāṇām
āyātāyāta śīghraṃ bhayamapanayata bhrātaro jīvitāḥ smaḥ samprāpto'smākameṣa jvaladabhayakaraḥ ko 'pi cīrī kumāraḥ
sarvaṃ yasyānubhāvād vyasanamapagataṃ prītivegāḥ pravṛttāḥ jātaṃ sambodhicittaṃ sakalajanaparitrāṇamātā dayā ca
paśyantvenaṃ bhavantaḥ suraśatamukuṭairarcyamānāṅghripadmaṃ kāruṇyādārdradṛṣṭiṃ śirasi nipatitānekapuṣpaughavṛṣṭim
kūṭāgārairmanojñaiḥ stutimukharasurastrīsahasropagītair dṛṣṭvāgre mañjughoṣaṃ bhavatu kalakalaḥ sāmprataṃ nārakāṇām
iti matkuśalaiḥ samantabhadrapramukhān āvṛtabodhisattvameghān
sukhaśītasugandhavātavṛṣṭīnabhinandantu vilokya nārakāste
śāmyantu vedanāstīvrā nārakāṇāṃ bhayāni ca
durgatibhyo vimucyantāṃ sarvadurgativāsinaḥ
anyonyabhakṣaṇabhayaṃ tiraścāmapagacchatu
bhavantu sukhinaḥ pretā yathottarakurau narāḥ
saṃtarpyantāṃ pretāḥ snāpyantāṃ śītalā bhavantu sadā
āryāvalokiteśvarakaragalitakṣīradhārābhiḥ
andhāḥ paśyantu rūpāṇi śṛṇvantu badhirāḥ sadā
garbhiṇyaśca prasūyantāṃ māyādevīva nirvyathāḥ
vastrabhojanapānīyaṃ srakcandanavibhūṣaṇam
mano'bhilaṣitaṃ sarvaṃ labhantāṃ hitasaṃhitam
bhītāśca nirbhayāḥ santu śokārtāḥ prītilābhinaḥ
udvignāśca nirudvegā dhṛtimanto bhavantu ca
ārogyaṃ rogiṇāmastu mucyantāṃ sarvabandhanāt
durbalā balinaḥ santu snigdhacittāḥ parasparam
sarvā diśaḥ śivāḥ santu sarveṣāṃ pathivartinām
yena kāryeṇa gacchanti tadupāyena sidhyatu
nauyānayātrārūḍhāśca santu siddhamanorathāḥ
kṣemeṇa kūlamāsādya ramantāṃ saha bandhubhiḥ
kāntāronmārgapatitā labhantāṃ sārthasaṃhatim
aśrameṇa ca gacchantu cauravyāghrādinirbhayāḥ
suptamattapramattānāṃ vyādhyāraṇyādisaṃkaṭe
anāthabālavṛddhānāṃ rakṣāṃ kurvantu devatāḥ
sarvākṣaṇavinirmuktāḥ śraddhāprajñākṛpānvitāḥ
ākārācārasampannāḥ santu jātismarāḥ sadā
bhavantvakṣayakośāśca yāvan naganagañjavat
nirdvaṃdvā nirupāyāstāḥ santu svādhīnavṛttayaḥ
alpaujasaśca ye sattvāste bhavantu mahaujasaḥ
bhavantu rūpasampannā ye virūpāstapasvinaḥ
yāḥ kāścana striyo loke puruṣatvaṃ vrajantu tāḥ
prāpnuvantu ca tāṃ nīcā hatamānā bhavantu ca
anena mama puṇyena sarvasattvā aśeṣataḥ
viramya sarvapāpebhyaḥ kurvantu kuśalaṃ sadā
bodhicittāvirahitā bodhicaryāparāyaṇāḥ
buddhaiḥ parigṛhītāśca mārakarmavivarjitāḥ
aprameyāyuṣaścaiva sarvasattvā bhavantu te
nityaṃ jīvantu sukhitā mṛtyuśabdo'pi naśyatu
ramyāḥ kalpadrumodyānaiḥ diśaḥ sarvā bhavantu ca
buddhabuddhātmajākīrṇā dharmadhvanimanoharaiḥ
śarkarādivyapetā ca samā pāṇitalopamā
mṛdvī ca vaidūryamayī bhūmiḥ sarvatra tiṣṭhatu
bodhisattvamahāparṣanmaṇḍalāni samantataḥ
niṣīdantu svaśobhābhir maṇḍayantu mahītalam
pakṣibhyaḥ sarvavṛkṣebhyo raśmibhyo gaganādapi
dharmadhvaniraviśrāmaṃ śrūyatāṃ sarvadehibhiḥ
buddhabuddhasutair nityaṃ labhantāṃ te samāgamam
pūjāmeghairanantaiśca pūjayantu jagadgurum
devo varṣatu kālena śasyasampattirastu ca
sphīto bhavatu lokaśca rājā bhavatu dhārmikaḥ
śaktā bhavantu cauṣadhyo mantrāḥ sidhyantu jāpinām
bhavantu karuṇāviṣṭā ḍākinīrākṣasādayaḥ
mā kaścidduḥkhitaḥ sattvo mā pāpī mā ca rogitaḥ
mā hīnaḥ paribhūto vā mā bhūt kaścic ca durmanāḥ
pāṭhasvādhyāyakalilā vihārāḥ santu susthitāḥ
nityaṃ syāt saṃghasāmagrī saṃghakāryaṃ ca sidhyatu
vivekalābhinaḥ santu śikṣākāmāśca bhikṣavaḥ
karmaṇyacittā dhyāyantu sarvavikṣepavarjitāḥ
lābhinyaḥ santu bhikṣuṇyaḥ kalahāyāsavarjitāḥ
bhavantvakhaṇḍaśīlāśca sarve pravrajitāstathā
duḥśīlāḥ santu saṃvignāḥ pāpakṣayaratāḥ sadā
sugaterlābhinaḥ santu tatra cākhaṇḍitavratāḥ
paṇḍitāḥ satkṛtāḥ santu lābhinaḥ paiṇḍapātikāḥ
bhavantu śuddhasaṃtānāḥ sarvadikkhyātakīrtayaḥ
abhuktvāpāyikaṃ duḥkhaṃ vinā duṣkaracaryayā
divyenaikena kāyena jagadbuddhatvamāpnuyāt
pūjyantāṃ sarvasaṃbuddhāḥ sarvasattvairanekadhā
acintyabauddhasaukhyena sukhinaḥ santu bhūyasā
sidhyantu bodhisattvānāṃ jagadarthaṃ manorathāḥ
yac cintayanti te nāthāstat sattvānāṃ samṛdhyatu
pratyekabuddhāḥ sukhino bhavantu śrāvakāstathā
devāsuranarairnityaṃ pūjyamānāḥ sagauravaiḥ
jātismaratvaṃ pravrajyāmahaṃ ca prāpnuyāṃ sadā
yāvat pramuditāṃ bhūmiṃ mañjughoṣaparigrahāt
yena tenāsanenāhaṃ yāpayeyaṃ balānvitaḥ
vivekavāsasāmagrīṃ prāpnuyāṃ sarvajātiṣu
yadā ca draṣṭukāmaḥ syāṃ praṣṭukāmaśca kiṃcana
tameva nāthaṃ paśyeyaṃ mañjunāthamavighnataḥ
daśadigvyomaparyantasarvasattvārthasādhane
yadācarati mañjuśrīḥ saiva caryā bhavenmama
ākāśasya sthitir yāvad yāvac ca jagataḥ sthitiḥ
tāvanmama sthitir bhūyāj jagadduḥkhāni nighnataḥ
yat kiṃcij jagato duḥkhaṃ tat sarvaṃ mayi pacyatām
bodhisattvaśubhaiḥ sarvairjagat sukhitamastu ca
jagadduḥkhaikabhaiṣajyaṃ sarvasampat sukhākaram
lābhasatkārasahitaṃ ciraṃ tiṣṭhatu śāsanam
mañjughoṣaṃ namasyāmi yat prasādānmatiḥ śubhe
kalyāṇamitraṃ vande'haṃ yat prasādāc ca vardhata iti
