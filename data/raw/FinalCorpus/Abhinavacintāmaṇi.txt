ambhodhiḥ sthalatāṃ sthalaṃ jaladhitāṃ dhūler lavaṃ śailatām
śailo mṛtkaṇatāṃ tṛṇaṃ dahanatāṃ vajraṃ tṛṇakṣīṇatām
vahniḥ śītalatāṃ himaṃ dahanatām āyāti yasyecchayā
līlānāṭyakṛte bhuvo bhagavate kṛṣṇāya tubhyaṃ namaḥ
abhinavajaladaśyāmaṃ pītadukūlaṃ videhajārāmam
vilasitakaustubhadāmaṃ maṅgalamūrtiṃ bhaje rāmam
dharmārthakāmamokṣāṇām ārogyaṃ mūlam ucyate
ataḥ pravṛttir ucitā śāstre sadvaidyasaṃmataiḥ
mādyantaṃ suvicārya mādhavakaraṃ samyakcikitsārṇavam
pathyāpathyam atho vipākam akhilaṃ tāvan nṛṇāṃ karmaṇaḥ
sāṅgatvena mahārṇavādividitāṃ tanniṣkriyāṃ sāmpratam
bhūyastvādibhayena nūtanataraś cintāmaṇiḥ procyate
sadyollasan mādhavalakṣaṇānāṃ kramaṃ vihāyāśu vibodhanārtham
gadasya sāmānyaviśeṣatattvair yuktāni kurve kati lakṣaṇāni
śabdārthāvagame bhajanti sakalā devā sadā mūkatāṃ manye kiṃtu viśanti pāram paraṃ duṣpāraśāstrāmbudheḥ
kartuṃ yady api śakyate laghutayā sāraś cikitsārṇavo doṣo jātu bhaviṣyatīti manasā nyūnādhiko na kṛtaḥ
cintāmaṇeḥ prathamataḥ kiraṇaiś caturbhiḥ dravyasya mānam akhilasya rasasya śuddhiḥ
kālāditattvakathanaṃ tv atha nāḍikādes tattvaṃ tato 'nyakiraṇair upacāraṇāya
śāstreṣu śramavān kriyāsu kuśalaḥ prājñaḥ sudhīḥ satyavāk dhīro roganirūpaṇaikakuśalaḥ pīyūṣahastaḥ śuciḥ
dravyāṇāṃ rasavīryakāryam akhilaṃ jñātā dayāluḥ sadā nirṇetā ṛtukāladeśavayasāṃ mātrādhikārī bhiṣak
rasavaidyo bhaved daivo mānuṣo mūlakādibhiḥ
āsuraḥ śastradāhāḍhyaḥ siddhavaidyas tu māntrikaḥ
adhamā mūlikākhyātāḥ kvāthakhyātāś ca madhyamā
uttamārasam ākhyātās trividho vaidyanirṇaya
padmāṅkuśalasatpādo matsyacāpalasatkaraḥ
raktarekhāṅkuro yas tu sa vaidyo 'mṛtahastakaḥ
ādau vikatthanārakto lubdho guruvivarjitaḥ
kṛṣṇarekhāṅkuro yas tu dagdhahastaḥ sa ucyate
avijñāya tu śāstrārthaṃ prayogaṃ kārayed bhiṣak
yamopamaḥ sa vijñeyo martyānāṃ mṛtyurūpadhṛk
vinā śāstro yo brūyāt tam āhuḥ brahmaghātakaḥ
naro narakapātī syāt tasya sambhāṣaṇād api
na jānāti ca śāstrāṇi lakṣaṇaṃ yo na vidyate
mārayaty āśu jantūnāṃ sa vaidyo yamakiṃkaraḥ
paṅgukubjakuṭilamaṇḍitaśiro nāḍyopakarṇāvadhiḥ
eko netra rujāvabhakṣitatanu kṛṣṭī bhavet ślīpadī
āyurvedahīnā kapilasvarūpā unmattavanitāratāḥ
vaidyaṃ rasam auṣadham anahitaṃ rogī akāle mriyaḥ
vyādhes tattvaparijñānaṃ vedanāyāś ca nigrahaḥ
etad vaidyasya vaidyatvaṃ na vaidyaḥ prabhur āyuṣaḥ
kucelaḥ karkaśo lubdhaḥ kugrāmī svayam āgataḥ
pañca vaidyā na pūjyante dhanvantarisamā yadi
na mānena vinā yuktir dravyāṇāṃ jāyate kvacit
ataḥ prayogasiddhyarthaṃ māgadhaṃ mānam ucyate
jālāntaragatacaṇḍabhānukiraṇair yad vīkṣyate kumārajaḥ
tataḥ prāhus trasareṇu tatra ṣaḍbhir ājāhvayā sarṣapaḥ
syād ebhis tribhir eva toḍitatanu gaurāhvayaḥ sarṣapaḥ ṣaḍbhis taiś ca yavo bhaved atha yavair etais tribhī raktikā
guñjaḥ syāt triyavaiś ca raktiyugalaṃ vallaś ca tatpañcakair māṣomāṣacatuṣṭyam nigaditaṃ śāṇaś ca śānadvayam
kolaṃ draṃkṣaṇakaṃ tathaiva vaṭakaṃ koladvayaṃ karṣakaṃ cākṣaḥ pāṇitalaṃ viḍālapadakaṃ tadvat suvarṇaṃ picuḥ
karṣābhyām api śuktikā nigaditā karṣaiś caturbhiḥ palam bilvaṃ muṣṭir athāpi śuktiyugalaṃ syāt kuñcikā ṣoḍaśī
bilve dve 'pi mānika ca prasṛtaṃ nāmnā caturbhiḥ palaiḥ yuktaḥ syāt kuḍavo 'ñjaliś ca palikāny aṣṭau śarāvo bhavet
tanmānaṃ dharaṇaṃ palasya daśamo bhāgo bhavet yatsthitaṃ vidyāc cāpi śataṃ palāni ca tulā bhāras tulāviṃśatiḥ
prasthaḥ ṣoḍaśabhiḥ palair atha catuḥ prasthaṃ bhaved āḍhakaṃ kaṃsaḥ pātram athāḍhakāni ca punaś catvāri saṃjāyate
droṇoralvaṇavyarmaṇaṃ ca kalaśo droṇadvayaṃ syāt punaḥ sūrpaḥ kumbham ihollikhanti ca catuḥṣaṣṭiḥ śarābā śubhāḥ
droṇī droṇacatuṣṭayena tulikā tasyāḥ śarāvāḥ śatam aṣṭaviṃśatisaṃyutaṃ ca bharikā syur mānasaṃpratyaye
māṣaḥ śāṇapicuḥ palaṃ ca kuḍavaḥ prasthas tathā cāḍhako droṇo goṇyapitāś caturguṇatayā nirdhāritāḥ syuḥ kramāt
yavaḥ syāt sarṣapaiḥ ṣaḍbhir guñjā tu syāt tribhir yavaiḥ
guñjābhiḥ pañcabhiś caikamāṣakaḥ parikīrtitaḥ
bhavet ṣoḍaśabhir māṣaiḥ suvarṇas tat punaḥ smṛtaḥ
caturbhiḥ palam etasya daśamo dharaṇo viduḥ
daśapalāni dharaṇaṃ catvāri suvarṇāni niṣkaḥ
śuṣkaṃ navīnaṃ sakaleṣu yojyam dravyaṃ tathārdraṃ dviguṇaṃ prayojyam
śuṣkasya tāvad guru tīkṣṇasattvāt tadarddhabhāgaḥ parikalpanīyaḥ
guñjādimānam ārabhya yāvat syāt kuḍavasthitiḥ
dravārdraśuṣkadravyāṇāṃ tāvanmānaṃ samaṃ matam
prasthādimānam ārabhya dviguṇaṃ tad dravārdrayoḥ
kuḍave 'pi kvacid dvitvaṃ yathādantīghṛtaṃ smṛtam
palaiḥ ṣoḍaśabhiḥ prasthaḥ śuṣkāṇāṃ ca tato viduḥ
dviguṇaṃ svarasārdrāṇāṃ tailakṣīraguḍābhasām
kiñca lājāpāyasanārikelasalilaṃ mūtraṃ jalaṃ kāñjikam
dvātriṃśatpalakaṃ tadarddham uditaṃ prasthaṃ rasaṃ cauṣadham
kṣaudraṃ tailaghṛte ca viṃśatipalaṃ kṣīrasya triṃśatpalam
dadhnaḥ pañcakapañcakaṃ guḍapalaṃ saptadaśaḥ procyate
kecid dvādaśabhiḥ prāhuḥ palair lohamṛdaśmanām
kṣārapāradakastūrīśaśikāśmīrajanmanām
eteṣu prasthabhedeṣu palaṃ ṣoḍaśaniṣkakam
mūlatvak dārupattrāṇāṃ puṣpasya ca phalasya ca
śilālavaṇamṛlloṣṭralauhāṇāṃ gomayasya ca
palaiḥ ṣoḍaśabhiḥ prasthaṃ lākṣā karpūragugguluḥ
ekaviṃśapalaṃ prastham iti prasthasya lakṣaṇam
navāny anyāni yojyāni dravyāṇy akhilakarmasu
vinā viḍaṅgakṛṣṇābhyāṃ guḍadhānyājyamakṣikaiḥ guḍūcī kuṭajo vāsā kuṣmāṇḍaś ca śatāvarī
aśvagandhā sahacarau śatapuṣpī prasāriṇī
prayoktavyā sadaivārdrā dviguṇā naiva kārayet
vāsā nimbapaṭolaketakībalā kuṣmāṇḍakendīvarī varṣābhūkuṭajāśvagandhasahitās tāḥ pūtigandhāmṛtāḥ
māṃsaṃ nāgabalā sahacarapūgahiṅgvārdrake nityaśo grāhyas tat pala eva na dviguṇitāṃ ye cekṣujātāghanāḥ
ekasya cauṣadher yogo yat tatra punar ucyate
mānato dviguṇaṃ proktaṃ taddravyaṃ tattvadarśibhiḥ
dravyābhāve dravyam anyad dviguṇaṃ vihitaṃ hitam
yogayuktaṃ yadā prāpyaṃ yuktitulyaṃ ca nikṣipet
mahatāṃ sarvavṛkṣāṇāṃ mūlavalkaṃ pradāpayet
latikā hrasvavṛkṣāṇāṃ sarvāṅgaṃ parikalpayet
sāras tu khadirādīnāṃ nimbādīnāṃ tvacaṃ tathā
phalaṃ tu dāḍimādīnāṃ paṭolādeś chadas tathā
madhvabhāve jīrṇaguḍaḥ kṣīrābhāve ca mudgakaḥ
sitābhāve bhavet khaṇḍaḥ śālyabhāve ca ṣaṣṭikam
suvarṇasyāpi raupyasyābhāve lauhena kalpayet
drākṣābhāve tu kāśmīryaṃ vṛkṣāmlaṃ dāḍime 'sati
drave 'py anukte jalam atra deyaṃ kāle 'py anukte divasasya pūrvam
bhāge 'py anukte samatā vidhānam 'ṅge 'py anukte vihitaṃ tu mūlam
cūrṇe snehe tathā lehe prāyaś candanāni ca
kaṣāye lepane prāyo yujyate raktacandanam
lavaṇe saindhavaṃ dadyān mūtre gomūtram iṣyate
payaḥ sarpiprayogeṣu gavyam eva vidhīyate
pātre 'nukte ca mṛtpātraṃ snehe 'nukte tilodbhavam
viśeṣo yatra noktaḥ syād eṣas tatra vidhiḥ smṛtaḥ
anirdiṣṭaḥ pramāṇānāṃ pramāṇam idam īritam
karṣādau tu palaṃ yāvad dadyāt ṣoḍaśikaṃ jalam
tatas tu kuḍavo yāvat toyam aṣṭaguṇaṃ bhavet
caturguṇaparaś cordhvaṃ yāvat prasthādikaṃ jalam
mṛdau caturguṇaṃ deyaṃ kaṭhine 'ṣṭaguṇaṃ bhavet
tato 'tikaṭhine śastaṃ deyaṃ ṣoḍaśikaṃ jalam
draveṇa yāvad vā dravyam ekībhūyārdratāṃ vrajet
tāvatpramāṇaṃ kartavyaṃ bhiṣagbhir bhāvanāvidhau
śuṣkadravyam upādāya svarasānām asaṃbhave
jale 'ṣṭaguṇite sādhyaṃ pādaśiṣṭaṃ ca gṛhyate
vālmīkasikatānūpaśmaśānakharamārgajāḥ
jantuvahnihimavyāptā nauṣadhyaḥ kāryasādhikāḥ
vālmīkakūparathyātarutaladevālayaśmaśāneṣu
jātā vidhināpihṛtā auṣadhyaḥ siddhidā na syuḥ
jalajīrṇām agnikavalitam akālarūkṣakṛmi ca śarīram
nyūnaṃ samadhikaṃ dravyaṃ na siddhidam iti jalpur bhiṣajaḥ
phalapatrādikaṃ varṣaṃ dārukāṇḍau dvivarṣakau
mūlaṃ trivarṣaṃ bījaṃ tu syāt saṃvatsarapañcakam
niryāso daśamaṃ varṣaṃ tadūrdhvaṃ na praśasyate
lehaṃ pāṇiṃ talaṃ tathaiva guṭikā cākṣapramāṇaṃ rajaḥ
mārjārasya padaṃ vadanti munayo mudgapramāṇāñjanam
toyaṃ binducatuṣṭayaṃ nayanayoḥ ṣaḍbindavo nāsikā
randhre pūrṇatamaṃ ca karṇayugale gaṇḍūṣamāsye rasaḥ
karṣapramāṇaṃ kalkaṃ syād guñjāmātraṃ rasauṣadham
kaṣāyaḥ palaṃmātraṃ syād iti bhojamatam viduḥ
yāmaṃ kalkaṃ kaṣāyavīryam akhilaṃ cūrṇaṃ ca pakṣatrayaṃ ṣaṇmāsaṃ ghṛtalehayo sapurayor māsatrayaṃ modakaḥ
siddhānāṃ rasabhasmanāṃ suvipulaṃ vīryaṃ ca varṣatrayaṃ kiṃcid gandhavivarjitaṃ guṇakaraṃ tailaṃ purāṇaṃ mahat
kvāthaś ca kalkaś ca rasaś ca yāmaṃ yāmatrayaṃ modakavarticūrṇam
ṣaṇmāsalehyaṃ ghṛtaguggulubhyām abdāt paraṃ tailakṛtaṃ ca vīryam
śītaṃ jalaṃ jīryati yāmamātre yāmārdhake jīryati taptatoyam
kalkaś ca cūrṇaṃ ca ghaṭī tṛtīye kaṣāyakaṃ jīryati yāmamātre
yāmadvaye tu svarasā vasāś ca jīryanti te saptaghaṭīṣu sadyaḥ
jīryanti lehyāny api pañcaghaṭyāṃ yāmatraye jīryati dugdhajātam
yāmadvaye jīryati vā ghṛtānnaṃ piṣṭaṃ tathā jīryati pañcayāme
sārddhe triyāmā dadhi śuktam annaṃ māṃsaṃ tathā jīryati tāvad eva
annaṃ tadā jīryati pañcarātre kṣīraṃ tathā saptaniśīthinīṣu
khanetrarātrau dadhi jīrṇamāse māsārdhike jīryati dugdhasāram
ghṛtaṃ gate māsi sujīrṇam āste māsadvaye jīryati māṃsam eva ca
ajīrṇabhāvaprabhavāmayeṣu hitāhitaṃ tatra vicāraṇīyam
dvibhāgaṃ pūrayed annaṃ toyaṃ bhāgaṃ prapūrayet
pavanapracalārthāya śeṣabhāgaṃ parityajet
yāmamadhyena bhoktavyaṃ yāmayugmaṃ na laghayet
yāmamadhye rasotpattir yāmayugmāt balakṣayaḥ
athātaḥ svarasaḥ kalkaḥ kvāthaś ca himaphāṇṭakau
kaṣāyaḥ pañcadhā proktas tadbhedau yūṣamanthakau
vastraniṣpīḍitaṃ yat tu cūrṇitaṃ dviguṇe jale
ahorātraṃ sthitaṃ vāpi svaraso dvividho mataḥ
sitāmadhuguḍakṣāraṃ jīrakaṃ lavaṇaṃ tathā
ghṛtaṃ tailaṃ ca cūrṇādi kolamātraṃ rase kṣipet
dravyam ādyaṃ śilāpiṣṭaṃ śuṣkaṃ vā sajalaṃ bhavet
karṣamānena kalkaḥ syān madhvādidviguṇaṃ kṣipet
sitā guḍaṃ samaṃ dadyāt dravād deyāś caturguṇāḥ
pānīye ṣoḍaśapale kṣuṇṇaṃ dravyapalaṃ kṣipet
śṛtaṃ tad dvipalaṃ grāhyaṃ kvātho niryūha ucyate
kṣuṇṇaṃ dravyaṃ palaṃ samyak ṣaḍbhir nīrapalaiḥ plutam
viśoṣitaṃ himaḥ sa syāt tathā śītakaṣāyakaḥ
kṣuṇṇaṃ dravyapalaṃ samyak taptanīre caturguṇe
kṣiptvā niṣpīḍya vastreṇa taddravo pāṇṭha ucyate
kalkadravyapalaṃ śuṇṭhī pippalī cārdhakārṣikī
vāriprasthe ca vipacet taddravo yūṣa ucyate
jale catuṣpale śīte kṣuṇṇadravyapalaṃ kṣipet
mṛtpātre manthayet samyak mantha ity abhidhīyate
kvāthaṃ caturguṇaṃ vāri kalkam aṣṭaguṇaṃ tathā
kaṣāyaṃ ca daśaguṇaṃ pācanaṃ dvādaśam bhavet
śuṣkaṃ piṣṭaṃ vastrapūtaṃ cūrṇaṃ tat parikīrtitam
karṣamānena taccūrṇaṃ ghṛtādi dviguṇaṃ kṣipet
sikthakai rahito maṇḍaḥ peyā sikthasamanvitā
yavāgū bahusikthā syāt vilepī viraladravā
annaṃ pañcaguṇe sādhyaṃ vilepī tu caturguṇe
maṇḍaś ca caturguṇe yavāgūḥ ṣaḍguṇe 'mbhasi
aṣṭādaśaguṇe toye yūṣaḥ śārṅgadhareritam
palaṃ kaṣāye dravaṃ syāt yavāgvāṃ ca tadardhakam
pānīyeṣu tadarddhaṃ syād iti dravyasya niścayaḥ
kvāthyamānaṃ tu yat toyaṃ niṣphenaṃ nirmalīkṛtam
bhavaty ardhāvaśiṣṭaṃ ca tad uṣṇodakam ucyate
dravyād aṣṭaguṇaṃ kṣīraṃ kṣīrāt toyaṃ caturguṇam
kṣīrāvaśeṣakartavyaḥ kṣīrapāke tv ayaṃ vidhiḥ
toyaṃ kṣīraṃ cāṣṭabhāgaṃ madhunā trividhīyate
madhu śeṣe bhaved yāvat tāvat paktvāvatārayet
kāñjikā mānato droṇaṃ śuktenātra vidhīyate
atra śuktavidhau maṇḍaṃ prasthaṃ pañcāḍhako 'nvitam
kāñjikaṃ kuḍavo dadhno guḍaprastho 'mlamūlakāt
palāny aṣṭau śodhitārdrāt palaṃ ṣoḍaśakaṃ tathā
kaṇājīrakasindhūtthaṃ haridrāmaricaṃ pṛthak
dvipalaṃ bhāvitaṃ bhāṇḍe dhānyenāṣṭadinaṃ sthitam
siddhaṃ bhavati tacchuktaṃ yadāvatarya gṛhyate
cāturjātaṃ tathā deyaṃ pṛthak karṣakriyānvitam
pañcapallavatoyena gandhānāṃ kṣālanaṃ tathā
śoṣaṇaṃ cāpi saṃskāro viśeṣaś cātra kathyate
caturyāmalakāny eva triphalā sā prakīrtitā
māghe harītakī grāhyā phālgune ca vibhītakī
caitre cāmalakī grāhyā triphalā saphalā bhavet
harītakī pañcarasā ca recanī koṣṭhāmayaghnī lavaṇena varjitā
rasāyanī netrarujāpahāriṇī tvagāmayaghnī kila yogavāhinī
unmīlanī buddhibalendriyāṇāṃ vināśinī pittakaphānilānām
saṃjīvanī sarvarasāyanānāṃ somo yathā sarvavanaspatīnām
bhukte pathyābhukte pathyā bhuktābhukte pathyāpathyā
jīrṇe pathyājīrṇe pathyā jīrṇājīrṇe pathyāpathyā
bhuktābhuktaṃ tu vamanaṃ jīrṇājīrṇaṃ virecanam
vibhītakaḥ kaṭus tiktaḥ kaṣāyoṣṇaḥ kaphāpahaḥ
cakṣuṣyaḥ palitaghnaś ca vipāke madhuro laghuḥ
tadvad āmalakam amlam uttamaṃ śītavīryaṃ kaphapittanāśanam
keśyam akṣogadaghātīśītalaṃ vṛṣyam āśu vinihanti ṣaṇḍatām
pippalī maricaṃ śuṇṭhī tryūṣaṇam ucyate
pippalī jvarahā vṛṣyā snigdhoṣṇā kaṭutiktakā
dīpanī mārutaṃ śvāsaṃ kāsaṃ śleṣmakṣayāpahā
maricaṃ laghu tiktarasaṃ kaṭukaṃ ghāti ca hṛdrogasaṃśamanam
kṛmivātaharaṃ rucisaṃjananaṃ svaraśuddhikaraṃ galadoṣaharam
śuṇṭhī snigdhā śothaśūlānilaghnī coṣṇā kaṭvī śleṣmadoṣān nihanti
hikkākāsādhmānabaddhodarāṇi śvāsaṃ vahner māndyam āmādidoṣān
svarjikā yavaśūkaś ca kṣārayugmam udāhṛtam
tṛtīyaṃ ṭaṅkaṇaṃ kṣāraṃ gulmāśmaryādināśanam
trigandhamelā tvak patraṃ cāturjātaṃ sakeśaram
madhuraṃ malinahṛt syāt tiktam īṣat kaṭūṣṇam
balakaram arucighnaṃ śītavīryaṃ vipāke
viṣagadagudakīlaṃ sthaulyavidhvaṃsī cailam
pradaragalabalāsaśvāsakāsān nihanti
kaṭukaṃ śītaṃ kaphakāsavināśanaṃ svaryam
śukrapramehaśamanaṃ laghu kaṇṭhaviśuddhijananaṃ ca
patrakaṃ laghutiktoṣṇaṃ viṣānilakaphāpaham
vastikaṇṭhatridoṣaghnaṃ mukhamastakaśodhanam
nāgakeśaram atīva śītalaṃ pittadāhaśamanaṃ ca tiktakam
vastikaṇṭhabhavasṛk kaphāpahaṃ kiṃcid uṣṇalaghupākivṛṣyakam
jīrakaṃ kṛṣṇajīraṃ ca kaṇajīraṃ tṛtīyakam
jīrakaḥ kaṭur udīrito himo dīpanaṃ kṛmiharo 'rśasāṃ hitaḥ
saṃgrahānilarujātisāranudgulmaśūlaviṣamajvarāpahaḥ
karpūrāditrikaṃ prāhuḥ karpūramadakuṅkumam
karpūro madhuraḥ satiktaḥ kaṭukaś chardividāhāpahaḥ
śītapittaharaḥ karoti na kapha,ṛṣṭo nidāghe hito
dagdhāṅge śiśire ca pīnasagare pathyo 'lpa uṣṇaḥ kaṭuḥ
gandhāḍhyā kṛmināśinī kaphaharā saṃśodhinī srotasām
kāmāhlādavisāriṇī śramaharā tiktātivahnipradā
kaṭukledaviṣāpahā sakaṭukā puṇyāṅgarāge hitā
ity evaṃ kathitāś caturdaśa guṇāḥ kastūrikāyāḥ punaḥ
yā gandhaḥ ketakīnāṃ harati parimalair varṇataḥ piṅgalābhā
svāde tiktā kaṭvī laghur atha tulitā marditā cikkaṇā syāt
kṣiptāgnau bhasma na syāc cimicimi kurute carmagandhā hutāśe
sā śuddhā śobhanāsyā varamṛgatanujā rājayogyā prasiddhā
karatalajalamadhye sthāpayitvā muhūrtaṃ punar api yadi paśyed daṇḍamātraṃ nirīkṣya
yadi bhavati ca raktaṃ tajjalaṃ pītavarṇaṃ na bhavati mṛganābhiḥ kṛtrimo 'sau vikāraḥ
kuṅkumam surabhi tiktaṃ kaṭūṣṇakāsapittakaphakaṇṭharujāghnam
ūrdhvaṃ śūlaviṣadoṣaharaṃ tadrocanaṃ tu tanukāntikaraṃ ca
sauvarcalaṃ saindhavaṃ ca viḍam audbhidam eva ca
sāmudreṇa sahaitāni pañca syur lavaṇāni ca
teṣu mukhyaṃ saindhavaṃ syāt sarvabhāveṣu kṣepayet
sindhūdbhavaṃ netrarujāpahaṃ ca saṃdīpanīyaṃ rucivṛṣyam uktam
pūtaṃ tridoṣopaśamaṃ karoti viḍbandhanaṃ svādurasaṃ vraṇaghnam
kākolīkṣīrakākolī jīvakarṣabhakau tathā
medaś cāpi mahāmedo jīvantī madhukaṃ tathā
mudgaparṇīmāṣaparṇī jīvanīyagaṇas tv ayam
stanyakṛd bṛṃhaṇo vṛṣyo garbhasandhānakṛd guru
dvau medau dvau ca kākolyau jīvakarṣabhakau tathā
ṛddhir vṛddhiś cāṣṭavargo jīvanīyasamo guṇaḥ
medābhāve 'śvagandhā ca mahāmede ca sārivā
ṛddhyabhāve balā grāhyā vṛddhau tv atibalā tathā
kākolīyugalābhāve nikṣipec ca śatāvarī
jīvakarṣabhakābhāve guḍūcī vaṃśalocane
vāte 'tyuṣṇaṃ kaphe coṣṇaṃ pitte rakte 'tiśītalam
saṃsarge tat samoṣṇaṃ syāt sannipāte tv aśītalam
divālpatvena doṣāṇāṃ kvāthasya prasṛtārdhakam
rātrau śītāṃśukiraṇair dhātūn puṣyanti te malāḥ
rātrau doṣaprabāhulyāt prasṛtaṃ pānato hitaḥ
tṛṣite gaṇḍūṣatoyasya pāne kvātheṣv ayaṃ kramaḥ
aśodhite dhāturase jīvanāntaṃ na saṃśayaḥ
mṛtāś cāmṛtatulyā hi bhavanti sarvadhātavaḥ
antaḥ sunīlo bahir ujjvalo yo madhyāhnasūryapratimaprakāśaḥ
śasto 'tha dhūmraḥ paripāṇḍuraś ca sūto na yojyo rasakarmasiddhau
khalle niśeṣṭakacūrṇaiḥ ṣoḍaśāṃśaiḥ rasādīnām
jambīradravaiś cāpi mardayet sa viśudhyati
kumāryā ca niśācūrṇayutaṃ sūtaṃ vimardayet
pātayet pātanayantre samyak śuddho raso bhavet
nāgavaṅgamalo vahniś cāñcalyaṃ ca viṣaṃ giriḥ
atyagniś cāṣṭadoṣāś ca nisargāt pārade sthitāḥ
saurṇai niśeṣṭakā dhūmra jambīrāmbubhir ā dinam
marditaḥ kāṃjikair dhauto nāgadoṣaṃ rasas tyajet
viśālāṅkoṭhacūrṇena vaṃgadoṣaṃ vimuñcati
rājavṛkṣo malaṃ hanti citrako vahnidūṣaṇam
cāñcalyaṃ kṛṣṇadhustūras triphalā viṣanāśinī
kaṭutrayaṃ giriṃ hanti atyagniṃ ca trikaṇṭakaḥ
pratidoṣaṃ kalāṃśena tattaccūrṇaṃ sacānyakam
uddhṛtoṣṇāranālena mṛtpātre kṣālayet sudhīḥ
evaṃ saṃśodhitaḥ sūtaḥ saptakañcukavarjitaḥ
aṣṭadoṣavinirmuktaḥ saptakañcukavarjitaḥ
viśuddho jāyate sūtaḥ tataḥ karmaṇi yajayet
amladāḍimatoyena gandhapādāṃśasaṃyutaḥ
vandhyākarkoṭikāmūlapiṇḍena mriyate rasaḥ
eraṇḍamūlaṃ vaḍavāgnimūlaṃ dhustūramūlaṃ lavaṇasyapūre
saṃghaṭṭayet bhāṇḍayugme rasas tu bhasmibhavec candrasamānakāntiḥ
śvetāṅkoṭhajaṭākārā sūto mardyo dinatrayam
puṭitaṃ cāndhamūṣāyāṃ sūto bhasmatvam āpnuyāt
dvipalaṃ śuddhasūtaṃ tu tadarddhaśuddhagandhakam
kanyānīreṇa saṃmardya radhvā tu bhūdhare pacet
mriyate nāsti sandehaḥ sarvarogeṣu yojayet
śvetāṅkoṭhaśirīṣāmbupiṇṭo khalle dinatrayam
marditaś cāndhamūṣāyāṃ sūto bhasmatvam āpnuyāt
pāradaḥ sakalaroganāśanaḥ ṣaḍraso nikhilarogavāhakaḥ
pañcabhūtamayayogarājako dehalauhakaraḥ siddhidāyakaḥ
pāradaḥ kṛmikuṣṭhaghnaś cakṣuṣyaś ca rasāyanaḥ
yogavāhī mahāvīryo jarāmṛtyunivāraṇaḥ
tāre guṇāśīti tadarddhakānte vaṃge catuṣṣaṣṭi raje tadarddham
svarṇe sahasraṃ gagane śatekaṃ vajre guṇākoṭiś cānanta sūte
harabījaṃ śatapalaṃ khallamadhye vinikṣipet
tadarddhena tadarddhena tadarddhenāthavā punaḥ
pāradaṃ palamātraṃ syād anyūnaṃ kurute bhiṣak
aghoramantroccāraiś ca ṣoḍaśena prapūjayet
khallamadhye tataḥ sthāpya śodhayec ca bhiṣagvaraḥ
haridrācūrṇāsaṃyuktam mardayed ghaṭikādvayam
gṛhadhūmasamāyuktam ātapena vibhāvayet
śuklavastrāntare kṣiptvā rasena bhāvayed budhaḥ
śikhaṇḍī pūtikāṣṭhaṃ ca eṣikā phaṇī vallikā
kakkolamusalītuṇḍī kanyāpalāśacitrakam
aṅkolaṃ rājavṛkṣaś ca kāñcanasya dravair api
bhṛṅgarājasya varṣābhūdravaṃ dattvā vimardayet
nirdravaṃ marditaḥ patrarasaiḥ śuddhi bhaved rasaḥ
harabījaṃ rasaḥ sūtaḥ pāradaś capalo 'mṛtaḥ
etāṇi sūtanāmāni sarvarogeṣu yojayet
sadugdhabhāṇḍārddhapurasthito 'yaṃ śuddho bhavet kūrmapuṭena gandhaḥ
kṣudrīkṛtaḥ sājya caṭusthito 'gnau dravīkṛto dugdhanipātito vā
śuddhagandho hared rogān kuṣṭhamṛtyujvarāpahaḥ
agnikārī mahān uṣṇo vīryavṛddhiṃ karoti ca
palamātraṃ rasaṃ śuddhaṃ tāvanmānaṃ ca gandhakam
vidhivat kajjalīkṛtvā nyagrodhāṅkuravāribhiḥ
bhāvanātritayaṃ dattvā kācakūpyāṃ nidhāpayet
kramād agniṃ tato dadyād bhiṣag yāmacatuṣṭayam
jāyate rasasindūraṃ tarūṇāruṇasannibham
anupānaviṣeṣeṇa karoti vividhān guṇām
