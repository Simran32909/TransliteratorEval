trailokyaśreyase viṣṇoryanmitraṃ sāmparāyikam
sāpatnamindrasya ca tat vande gārutmataṃ mahaḥ
kāmaśāstrānabhijñānāṃ kāmaḥ kiṃ nu na gocaraḥ
tathāpi munibhiḥ śāstraṃ nirmitaṃ tattvasaṃvide
ā pāmaraprasiddho'pi tathaiva mṛgasārasaḥ
śyainikajñasya hṛdaye viśeṣānmudamṛcchati
iti sadrasaniṣpattyai śyainikaṃ saprayojanam
vivicyate mṛgayāyāḥ samāsavyāsayogataḥ
nṛṇāṃ prāgdṛṣṭabhogāptyai vinodā manaso mude
sṛṣṭā viśvasṛjā kārtsnyāt ke tān gaṇitumīśate
teṣu ye'ṣṭādaśa proktā vyasanānīti yān viduḥ
tairvinā nendriyaphalaṃ na eva rasabhūmayaḥ
sevyamānāḥ sukhāyālaṃ bhavanti prāṇināṃ ca te
yathākālaṃ yathāpoṣaṃ viśeṣeṇa mahībhṛtām
vyasanānīti satataṃ śāstrakārairvininditāḥ
śrūyante cetihāsāśca tadraktabhraṃśasūcakāḥ
yadi sarvātmanāsevyāḥ smarasmerālasekṣaṇāḥ
punnāmno narakāt trātrī bhavet kva janiraurasī
niṣiddhaiva mṛgavyā cettarhi yāgādisādhanam
kva māṃsājinaśṛṅgādi labhyate vidhinoditam
ajīrṇādyāmayadhvaṃso divāsvapnaniṣevaṇāt
trivargasādhanasyeha jāyate vapuṣastathā
tasmāt sarvātmanā tyājyaḥ saṅga eveti niścayaḥ
bandhaḥ saṅgena bhavatītyeva bhāgavatoktayaḥ
karmamātraparityāgaḥ sa tu mokṣāya kevalam
jātyuktakarmācaraṇaṃ trivargāya kileṣyate
sa sannyāsastu sidhyeta manovākkāyakarmabhiḥ
kṛtena tena jāyeta brahma vācāmagocaram
yadi niḥśreyase saṅgajihāsā karmaṇāmbhavet
jantoḥ sukṛtapuñjena tadā sannyāsamācaret
kṣayahetuśca bhogo'pi śrūyate karmaṇāṃ yathā
siṣeve viṣayān jñānī saubharirbandhamuktaye
tathāca gāthāḥ śrūyante pitṛbhiḥ samudāhṛtāḥ
viraktasya ruceḥ samyakśreyase hṛdayaṃgamāḥ
pūrvakarma kṛtaṃ bhogaiḥ kṣīyate'harniśaṃ tathā
sukhaduḥkhaiḥ svakairvatsa puṇyāpuṇyātmakaṃ nṛṇām
kṣīṇādhikāro dharmajñastataḥ śamamavāpsyasi
tathā bhāgavataṃ vākyaṃ śrūyate cārjunaṃ prati
kuru karmaiva tasmāttvaṃ karma jyāyo hyakarmaṇaḥ
śarīrayātrāpi ca te na prasidhyed akarmaṇaḥ
śāstrāntare'pi bhūyasyaḥ śrūyante tattvavādinām
gṛhāśramācāravatāṃ karmasaṃprerikā giraḥ
nyāyāgatadhanastattvajñānaniṣṭho'tithipriyaḥ
śrāddhakṛt satyavādī ca gṛhastho'pi vimucyate
ityādivedavacanaiḥ karmajānāmapīṣyate
bhogaḥ phalānāṃ prāptānāṃ sa tu saṃgavivarjitaḥ
śrūyate janako rājā prajāpālanatatparaḥ
bhuñjan bhogān muktipātramasaktistatra kāraṇam
ayamapyapavargasya mārgaḥ prakṛtisundaraḥ
svajātyuktābhicaraṇāt svargastu sulabho nṛṇām
svargyaṃ yaśasyamāyuṣyaṃ karma kurvīta tatparaḥ
kurvanneveha karmāṇītyādi vede'pi niścayaḥ
sukṛtaiḥ prāpyate sampat sā ca bhogāya ceṣyate
sa bhogo'ṣṭādaśavidhairvyasanaiścānubadhyate
pṛthak tebhyo bhīmarūpo na kutrāpi pratīyate
bhakṣyasrakcandanāderyaḥ so'pi tādarthakaḥ smṛtaḥ
ato vasantavarṣartucandanendūdayādayaḥ
mude kāntopagūḍhānāmudvegāya viyoginām
dharmadrumasya phalamarthamudīrayanti śāstreṣu niścitadhiyo hi yathāgamena
taṃ dānabhogavidhaye sujano niyuṅkte samyak tayoḥ pariṇatiḥ suṣamānupaiti
iti śrīkūrmācalādhipatirudradevaviracite śyainike śāstre karmānuṣañjanaḥ prathamaḥ paricchedaḥ
vākpāruṣyādyabhihitastathāṣṭādaśako gaṇaḥ
heyāheyaprakāreṇa nāmataścātha kathyate
vāgdaṇḍayośca pāruṣye īrṣyāsūyā ca sāhasam
arthadūṣaṇapaiśunye krodhaje krodha eva ca
striyo'kṣā madirāgītanṛtyavādyavṛthāṭanam
parokṣanindāhaḥsvapno mṛgayā ceti kāmajaḥ
aślīlā karkaśā coktir vākpāruṣyam itīṣyate
daṇḍeṣu vyavahāre ca śobhate nānyadā kvacit
daṇḍo'narhe mahograśca daṇḍapāruṣyamucyate
pratāpajananāyālaṃ saṃkaṭe nānyadā caret
pararddhiṣvakṣamā cerṣyā sā sapatne praśasyate
taducchedāya yatate tathaivottejito yataḥ
doṣāropo guṇādau yaḥ sāsūyeti nigadyate
vidūṣakādibhiḥ sā tu rahogoṣṭhyāṃ praśasyate
kriyamāṇā tatprapañco nāṭakādau nirīkṣyatām
ākhyāyikādiṣvapi ca samāsavyāsayogataḥ
prāṇasandehakṛt kāryaṃ kṛtaṃ sāhasamucyate
tadāpatsu ca śobhāyai bhaveddhāsyāya cānyadā
prakīrṇatā cāgrahaṇamapātre pratipādanam
mūlacchedena vā dānapratipattyarthadūṣaṇam
tat prayatnena cāptaistu kārayet paramaṇḍale
sūcanaṃ paradoṣāṇāṃ paiśunyamiti gīyate
taccāramukhataḥ sarvaṃ śrotavyaṃ svadhiyā punaḥ
niścitya cārairanyaiśca pratīkāraṃ tadācaret
daṇḍādipātane krauryyaṃ krodha ityucyate budhaiḥ
sadāpakāriṣu ca taṃ vidadhyānnetareṣu ca
sulakṣaṇā kalābhijñā dakṣā saubhāgyasaṃyutā
vayovinayasampannā sā strī strītyucyate budhaiḥ
sādhanaṃ sā trivargasya gṛhasthāśramalakṣma ca
prasūtyupaskaraprekṣāmanaḥprahlādanādibhiḥ
etat kumāreṇāpyuktaṃ purāgastyāya pṛcchate
yatrānukūlyaṃ dampatyostrivargastatra vardhate
dharmmādartho'rthataḥ kāmaḥ kāmaḥ strībhyo na cānyataḥ
tena dharmmadrumasyāho phalaṃ raktā nitambinī
atastāṃ sarvabhāvena pumāṃścaivānurañjayet
svacchandācaraṇaṃ hitvā kāmasaṃvedanādiṣu
kāmaścānanyamanasor dampatyor yaḥ parasparam
ātmaikavedyo nākhyeyaḥ sparśaḥ kāma itīritaḥ
guṇāḍhyavyāsavālmīkisūktimuktārṇaveṣu ca
sambhogavipralambhābhyāṃ prapañcastasya vistaraḥ
krīḍā sajīvanirjīvā glahapūrvākṣa ucyate
sa cārthavṛddhyai kāmarddhyai suprayuktaḥ prajāyate
yatpānāt mattatāmeti tadvastu madirocyate
acikitsyeṣvāmayeṣu tajjñaiḥ sāpi praśasyate
geyaṃ yadraktakaṇṭhasya tālasvarasamanvitaṃ
lāsyopayogi tadeti gītajñāstadvijānate
yathāvakāśena ca taccaturvargasya sādhanam
pratyakṣeṇārthakāmasya siddhigāne pradṛśyate
dharmmāpavargayoḥ siddhirbharatena yathoditā
yājñavalkyena muninā tathānyairnāradādibhiḥ
gītajño yadi gītena nāpnoti paramaṃ padam
rudrasyānucaro bhūtvā tenaiva saha modate
uddhataṃ tāṇḍavaṃ yacca lāsyaṃ cābhinayātmakam
cārālayamamāyuktaṃ dvividhaṃ nṛtyamucyate
caturvidhaṃ vādyamuktaṃ tattatādiprabhedataḥ
prayojanaṃ gītavacca vijñeyaṃ nṛtyavādyayoḥ
kāryaṃ vinā yadudyānanagarādyupasarpaṇam
vṛthāṭanaṃ tacchastaṃ tu śarīrālasyaśāntaye
parokṣanindā vyaktārthā sātisaṃdhātumiṣyate
sarvartuṣu divāsvapnaḥ so'pi vyaktārtha eva hi
bālātisārikṣīṇeṣu sa cājīrṇiṣu śobhanaḥ
ta ete saptadaśa ca mṛgayāṣṭādaśī tathā
heyāheyāḥ purā prāha bhīṣmo dharmātmajaṃ yathā
vyasanāni ca sarvāṇi tyajethā bhūridakṣiṇa
na caiva na prayuñjīta saṃgaṃ tu parivarjayet
itthamatra paricintya lāghavaṃ gauravaṃ ca guṇayogataḥ pṛthak
saṃgamātramapahāya yojayet rañjanāya jagato yathāyatham
iti śrīrudradevaviracite śyainike śāstre vyasanaheyāheyatānirūpaṇo dvitīyaḥ paricchedaḥ
athedānīṃ mṛgavyā tu samāsavyāsayogataḥ
ekāpi cāṣṭadhā saiṣā bahudhātra nirūpyate
āmiṣādyarthasaṃsiddhyai naikopāyaiḥ sukhāya ca
hiṃsanaṃ prāṇimātrasya mṛgayeti pracakṣate
hiṃsanaṃ prāṇināṃ yatra tatra doṣaparamparā
yāgīyāḥ paśavaḥ proktā grāmyāraṇyāścaturdaśa
eṣām aprokṣitānāṃ ca hiṃsā doṣāya jāyate
asmin arthe purā ślokā yathā dvaipāyanoditāḥ
pāṇḍukindamasaṃvāde mṛgahiṃsāprasaṃgataḥ
śatrūṇāṃ yā vadhe vṛttiḥ sā mṛgāṇāṃ vadhe smṛtā
rājñāṃ mṛga na māṃ mohāt tvaṃ garhayitumarhasi
achadmanā māyayā vā mṛgāṇāṃ vadha iṣyate
agastyaḥ satramāsīnaścacāra mṛgayāṃ ṛṣiḥ
āraṇyān sarvadaivatyān paśūn prokṣan mahāvane
agastyaprokṣaṇāddhiṃsā mṛgavyāyāṃ na vartate
grāmyāṇāṃ prokṣaṇaṃ śastaṃ yāgādiṣu yathāvidhi
āraṇyānāṃ hyagastyasya prokṣācchasyate vadhaḥ
śrūyante cetihāsāśca rājñāṃ tasyā niṣevane
vyāyāmāccopaghātācca pratyutāyāsavedanam
yatra tatra sukhāyeti vyarthaṃ cet tatra kathyate
yathā prasahya māninyāścumbanāliṅganādikam
āyāsasādhyamapyantarna nāma mudamañcati
prahāro nakhadantāder yathaiva smarasaṃgare
upaghātastathaivātra rasāveśān na vā ruje
iti siddhaṃ lakṣaṇaṃ hi mṛgayāyāḥ puroditam
tasyāḥ kilāṣṭabhedānāṃ vivecanamathocyate
haramūrtir ivāvasthābhedādekaiva kāminī
yathāṣṭadhā rasāyālaṃ tathaiva mṛgayā matā
āśvīnānyā sajālānyā kālyānyā yāvaśī parā
sāpekṣānyā padaprekṣā tathā śvagaṇikā parā
śyenapātāṣṭamī caitāḥ krameṇa parikīrtitāḥ
svalakṣaṇam athaiṣāṃ hi tathākartavyatocyate
turagaiḥ sādhanībhūtair vidravantaḥ śarādibhiḥ
vadhyante hi mṛgā yasyāṃ sāśvīnā rasaśevadhiḥ
avṛkṣakardamagrāvā nīrandhrā bhūḥ praśasyate
kālaśca śiśirārdhāntād ā jyaiṣṭhārdham apīṣyate
tasyāḥ susevanānmedaśchedo vapuṣi lāghavam
balāśopacayo dārḍhyam antarāgneśca pāṭavam
kṣuttṛṭśītātapālasyajāgarādeḥ sahiṣṇutā
calalakṣyādinaipuṇyam utsāhaparivardhanam
svasattvodbhāvanaṃ jñānaṃ sattvānāṃ cittaceṣṭite
ityādikaguṇotkarṣo jāyate cātmasampade
tathā dharmmārjanamapi vṛkavyāghrādihiṃsanāt
vadhena hariṇādīnāṃ śasyādīnāṃ ca rakṣaṇāt
naikakarmmopayogyānāmaṭavīnāṃ nirīkṣaṇāt
vitrāsanācca caurāṇāṃ tathāṭavikarañjanāt
tathārthopārjjanaṃ mattahastigaṇḍānubandhanāt
viṣāṇājinakastūrimaṇipakṣādyupārjjanāt
varāhalāvikādīnāṃ sanmāṃsābhyavahārataḥ
udriktasattvasampattyā kāmodreko'pi puṣkalaḥ
raso'bhimāno 'haṃkāraḥ kāmasarvasvam ucyate
ato mṛgavyāśrāntasya candanādyanulepanam
gātrasaṃvāhanaṃ hastapallavaiśca mṛgīdṛśām
pānakaṃ pañcasārādi tālavṛntānilā muhuḥ
manaso hyabhimānena yathā sambandhamṛcchati
anyadā na tathā yena tena kāmaikavedanam
strīmṛgavyābhidā kāpi rasapuṣṭau ca dṛśyate
śāstrakāraiḥ kilaitāvān sūkṣmabhedastu darśitaḥ
ābhyāsikī samprayoge prītiścānuttamā ratau
vibhāvāścānubhāvāśca rasādhikyāttayoḥ samāḥ
saṃyogaviprayogābhyāṃ vilokyante yathāyatham
teṣāṃ strīviṣaye vyāso nāṭyālaṃkāranirmitau
kāmaśāstrādiṣu mahān dṛśyate tena nocyate
mṛgayāyāstu saṃkṣepāt parijñānāya kathyate
mokturdūrācchakuntādergrahaḥ śyenādibhiḥ kṛtaḥ
dhanvinaśca haṭhāllakṣye śarasiddhiścalācale
vyañjayatyuttamāṃ prītiṃ aśruromāñcagadgadaiḥ
vicyutiścāpi tasyaiva viyogenāpadiśyate
vitarkasmṛtivaivarṇyavilāpādikarī yataḥ
ityādyūhyamataḥ sāmyaṃ mṛgayāyāstathā striyaḥ
tenaiṣāpi trivargasya sādhanāya praśasyate
sambhūya sāvakāśena prasāryānilasammukham
balaṃ mṛgābhisāreṇa sānāyāsena sidhyati
khaḍgābhisaraṇe śastaḥ pañcaṣā eva sādinaḥ
vaśyāsturaṃgāḥ śasyante śikṣitā ye gatāgate
tvarayā pṛṣṭhato vedhyaḥ kṣudraśaktyā tu sādinā
parāvṛtto yadi bhavettadāsya purayāyinā
viśrambhāttu nijāśvasya sādinā bhāvyamañjasā
tasyābhisāre cānyena vedhyo bhavati pṛṣṭhataḥ
athavā pārśvato vāṇairvedhyaḥ śreṣṭhadhanurddharaiḥ
dṛptaṃ mṛgendramapi ca taralāśvaistu dhanvinaḥ
lakṣyālakṣyeṇa lakṣyeṇa mārjjāramiva nighnate
sā sajālā kūṭavṛttyā yasyāṃ nighnanti vai mṛgān
matsyaśaṅkhodrasūktīnāṃ bandhanaṃ cāpi kurvate
narāstasyāṃ sādhanānāmānantyamupalakṣyate
niṣādaprāyanīceṣu sthitistasyā vilokyate
gajabandhādisaukaryyasiddhaye sātiricyate
kāraṇīyā nṛpaiḥ sā tu mahodayakarī yataḥ
chadmācaraṇamapyatra na doṣāyānubadhyate
asmin arthe vālivadhe yathā vālmīkinodanā
vāgurābhiśca kūṭaiśca pāśaiśca vividhair narāḥ
praticchannā adṛśyāśca gṛhṇanti bahavo'dbhutam
vidhyanty abhimukhāścāpi mṛgayādharmmakovidāḥ
kuraṅgāṃśca kuraṅgāśca pakṣiṇaścāpi pakṣiṇaḥ
badhnanti śikṣāyogena sajālāntargataiva sā
kālyā saṃkālya bahubhiḥ pṛṣṭhato'nyaiḥ purasthitaiḥ
sādhyate yā pṛthaklīnaiścaturdhā sā tu bhidyate
tāroccāraiḥ kālyamānā purovātaṃ dvibhis tribhiḥ
trikīrṇamokṣairhanyante eṇā sā bahukarṇikā
pṛṣṭhato nibiḍībhūtaiḥ kālyante yatra vai mṛgāḥ
badhyante pādapacchannairyatra sā mūlalagnikā
sudūrād vartulībhūya kramāt saṃkocamāgataiḥ
ekatra pratisaṃruddhā naikajātyudbhavā mṛgāḥ
vadhyante karavālādyair bahubhir yatra naikadhā
mahākālyeti sā proktā sidhyate sā nṛpādibhiḥ
aparā gajakālyeti sādhyate sāśvasādibhiḥ
grīṣmartāveva viralībhūtavāryuparodhanāt
caturvvidhāyāḥ kālyāyāḥ sādhane kuśalā janāḥ
yujyante kālane mokṣe śarāṇāṃ cānyathā nṛṇām
vṛthāyāso bhaveddhvaṃsaḥ svīyeṣvevānudṛśyate
niryātayavaśasyādispandanāmātrasūcitāḥ
vadhyante yatra vai vadhyā yāvaśī sā prakīrtitā
dvitrairevāśvavāraiśca śaramokṣaviśāradaiḥ
sā sidhyati śainaścārāt śasyaspandopalakṣaṇāt
cātyāyāsakarī sā tu pramodāyopajāyate
mṛgādyapekṣāmālambya līno yatraika eva vā
dhanvī vidhyati digdhena sā sāpekṣā smṛtā budhaiḥ
vibhītakādau kṣetre vā nipāne sā tu sidhyati
gośavādiṣu siṃhādervadhāya sukhasiddhidā
padamārgānusāreṇa vadhyante yatra vai mṛgāḥ
padaprekṣā ca sā proktā dvidhā sāpi prayujyate
kukkuraiḥ parito'nviṣya ciramāyāsya karkaśam
vadhyate hi mṛgo yasyāṃ śvapadaprekṣikā hi sā
yatra dhanvī prayatnena svayamanviṣya kauśalāt
suptaṃ suptotthitaṃ vāpi hanti sā pūrvaśabditā
te ca dve saikataprāye sānūpe vātha yatnataḥ
varṣarttāvatisidhyete cānyadātiśramāt punaḥ
ūṣarādisthale yasyāṃ lakṣyīkṛtyopavāhitāḥ
gṛhṇanti śaśakādīṃś ca śvānaḥ śvagaṇikā smṛtā
śunāṃ sukhaparikṣepaḥ siddhyasiddhī śaśaplutau
patanotpatanābhyāṃ dve hāsyapuṣṭividhāyike
teṣāṃ ca ghurghuroddāmarāviṇi pratidhāvatām
kāle tadraudraparyāptair dantādanti nakhānakhi
dviśastriśaḥ sāvakāśādrajjumokṣaviśāradaiḥ
lakṣyamuddiśya ca śunāṃ mokas tatsiddhikārakaḥ
tasyāṃ śarāṇāṃ sahasā mokṣo nānyatra śasyate
bādhamānam apāsyaikaṃ kolaṃ kauleyasiddhaye
daṇḍāpi sā tvarthayuktā prayoktavyā śaśādiṣu
evaṃ sāpi pramodānāmāspadaṃ parikīrtyate
asyā eva bhidā kāpi kṛṣṇasāre rurau hi yaḥ
moko'tirasakṛd yena rajjvā moko'pi sa smṛtaḥ
yasyāṃ tantrairdvidhā muktāḥ patatriṣu patanti ca
śyenāḥ sātīva rasabhūḥ śyenapāteti kathyate
śyenapātā mṛgavyeti svairaṃ vānyasya vā bhavet
svairamāraṇyakānāṃ cet mṛgavyeti nirarthakam
mṛgān śaśādā gṛhṇantītyevaṃ yadi sadarthakam
tadā siṃhādiṣu punaḥ kathaṃ naitatprayujyate
yatrānekārthamasakṛt mṛgyante prāṇinaḥ parāḥ
sā mṛgavyeti nirdiṣṭā sā tiraścāṃ na vidyate
te tu svodaraparyyāptimātramāṃsāya kevalam
hiṃsanti na tu caiteṣāṃ artho'nyatrānubadhyate
na kevalaṃ mṛgavyāyā hyartho māṃsārthamātrakaḥ
yato muktājinādīnāṃ kastūryādeḥ samudbhavaḥ
dṛśyante hastibandhāśca tena nānārthasiddhaye
anviṣyate prāṇijātaṃ mṛgayetyucyate tataḥ
ato nṛbhiḥ prayuktānāṃ teṣāṃ pāto'tra kathyate
tenāṣṭamī mṛgavyaiṣā śyenapātā nirūpitā
etasyā viśadatayā kilāṣṭa bhedā nirdiṣṭāḥ punarapare hyavāntarā ye
te sarve rasajananāya naikarūpāḥ kalpyante vihitavidhānasamprayogāt
iti śrīrudradevaviracite śyainike śāstre mṛgayāvivecanastṛtīyaḥ paricchedaḥ
mokādyācārasampannā śyainalakṣaṇalakṣitā
viśrambhaṇādyupāyaiśca vihitā sā nigadyate
hastamuṣṭiprabhedena moko dvividha ucyate
yatrāṅgulībhiḥ sarvābhiḥ śyainapatpāśapīḍanam
vidhāya kriyate moko hastamokaḥ sa ucyate
kuhyādiṣv ayamevokto vāsādiṣvapi śasyate
vastrāntaritamāveśya talopari yathābalam
asaṅgavat parīkṣepo muṣṭimokaḥ prakīrtitaḥ
asaktaṃ laghu sollāsaṃ gatānugatamañjasā
praśasyate dvidhā moko dūre dūre yathāyatham
teṣāṃ viśrambhaṇaṃ pūrvaṃ yathāvadiha kathyate
ādau vimudrayennetre sīvanena vicakṣaṇaḥ
yathā na mukhamīkṣeta yathā vā pratiśīrṣakaiḥ
śabdaṃ ca śrāvayennaiva yāvaddivasapañcakam
tataḥ pratiniśaṃ kiṃcit sāloke dīpikādibhiḥ
netre nirmudrya pānīye kṣālayet sukhaśītale
kiṃcit kiṃcit paricayaṃ kārayet śrāvayet vacaḥ
evaṃ krameṇa hastādisparśairvākyopalālanaiḥ
vibhaktakāle pānīyamāṃsadānena sāntvanaiḥ
chāyātapopaśamanaiḥ kramānnetropamocanaiḥ
kṛtvā raktāparaktatvaṃ jñeyaṃ caiṣāṃ viceṣṭitaiḥ
netre nimīlya tiṣṭhanti caikapādena vai yadā
cañcvā kaṇḍūyanaṃ caiva pakṣapālyorvidhūnanam
āsyāvalokane saumyāṃ dṛṣṭiṃ saṃcārayanti ca
tadā raktāstu vijñeyā viraktāstvanyathā tu te
raktān jñātvā rajjuyuktānāhvayedāmiṣādibhiḥ
krameṇa vardhayed bhūmimāhvayecca dviśaḥ triśaḥ
yadāhvāne no vilambaṃ kuryus tiryaṅ na vā gatim
na māṃsādestathā kṛṣṭiṃ tadā rajjvā vināhvayet
tato vṛkṣādyupari ca prakṣipyāhvāyayet kramāt
kalaviṅkakapotādipatatrigrahaṇaṃ punaḥ
kārayet pūrvasaṃskārasmāraṇāya yathāyatham
krameṇānena ye na syurvaśyāstān atijāgaraiḥ
atyantakarasaṃyogaiḥ karṣaṇaiścānayedvaśam
teṣāṃ jātyanurūpā ca rañjanāya kriyā matā
ato 'nuvakṣye śyenānāṃ pṛthagjātivivecanam
kṛṣṇākṣā pāṭalākṣā ca jātī dve prasphuṭāntare
tayoścāvāntarā bhedā lakṣyante'nye'pi bhūriśaḥ
teṣāṃ nāmāni kathyante jātānāṃ jātimukhyayoḥ
kuhīśaśādacarakavaharīlagarās tathā
tathānyā pakṣakalikā tathā turumutī parā
puṃvyaktayaśca tatsaṃkhyāḥ kṛṣṇākṣājātijo gaṇaḥ
eṣo 'tijāgaraiḥ sādhyaḥ sapānīyāmiṣāśanaḥ
kāryo mukhe śilākṣepastathā hastādidaṃśane
viśrambhaścākṣuṣaścāsya kṣiprameva prajāyate
ābhyantarastu kṛcchreṇa tasmād yuktyā vaśaṃ nayet
āhvānaṃ pakṣabandhena vāsasā vā prakalpayet
āgate deyamaśanaṃ yathā nāśā vihanyate
vāgdaṇḍaiś cārthadaṇḍaiś ca kiṃcid āśvāsanais tathā
sthāpyante svavaśe duṣṭā yathaivaiṣa gaṇastathā
atipuṣṭastu vikṛtimaśaktim atikarṣitaḥ
sampadyate yathā nīcastathaivaiṣa gaṇaḥ smṛtaḥ
pratyāśāvarddhanopāyair dānaiḥ karmmānurūpataḥ
rañjitā rañjanāyālaṃ bhṛtyā iva bhavanti te
dūrāhvāne dūrapāte sthūlalakṣyavinigrahe
praśasta eṣa hi gaṇo dvitīyaḥ kathyate'dhunā
patraṃ vājaśchada iti paryāyakathanoktayaḥ
bhavanti tena sāmānyaṃ vājavattvaṃ patatriṇām
yathāśvatthāmni karṇe ca bhīṣme pārthe ca rukmiṇi
sāmānye savyasācitve vaiśiṣṭyād arjune 'bhidhā
tathaiva vājavattve'pi sāmānye sarvapakṣiṇām
śyene patrīti vājīti śabdo vaiśiṣṭyasūcakaḥ
vājā vāsā vesarāśca sicānāśca caturvidhāḥ
jūrāśceṭā dhūtiṭunāstathā puṃvyaktayas tvamī
ubhayorgaṇayoścaiṣāṃ strīṇāṃ prādhānyam ūrjitam
saṃsthāne sāhase mūlye pakṣapātādisauṣṭhave
vājādyāśca pradhānatvāt puṃliṅge vyapadeśitāḥ
vājinaḥ pañcadhā teṣāṃ pṛthaklakṣaṇamucyate
kṛśākṛtirbalākākṣaḥ śvetakṛṣṇakapardikaḥ
bhavatyaṅge tathorvośca sukhasādhyaḥ prakīrtitaḥ
yaś cakravākasaṃsthānaś cakrāṅgaḥ sa ca kīrtitaḥ
pralambaḥ kṛṣṇasaṃsthānaḥ kaṅkābhaḥ kālakaḥ smṛtaḥ
cirādviśrambhamabhyeti surakto'pi virajyate
yaḥ sarvāṅge himaprakhyo haṃsavājaḥ sa kathyate
sa yatra pūjitastiṣṭhet kalyāṇaṃ tatra jāyate
taṃ prayatnena rakṣettu nākṣveḍādiṣu yojayet
tasya sparśena naśyanti jvarāścāturthikādayaḥ
yasyāśvatthadalaprakhyā lekhā pucchacchadādiṣu
jāyate vājarājo'sau mahārāvaṇasaṃjñakaḥ
sa mahāpuṇyanicayaiḥ prāpyate kautukāspadam
rāvaṇāt pakṣisaṃghānāṃ mahārāvaṇa ucyate
auraṅganā dhāvanāśca pratiṣṭhānāstathaiva ca
śikārāśceti vāsānāṃ caturdhā jātirucyate
auraṅganā bahuvidhā bhavantyuccāvacā api
vikrame sāhase caiva varṇairapi pṛthagvidhāḥ
dhāvanāḥ sūkṣmakāyāśca sukumārā javādhikāḥ
patraprāyāḥ pratiṣṭhānā mandā vege ca sāhase
arogā baddhapiṇḍāśca vājadeśasamudbhavāḥ
śvetābhā gairikābhāśca kṛṣṇābhā varṇataḥ smṛtāḥ
suśīlā javanā hiṃsrāḥ śikārāścaṇḍasāhasāḥ
cyotanta iva pīyūṣaṃ dṛśoḥ saṃsthānasauṣṭhavaiḥ
prāpyante te 'tisukṛtaiḥ śikṣāsaṃskāraśālinaḥ
tānnātijāgarāyāsaiḥ kleśayellālayenmuhuḥ
puṣṭāneva mṛgavyāyāṃ yojayenmanaso mude
vesarāstrividhāsteṣāṃ pṛthaṅnāmābhidhīyate
sthūlo'dhamo māṇikastu cūlikāṅkastu madhyamaḥ
śuddhastu vāsāpratimaḥ pakṣādhikye'pi sāhase
anekadeśajanmānastena deśasvabhāvataḥ
nānāsaṃsthānaceṣṭābhiḥ sicānā naikadhā smṛtāḥ
puṃvyaktayo'pi caiteṣāṃ lakṣaṇairupalakṣitāḥ
bhavanti te ca vistārabhayānnātra pradarśitāḥ
śīrṣaṃ phaṇiphaṇākāraṃ śastaṃ grīvā tathonnatā
pakṣatī cāyate vakṣo vistīrṇaṃ sarvapatriṇām
hrasve ca nalike tadvadvṛttapīne subandhane
āyatāṅgulisuśliṣṭasandhibandhau karau matau
udagranakharau caiṣāmāsanaṃ svastikākṛti
etāni lakṣaṇānyeṣāṃ sāmānyāni vijānate
vāsā madhuravāk dhanyo vājī mūko'tiśobhanaḥ
kuhī yasyāḥ kaṇḍikā hi karṇāntā rajatākṛtiḥ
pakṣasatkārasaṃpuṣṭā lālanaiścānurañjitāḥ
bhavanti vāñchitārthāptyai śyenāḥ susacivā iva
patrī vineturasamaṃ buddhikauśalavaibhavam
rājyatantravidhānajño vā jānāti na cetaraḥ
yatra labdhopaśamanamalabdhārthopacintanam
duṣṭānāṃ karṣaṇaṃ yuktyā vinītānāṃ ca poṣaṇam
utsāhavardhanaṃ kāmapūraṇaiḥ kṛtakarmmaṇām
rañjanaṃ rakṣaṇaṃ śaśvat raktāraktaparīkṣaṇam
viśvāsanamaviśvāso netraceṣṭānirūpaṇam
sādhyasādhanayorjñānaṃ śakyāśakyavivecanam
jñātvā niyojanaṃ yogye tathāyogyānnivartanam
ityādyūhyā guṇā ye ca rājadharmme pradarśitāḥ
tatra te śyainike śāstre vicīyante manīṣibhiḥ
yathāvakāśaṃ hi rasā nāṭyādau ye vinirmitāḥ
ityādyanekarasabhāvanayā gabhīram āpāmarādisukhasevyatayā subodham
saṃkṣiptayuktiracitaṃ pariśīlayantu te śyainikaṃ tu mṛgayābhimatā hi yeṣām
iti śrīrudradevaviracite śyainike śāstre śyenānāṃ vivecanaṃ paricchedaḥ caturthaḥ
teṣām āhāramātrāyāḥ parimāṇamathocyate
kālacaryā tathā rogaparīkṣānigrahāvapi
pañcaviṃśatiṭaṅkaiśca mātrā śuddhāmiṣasya yā
kuhīcarakavājānāṃ vaharīṇāṃ ca sā bhavet
śaśādā nālpamātrārhā laṅghane'pi tathākṣamāḥ
jātimātreṇa nirdeśāsteṣāṃ krīḍā tu no hitā
te pañcahīnāṃ tāsāṃ tu puṃvyaktīnāṃ prayojayet
pakṣakākalikāyāstu pañcahīnā tato bhavet
tato dvihīnā vāsānāṃ dvihīnāṃ punarādiśet
śuddhānāṃ vesarāṇāṃ tu cūlāṅkānāṃ puroditāḥ
tāvanmātrā sicānānāṃ yathāsātmyena kalpitā
tathā turumutīnāṃ tu navaṭaṅkaiḥ prakalpitā
ceṭāṭonādhūtikānām ekadvitrikramāt kṛśām
prakalpayedimāṃ mātrāṃ dvivāraṃ teṣu yojayet
yathā vetanabhaktasya yathāyogyeva kalpanā
śasyate kālapāto'pi tantrakṣobhāya kalpate
tathaiṣāṃ kālapāto'pi nāhāreṣu praśasyate
vaiṣamyamapi mātrāyā vaiguṇyam upapādayet
mātraiṣā hi mṛgavyāyāṃ niyuktānāṃ prakīrtitā
pakṣamokṣāya jyaiṣṭhādāvanyāṃ mātrāṃ prakalpayet
grīṣme pracaṇḍamārtaṇḍatāpasaṃtāpitā diśaḥ
na bhānti taravaścaiva śīrṇaparṇairanāśrayāḥ
jhañjhānilā dhūlijālairāvilā vānti sarvataḥ
payāṃsi kvathitānīva srotasvinyaḥ sravanti ca
prataptareṇuduṣparśā rasā teneha jantavaḥ
nirvairā vigatotsāhā lakṣyante jvaritā iva
patatriṇastāratārai ruvanti karuṇasvaraiḥ
viśeṣeṇa sravadvāridhautāmalaśilācitāḥ
bhinnendranīlasaṃkāśasūkṣmaśaṣpasamācitāḥ
sravatsaralaniryāsasurabhīkṛtamārutāḥ
upatyakā himagireryeṣāṃ paricayaṃ gatā
teṣāṃ dāvāgnisaṃkāśo grīṣmo bhavati duḥsahaḥ
atastāpopaśamanān upacārān prayojayet
teṣāṃ prāsādaśikhare sudhādhavalitodare
yantranirmuktaparyantapānīyāsāraśītale
janairvyajanahastaiśca dūrato janitānile
vivikte bandhanaṃ kāryaṃ jālasaṃruddhamakṣike
athavodyānasadvedyāṃ rakṣitāyāṃ surakṣibhiḥ
saratkulyāmbuśītāyāṃ niviḍocchritabhūruhaiḥ
caṇḍāṃśukarasaṃcārarahitāyām anāratam
athośīraparinyastapānīyasurabhīkṛte
parito vāpitodbhūtayavāṅkuravirājite
nirdaṃśamaśake ramye bhūgṛhe bandha iṣyate
sthānaṃ vilocanānandajananaṃ ghrāṇatarpaṇam
samārutapracāraṃ tu sāvakāśaṃ prakalpayet
naikatra bahavaḥ sthāpyāḥ dvitrāḥ sthāpyāḥ pṛthak pṛthak
na ca tebhyaḥ suśītāmbu vāravāraṃ pradarśayet
vājādikalaviṅkāder māṃsaṃ nāticirasthitam
laghu rucyaṃ pradātavyaṃ yathā pariṇamettathā
puṣṭyai pravardhayed eṣāṃ mātrāmatha śanaiḥśanaiḥ
snānārthaṃ vāripūrṇāśca sthāpayet kuṇḍikāḥ puraḥ
bhuktaṃ yadyudgireyuste māṃsameṣāṃ tadauṣadham
mahiṣyā navanītena methikācūrṇamiṣyate
bhuktaṃ pariṇamennaiṣāṃ yadi deyaṃ tadāmiṣam
sadyohṛtaṃ ca madyāmbusiktaṃ candrāṅkasaṃyutam
pradeyamathavā vahnicūrṇaṃ tadupaśāntaye
kiṃvā bhaṅgārasonmiśraṃ paścāt taptāmbu pāyayet
yuktyā yathā nodvijeran yuktiḥ sarvatra sādhikā
kārśyaṃ yadi bhajeyuste tadā strīstanyasaṃyutam
pradeyaṃ navanītena dhenvā vā māṃsamiṣyate
kṣudbodhāya lavaṅgena naramūtreṇa vā punaḥ
evaṃ krameṇa kṣudvṛddhiṃ vidhāya paribṛṃhayet
mātrāsaṃvardhanair nityam upacāraiḥ suśītalaiḥ
athāmbudakṛtadhvāne vidyududdyotadīpite
mālatījanitāmodapramode sarvadehinām
dardurārāvavirute śikhaṇḍikṛtatāṇḍave
kadambāmodapiśune śvasane vāti sarvataḥ
sarvatrāsārasaṃcārakaluṣe saridambuni
jhillījhaṅkāravācāle kāle prāvṛṣi cāgate
tathaivopacarettāstu yathā puṣṭāḥ svapakṣakān
tyaktvā navān prapadyeran sarpāstvacamiva drutam
yadi kālātyayaṃ kuryuḥ pakṣamokṣāya sāmiṣam
śaraṭāmiṣam apyeke pakṣamokṣāya jānate
gadūpaṃ gomahiṣyāder dadate mlecchajātayaḥ
nairghṛṇyādvegamācchādikaraṇānnaiṣa śasyate
kṛmayo yadi patrāṇi cyāvayanti tadauṣadham
viḍaṅgavahnikastūrīsamabhāgaiḥ pradāpayet
dvirattimātramathavā saindhavaṃ sthūlapakṣiṇām
laghūnāṃ rattikārdhaṃ tu samāṃsaṃ divasatrayam
tajjñaiḥ suśikṣitāḥ śyenā bhavantyānandadāyinaḥ
ataḥ sukhavighātārthaṃ nṝṇāṃ prāgdṛṣṭadoṣataḥ
teṣāmapi bhavantīha rogāstasmācca śāntaye
teṣāṃ coddeśato vakṣye 'nigrahāyauṣadhakramam
caturdhā śvāsavaiṣamyavṛttiḥ śākheti kathyate
abhighātasamutthaikā śleṣmajānyā ca pittajā
kṣaiṇyajānyā śoṣiteti kṛcchrasādhyā tu sā smṛtā
eṣāṃ śākhārujārtānāṃ andhakāre 'tinirjane
iṣyate sthānam alpālpam āmiṣaṃ sāmbu dāpayet
ghātaje volayugmāṃsaṃ deyaṃ gātre'pi savyathe
haridrāṃ lepayed yuktyā sekaḥ paryuṣitāmbunā
śleṣmaje māricaṃ cūrṇaṃ nasye prāk saṃprayojayet
śigrutvakcūrṇayugmāṃsaṃ deyaṃ taptāmbu pāyayet
kastūrikāpi deyā tu tadupadravaśāntaye
pittaje ghanasāreṇa lavaṅgośīracandanaiḥ
samāṃsairguṭikā deyā māṃsāt prāgeva yuktitaḥ
paścānmāsaṃ varttikāder deyam alpaṃ savāri ca
kṣaiṇyajā durdharā proktā tathāpi samudīryate
kriyā kilāyuṣaḥ śeṣe phalantyapi suyojitāḥ
śasyate kalaviṅkāder narāsṛksiktam āmiṣam
athavā pūjanāyās tatkālīnaṃ saṃprayojayet
kiṭer api prayoktavyam alpam alpaṃ yathābalam
dhenvāśca navanītena patriṇāṃ miśramāmiṣam
dadyāttaptāmbu yuktyā ca tatastadanupāyayet
karpūrasaṃyutaṃ vāri kāle kāle pradāpayet
athaiṣāṃ śākhināṃ śastā mimāyī yā prakīrtyate
sthūlānāṃ śyāmanetrāṇāṃ rattikātritayaṃ bhavet
mātrāṃ teṣāṃ tu sūkṣmāṇāṃ tadarddhamupakalpayet
sthūlānāṃ pāṭalākṣāṇāṃ mātrā dve kṛṣṇale smṛtā
sūkṣmāṇāṃ kṛṣṇalaikā tu mātrā bhavati cauṣadhe
stanyaṃ bhaṅgārasonmiśraṃ māṃsena saha yojayet
añjayeccākṣiṇī nityaṃ dantacarvitajīrakaiḥ
trisaptakadinānyeva yujyante sarvaśākhināṃ
māgadhīrajanīvolaṃ mimāyīsvarjipāṭalā
eṣāṃ cūrṇaṃ vastrapūtamajākṣīrasamanvitam
māṃsena śākhināṃ deyamekaviṃśativāsaram
śigrumūlatvacaścūrṇaṃ arkakṣīreṇa melitam
māṃsena deyaṃ sarveṣāṃ śākhināṃ dinasaptakam
patanti tāpāt dhūmācca ghātāt puṣpāṇi netrayoḥ
cāṅgerīmūlacūrṇena ślakṣṇeṇāpūrayeddṛśau
mucyate puṣpakaiḥ śyenastathāṣṭādaśabhirdinaiḥ
athavā rajanīnimbapatrāṇi maricāni ca
abhayāpippalīmustāviḍaṅgaiḥ samamelitaiḥ
ajāmūtreṇa vaṭikāṃ chāyāśuṣkāṃ vidhāya ca
pāṭale madhunā yojyā puṣpake stanyayogataḥ
nāśayatyeva vaṭikā yathā rudreṇa nirmitā
pānabhojanavaiṣamyāt pittodrekācca netrayoḥ
śophaḥ saṃjāyate vaktre tathā pākaśca durdharaḥ
śleṣmādhikyādapi tathā duścikitsyaḥ prajāyate
kṣīriṇyāś challikācūrṇaṃ tilatailena melitam
pūrvaje māṃsasahitaṃ deyaṃ lepo'pi śasyate
śleṣmaje tu śire vedhye taptalauhaśalākayā
mukhapāke nṛmūtreṇa miśraṃ māṃsaṃ praśasyate
tataḥ prakṣālanam api kāryam āsyaviśuddhaye
bandhakāṭhinyayogācca bhayād utpatanānmuhuḥ
jāyate savraṇaḥ śophaḥ padayor gardabhīti sā
kālātipātāt padayoḥ saiva cāndīti kathyate
pippalaudumbare kṣīre melayitvā vilepayet
caraṇau gardabhīśāntyai saptavāsaram anvaham
śāntimabhyeti teṣāṃ hi viṭpralepena vā punaḥ
jalūkāṃ pātayitvā tu niśāsaindhavasaṃyutām
navanītena tu svinnāṃ liptvā vastreṇa veṣṭayet
dinatrayaṃ tadunmucya punarevaṃ pralepayet
dvādaśāhe pralepena mucyate cāndyapi sphuṭam
āghātāddhīyamāno yo lakṣyate balavarṇataḥ
tasyauṣadhamidaṃ deyaṃ vakṣyamāṇamatandriṇā
dve niśe tutthakaṃ bhārgī madanaṃ cārkajaṃ payaḥ
ghṛte sarvasamāsena melayitvāmiṣeṇa ca
dātavyaṃ hi yathā mātrā trisaptakadināvadhi
klinnātparyuṣitāccaiva durjarādāmiṣāśanāt
nānāvidhā hi kṛmayo dṛśyante teṣu yojayet
dvibhāgena viḍaṅgāni kastūrīṃ caikabhāgataḥ
melayitvā pāyayeta yuktyā tadrogaśāntaye
bhayādasnāyināṃ gātre likṣā yūkāḥ patanti ca
teṣāṃ nāśāya māgadhyāś cūrṇenoddhūlanaṃ hitam
bilvamūlatvacaṃ cāpi piṣṭvā gomūtravāriṇā
tallepādeva naśyanti yūkā likhyā na saṃśayaḥ
ityagadair uditair upacāraiḥ saṃvihitaiḥ suhitaiśca yathāvat
rogavimuktatayā paripuṣṭān vīkṣya tato vinayenmṛgayāyai
iti śrīrudradevaviracite śyainike śāstre cikitsādhikāraparicchedaḥ pañcamaḥ
athaivamagadādyaiśca pūrvoktair bṛṃhaṇīyakaiḥ
hṛṣṭān puṣṭān samālakṣya nūtanacchadaśobhitān
nīlendramaṇisaṃkāśapakṣatibhyāṃ virājitān
muktājālairivorusthapakṣarājibhirañjitān
nirmuktoragasaṃkāśān paṭṭapāśopayojitān
grīvikāratnapadikāmañjarīpiñjarīkṛtān
kiṅkiṇīrāvamukharān kṛtvā tu sudine punaḥ
pūrvoktavidhinā raktān vidhāyāhvāyayet punaḥ
pūrvasaṃskārabodhāya rajjuyantritapatriṣu
paripātaṃ śikṣayīta pakṣarakṣāviśāradaḥ
ye śyenā nīḍanilayā labdhāḥ prāgbandhapoṣitāḥ
tān anabhyastasaṃskārān patatriparipātane
bahudhā śikṣayet prājñaḥ pāṭavakramavardhanaiḥ
suśiṣyā iva te śyenāḥ śikṣāṃ gṛhṇanti satvaram
samyak suśikṣitānāṃ tu śyenānāṃ marutāmiva
nākāryaṃ vidyate kiṃcit nāsādhyaṃ yogyavastuṣu
saṃdhārayeyustān hastairyuvāno mṛṣṭakuṇḍalāḥ
suveśāścāruvasanāḥ śikṣitā bahudhānvaham
śikṣāvaiśadyamālakṣya tadaiṣāṃ svayamīśvaraḥ
draṣṭuṃ vinodaṃ nirgacchet ākheṭoditavāsare
yāminyāḥ prathamādeva yāmādudayaśālibhiḥ
prātareva śaranmeghairyāyādruddhe divākare
dūrasaṃcāritānekaseno ruddhānyasaṃcaraḥ
svayaṃ viralavikhyātavīrāptaprāyasaṃvṛtaḥ
kavikārajjuvinyastasamastagatipāṭavaiḥ
surajadhvānavinyāsacaraṇanyāsaśālibhiḥ
vāhyamānaḥ svayaṃ svaśvaiḥ śyenavāhaiśca saṃyutaḥ
pracchāye bhūdharendrāṇāṃ yathākālam atandritaḥ
athavā yāmaśeṣe tu vāsare mṛgayāmiyāt
śaratkāle pṛṣṭhato'rkaṃ kṛtvā dūre tu no hitam
upatyakāyāṃ mṛgayāṃ yadyupeyāstadābhitaḥ
pracārayet padātīṃśca giridroṇyantarādiṣu
tatrasthāste ca paśyeran pakṣiṇāmapi sarvataḥ
uḍḍīyānyatra patanaṃ nilīyānantarāḥ sthalīḥ
samāyāṃ bhuvi vistāro mārgaṇe sādināṃ bhavet
viṣamāyāṃ tu pattīnāṃ girikūṭe śunāṃ punaḥ
madhye śyenadharo netā pārśvayordvau ca sainikau
ekaviṃśatyaśvavārair maṇḍalaṃ parikīrtitam
netṛdattekṣaṇaḥ savyo vyāmamātrāvakāśataḥ
pārśvayoḥ samabhāgena maṇḍalasthaścarejjanaḥ
ā pūrvād aiśvarīm āśām adhimoktum athārhati
śyainiko yena no lakṣyakṛtodvego bhaveddvayoḥ
śyenā yasyātha bahavastathaiva hayasādinaḥ
saṃcārayet sa parito maṇḍalāni pṛthak pṛthak
īśamaṇḍalamadhyasthaḥ sainiko hi vinājñayā
moktuṃ nārhati nediṣṭhe lakṣye 'pyaskhalitasthitiḥ
maṇḍale baharī tvekā kuhyapyekā trivājikā
vāsādyāḥ pañcaṣāḥ śastāḥ kramo moke puroditaḥ
krośārddhāddhārayet svīyān maṇḍalānmaṇḍalaṃ pṛthak
yathā bhavenna kuhyādervāsādermiśraṇādbhayam
vanyānāṃ tu śaśādīnāṃ trāsanāya puraiva hi
vikoṣāścāsayaḥ kāryā dhāryā vā śaktayo'bhitaḥ
bahavaḥ patriṇo dhāryā vinītaiḥ kālavedibhiḥ
śyainikasya prabhavataḥ paritaḥ paricārakaiḥ
mārgaṇe mandasañcāro maṇḍalasya sadeṣyate
nipātānantarānveṣe sutarāṃ manda iṣyate
sādināmagragā ye ca vetriṇaste'pi dhūtikāḥ
ṭonādīn muṣṭimokena kṣiperan varttikādiṣu
śaighryād alakṣyayātayas te'pi tiryaṅnipātiṣu
cīcīkucīravonneyagrahaṇād rasapuṣṭidā
tadrasākṣiptahṛdayastāneva yadi ceśvaraḥ
prakrīḍayettadā tajjñairbhāvyaṃ vetribhirādarāt
vetraprahārānabhitaḥ kurvadbhirmandacāriṇaḥ
utthāpayeyurlāvādīn ḍhokayeyuśca tadgatīḥ
yatraikavāraṃ patitaḥ pakṣī kuryānna cotplutim
sarajjunā śunā tatra mārgayitvā visarjayet
sāvadhānena devena bhāvyamutpatate hyasau
ityādi madhurālāpairbodhayeyustatheśvaram
kuhyā mokaḥ sārase'tha krauñce raudrarasāvahaḥ
sapakṣayoḥ parvatayoriva yatrānudhāvanam
nipatya nakharākṣepakrūrakreṅkārakūjitam
parāvṛttyogracañcvā ca prahāro raudrasaṃgaraḥ
atidūragatānāṃ tu kaṅkadātyūhapakṣiṇām
lakṣye moko baharyā hi janayatyadbhutaṃ rasam
yatra vegānilasvānabhīṣitāḥ khātpatanti ca
chinnapakṣanagākārāḥ khagāstasmāt kimadbhutam
hāriṇaṃ śiśumādāya sāntrāṇyaṅgāni bhakṣayan
anivāryo hi bībhatsaṃ carakho janayatyalam
ṭonādīnāṃ pakṣavegāt nilīnāḥ kecukādayaḥ
nirudyamāḥ kuñjamadhye darśayanti bhayānakam
atilīno bharadvājaḥ punaruccāvacaṃ bahu
pralapaṃllakṣyatāmeṣyan svairaṃ hāsarasāyate
bhayārteṣu pralīneṣu vācā lakṣyeṣu teṣvatha
gulikāstraprayogo hi kartavyaḥ kautukārthinā
dūrāllakṣyeṣu nipatan sthāne grahaṇamācaran
parāsukaraṇe dakṣo vājī vīrarasāyate
ūrddhvākrāntiḥ samākrāntirnīcākrāntiriti tridhā
varajagrahaṇe proktā vājānāṃ rasabhūmayaḥ
chāyākāraḥ nilīyādho haṭhāllakṣye tathorddhvage
utplutya śaravatpātamūrddhvākrāntī rasāvahā
samamevānusaraṇāt lakṣyālakṣyeṇa vā punaḥ
daṇḍavat patanaṃ lakṣye samākrāntiḥ samā matā
nīcānusāriṇi bhayādupariṣṭācca vajravat
saṃrambhāt patanaṃ lakṣye nīcākrāntiḥ suduṣkarā
evaṃ lakṣyānusaraṇāt bahuśaḥ paridhāvanāt
ativiśrambhaṇāt vājā gatāḥ śraiṣṭhyaṃ patatriṣu
utplutyotplutya patanaiḥ parigṛhyāvapātanaiḥ
mallā iva vidagdhānāṃ haranti prasabhaṃ manaḥ
dvandvasaṃcāriṇām ekanigrahe 'nyasya kūjitam
yatrābhitastatra rasaḥ karuṇastaruṇāyate
śṛṅgāraḥ puṣkalastatra dṛśyate nāyake dvidhā
lakṣyaprāptau bhogarūpastadaprāptau tathetaraḥ
yathāvakāśaromāñcaharṣāśrustambhagadgadaiḥ
cintāpralāpavaivarṇyabhāvaiḥ sattvaṃ vyanakti ca
strīsambhogādapi raso mṛgavyāyāṃ viśiṣyate
yena trasyatkuraṅgākṣyāḥ patiṃ sā vaśayatyalam
kaṇṭhalagnāṃ priyāṃ hitvā haimanīṣu niśāsvapi
nābhisāraṃ narāḥ kuryuryadi neṣṭā ca sā bhavet
atha vāsādimoko'pi śritāpaśritakādibhiḥ
rabhasā vihitāśleṣaḥ śṛṅgāram anusajati
tanūruhāṇi grahaṇe khātpatanti patatriṇām
janayanti prasannendramuktapuṣpotkarabhramam
ye vimuktā nije lakṣye dūre dūre skhalanti na
te sādhuvādapātrāṇi śikārā netare punaḥ
śīghratā pratisandhānaṃ śikārāṇāṃ dviśastriśaḥ
grahaṇe tittirādīnāṃ tat kena pratidiśyatām
jālapādeṣvapi tathā sarasīṣu saraḥsu ca
pūrvacārairanugataḥ kuhyādīn parimocayet
tatra sambhūya mokṣo'pi viśrambhaṃ ye gatā mithaḥ
teṣāṃ praśasyate dikṣu kavīnāṃ viplavāya tu
dundubhyāstāḍanaṃ kāryaṃ vārityāgāya patriṇām
yathā sukhena gṛhṇīyuḥ śyenāḥ svasthānavicyutān
ye nāṭyabandhakuśalairvitataprapañcaiḥ saṃdarśitāḥ kila rasāḥ samayaṃ vibhajya
ekatra te samakameva rasā anūnā dṛśyanta eva kṛtibhirmṛgayāvihāre
iti śrīrudradevaviracite śyainike śāstre śyenapāteti kartavyatā paricchedaḥ ṣaṣṭhaḥ
evaṃ vihṛtya paritaḥ śrānto viśrāmamarhati
pracchāye kamalāmodamedurānilavījite
parāvṛttya tataḥ sarve ye 'nye maṇḍalacāriṇaḥ
teṣāṃ pradhānapuruṣā nāyakopārjitaṃ ca yat
ākheṭe tadupānīya śyenādīnāṃ ca ceṣṭitam
nivedayeyurakhilaṃ vinodāya prabhoḥ puraḥ
taddvārā śyenikānāṃ ca tattanmaṇḍalacāriṇām
satkārādi prabhurapi kuryāt protsāhavṛddhaye
bhuktapītān sukhacchāye baddhvā śyenān turaṃgamān
svayaṃ vivikte seveta gātrasaṃvāhanakriyām
valguvalgitahaṃsānāṃ śṛṇvan svanamanuttamam
tantrīgītādi hṛdayahāri caiva nayet kṣaṇam
tataḥ snāto'nuliptaśca muktāsragvasanojjvalaḥ
kṛtāhnikaḥ sukusumairyathāvatsamalaṃkṛtaḥ
śucihaṃsodaracinīpānakena hataklamaḥ
dhatastu prasannātmā bhiṣagbhiranumoditaḥ
garutmatormikāyukto yāṅgulīvidbhiṣagvṛtaḥ
dattvāśvebhyo vayobhyaśca parīkṣārthaṃ puraiva hi
tajjñairupāhṛtān bhakṣyān sādhuśūlyāmiṣāṇi ca
kundaprabhāṇi bhaktāni bhakṣayedanuyāyibhiḥ
tāmbūlādyupayujyātha śāntatejasi bhāsvati
svāvāsāya samāgacchet kathāḥ kurvan pṛthagvidhāḥ
kuhyām upakathaṃ krauñco dhūtyā lāvo 'tigarvavān
naikadhā vājinā so'yaṃ tṛṇabarhiryathā hataḥ
śikāreṇāmunā brūmaḥ kathaṃ tittirinigrahaḥ
śyenikenāmunā mokaḥ sollāsasphūrjitastataḥ
tathādhamenāmunā tu tiryak kṣipto na cotthitaḥ
etasya patrī na tathā virodhamupapadyate
varjayet sarvamāṃsāni dharmo hyatra vidhīyate
māṃsaṃ tu [... au3 letterausjhjh] sarvarājabhiḥ
sarvabhūtātmabhūtaistaiḥ [... au2 letterausjhjh] parāvaraiḥ
nābhāgenāmbarīṣeṇa rāmeṇa ca mahātmanā
ailena pṛthunā caiva vīrasenena caiva hi
haryaśvena ca rājendra bhūpena bharatena ca
etaiścānyaiśca rājendra purā māṃsaṃ na bhakṣitam
śārade kaumudapakṣe tataste svargamāpnuvan
brahmaloke ca tiṣṭhanti kalpamānāḥ striyā vṛtāḥ
yathā tatraiva vihitā mṛgayānyatra kaumudāt
aniṣiddhāt tvanyadā sā tatraiva parivarjayet
prajānāṃ hitakāmena hyagastyena mahātmanā
āraṇyāḥ sarvadaivatyāḥ prokṣitāḥ tāmasā mṛgāḥ
yuktyā śaradi seveta yathācchandaṃ himāgame
vasante tu prakarṣeṇa balārogyamabhīpsubhiḥ
dhanurvedābhyāsaḥ samavidhiranūnaśca laghutā gatergātrotsāhaḥ turagavihṛtau cātipaṭutā
tathā nīteryoge rasaparicayaścāpyanupamo mṛgavyāyāṃ kṣātro guṇasamudayo 'bhyasyata iva
iti śrīrudradevaviracite śyainike śāstre mṛgayānantaretikartavyatā paricchedaḥ saptamaḥ
