caitanyaṃ citkriyārūpaṃ śivasya paramasya yat
svātantryam etad evātmā tato 'sau paramaḥ śivaḥ
athavā ko 'yam ātmeti praṣṭṝn bodhayituṃ śiśūn
nātmā deho na ca prāṇo na manaḥ khaṃ na śūnyabhūḥ
kiṃtu caitanyam evātmety ādiṣṭaṃ parameṣṭhinā
atha caitanyam evaitad ātmā svābhāvikaṃ vapuḥ
viśeṣācodanād asya jagataś cety arūpiṇaḥ
acetyamānaṃ kasyāpi vapuḥ kim api no bhavet
cetyamānaṃ tu cidrūpatādātmyāc cinmayaṃ bhavet
evaṃ śivoktayā nītyā jaṅgamasthāvarātmanaḥ
caitanyam eva viśvasya svarūpaṃ pāramārthikam
nanv evaṃvidhaviśvasya caitanyaṃ ced vapus tadā
kathaṃ bandhasya sambandha iti śaṅkāṃ vyapohitum
praśleṣāśleṣapāṭhābhyāṃ sūtram āha maheśvaraḥ
ajñānam iti tatrādyaṃ caitanyasphārarūpiṇi
ātmany anātmatājñānaṃ jñānaṃ punar anātmani
dehādāv ātmamānitvaṃ dvayam apy etad āṇavam
malaṃ svakalpitaṃ svasmin bandhaḥ svecchāvibhāvitaḥ
kim āṇavamalātmaiva bandho 'yaṃ nety udīryate
yonir bhedaprathāhetur māyā vargas tadutthitaḥ
kalādikṣitiparyantatattvarāśis tadātmakaḥ
māyīyākhyaṃ malaṃ tattadbhinnavedyaprathāmayam
kaleti kāyam āviśya paricchedakarī nṛṇām
vyāpṛtiḥ puṇyapāpātmā śarīraṃ yasya tat punaḥ
kārmaṃ ca malam etasmin dvaye bandho 'nuvartate
īśvarapratyabhijñāyām uktam etan malatrayam
svātantryahānir bodhasya svātantryasyāpy abodhatā
dvidhāṇavaṃ malam idaṃ svasvarūpāpahārataḥ
bhinnavedyaprathātraiva māyīyaṃ janmabhogadam
kartary abodhe kārmaṃ tu māyāśaktyaiva tat trayam
ity athaiṣāṃ malānāṃ tu bandhakatvaṃ nirūpyate
apūrṇam anyatārūpaṃ bhinnavedyaprathātmakam
śubhāśubhātmakāśeṣakarmasaṃskāravigraham
trividhaṃ malam uktaṃ yat tad eva jñānam ucyate
na so 'sti pratyayo loke yaḥ śabdānugamād ṛte
anuviddham iva jñānaṃ sarvaṃ śabdena gamyate
ity uktanītyā jñānasya vividhasyāsya mātṛkā
akārādikṣakārāntapañcāśadvarṇavigrahā
śivādikṣitiparyantatattvagrāmaprasūtibhūḥ
karandhracitimadhyasthā brahmapāśāvalambikāḥ
pīṭheśvaryo mahāghorā mohayanti muhurmuhuḥ
iti śrītimirodghāṭaproktanītyanusārataḥ
svarādivargādhiṣṭhātṛmātṛcakrapariṣkṛtā
apūrṇo 'ham ahaṃ pūrṇo 'haṃ kṛśo 'haṃ kṛśetaraḥ
iti śabdānuvedhena śokaharṣādikārikā
adhiṣṭhānam adhiṣṭhātrī tadadhiṣṭhānato nṛṇām
alabdhāntarmukhasvātmaviśrāntīni nirantaram
bahirmukhāni jñānāni kathyante bandhahetavaḥ
athedṛgbandhasambandhapraśamopāya ucyate
paramopeyaviśrāntisatattvaḥ parameṣṭhinā
yo 'yaṃ vimarśarūpāyāḥ prasarantyāḥ svasaṃvidaḥ
jhaṭity ucchalanākārapratibhonmajjanātmakaḥ
udyamo 'ntaḥparispandaḥ pūrṇāhambhāvanātmakaḥ
sa eva sarvaśaktīnāṃ sāmarasyād aśeṣataḥ
viśvato bharitatvena vikalpānāṃ vibhedinām
alaṃ kavalanenāpīty anvarthād eva bhairavaḥ
athedṛgbhairavāpatter bandhapraśamakāraṇāt
vyutthānaṃ ca bhavec chāntabhedābhāsam itīryate
yo 'yam uktaḥ svasaṃvitter udyamo bhairavātmakaḥ
asyāsti mahatī śaktir atikrāntakramākramā
niḥśeṣanijacicchakticakrākramaṇalampaṭā
riktāriktobhayākārāpy anetadrūpiṇī parā
yayaiva svātmacidbhittau prameyollāsanāditaḥ
parapramātṛviśrāntiparyantaspandarūpayā
sṛṣṭisthitilayānākhyābhāsaśaktiprasāraṇāt
prapañcaviṣayaṃ cañcatpañcakṛtyaṃ prapañcitam
tayā prasāritasyāsya śakticakrasya yat punaḥ
saṃdhānam āntarāmnāyāmnātakramavimarśanam
tasmin saty asya viśvasya kālāgnyādikalāvadheḥ
saṃhāraḥ syāt svasaṃvittivahnisadbhāvalakṣaṇaḥ
evaṃ svasaṃvitkālāgnipluṣṭabhedasya yoginaḥ
na syāt samādhivyutthānabhedaḥ ko 'pīti kathyate
jāgratsvapnasuṣuptabhede turyābhogasambhavaḥ
udyamo bhairava iti proktarūpaṃ sphuradvapuḥ
turyaṃ nāma paraṃ dhāma tadābhogaś camatkriyā
bhede 'pi jāgradādīnāṃ yoginas tasya sambhavaḥ
anusyūtiḥ parānandarūpā syād iti śiṣyate
jāgradāditrayaṃ sūtratrayeṇa lakṣyate kramāt
jñānaṃ bāhyākṣajaṃ jāgrat sarvasādhāraṇārthakam
svapnaḥ svātmaiva samprokto vikalpāḥ svātmasambhavāḥ
aviveko nijākhyātir māyā mohas tadātmakaḥ
sauṣuptaṃ yoginām etat tritayaṃ dhāraṇādikam
īśvarapratyabhijñāyāṃ jāgarādy api lakṣitam
śūnye buddhyādyabhāvātmany ahaṃtākartṛtāpade
asphuṭārūpasaṃskāramātriṇi jñeyaśūnyatā
sākṣāṇām āntarī vṛttiḥ prāṇādiprerikā matā
jīvanākhyāthavā prāṇe 'haṃtā puryaṣṭakātmikā
tāvan mātrasthitau proktaṃ sauṣuptaṃ pralayopamam
savedyam apavedyaṃ ca māyāmalayutāyutam
manomātrapathe 'py akṣaviṣayatvena vibhramāt
spaṣṭāvabhāsā bhāvānāṃ sṛṣṭiḥ svapnapadaṃ matam
sarvākṣagocaratvena yā tu bāhyatayā sthirā
sṛṣṭiḥ sādhāraṇī sarvapramātṝṇāṃ sa jāgaraḥ
iti vistarataḥ prokte lokayogyanusārataḥ
jāgarāditraye 'muṣminn avadhānena jāgrataḥ
śakticakrānusaṃdhānād viśvasaṃhārakāraṇāt
turyābhogamayābhedakhyātir akhyātihāriṇī
sphuraty avirataṃ yasya sa taddhārādhirohataḥ
turyātītamayaṃ yogī proktacaitanyam āmṛśan
jāgarāditrayaṃ proktaśakticakrānusaṃdhitaḥ
turyānandarasāsārāc churitaṃ bhedavarjanāt
ānandarasanirmagnaṃ paramaṃ vyoma bhāvayan
tritayasyāsya yo bhoktā camatkartā sa yogirāṭ
triṣu dhāmasu yad bhogyaṃ bhoktā yaś ca prakīrtitaḥ
vidyāt tad ubhayaṃ yas tu sa bhuñjāno na lipyate
ity uktaniṣpratidvandvisaṃvitsāmrājyavaibhavaḥ
cidghanaḥ svātmavijñānaparamānandanirbharaḥ
vīreśo yena vīrāṇāṃ bhedagrasanakāriṇām
antarbahirvisaratām indriyāṇām adhīśvaraḥ
kim asya paracittattvārohaviśrāntisūcikāḥ
bhūmikāḥ santy ayaṃ yābhir yāti sarvottarāṃ sthitim
ity antevāsihṛcchaṅkāśāntyai santīty udīryate
yathā sātiśayānande kasyacid vismayo bhavet
tathāsya yogino nityaṃ tattadvedyāvalokane
niḥsāmānyaparānandānubhūtistimitendriye
pare svātmany atṛptyaiva yad āścaryaṃ sa vismayaḥ
sa eva khalu yogasya paratattvaikyarūpiṇaḥ
bhūmikās tatkramārohaparaviśrāntisūcikāḥ
īdṛgvismayavadyogabhūmikārūḍhacetasaḥ
parabhairavatāṃ yuktyā samāpannasya śāśvatīm
tasyaiva yogino yecchā śaktiḥ saiva bhavaty umā
parā bhaṭṭārikā saiva kumārīti prakīrtitā
sadāśivādikṣityantaviśvasargādilīlayā
kumārī kuṃ mahāmāyābhūmiṃ mārayatīty api
kumārī copabhogyāsya yogino bhairavātmanaḥ
kumārī nānyabhogyā ca bhoktraikātmyena tiṣṭhati
umā kumārī saṃtyaktasarvāsaṅgā maheśituḥ
ārādhanaparā tadvad icchā śaktis tu yoginaḥ
ayam eva sphuṭaḥ pāṭho dṛṣṭo 'nuttaradaiśikaiḥ
vyākhyātaś ca paraiḥ śaktitametipaṭhanāt punaḥ
prakarṣo vyākṛto 'muṣyāḥ śakter jñānakriyātmataḥ
evam īdṛkprabhāvecchāśaktiyuktasya yoginaḥ
yad yad dṛśyam aśeṣaṃ tac charīraṃ tasya yoginaḥ
aham ity apṛthaktvena pativat pratibhāsanāt
śarīraṃ dehadhīprāṇaśūnyarūpaṃ ghaṭādivat
dṛśyam evāsya paśuvat draṣṭṛtvena na bhāsate
evaṃ dehe ca bāhye ca sarvatraivāsya yoginaḥ
mayūrāṇḍarasanyāyāt pratipattir abhedinī
dṛśyaṃ śarīratām eti śarīraṃ cāpi dṛśyatām
ity uktaṃ yogino yat tan na durghaṭam itīryate
hṛdaye cittasaṃghaṭṭād dṛśyasvāpadarśanam
hṛdayaṃ tad vijānīyād viśvasyāyatanaṃ mahat
ity uktanītyā hṛdayaṃ viśvaviśrāntibhittibhūḥ
svasaṃvit tatra saṃghaṭṭaś cittasya calataḥ sataḥ
tadaikātmyaparāmarśajāgarūkasvabhāvatā
tasmād dṛśyasya viśvasya nīladehādirūpiṇaḥ
svāpasyaitadabhāvasya śūnyasyāpi ca darśanam
svāṅgarūpeṣu bhāveṣu pramātā kathyate patiḥ
iti śrīpratyabhijñoktanītyā patyur iva prabhoḥ
svāṅgakalpatayā tasya yathāvatprathanaṃ bhavet
ukte 'py evaṃ prameye 'sminn upāyāntaram ucyate
śuddhaṃ tattvaṃ paraṃ vastu yat tat paraśivātmakam
tatsaṃdhānaṃ prapañcasya tanmayatvena bhāvanam
tenaiva yasya paśvākhyā bandhaśaktir na vidyate
tat sadāśivavatso 'pi viśvasya jagataḥ patiḥ
śuddhatattvānusaṃdhānavata evāsya yoginaḥ
vitarkaḥ proktasaṃdhānadhvastabandhasya yoginaḥ
viśvātmā śiva evāham asmīty arthavicintanam
etad eva sphuradrūpam ātmano jñānam ucyate
kiṃ cāsya proktavaitarkasvātmavijñānaśālinaḥ
lokyaṃ lokayitā ceti lokaś cetyacidātmani
tattadrūpatayā tasmiṃlloke sphurati yoginaḥ
grāhyagrāhakasaṃvittiḥ sāmānyā sarvadehinām
yogināṃ tu viśeṣo 'yaṃ sambandhe sāvadhānatā
ity uktanītyā tat sarvam aham ity anusaṃhiteḥ
ānando yo bhavaty antas tat samādhisukhaṃ smṛtam
yat samādhisukhaṃ tasya svātmārāmasya yoginaḥ
tad eva loke lokānām ānando 'ntarvicinvatām
vibhūtiyogam etasya darśayaty atha yoginaḥ
icchā śaktir umety ādisūtroktā śaktir asya yā
saṃdhāne yoginas tasyās tanmayībhāvane sati
tadvaśāt tattadicchārhaśarīrotpattir iṣyate
anyāś ca siddhayas tasya sambhavantīty udīryate
bhūtānāṃ dehadhīprāṇaśūnyānāṃ grāhakātmanām
grāhyāṇāṃ sthāvarāṇāṃ ca saṃdhānaṃ paripoṣaṇam
pṛthaktvam atha viśleṣo vyādhyādikleśaśāntaye
viśvasya deśakālādiviprakṛṣṭasya yat punaḥ
saṃghaṭṭaś cakṣurādyakṣapratyakṣīkaraṇādikam
etat sarvaṃ bhavec chaktisaṃdhāne sati yoginaḥ
yadā parimitāḥ siddhīr anicchan punar icchati
viśvātmatāprathārūpāṃ parāṃ siddhiṃ tadāsya tu
vaiśvātmyaprathanākāṅkṣī saṃdhatte śaktim ātmanaḥ
yadā yogī tadā tasya sadāśivapadaspṛśaḥ
īśvaro bahir unmeṣo nimeṣo 'ntaḥ sadāśivaḥ
sāmānādhikaraṇyaṃ ca sadvidyāhamidaṃdhiyoḥ
iti nītyā jagat sarvam aham eveti yā matiḥ
sā śuddhā nirmalā vidyā tadīyād udayāt sphuṭam
unmajjanāt sa cicchaktim ātmano nityam āmṛśet
yadā yogī tadā tasya cakreśatvam anuttaram
māheśvaryaṃ samāveśotkarṣāt sidhyati yoginaḥ
viśvātmakataduttīrṇasvātmārāmatvam eva saḥ
icchati svacchacidrūpo yadā yogī tadāsya tu
parā bhaṭṭārikā saṃvidicchāśaktipuraḥsaram
sthūlaprameyaparyantaṃ vamantī viśvam āntaram
pramātrantarbahīrūpahṛṣīkaviṣayātmanām
khecaryādipravāhāṇāṃ bāhyābhyantararūpiṇām
pravartakatvāt svacchatvagambhīratvādidharmataḥ
mahāhrado jagadvyāpī deśakālādyagocaraḥ
antas tasyānusaṃdhānāt tādātmyasyāvamarśanāt
akārādikṣakārāntaśabdarāśiprathātmanaḥ
kṣityādiśivaparyantatattvāntaḥkṣobhakāriṇaḥ
mantravīryasya sarveṣāṃ mantrāṇāṃ prāṇarūpiṇaḥ
parāhaṃtāparāmarśamayasyānubhavaḥ sphuṭam
akhilaṃ vācakaṃ vācyam aham ity avamarśanam
yoginaḥ sāvadhānasya bhavatīty eva śiṣyate
sphuṭīkaromi saṃkṣepāt tat prameyaṃ puroditam
mahāhrada iti proktā śaktir bhagavatī parā
anusaṃdhānam ityuktaṃ tattādātmyavimarśanam
mantravīryam iti proktaṃ pūrṇāhaṃtāvimarśanam
tadīyo 'nubhavas tasya sphuraṇaṃ svātmanaḥ sphuṭam
iti śrīśāmbhavopāyaprakāśanaparāyaṇaḥ
unmeṣaḥ prathamaḥ samyaksvarūponmeṣalakṣaṇaḥ
cetyate 'nena paramaṃ svātmatattvaṃ vimṛśyate
iti cittaṃ sphurattātmaprāsādādivimarśanam
tad eva mantryate guptam abhedena vimṛśyate
svasvarūpam aneneti mantras tenāsya daiśikaiḥ
pūrṇāhaṃtānusaṃdhyātmasphūrjanmananadharmatā
saṃsārakṣayakṛttrāṇadharmatā ca nirucyate
tanmantradevatāmarśaprāptatatsāmarasyakam
ārādhakasya cittaṃ ca mantras taddharmayogataḥ
asya coktasya mantrasya mananatrāṇadharmiṇaḥ
uktamantrānusaṃdhānāvaṣṭambhodyantṛtātmakaḥ
prayatno 'ntaḥsvasaṃrambhaḥ sa eva khalu sādhakaḥ
yato mantrayitur mantradevataikyapradaḥ smṛtaḥ
īdṛksādhakasādhyasya mantrasya prathamoditam
vīryaṃ vistarataḥ samyag varṇyate 'tha salakṣaṇam
vidyeti paramādvaitasampravedanarūpiṇī
śarīraṃ yasya bhagavān śabdarāśiḥ sa ucyate
tasya sattā samastādhvapūrṇāhaṃtāsvarūpiṇī
sphurattā saiva mantrāṇāṃ mananatrāṇadharmiṇām
guptārthatāyā jananaṃ rahasyam iti kathyate
etac chrīkṣemarājena tantrasārāt samuddhṛtaiḥ
saṃvādaiḥ saṃmataiḥ samyagvarṇitaṃ nijavṛttigaiḥ
samyag evaṃvidhaṃ mantravīryaṃ yeṣāṃ yathātatham
mahāhradānusaṃdhānaprakārāveditaṃ tv api
icchayaiva maheśasya hṛdayaṃgamatāṃ dṛḍham
na gacchaty atha tucchāyāṃ cittaṃ siddhau prarohati
bindunādādijātāyāṃ teṣāṃ tu mitayoginām
garbho 'khyātir mahāmāyā tanmaye siddhisaṃcaye
vikāso nāma cittasya tāvanmātre kṛtārthatā
saivāviśiṣṭā vidyeti kiṃcijjñatvasvarūpiṇī
aśuddhavidyā sā svapno vikalpapratyayāmakaḥ
āgatā api tāḥ siddhīḥ khalīkṛtya yadā punaḥ
avaṣṭabhnāty asau yogī parāṃ siddhiṃ tadāśnute
vidyāyāḥ prāksamākhyātarūpāyāḥ śaṃkarecchayā
svābhāvike samutthāne samullāse svabhāvaje
unmajjane sati kṣudrasiddhimajjanatatpare
avasthā yā śivasyāntaravasthātur abhedinī
sphurattā saiva sampūrṇasvānandocchalanātmikām
mudaṃ rātīty ato mudrā khecarī ca nabhaścarī
vyajyate yogino viśvag viśvottīrṇasvarūpiṇaḥ
evaṃprabhāvayor vīryāsādane mantramudrayoḥ
samyagjñānakriyāprāṇamantramudrāyathāsthitim
gṛṇāty upadiśaty arthaṃ tadvīryaṃ cety ato guruḥ
sa eva mantramudrāṇāṃ vīryavyāptiprakāśanāt
upāyaḥ kathyate sākṣād upeyaṃ paramaṃ prati
yad vā guruḥ parā śaktir īśvarānugrahātmikā
avakāśapradānena saiva yāyād upāyatām
sa gurur matsamaḥ prokto mantravīryaprakāśakaḥ
ādimāntyavihīnās tu mantrāḥ syuḥ śaradabhravat
guror lakṣaṇam etāvad ādimāntyaṃ ca vedayet
iti śrīmālinīśāstrasiddhātantroktavaibhavāt
akṛtrimāhamāmarśasvarūpādyantavedakāt
parameṣṭhisamāt tasmāt paramopāyato guroḥ
mantramudrānusaṃdhānasaṃtatodyuktacetasaḥ
bhavaty uktaguroḥ prītāt sādhakasyeti śiṣyate
athādyās tithayaḥ sarve svarā bindvavasānagāḥ
tadantaḥ kālayogena somasūryau prakīrtitau
pṛthivyādīni tattvāni puruṣāntāni pañcasu
kramāt kādiṣu vargeṣu makārānteṣu suvrate
vāyvagnisalilendrāṇāṃ dhāraṇānāṃ catuṣṭayam
tadūrdhve śādi vikhyātaṃ purastād brahmapañcakam
amūlā tatkramāj jñeyā kṣāntā sṛṣṭir udāhṛtā
sarveṣāṃ caiva mantrāṇāṃ vidyānāṃ ca yaśasvini
iyaṃ yoniḥ samākhyātā sarvatantreṣu sarvadā
iti śrītrīśikāśāstraproktanyāyena mātṛkā
akārādivisargāntasvaraṣoḍaśagarbhiṇī
ata evādibindvantadaśapañcatithikramā
tadātmakataduttīrṇabindudvaṃdvavibhūṣitā
ata eva jagat sarvaṃ sṛjaty antar anuttare
tat pañcadaśakasyāntaruddhṛtaiḥ pañcabhiḥ svaraiḥ
a i u ṛ ﾱ vinyāsaiḥ kādimāntaṃ ca vācakam
kṣityādipuruṣāntaṃ ca vācyaṃ tattvakadambakam
pañcapañcakabhedena pañcapañcavijṛmbhitam
bahiś cānuttarād eva sṛjatī viśvam īdṛśam
vāyvagnisalilendrāṇāṃ kramād yaralavātmanām
anuttarecchonmeṣākhyatritayānyonyasaṃdhitaḥ
kiṃcānuttaraṣaṇḍhākhyadvayasaṃdhivaśād api
utthitānāṃ kalāvidyāmāyārāgābhidhāyinām
svarūpagopanāt sarvakartṛtvādyapasārataḥ
khaṇḍitasya paśoḥ kiṃcitkartṛtvādipradāyinām
māyordhvaśuddhavidyāditattvārohanirodhanāt
mūlād adho 'varohasya nirodhāc ca triśaṅkuvat
madhye saṃsthāpitasyāsya dhāraṇād dhāraṇātmanām
yatis tu bhāvābhāvānāṃ vyavasthodayadāyinī
kālo 'pi tāṃ mahāmāyāṃ svatantrām anuvartate
ityuktyā kālaniyatiyuktatvāt ṣaḍvidhātmanām
sphārayantī vapuḥ paścāt tadūrdhvaṃ śādipañcakam
sadyojātādikeśānaparyantabrahmavigraham
sūkṣmarūpamahīvārivahnivāyunabhomayam
krameṇa śuddhavidyeśasādaśaktiśivātmakam
visphārayantī svāntaḥsthaṃ visargakalayā bahiḥ
kādisāntākṣarāntasthaḥ kṣakāro 'py antimo yataḥ
ato 'kārahakārābhyām aham ity apṛthaktayā
prapañcaṃ śivaśaktibhyāṃ kroḍīkṛtya prakāśate
asyās tv evaṃprabhāvāyāś cakraṃ yat tad ihoditam
anuttarecchonmeṣādispandaśaktikadambakam
tatsaṃbodhaś cidānandaghanasvātmānusaṃhitiḥ
athedṛṅmātṛkācakrasambodhodbodhitātmanaḥ
śūnyaṃ dhīḥ prāṇa ity etat sṛjyate kṣīyate 'pi ca
sthairyam asti paraṃ dehāpekṣayā na tu tattvataḥ
ity uktanītyā śūnyādeḥ pramātā tv asya bhittibhūḥ
śarīraṃ sthūlasūkṣmādi cidagnau parayoginaḥ
hūyamānaṃ haviḥ proktaṃ tanmātṛtvanimajjanāt
paripūrṇaprakāśātmapramātrunmajjanapradāt
evaṃ śarīrahavyena jvaladbodhordhvarociṣaḥ
jñānaṃ bandha iti proktaṃ yat prāk tat parayoginaḥ
anātmany ātmatājñaptir annaṃ grasyata ity ataḥ
kiṃca yad yat prakāśātmasvarūpāmarśanātmakam
jñānaṃ tat paramāhlādakāritvād annam ucyate
yadā tv avahitaḥ śaśvad yogī naivaṃ bhavaty asau
tadā jñānavato 'py asya samādhānāvalepataḥ
vidyeti jñānavisphārarūpā yā tu puroditā
śuddhavidyātha saṃhāre 'nutthāne 'syā nimajjane
tadutthasya krameṇāñcadvidyāsaṃhārajanmanaḥ
svapnasya bhedaniṣṭhasya vikalpaughasya darśanam
unmajjanaṃ bhavaty asya prāgvyākhyātottamātmanaḥ
avadhāne 'valiptasya sādhakasyeti śiṣyate
iti dvitīya unmeṣaḥ śāktopāyaprakāśakaḥ
viśeṣabhogyaśabdādivāsanāveśarūpitam
sattvādivṛttyavaṣṭambhi buddhyahaṃkṛnmanomayam
cittaṃ tat proktacaitanyasvarūpānavamarśanāt
tattatkarmānusāreṇa nānāyonīr anuvrajat
atatīty ata evātmā tataḥ so 'ṇuḥ prakīrtitaḥ
ātmanaś cātanaṃ nāsti saṃvidekasvarūpiṇaḥ
ataś caitanyam ātmeti dhīkriyātmakam ātmanaḥ
viśvasvabhāvabhūtaṃ tat tāttvikaṃ rūpam īritam
idānīm etadīyena svātantryeṇāvabhāsitāt
saṃkocād aṇutāyogāc cittam ātmeti lakṣitam
iti pūrvāparādeśavaiṣamyaṃ nāsti kiṃcana
asya cittasvarūpasya dehāder ātmanas tv aṇoḥ
antaḥ sukhādisaṃvedyavyavasāyādivṛttimat
bahis tadyogyanīlādidehādiviṣayonmukham
bhedābhāsātmakaṃ cāsya jñānaṃ bandho 'ṇurūpiṇaḥ
tatpāśitatvād evāsāv aṇuḥ saṃsarati dhruvam
jñānaṃ prakāśakaṃ loke ātmā caiva prakāśakaḥ
anayor apṛthagbhāvāj jñānī jñāne prakāśate
ity uktanītyā jñānaṃ ca svasvarūpaprakāśakam
ātmavat tat kathaṃ tasya bandhakatvaprasaṅgitā
ity āśaṅkyāha yady evaṃ prasannāt parameśvarāt
pratyabhijñā bhavaty eṣā tadā satyaṃ tvadīritam
tanmāyāśaktito naiṣa vimarśo 'sya yadā tadā
antarantaḥsphurat kiṃcitkartṛtvādipradāyinām
kalādikṣitiparyantatattvānāṃ kañcukātmanām
puryaṣṭakamayatvena sthūladehādirūpataḥ
sthitānām avivekas teṣv ātmatvenānusaṃhitiḥ
saiva sammohinī māyā tattvākhyātimayaṃ jagat
ataś caitaj janyamāyāpraśamāyāsya yoginaḥ
mahābhūtātmake sthūle sūkṣme puryaṣṭakātmani
mūlādisamanānte ca śarīre yoginaḥ pare
kalānāṃ tatra bhāgānāṃ kāryāṇāṃ kāraṇe nije
saṃhāraḥ saṃvidekāgnisadbhāvo layacintayā
dāhādyāmarśayuktyā vā dhyātavya iti śiṣyate
evaṃ dhyānābhidhāno yaḥ saṃhāropāya īritaḥ
evam etat pradhānāṃś ca prāṇāyāmapuraḥsarān
anyān samādhiparyantān upāyān darśayaty asau
bhāvanīyāni yuktena sādhakeneti śiṣyate
prāṇādivāhināḍīnāṃ saṃhāraḥ prāṇasaṃyamāt
recakādikramotpādād udānadahanātmani
madhyanāḍyāṃ vilīnatvāpādanaṃ tanmayatvataḥ
bhūtānāṃ bhūjalādīnāṃ jayo yaḥ sa udīryate
vāyavī dhāraṇāṅguṣṭhe āgneyī nābhimadhyataḥ
māheyī kaṇṭhadeśe tu vāruṇī ghaṇṭikāśritā
ākāśadhāraṇā mūrdhni sarvasiddhikarī smṛtā
iti svacchandaśāstroktadhāraṇābhir vaśīkṛtiḥ
bhūtebhyaḥ kila kaivalyaṃ cittapratyāhṛtis tataḥ
pṛthaktvaṃ tadanāliptasvacchasvātmaikarūpatā
bhūtasaṃdhāna ityādisūtroktaṃ yat phalaṃ purā
aprayatnena sādhyaṃ tacchāmbhavopāyaśālinaḥ
āṇavopāyasādhyaṃ tu yatneneti viśiṣyate
ity evaṃ dehaśuddhyādyaiḥ samādhyantaiś ca yā bhavet
siddhiḥ sā mohavaraṇān nātmajñānād itīryate
moho vimohinī māyā tatkṛtāvaraṇāt kila
pūrvoktadhāraṇādyuktyā siddhiḥ parimitā bhavet
tattattattvopabhogātmā na tv asya paracitprathā
vinaṣṭamohāveśasya samādhau cāgrataḥ punaḥ
madhyamaṃ prāṇam āśritya prāṇāpānapathāntaram
ālambya jñānaśaktiṃ ca tatsthaṃ caivāsanaṃ labhet
prāṇādisthūlabhāvaṃ tu tyaktvā sūkṣmam athāntaram
sūkṣmātītaṃ tu paramaṃ spandanaṃ labhyate yataḥ
prāṇāyāmaḥ sa uddiṣṭo yasmān na cyavate punaḥ
śabdādiguṇavṛttir yā cetasā hy anubhūyate
tyaktvā tāṃ paramaṃ dhāma praviśet tatsvacetasā
pratyāhāra iti prokto bhavapāśanikṛntanaḥ
dhīguṇān samatikramya nirdhyeyaṃ cāvyayaṃ vibhum
dhyātvā dhyeyaṃ svasaṃvedyaṃ dhyānaṃ tac ca vidur budhāḥ
dhāraṇā paramātmatvaṃ dhāryate yena sarvadā
dhāraṇā sā vinirdiṣṭā bhavabandhavināśinī
svaparastheṣu bhūteṣu jagaty asmin samānadhīḥ
śivo 'ham advitīyo 'haṃ samādhiḥ sa paraḥ smṛtaḥ
ity evaṃ mṛtyujittantrabhaṭṭārakanirūpitaiḥ
prāṇasaṃyamanārambhaiḥ samādhyantaiḥ kramair api
paratattvasamāveśo bhavaty eveti kathyate
moho māyā nijākhyātis tajjayāt tatparābhavāt
udyamārkotthito 'nantaḥ saṃskārapraśamāvadhiḥ
ābhogo yasya vistāra īdṛśād darśitātmanaḥ
bhavet sahajavidyāyā jayo lābho yoginaḥ
evaṃ mohajayopāttaśuddhavidyāmahodayaḥ
bhaktvaivaṃ sahajāṃ vidyāṃ tadekatvāvalambane
jāgarūkaḥ sadā yogī jāgrad ity ayam ucyate
sampūrṇāhaṃvimarśātmasvāhaṃtāpekṣayā jagat
dvitīyam idam ākāraṃ karo yasya svadīdhitiḥ
tathābhūto bhavaty eṣa svakarībhūtaviṣṭapaḥ
īdṛśo 'yaṃ sadā svātmavimarśāveśitāśayaḥ
nṛtyaty antaḥparicchannasvasvarūpāvalambanāḥ
svecchayā svātmacidbhittau svaparispandalīlayā
jāgarāsvapnasauṣuptarūpās tās tāḥ svabhūmikāḥ
ābhāsayati yat tasmād ātmā nartaka ucyate
evaṃvidhajagannāṭyanartakasyāsya yoginaḥ
bhūmikāgrahaṇasthānaṃ raṅgam āha jagadguruḥ
rajyate 'smin jagannāṭyakrīḍākautukinātmanā
iti raṅgo 'ntarātmeti jīvaḥ puryaṣṭakātmakaḥ
yogī kṛtapadas tatra svendriyaspandalīlayā
sadāśivādikṣityantajagannāṭyaṃ prakāśayet
dehāntaraṅge raṅge 'smin nṛtyataḥ svāntarātmani
prekṣakāṇīti saṃsāranāṭyaprākaṭyakṛd vapuḥ
cakṣurādīndriyāṇy antaś camatkurvanti yoginaḥ
ity evaṃ prekṣakībhūtasvākṣacakrasya yoginaḥ
dhīs tāttvikasvacidrūpavimarśakuśalā matiḥ
tadvaśād eva sattvasya spandasyāntarvivartinaḥ
sphurattārūpiṇaḥ siddhir abhivyaktiḥ sphuṭaṃ bhavet
evaṃ nijasphurattātmasattvāsādanavaibhavāt
siddhaḥ sampanna evāsya bhavet paramayoginaḥ
svatantrabhāvaḥ sahajajñatvakartṛtvalakṣaṇaḥ
svātantryaṃ vaśino viśvasvavaśīkaraṇakṣamam
svatantrabhāva evāsya svānandabharitātmanaḥ
yatra svābhāvike dehe sphuṭībhūtā svatantratā
yathā tatra tathānyatra dehe bhavati yoginaḥ
sphuṭībhavati yuktasya pūrṇāhaṃtāsvarūpiṇī
na caivam apy udāsīnena bhāvyaṃ yogināpi tu
sphurattātmā parā śaktir bījaṃ viśvasya kāraṇam
tatrāvadhānaṃ cittasya bhūyobhūyo niveśanam
yoginā sāvadhānena kartavyam iti śiṣyate
evaṃvidho mahāyogī paraśaktyavadhānavān
āsyate sthīyate yasminn aikātmyeneti cāsanam
śāktaṃ balaṃ yat tatrasthas tadevāntaḥ parāmṛśan
yogī parihṛtadhyānadhāraṇādipariśramaḥ
khecaryādimahāsrotovāhaprasarakāraṇe
svacchatvādiguṇair yukte svānandabharite hrade
saṃplutedaṃpadadvīpe sampūrṇe saṃvidarṇave
nirastasakalopāyo nimajjati yathāsukham
dehādibroḍanenaiva tanmayībhavati sphuṭam
ity evam āṇavopāyāsāditān mohanirjayāt
unmajjacchuddhavidyātmaśāktāveśaprakarṣataḥ
ātmīkṛtaparānandahradagāḍhāvagāhanāt
prasphuracchāmbhavāvaśavaibhavaḥ sādhakottamaḥ
svasya sambandhinī mātrā caitanyasyoktarūpiṇaḥ
āśyānatā mitātmāṃśo grāhyagrāhakalakṣaṇaḥ
nirmāṇāpādanaṃ tasyā nirmitatvena darśanam
sampādayati yogīndro yatheṣṭaṃ spaṣṭam icchayā
evam īdṛśaśaktyutthaviśvarūpasya yoginaḥ
punarjanmādisambandho na kaścid iti kathyate
vidyeti sahajā tasyā avināśaḥ sadodayaḥ
tenaivājñānasahakṛttattatkarmānuṣaṅgiṇaḥ
dehaprāṇamanīṣādisamudāyasya janmanaḥ
vināśo mūlavidhvaṃso bhavaty asyeti śiṣyate
yadā tu śuddhavidyāyāḥ svarūpaṃ tasya majjati
tadā tanmohanāyaiva samuttiṣṭhanti śaktayaḥ
kavargādiṣu tiṣṭhantyas tadadhiṣṭhātṛtāṃ gatāḥ
māheśvaryādikāḥ proktakarandhracitimadhyagāḥ
paśūn pramātṝn āviśya tattatpratyayabhūmiṣu
tattacchabdānuvedhena mohanāt paśumātaraḥ
āvṛṇvānā nijaṃ rūpaṃ cidānandaghanātmakam
atimānaṃ vivṛṇvānāḥ śarīrādau jaḍe 'pi ca
paśuvatsādhakam api pramattaṃ mohayanty amūḥ
tasmād bhāvyaṃ sadānena sāvadhānena yoginā
uktaṃ sāmānyato jñānādhiṣṭhānaṃ mātṛkety ataḥ
idaṃ tu prāptatattvo 'pi pramādyan sādhakaḥ punaḥ
paśvadhiṣṭhānabhūtābhir mohyate mātṛbhis tv iti
yata evam ataḥ śuddhavidyā prāptāpi yuktibhiḥ
bahvībhiḥ sā punar mauḍhyādy athāsya na vinaśyati
tathā sarvāsv avasthāsu yukto bhūyād itīryate
triṣv iti proktarūpeṣu jāgarādiṣu tailavat
caturtham iti pūrvoktaṃ śuddhavidyāprathātmakam
turyaṃ dhāma sadāsecyaṃ yathā syāt tanmayaṃ trayam
yathā tailaṃ kramāt svīyam āśrayaṃ vyāpnuyāt tathā
ādyantakoṭyoḥ sphuratā jāgarādeḥ parisphuṭam
turyānandarasenārdrīkuryān madhyadaśām api
jāgrad ityādisūtreṇa pūrvam udyamavattayā
śakticakrānusaṃdhānaśālinaḥ parayoginaḥ
svarasaprasarajjāgratsvapnasauṣuptabhūmiṣu
udīritaḥ svatoniryatturyaprasarasambhavaḥ
tritayetyādisūtreṇa śāmbhavopāyasādhitāt
haṭhapākakramāj jāgratsvapnasauṣuptasaṃhṛtiḥ
darśitānena sūtreṇa tv āṇavopāyayuktitaḥ
dalakalpatayāsthāyi jāgradādipadatrayam
siñcet turyaraseneti viśeṣaḥ samudīritaḥ
atropāyaṃ punaś cāha turyāmṛtaniṣecane
prāṇāyāmādikaṃ tyaktvā sthūlopāyaṃ vikalpakam
avikalpakarūpeṇa svacittena svasaṃvidā
antarmukhaparāmarśacamatkārarasātmanā
magnas turyarasenātra svadehādipramātṛtām
majjanena praśamayan praviśet tat samāviśet
itthaṃ parapadāviṣṭabuddher vastusvabhāvataḥ
yadā bhūyaḥ prasaraṇaṃ yogino jāyate tadā
prāṇasya prasphuracchāktasaurabhāveśasaṃskṛtaḥ
samyagvikasitāśeṣagranthyavaṣṭambhadhībalāt
īṣad bahir mandamandaṃ cāre prasaraṇe sati
samaṃ cinmudghanātmatvāt sarvadābhedadarśanam
saṃvedanaṃ bhavaty arthāt sarvāvasthāsu yoginaḥ
turyāvaṣṭambhato labhyaṃ turyātītam anāmṛśan
pūrvāparātmanoḥ koṭyoḥ saṃvedye turyamātrake
āste yogī tadāmuṣya tāvan mātreṇa tuṣyataḥ
pūrvasyām aparasyāṃ ca koṭau turyaniṣeviṇaḥ
avadhāne 'valiptasya kadācit tasya yoginaḥ
madhyāyām avaro 'śreṣṭhaḥ kutsitaḥ sarga āpatet
vyutthānātmā tato yogī sāvadhānaḥ sadā bhavet
avaraprasave vṛtte hy evaṃ madhyapade punaḥ
turyāvaṣṭambharasatas turyātītaṃ parāmṛśet
mātrāḥ padārthāḥ rūpādyās tāsv ebhiś cakṣurādibhiḥ
akṣaiḥ svapratyayo nāma tattatsvagrāhyavedanam
saṃdhānaṃ tu samastaṃ tad aham ity anusaṃhitiḥ
amuṣmin sati naṣṭāya hāritasyoktavargataḥ
turyasya punar utthānaṃ bhūya unmajjanaṃ bhavet
tadaikyasampatpūrṇatvaṃ yogīndrasyeti śiṣyate
evam udyatsamāveśaprakarṣaḥ sādhakarṣabhaḥ
turyābhyāsaprakarṣeṇa turyātītātmakaṃ padam
samprāptaḥ sādhakaḥ sākṣāt sarvalokāntarātmanā
śivena cinmayasvacchasvacchadānandaśālinā
tulyo 'vigalanād dehakalāyā galane śivaḥ
arjitaṃ dīkṣayā dagdhaṃ bhaviṣyanti yamādibhiḥ
yenedaṃ sādhitaṃ yatra tadbhuktyā vinivartate
anekabhāvikaṃ karma dagdhaṃ bījam ivāgninā
bhaviṣyad api saṃruddhaṃ yenedaṃ taddhi bhogataḥ
ity uktanītyā prārabdhaprāptabhogopabhogabhūḥ
kalevarasthitis tasya kartavyety upadiśyate
evaṃ pūrvoktayā nītyā śivatulyasya yoginaḥ
śaśvacchivātmakasvātmasaparyātatparātmanaḥ
antarullasadacchācchabhaktipīyūṣapoṣitam
bhavatpūjopayogāya śarīram idam astu me
iti lokottaraśrīmadutpalaproktayā diśā
śivabhaktisudhāpūrṇe śarīre vṛttir asya yā
vratam etad anuṣṭheyaṃ na tucchaṃ tasya dhāraṇam
evaṃvidhasya tasyāsya yā yā svālāparūpiṇī
mahāmantramayaṃ naumi rūpaṃ te svacchaśītalam
apūrvāmodasubhagaṃ parāmṛtarasolvaṇam
iti śrīpratyabhijñākṛddaiśikaproktayā diśā
akṛtrimāhamāmarśamayasvātmāvamarśinaḥ
yā yā svairābhilāpātmā kathā yāthārthyavādinaḥ
bhūyobhūyaḥ pare bhāve bhāvanā bhāvyate hi yā
japaḥ so 'tra svayaṃ nādo mantrātmā japya īdṛśaḥ
ṣaṭśatāni divārātraṃ sahasrāṇy ekaviṃśatiḥ
japo devyāḥ samuddiṣṭaḥ sulabho durlabho jaḍaiḥ
ity uktanītyā sā sarvasvātmeśāmarśasampadaḥ
janipālanadharmatvāj japa ity abhidhīyate
athedṛgvidhayogīndraviṣayāpi ca yā kathā
japaḥ so 'pi janasyokto janipālanayogataḥ
atha cāsyocyate caryā maryādānuvidhāyinī
proktacaitanyarūpasya sākṣātkaraṇamātmanaḥ
yat taj jñānaṃ tad evāsya dānaṃ yatnena dīyate
paripūrṇaṃ svarūpaṃ svaṃ dīyate khaṇḍyate bhidā
dāyate śodhyate rūpam ātmīyaṃ dīyate punaḥ
rakṣyate pratyabhijñātaḥ śivātmā svasvabhāvatā
dīyate ceti yatnena svātmajñānam anuttaram
kṛpayā svātmaśiṣyebhyas tad anenaiva dīyate
evaṃ samyagvrataṃ proktaṃ japaṃ caryā ca pālayan
śivatulyaḥ sadā svātmaśivārādhanatatparaḥ
ayam eva mahāyogī mahāmantradhuraṃdharaḥ
antevāsijanasyāntas tattvatas tattvabodhakaḥ
ity āha bhagavān īśo nityānugrahakārakaḥ
avīn paśujanān pātīty avipaṃ śaktimaṇḍalam
māheśvaryādikaṃ proktaṃ kavargādyadhidaivatam
adhitiṣṭhati yaḥ svairam avipasthaḥ sa ucyate
jānātīty akhilaṃ tat jñā jñānaśaktir udīryate
tasyā hetus tayā śiṣyān pratibodhayituṃ kṣamaḥ
anyas tu śakticakreṇa paratantrīkṛtatvataḥ
svātmany evāsamarthaḥ san katham anyān prabodhayet
yac chabdāpekṣayā sūtre tacchabdo 'dhyāhṛtaḥ svayam
caśabdo hy arthavācy atra yasmāj jñānaprabodhane
yogī hetus tato dānam ātmajñānam itīritam
ity evam avipasthasya jñāhetor asya yoginaḥ
śaktayo 'sya jagat kṛtsnaṃ śaktimāṃs tu maheśvaraḥ
ity āgamadiśā viśvaṃ svaśaktipracayo yathā
śivasya tatsamasyāpi tathāsya parayoginaḥ
svasyāḥ svātmāvimuktāyāḥ śakteḥ saṃvedanātmanaḥ
pracayaḥ sphuraṇārūpo vikāso viśvam iṣyate
na paraṃ sṛṣṭyavasthāyām amuṣya parayoginaḥ
svaśaktipracayo viśvaṃ yāvat tatpṛṣṭhapātinau
svaśaktipracayau proktau tāv apīty anuvartate
vikāsitasya viśvasya kriyāmayyā svasaṃvidā
tattatpramātrapekṣātaḥ kiṃcit kālam idaṃtayā
yā sthitiś cinmayāhaṃtāviśrāntyātmā ca yo layaḥ
tāv ubhau yoginas tasya svaśaktipracayātmakau
vikasat saṃkucat sarvaṃ vedyaṃ yat saṃvidātmakam
anyathā tasya vedyasya vedanānupapattitaḥ
nanu sṛṣṭisthitidhvaṃseṣv evam anyonyabhediṣu
anyathātvaṃ samāyātaṃ svasvarūpasya yoginaḥ
ity āśaṅkānivṛttyarthaṃ sūtram āha maheśvaraḥ
teṣāṃ sṛṣṭyādibhāvānāṃ pravṛttāv apy anāratam
unmajjane 'pi niṣkampayogāvaṣṭambhaśālinaḥ
avasthāyugalaṃ cātra kāryakartṛtvaśabditam
kāryatā kṣayiṇī tatra kartṛtvaṃ punar akṣayam
kāryonmukhaḥ prayatno yaḥ kevalaṃ so 'tra lupyate
tasmiṃl lupte vilupto 'smīty abudhaḥ pratipadyate
na tu yo 'ntarmukho bhāvaḥ sarvajñatvaguṇāspadam
tasya lopaḥ kadācit syād anyasyānupalambhanāt
iti śrīspandaśāstroktanītyā tasyāsya yoginaḥ
anirāsaḥ svasaṃvettṛbhāvād apracyutir nijāt
udyatturyacamatkārād upalabdhṛsvabhāvataḥ
nirāse tasya sṛṣṭyādeḥ sṛjyasyāpy aprakāśanāt
viśvasṛṣṭisthitidhvaṃseṣv aprakampasya yoginaḥ
uttīrṇadehaprāṇādipramātṛtvasya dhīmataḥ
vedyasparśajayos tasya mananaṃ sukhaduḥkhayoḥ
idaṃtābhāsarūpeṇa nīlapītādivad bahiḥ
ahaṃ sukhīti duḥkhīti lokavan na tv ahaṃtayā
svaśaktipracayo viśvam iti sūtrārthanītitaḥ
ahaṃtācchāditatvena sarvam asya prakāśate
yogino laukikasyeva sukhādy eva na kevalam
atikrāntamahāmohākrāntadehādyahaṃkṛtiḥ
lokavatsukhaduḥkhābhyāṃ kathaṃ spṛśyeta yogirāṭ
udañcaccitpramātṛtvanyañcatpuryaṣṭakasthiteḥ
yato na tatsukhādyantas tata evaiṣa sādhakaḥ
tābhyāṃ mukto viśeṣeṇa yogīndro yat tayor yataḥ
saṃskāreṇāpy asaṃspṛṣṭaḥ kevalī cinmayaḥ smṛtaḥ
tuśabdo 'ntaram ākhyāti vakṣyamāṇavyapekṣayā
evam uttarasūtrastho 'py etatsūtravyapekṣayā
tad evāha tuśabdoktam antaraṃ candraśekharaḥ
mohaḥ svākhyātir ajñānaṃ tena yaḥ pratisaṃhataḥ
tadekaghanatāṃ prāptas tato duḥkhādyupāśrayaḥ
tata eva sa karmātmā śubhāśubhakalaṅkitaḥ
tasyaivam īdṛśasyāpi tattatkarmātmano yadā
anargalamaheśānaśaktipātāt samunmiṣan
svātantryayogaḥ sahajaḥ prādurasti tadāsya tu
bhedasya dehaprāṇādimitāhaṃkṛtijanmanaḥ
kalādivalitabhrāntasakalādyucitātmanaḥ
tiraskāre sthitasyāpi svonmeṣād apahastane
mantramantreśatādātmyasvamāhātmyaprakāśanāt
syāt sargāntarakarmatvam amuṣya parayoginaḥ
yathābhilāṣanirmeyanirmātṛtvaṃ sphuṭaṃ bhavet
na caitad apy asaṃbhāvyaṃ sraṣṭṛtvaṃ yogino yataḥ
svataḥ svasmād anubhavāt svapnasaṃkalpanādiṣu
karaṇaṃ nijasaṃvedyagrāhyagrāhakanirmitiḥ
śaktis tatkartṛtonmeṣaḥ svasaṃvittyaiva sidhyati
sambhavantīṃ tathā sṛṣṭiṃ yadi dārḍhyena bhāvayet
sarvasādhāraṇāśeṣanirmitiś ca bhavet tadā
yataḥ karaṇaśaktyātra śaktiḥ svātantryarūpiṇī
pramātur bodharūpasya sāraṃ tasmāt svamāyayā
tirohitāyāḥ svātantryaśakter uttejanaṃ prati
tripadaṃ jāgarāsvapnasauṣuptānām anukramāt
pratyekam ādimadhyāntarūpaṃ bhaṅgyā nirūpitam
bhāvaunmukhyatadāsaktitadekīkaraṇātmakam
sṛṣṭisthitilayākāraṃ turyeṇaiva tadādinā
tattrayāntaś camatkārarasānandaghanātmanā
māyayācchāditenāpi tirodhānasvarūpayā
tattadviṣayabhogeṣu vidyudvatsphuratā kṣaṇam
anuprāṇanam ādadhyād avadhānena sādhakaḥ
tenaiva jīvitenāpi jīvitasya nijātmanaḥ
samyaguttejanaṃ kuryād yenāsau tanmayo bhavet
turyānuprāṇanaṃ proktaṃ jāgarādau purā triṣu
caturtham iti sūtreṇa tripadetyādināmunā
jāgarādyādimadhyāntaparvasv iti viśiṣyate
antarmukhasvarūpāyām avasthāyāṃ na kevalam
tripadādiprāṇanam ity etad uktam athāpi tu
anuprāṇanam ity etad ādadyād iti śiṣyate
antarmukhasvarūpāyāṃ yathā cittasthitau tathā
anuprāṇanamuktena turyeṇānandarūpiṇā
kuryād bahirmukhatve 'pi dehākṣaviṣayātmani
tanmayaṃ bhavatīty arthāt tadā sarvaṃ carācaram
evaṃ svānandarūpāsya śaktiḥ svātantryalakṣaṇā
yatheṣṭabhāvanirmāṇakāriṇī bhavati sphuṭam
yadā punar asau yogī proktāṃ turyātmikāṃ daśām
āntarīṃ nāmṛśaty antas tadā dehādyahaṃkṛteḥ
apūrṇamanyatārūpād asyāṇavamalātmanaḥ
tattvaiḥ śaktigaṇākrāntair dharaṇyantaiḥ kalādibhiḥ
yoner yonyantaraṃ neyaḥ saṃvāhyaḥ paśur ucyate
tasyāṇavamalākārāt tattatkarmānusāriṇaḥ
apūrṇamanyatārūpād abhilāṣād bahirgatiḥ
viṣayonmukhataivāsya nāntas tattvānusaṃhitiḥ
yadā punar maheśānaśaktipātavaśonmiṣat
ātmīyam eva vimṛśan nāste rūpaṃ tadāsya tu
abhāvād abhilāṣasya na bahirgatir āpatet
api tūktacarasvātmārāmataiveti kathyate
tad ityuktacare dhāmni saṃvettṛtvasvarūpiṇi
ārūḍhā pramitiḥ saṃvit tadvimarśanatatparā
yasya tasyāsya tad iti proktāṇavamalātmanaḥ
abhilāpasya rūḍhasya kṣayāj jīvasya saṃkṣayaḥ
puryaṣṭakasvabhāvasya praśamas tattvato bhavet
prāpnoti dehapāto 'sya nanv evaṃ jīvasaṃkṣaye
nāsau kadāpi kasyāpi dṛśyate 'trāpi yoginaḥ
tasmāt kathaṃ tadārūḍhapramitiḥ sādhako bhavet
ity āśaṅkyottaraṃ vakti bhagavān viśvadaiśikaḥ
tadety uktābhilāṣasya praśamāj jīvasaṃkṣaye
puryaṣṭakapramātṛtvābhimānagalane 'py asau
dehārambhakarair bhūtair aspṛśadbhir ahaṃpadam
kañcukīva viśeṣeṇa mukto nirvāṇabhāgyataḥ
bhūyo bāhulyataḥ patyā samo 'yaṃ parameśinā
tatsvarūpasamāviṣṭacidānandaghanātmakaḥ
tata eva paraḥ pūrṇaḥ samyak tanmayatāṃ gataḥ
bhūtakañcukitāpy asya tadaiva na nivartate
kasmād ity api śaṅkāyām uttaraṃ vakti śaṃkaraḥ
prāṇe pariṇatā saṃvit prāg iti proktayā diśā
nisargāt sahajāt svasya svātantryād anivāritāt
cañcatprapañcavaicitryaprakarṣakaraṇecchayā
saṃkocaṃ parigṛhṇānā saṃvid bhagavatī svayam
prāpnoti saṃkucattattatprāṇagrāhakabhūmikāḥ
uktam arthaṃ dṛḍhīkartuṃ saṃvādaḥ so 'yam atra tu
yā sā śaktiḥ parā sūkṣmā vyāpinī nirmalā śivā
śakticakrasya jananī parānandāmṛtātmikā
mahāghoreśvarī caṇḍā sṛṣṭisaṃhārakārikā
trivahaṃ trividhaṃ triṣṭhaṃ balāt kālaṃ prakarṣati
iti vājasaneyāyām iyam eva citiḥ parā
svātantryeṇāvaruhya prāk prāṇarūpe pramātari
candrabhāskaravahnyātmanāḍītritayavāhinam
antarbahirviśanniryanniśvāsocchvāsalakṣaṇam
atītavartamānāditrividhaṃ kālam ātmani
karṣanty antar bahiś ceti kathyate kālakarṣiṇī
tato naisargikas tasyāḥ prāṇasambandha āgataḥ
sthite 'pi prāṇasambandhe yas tadārūḍha āntarīm
saṃvidaṃ vimṛśann āste sa lokottaratāṃ vrajet
ity upāyopasaṃhāramukhenāha maheśvaraḥ
netrādiromarandhrāntanāḍīnāṃ niviḍātmanām
sarvāsāṃ mukhyabhūteṣu sarvāvaṣṭambhadāyiṣu
savyāpasavyasauṣumnanāḍīmārgeṣu sarvadā
nāḍīnāṃ nāsikā prāṇaśaktiḥ kuṭilavāhinī
antar ity āntarī saṃvit tatsvarūpasya yat punaḥ
madhyaṃ sarvāntaratvena pradhānaṃ viśvabhittikam
parāmarśamayaṃ rūpam uttīrṇaṃ tasya saṃyamāt
nibhālanaprakarṣotthāt svātmabuddhivimarśanāt
kim atra saṃyame vācyam iyam eva samāhitiḥ
dedīpyamānā sarvāsu daśāsv antarnirantaram
nirvyutthānāvadhānena yoginaivānubhūyate
mayy āveśya mano ye māṃ nityayuktā upāsate
śraddhayā parayopetās te me yuktatamā matāḥ
iti śrībhagavadgītāproktanītyanusārataḥ
viśvottīrṇanijāhaṃtāsamāveśitacetasaḥ
paryante yogino yogaphalaṃ samyak pradarśayan
upasaṃharati śrīmān uktaṃ prakaraṇaṃ śivaḥ
punaś ca proktacaitanyasvarūponmīlanātmakam
parayogādhirūḍhasya bhavet paramayoginaḥ
bhūyaḥ syād iti vākyasya sphuṭam evāyam āśayaḥ
yac chivatvam amuṣyoktaṃ nāpūrvaṃ tat tu yoginaḥ
svabhāva eva tanmāyāśaktiprotthāpitān nijāt
nāyaṃ vikalpadaurātmyād bhāsamānam api svataḥ
vimraṣṭuṃ kṣama ity asya proktopāyakrameṇa tat
śivatvaṃ vyaktim etīti śivenodīritaṃ śivam
ity unmeṣas tṛtīyo 'yam āṇavopāyasūcakaḥ
iti śrīśivasūtrāṇāṃ rahasyārthopabṛṃhitam
prāguktavārttikāṃśena sahitaṃ vārttikāntaram
akhaṇḍasaṃvitsāmrājyayauvarājyādhikāriṇām
parākramahaṭhākrāntaṣaṭtriṃśattattvasampadām
madhurājakumārāṇāṃ mahāhaṃtādhirohiṇām
paścimena tadālokadhvastapaścimajanmanā
mayā varadarājena māyāmohāpasārakam
śrīkṣemarājanirṇītavyākhyānādhvānusāriṇā
kṛtinā kṛṣṇadāsena vyañjitaṃ kṛpayāñjasā
anugṛhṇantu nāmaitat santaḥ saṃtoṣam āgatāḥ
