āūm śrī gurubhyaḥ namaḥ
hariḥ āūm
āūm śam naḥ mitraḥ śam varuṇaḥ
śam naḥ bhavatu aryamā
śam naḥ indraḥ bṛhaspatiḥ
śam naḥ viṣṇuḥ urukramaḥ
namaḥ brahmaṇe
namaḥ te vāyo
tvam eva pratyakṣam brahmā asi
tvām eva pratyakṣam brahma vadiṣyāmi
ṛtam vadiṣyāmi
satyam vadiṣyāmi
tat mām avatu
tat vaktāram avatu
avatu mām
avatu vaktāram
āūm śāntiḥ śāntiḥ śāntiḥ
āūm śīkṣām vyākhyāsyāmaḥ
varṇaḥ svaraḥ mātrā balam sāma santānaḥ iti uktaḥ śīkṣā adhyāyaḥ
saha nau yaśaḥ
saha nau brahmavarcasam
atha atas saṃhitāyāḥ upaniṣadam vyākhyāsyāmaḥ pañcasu adhikaraṇeṣu
adhilokam adhijyautiṣam adhividyam adhiprajam adhyātmam
tāḥ mahā saṃhitāyāḥ iti ācakṣate
athā adhilokam
pṛthivī pūrvarūpam
dyauḥ uttara rūpam
ākāśaḥ sandhiḥ
vāyuḥ sandhānam
iti adhilokam
athā adhijyautiṣam
agniḥ pūrvarūpam
ādityaḥ uttara rūpam
āpaḥ sandhiḥ
vaidyutaḥ sandhānam
iti adhijyautiṣam
atha adhividyam
ācāryaḥ pūrvarūpam
antevāsī uttara rūpam
vidyā sandhiḥ
pravacanam sandhānam
iti adhividyam
athā adhiprajam
mātā pūrvarūpam
pitā uttara rūpam
prajā sandhiḥ
prajananam sandhānam
iti adhiprajam
atha adhyātmam
adharā hanuḥ pūrvarūpam
uttarā hanuḥ uttara rūpam
vāc sandhiḥ
jihvā sandhānam
iti adhyātmam
iti imāḥ mahā saṃhitāḥ
yaḥ evam etāḥ mahā saṃhitāḥ vyākhyātāḥ veda saṃdhīyate prajayā paśubhiḥ brahmavarcasena annādyena suvargyeṇa lokena
yaḥ chandasām ṛṣabhaḥ viśva rūpaḥ chandobhyaḥ adhi amṛtāt saṃbabhūva sa mā indraḥ medhayā spṛṇotu
amṛtasya deva dhāraṇaḥ bhūyāsam
śarīram me vicarṣaṇam
jihvā me madhumattamā
karṇābhyāṃ bhūri viśruvam
brahmaṇaḥ kośaḥ asi medhayā pihitaḥ
śrutam me gopāya
āvahantī vitanvānā
kurvāṇā cīram ātmanaḥ
vāsāṃsi mama gāvaśca
tatas me śriyam āvaha lomaśām paśubhiḥ saha svāhā
ā mā yantu brahmacāriṇaḥ svāhā
vi mā yantu brahmacāriṇaḥ svāhā
pra mā yantu brahmacāriṇaḥ svāhā
damāyantu brahmacāriṇaḥ svāhā
śamāyantu brahmacāriṇaḥ svāhā
yaśaḥ jane asāni svāhā
śreyān vasyasaḥ asāni svāhā
tam tvā bhaga praviśāni svāhā
sa mā bhaga praviśa svāhā
tasmin sahasra śākhe ni bhaga aham tvayi mṛje svāhā
yathā apaḥ pravatā yanti yathā māsāḥ aharjaram evam mām brahmacāriṇaḥ dhātar āyantu sarvatas svāhā
prativeśaḥ asi
pra mā bhāhi
pra mā padyasva
bhūḥ bhuvaḥ suvar iti vai etāḥ tisraḥ vyāhṛtayaḥ
tāsām u ha sma etām caturthīm māhācamasyaḥ pravedayate mahaḥ iti
tat brahma
saḥ ātmā
aṅgāni anyāḥ devatāḥ
bhūḥ iti vai ayam lokaḥ
bhuvaḥ iti antarikṣam
suvar iti asau lokaḥ
mahaḥ iti ādityaḥ
ādityena vāva sarve lokāḥ mahīyante
bhūḥ iti vai agniḥ
bhuvaḥ iti vāyuḥ
suvar iti ādityaḥ
mahaḥ iti candramāḥ
candramasā vāva sarvāṇi jyotīṃṣi mahīyante
bhūḥ iti vai ṛcaḥ
bhuvaḥ iti sāmāni
suvar iti yajūṃṣi
mahaḥ iti brahma
brahmaṇā vāva sarve vedāḥ mahīyante
bhūḥ iti vai prāṇaḥ
bhuvaḥ iti apānaḥ
suvar iti vyānaḥ
mahaḥ iti annam
annena vāva sarve prāṇāḥ mahīyante
tāḥ vai etāḥ catasraḥ caturdhā
catasraḥ catasraḥ vyāhṛtayaḥ
tāḥ yaḥ veda sa veda brahma
sarve asmai devāḥ balim āvahanti
sa yaḥ eṣaḥ antara hṛdayaḥ ākāśaḥ tasmin ayam puruṣaḥ manaḥ mayaḥ amṛtaḥ hiraṇmayaḥ
antareṇa tāluke yaḥ eṣa stanaḥ iva avalambate sā indra yoniḥ
yatra asau keśāntaḥ vivartate vyapohya śīrṣa kapāle bhūḥ iti agnau pratitiṣṭhati bhuvar iti vāyau suvar iti āditye mahaḥ iti brahmaṇi
āpnoti svārājyam
āpnoti manasaspatim vāc patiḥ cakṣuṣpatiḥ śrotra patiḥ vijñāna patiḥ
etat tatas bhavati ākāśa śarīram brahma satya ātma prāṇa ārāmam manaḥ ānandam śānti samṛddham amṛtam
iti prācīnayogya upāssva
pṛthivī antarikṣam dyauḥ diśaḥ avāntaradiśāḥ agniḥ vāyuḥ ādityaḥ candramāḥ nakṣatrāṇi āpaḥ oṣadhayaḥ vanaspatayaḥ ākāśaḥ ātmā iti adhibhūtam
atha adhyātmam
prāṇaḥ vyānaḥ apānaḥ udānaḥ samānaḥ cakṣuḥ śrotram manaḥ vāc tvac carma māṃsam snāva asthi majjā
etat adhividhāya ṛṣiḥ avocat pāṅktam vai idam sarvam pāṅktena eva pāṅktam spṛṇoti iti
om iti brahma
om iti idam sarvam
om iti etat anukṛtiḥ ha sma vai
api o śrāvaya iti āśrāvayanti
om iti sāmāni gāyanti
oṃ śom iti śastrāṇi śaṃsanti
om iti adhvaryuḥ pratigaram pratigṛṇāti
om iti brahmā prasauti
om iti agnihotram anujānāti
om iti brāhmaṇaḥ pravakṣyan āha brahma upāpnavāni iti
brahma eva upāpnoti
ṛtam ca svādhyāya pravacane ca
satyam ca svādhyāya pravacane ca
tapaḥ ca svādhyāya pravacane ca
damaḥ ca svādhyāya pravacane ca
śamaḥ ca svādhyāya pravacane ca
agnayaḥ ca svādhyāya pravacane ca
agnihotram ca svādhyāya pravacane ca
atithayaḥ ca svādhyāya pravacane ca
mānuṣam ca svādhyāya pravacane ca
prajā ca svādhyāya pravacane ca
prajanaḥ ca svādhyāya pravacane ca
prajātiḥ ca svādhyāya pravacane ca
satyam iti satyavacāḥ rāthītaraḥ
tapaḥ iti taponityaḥ pauruśiṣṭiḥ
svādhyāya pravacane eva iti nākaḥ maudgalyaḥ
tat hi tapaḥ
tat hi tapaḥ
aham vṛkṣasya rerivā kīrtiḥ pṛṣṭham gireḥ iva ūrdhva pavitraḥ vājinīvasu amṛtam asmi draviṇam sa varcasam sumedhāḥ amṛta ukṣitaḥ iti triśaṅkoḥ veda anuvacanam
vedam anūcya ācāryaḥ antevāsinam anuśāsti
satyam vada
dharmam cara
svādhyāyāt mā pramadaḥ
ācāryāya priyam dhanam āhṛtya prajā tantum mā vyavacchetsīḥ
satyāt na pramaditavyam
dharmāt na pramaditavyam
kuśalāt na pramaditavyam
bhūtyai na pramaditavyam
svādhyāya pravacanābhyām na pramaditavyam
deva pitṛ kāryābhyām na pramaditavyam
mātṛ devaḥ bhava
pitṛ devaḥ bhava
ācārya devaḥ bhava
atithi devaḥ bhava
yāni anavadyāni karmāṇi tāni sevitavyāni na u itarāṇi
yāni asmākam su caritāni tāni tvayā upāsyāni na u itarāṇi
ye ke ca asmad śreyāṃsaḥ brāhmaṇāḥ teṣām tvayā āsanena praśvasitavyam
śraddhayā deyam
a śraddhayā a deyam
śriyā deyam
hriyā deyam
bhiyā deyam
saṃvidā deyam
atha yadi te karma vicikitsā vā vṛtta vicikitsā vā syāt ye tatra brāhmaṇāḥ saṃmarśinaḥ yuktāḥ āyuktāḥ alūkṣāḥ dharma kāmāḥ syuḥ yathā te tatra varteran tathā tatra vartethāḥ
atha abhyākhyāteṣu
ye tatra brāhmaṇāḥ saṃmarśinaḥ yuktāḥ āyuktāḥ alūkṣāḥ dharma kāmāḥ syuḥ yathā te teṣu varteran tathā teṣu vartethāḥ
eṣaḥ ādeśaḥ
eṣaḥ upadeśaḥ
eṣā veda upaniṣad
etat anuśāsanam
evam upāsitavyam
evam u ca etat upāsyam
śaṃ no mitraḥ śaṃ varuṇaḥ
śaṃ no bhavatvaryamā
śaṃ na indro bṛhaspatiḥ
śaṃ no viṣṇururukramaḥ
namo brahmaṇe
namaste vāyo
tvameva pratyakṣaṃ brahmāsi
tvāmeva pratyakṣaṃ brahmāvādiṣam
ṛtamavādiṣam
satyamavādiṣam
tanmāmāvīt
tadvaktāramāvīt
āvīnmām
āvīd vaktāram
āūṃ śāntiḥ śāntiḥ śāntiḥ
āūṃ saha nāvavatu
saha nau bhunaktu
saha vīryaṃ karavāvahai
tejasvi nāvadhītamastu mā vidviṣāvahai
āūṃ śāntiḥ śāntiḥ śāntiḥ
āūṃ brahmavidāpnoti param
tadeṣābhyuktā
satyaṃ jñānamanantaṃ brahma
yo veda nihitaṃ guhāyāṃ parame vyoman
so 'śnute sarvān kāmān saha
brahmaṇā vipaściteti
tasmādvā etasmādātmana ākāśaḥ sambhūtaḥ
ākāśādvāyuḥ
vāyoragniḥ
agner āpaḥ
adbhyaḥ pṛthivī
pṛthivyā oṣadhayaḥ
oṣadhībhyo 'nnam
annātpuruṣaḥ
sa vā eṣa puruṣo 'nnarasamayaḥ
tasyedameva śiraḥ
ayaṃ dakṣiṇaḥ pakṣaḥ
ayamuttaraḥ pakṣaḥ
ayamātmā
idaṃ pucchaṃ pratiṣṭhā
tadapyeṣa śloko bhavati
annādvai prajāḥ prajāyante
yāḥ kāśca pṛthivīṃ śritāḥ
atho annenaiva jīvanti
athainadapi yantyantataḥ
annaṃ hi bhūtānāṃ jyeṣṭham
tasmāt sarvauṣadhamucyate
sarvaṃ vai te 'nnamāpnuvanti
ye 'nnaṃ brahmopāsate
annaṃ hi bhūtānāṃ jyeṣṭham
tasmāt sarvauṣadhamucyate
annādbhūtāni jāyante
jātānyannena vardhante
adyate 'tti ca bhūtāni
tasmādannaṃ taducyata iti
tasmādvā etasmādannarasamayāt
anyo 'ntara ātmā prāṇamayaḥ
tenaiṣa pūrṇaḥ
sa vā eṣa puruṣavidha eva
tasya puruṣavidhatām anvayaṃ puruṣavidhaḥ
tasya prāṇa eva śiraḥ
vyāno dakṣiṇaḥ pakṣaḥ
apāna uttaraḥ pakṣaḥ
ākāśa ātmā
pṛthivī pucchaṃ pratiṣṭhā
tadapyeṣa śloko bhavati
prāṇaṃ devā anu prāṇanti manuṣyāḥ paśavaśca ye
prāṇo hi bhūtānāmāyus tasmāt sarvāyuṣamucyate
sarvameva ta āyuryanti ye prāṇaṃ brahmopāsate
prāṇo hi bhūtānāmāyus tasmāt sarvāyuṣamucyata iti
tasyaiṣa eva śārīra ātmā yaḥ pūrvasya
tasmādvā etasmāt prāṇamayāt anyo 'ntara ātmā manomayaḥ
tenaiṣa pūrṇaḥ
sa vā eṣa puruṣavidha eva
tasya puruṣavidhatām anvayaṃ puruṣavidhaḥ
tasya yajureva śiraḥ
ṛgdakṣiṇaḥ pakṣaḥ
sāmottaraḥ pakṣaḥ
ādeśa ātmā
atharvāṅgirasaḥ pucchaṃ pratiṣṭhā
tadapyeṣa śloko bhavati
yato vāco nivartante aprāpya manasā saha
ānandaṃ brahmaṇo vidvān na bibheti kadācaneti
tasyaiṣa eva śārīra ātmā yaḥ pūrvasya
tasmādvā etasmānmanomayād anyo 'ntara ātmā vijñānamayaḥ
tenaiṣa pūrṇaḥ
sa vā eṣa puruṣavidha eva
tasya puruṣavidhatām anvayaṃ puruṣavidhaḥ
tasya śraddhaiva śiraḥ
ṛtaṃ dakṣiṇaḥ pakṣaḥ
satyamuttaraḥ pakṣaḥ
yoga ātmā
mahaḥ pucchaṃ pratiṣṭhā
tadapyeṣa śloko bhavati
vijñānaṃ yajñaṃ tanute karmāṇi tanute 'pi ca
vijñānaṃ devāḥ sarve brahma jyeṣṭhamupāsate
vijñānaṃ brahma ced veda tasmāccenna pramādyati
śarīre pāpmano hitvā sarvānkāmānsamaśnuta iti
tasyaiṣa eva śārīra ātmā yaḥ pūrvasya
tasmādvā etasmādvijñānamayāt anyo 'ntara ātmānandamayaḥ
tenaiṣa pūrṇaḥ
sa vā eṣa puruṣavidha eva
tasya puruṣavidhatām anvayaṃ puruṣavidhaḥ
tasya priyameva śiraḥ
modo dakṣiṇaḥ pakṣaḥ
pramoda uttaraḥ pakṣaḥ
ānanda ātmā
brahma pucchaṃ pratiṣṭhā
tadapyeṣa śloko bhavati
asanneva sa bhavati asad brahmeti veda cet
asti brahmeti cedveda santamenaṃ tato viduriti
tasyaiṣa eva śārīra ātmā yaḥ pūrvasya
athāto 'nupraśnāḥ
utāvidvānamuṃ lokaṃ pretya kaścana gacchatī3
āho vidvānamuṃ lokaṃ pretya kaścitsamaśnutā3 u
so 'kāmayata
bahu syāṃ prajāyeyeti
sa tapo 'tapyata
sa tapastaptvā idaṃ sarvamasṛjata yadidaṃ kiñca
tatsṛṣṭvā tadevānuprāviśat
tadanupraviśya sacca tyaccābhavat
niruktaṃ cāniruktaṃ ca nilayanaṃ cānilayanaṃ ca vijñānaṃ cāvijñānaṃ ca satyaṃ cānṛtaṃ ca
satyamabhavat yadidaṃ kiñca
tatsatyam ityācakṣate
tadapyeṣa śloko bhavati
asad vā idamagra āsīt tato vai sad ajāyata
tadātmānaṃ svayamakuruta tasmāt tat sukṛtamucyata iti
yadvai tat sukṛtam raso vai saḥ
rasaṃ hyevāyaṃ labdhvānandī bhavati
ko hyevānyātkaḥ prāṇyāt yadeṣa ākāśa ānando na syāt
eṣa hyevānandayāti
yadā hyevaiṣa etasminnadṛśye 'nātmye 'nirukte 'nilayane 'bhayaṃ pratiṣṭhāṃ vindate atha so 'bhayaṃ gato bhavati
yadā hyevaiṣa etasminnudaramantaraṃ kurute atha tasya bhayaṃ bhavati
tattveva bhayaṃ viduṣo manvānasya
tadapyeṣa śloko bhavati
bhīṣāsmādvātaḥ pavate bhīṣodeti sūryaḥ
bhīṣāsmādagniścendraśca mṛtyurdhāvati pañcama iti
saiṣānandasya mīmāṃsā bhavati
yuvā syāt sādhuyuvādhyāyakaḥ āśiṣṭho dṛḍhiṣṭho baliṣṭhaḥ
tasyeyaṃ pṛthivī sarvā vittasya pūrṇā syāt
sa eko mānuṣa ānandaḥ
te ye śataṃ mānuṣā ānandāḥ
sa eko manuṣyagandharvāṇāmānandaḥ śrotriyasya cākāmahatasya
te ye śataṃ manuṣyagandharvāṇāmānandāḥ sa eko devagandharvāṇāmānandaḥ śrotriyasya cākāmahatasya
te ye śataṃ devagandharvāṇāmānandāḥ sa ekaḥ pitṝṇāṃ ciralokalokānāmānandaḥ śrotriyasya cākāmahatasya
te ye śataṃ pitṝṇāṃ ciralokalokānāmānandāḥ sa eka ājānajānāṃ devānāmānandaḥ
śrotriyasya cākāmahatasya
te ye śataṃ ājānajānāṃ devānāmānandāḥ sa ekaḥ karmadevānāṃ devānāmānandaḥ ye karmaṇā devānapiyanti śrotriyasya cākāmahatasya
te ye śataṃ karmadevānāṃ devānāmānandāḥ sa eko devānāmānandaḥ śrotriyasya cākāmahatasya
te ye śataṃ devānāmānandāḥ sa eka indrasyānandaḥ
śrotriyasya cākāmahatasya
te ye śatamindrasyānandāḥ sa eko bṛhaspaterānandaḥ śrotriyasya cākāmahatasya
te ye śataṃ bṛhaspaterānandāḥ sa ekaḥ prajāpaterānandaḥ śrotriyasya cākāmahatasya
te ye śataṃ prajāpaterānandāḥ sa eko brahmaṇa ānandaḥ śrotriyasya cākāmahatasya
sa yaścāyaṃ puruṣe yaścāsāvāditye sa ekaḥ
sa ya evaṃvit asmāllokātpretya etamannamayam ātmānam upasaṃkrāmati
etaṃ prāṇamayam ātmānam upasaṃkrāmati
etaṃ manomayam ātmānamupasaṃkrāmati
etaṃ vijñānamayam ātmānamupasaṃkrāmati
etamānandamayam ātmānamupasaṃkrāmati
tadapyeṣa śloko bhavati
yato vāco nivartante aprāpya manasā saha
ānandaṃ brahmaṇo vidvān na bibheti kutaścaneti
etaṃ ha vāva na tapati
kimahaṃ sādhu nākaravam
kimahaṃ pāpamakaravamiti
sa ya evaṃ vidvānete ātmānaṃ spṛṇute
ubhe hyevaiṣa ete ātmānaṃ spṛṇute ya evaṃ veda
ityupaniṣat
āūṃ saha nāvavatu
saha nau bhunaktu
saha vīryaṃ karavāvahai
tejasvi nāvadhītamastu mā vidviṣāvahai
āūṃ śāntiḥ śāntiḥ śāntiḥ
bhṛgurvai vāruṇiḥ varuṇaṃ pitaramupasasāra
adhīhi bhagavo brahmeti
tasmā etatprovāca
annaṃ prāṇaṃ cakṣuḥ śrotraṃ mano vācamiti
taṃ hovāca
yato vā imāni bhūtāni jāyante yena jātāni jīvanti yatprayantyabhisaṃviśanti tad vijijñāsasva
tadbrahmeti
sa tapo 'tapyata
sa tapastaptvā
annaṃ brahmeti vyajānāt
annādadhyeva khalvimāni bhūtāni jāyante
annena jātāni jīvanti
annaṃ prayantyabhisaṃviśantīti
tadvijñāya punareva varuṇaṃ pitaramupasasāra
adhīhi bhagavo brahmeti
taṃ hovāca
tapasā brahma vijijñāsasva
tapo brahmeti
sa tapo 'tapyata
sa tapastaptvā
prāṇo brahmeti vyajānāt
prāṇādadhyeva khalvimāni bhūtāni jāyante
prāṇena jātāni jīvanti
prāṇaṃ prayantyabhisaṃviśantīti
tadvijñāya punareva varuṇaṃ pitaramupasasāra
adhīhi bhagavo brahmeti
taṃ hovāca
tapasā brahma vijijñāsasva
tapo brahmeti
sa tapo 'tapyata
sa tapastaptvā
mano brahmeti vyajānāt
manaso hyeva khalvimāni bhūtāni jāyante
manasā jātāni jīvanti
manaḥ prayantyabhisaṃviśantīti
tadvijñāya punareva varuṇaṃ pitaramupasasāra
adhīhi bhagavo brahmeti
taṃ hovāca
tapasā brahma vijijñāsasva
tapo brahmeti
sa tapo 'tapyata
sa tapastaptvā
vijñānaṃ brahmeti vyajānāt
vijñānādadhyeva khalvimāni bhūtāni jāyante
vijñānena jātāni jīvanti
vijñānaṃ prayantyabhisaṃviśantīti
tadvijñāya punareva varuṇaṃ pitaramupasasāra
adhīhi bhagavo brahmeti
taṃ hovāca
tapasā brahma vijijñāsasva
tapo brahmeti
sa tapo 'tapyata
sa tapastaptvā
ānando brahmeti vyajānāt
ānandād adhyeva khalvimāni bhūtāni jāyante
ānandena jātāni jīvanti
ānandaṃ prayantyabhisaṃviśantīti
saiṣā bhārgavī vāruṇī vidyā
parame vyomanpratiṣṭhitā
sa ya evaṃ veda pratitiṣṭhati
annavānannādo bhavati
mahānbhavati prajayā paśubhirbrahmavarcasena
mahān kīrtyā
annaṃ na nindyāt
tad vratam
prāṇo vā annam
śarīramannādam
prāṇe śarīraṃ pratiṣṭhitam
śarīre prāṇaḥ pratiṣṭhitaḥ
tad etad annam anne pratiṣṭhitam
sa ya etadannamanne pratiṣṭhitaṃ veda pratitiṣṭhati
annavānannādo bhavati
mahānbhavati prajayā paśubhirbrahmavarcasena
mahān kīrtyā
annaṃ na paricakṣīta
tad vratam
āpo vā annam
jyotirannādam
apsu jyotiḥ pratiṣṭhitam
jyotiṣy āpaḥ pratiṣṭhitāḥ
tadetadannamanne pratiṣṭhitam
sa ya etadannamanne pratiṣṭhitaṃ veda pratitiṣṭhati
annavānannādo bhavati
mahānbhavati prajayā paśubhirbrahmavarcasena
mahān kīrtyā
annaṃ bahu kurvīta
tad vratam
pṛthivī vā annam
ākāśo 'nnādaḥ
pṛthivyāmākāśaḥ pratiṣṭhitaḥ
ākāśe pṛthivī pratiṣṭhitā
tadetadannamanne pratiṣṭhitam
sa ya etadannamanne pratiṣṭhitaṃ veda pratitiṣṭhati
annavānannādo bhavati
mahānbhavati prajayā paśubhirbrahmavarcasena
mahānkīrtyā
na kaṃcana vasatau pratyācakṣīta
tad vratam
tasmādyayā kayā ca vidhayā bahvannaṃ prāpnuyāt
arādhyasmā annam ityācakṣate
etadvai mukhato 'nnaṃ rāddham
mukhato 'smā annaṃ rādhyate
etadvai madhyato 'nnaṃ rāddham
madhyato 'smā annaṃ rādhyate
etadvai antato 'nnaṃ rāddham
antato 'smā annaṃ rādhyate
ya evaṃ veda
kṣema iti vāci
yogakṣema iti prāṇāpānayoḥ
karmeti hastayoḥ
gatiriti pādayoḥ
vimuktiriti pāyau
iti mānuṣīḥ samājñāḥ
atha daivīḥ
tṛptiriti vṛṣṭau
balamiti vidyuti
yaśa iti paśuṣu
jyotiriti nakṣatreṣu
prajātiramṛtamānanda ityupasthe
sarvamityākāśe
tatpratiṣṭhetyupāsīta
pratiṣṭhāvān bhavati
tanmaha ityupāsīta
mahānbhavati
tanmana ityupāsīta
mānavānbhavati
tannama ityupāsīta
namyante 'smai kāmāḥ
tad brahmetyupāsīta
brahmavānbhavati
tad brahmaṇaḥ parimara ityupāsīta
paryeṇaṃ mriyante dviṣantaḥ sapatnāḥ pari ye 'priyā bhrātṛvyāḥ
sa yaścāyaṃ puruṣe yaścāsāvāditye sa ekaḥ
sa ya evaṃvit asmāllokātpretya
etam annamayam ātmānamupasaṃkramya
etaṃ prāṇamayam ātmānamupasaṃkramya
etaṃ manomayam ātmānamupasaṃkramya
etaṃ vijñānamayam ātmānamupasaṃkramya
etam ānandamayam ātmānamupasaṃkramya
imāṃllokān kāmānnī kāmarūpyanusaṃcaran
etat sāma gāyannāste
hā3vu hā3vu hā3vu
ahamannam ahamannam ahamannam
aham annādo3 'ham annādo3 'hamannādaḥ
ahaṃ ślokakṛd ahaṃ ślokakṛd ahaṃ ślokakṛt
ahamasmi prathamajā ṛtā3sya
pūrvaṃ devebhyo 'mṛtasya nā3bhāyi
yo mā dadāti sa ideva mā3vāḥ
aham annam annam adantam ā3dmi
ahaṃ viśvaṃ bhuvanam abhyabhavā3m
suvarna jyotiḥ
ya evaṃ veda
ityupaniṣat
