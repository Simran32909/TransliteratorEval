śrīgaṇeśāya namaḥ
oṃ namaḥ śrīpuruṣottamāya
oṃ namaḥ śrīnarmadāyai
oṃ namo hariharahiraṇyagarbhebhyo namo vyāsavālmīkiśukaparāśarebhyo namo gurugobrāhmaṇebhyaḥ
oṃ majjanmātaṅgagaṇḍacyutamadamadirāmodamattālimālaṃ snānaiḥ siddhāṅganānāṃ kucayugavigalat kuṅkumāsaṅgapiṅgam
sāyaṃ prātarmunīnāṃ kusumacayasamācchannatīrasthavṛkṣaṃ pāyādvo narmadāmbhaḥ karimakarakarākrāntarahaṃstaraṃgam
ubhayataṭapuṇyatīrthā prakṣālitasakalalalokaduritaughā
devamunimanujavandyā haratu sadā narmadā duritam
nāśayatu duritamakhilaṃ bhūtaṃ bhavyaṃ bhavacca bhuvi bhavinām
sakalapavitri tava sudhā puṇyajalā narmadā bhavati
taṭapulinaṃ śivadevā yasyā yatayo 'pi kāmayante vā
muninivahavihitasevā śivāya mama jāyatāṃ revā
nārāyaṇaṃ namaskṛtvā naraṃ caiva narottamam
devīṃ sarasvatīṃ vyāsaṃ tato jayamudīrayet
naimiṣe puṇyanilaye nānāṛṣiniṣevite
śaunakaḥ satramāsīnaḥ sūta papraccha vistarāt
manye 'haṃ dharmanaipuṇyaṃ tvayi sūta sadārcitam
puṇyāmṛtakathāvaktā vyāsasaśiṣyastvameva hi
atastvāṃ paripṛcchāmi dharmatīrthāśrayaṃ kave
bahūni santi tīrthāni bahuśo me śrutāni ca
śrutā divyanadī brāhmī tathā viṣṇunadī mayā
tṛtīyā na mayā kvāpi śrutā raudrī saridvarā
tāṃ vedagarbhāṃ vikhyātāṃ vibudhaughābhivanditām
vada me tvaṃ mahāprājña tīrthapūgapariṣkṛtām
kaṃ deśam āśritā revā kathaṃ śrīrudrasaṃbhavā
tatsaṃśritāni tīrthāni yāni tāni vadasva me
sūta uvāca
sādhu pṛṣṭaṃ kulapate caritraṃ narmadāśritam
citraṃ pavitraṃ doṣaghnaṃ śrutamuktaṃ ca sattama
vedopavedavedāṅgādīnyabhivyasya pūritaḥ
aṣṭādaśapurāṇānāṃ vaktā satyavatīsutaḥ
taṃ namaskṛtya vakṣyāmi purāṇāni yathākramam
yeṣām abhivyāharaṇād abhivṛddhir vṛṣāyuṣoḥ
śrutiḥ smṛtiśca viprāṇāṃ cakṣuṣī parikīrtite
kāṇastatraikayā hīno dvābhyāmandhaḥ prakīrtitaḥ
śrutismṛtipurāṇāni viduṣāṃ locanatrayam
yastribhirnayanaiḥ paśyetso 'śo māheśvaro mataḥ
ātmano vedavidyā ca īśvareṇa vinirmitā
śaunakīyā ca paurāṇī dharmaśāstrātmikā ca yā
tisro vidyā imā mukhyāḥ sarvaśāstravinirṇaye
purāṇaṃ pañcamo veda iti brahmānuśāsanam
yo na veda purāṇaṃ hi na sa vedātra kiṃcana
katamaḥ sa hi dharmo 'sti kiṃ vā jñānaṃ tathāvidham
anyadvā tatkimatrāha purāṇe yanna dṛśyate
vedāḥ pratiṣṭhitāḥ pūrvaṃ purāṇe nātra saṃśayaḥ
bibhetyalpaśrutādvedo māmayaṃ pratariṣyati
itihāsapurāṇaiśca kṛto'yaṃ niścayaḥ purā
ātmā purāṇaṃ vedānāṃ pṛthagaṃgāni tāni ṣaṭ
yacca dṛṣṭaṃ hi vedeṣu taddṛṣṭaṃ smṛtibhiḥ kila
ubhābhyāṃ yattu dṛṣṭaṃ hi tatpurāṇeṣu gīyate
purāṇaṃ sarvaśāstrāṇāṃ prathamaṃ brahmaṇaḥ smṛtam
anantaraṃ ca vaktrebhyo vedāstasya vinirgatāḥ
purāṇamekamevāsīd asmin kalpāntare mune
trivargasādhanaṃ puṇyaṃ śatakoṭipravistaram
smṛtvā jagāda ca munīnprati devaścaturmukhaḥ
pravṛttiḥ sarvaśāstrāṇāṃ purāṇasyābhavattataḥ
kālenāgrahaṇaṃ dṛṣṭvā purāṇasya tato muniḥ
vyāsarūpaṃ vibhuḥ kṛtvā saṃharetsa yuge yuge
aṣṭalakṣapramāṇe tu dvāpare dvāpare sadā
tadaṣṭādaśadhā kṛtvā bhūloke 'smin prabhāṣyate
adyāpa devaloke tacchatakoṭipravistaram
tathātra caturlakṣaṃ saṃkṣepeṇa niveśitam
purāṇāni daśāṣṭau ca sāmprataṃ tadihocyate
nāmatastāni vakṣyāmi śṛṇu tvamṛṣisattama
sargaśca pratisargaśca vaṃśo manvantarāṇi ca
vaṃśānucaritaṃ caiva purāṇaṃ pañcalakṣaṇam
brāhmaṃ purāṇaṃ tatrādyaṃ saṃhitāyāṃ vibhūṣitam
ślokānāṃ daśasāhasraṃ nānāpuṇyakathāyutam
pādmaṃ ca pañcapañcāśatsahasrāṇi nigadyate
tṛtīyaṃ vaiṣṇavaṃnāma trayoviṃśatisaṃkhyayā
caturthaṃ vāyunā proktaṃ vāyavīyamiti smṛtam
śivabhaktisamāyogācchaivaṃ taccāparākhyayā
caturviṃśatisaṃkhyātaṃ sahasrāṇi tu śaunaka
caturbhiḥ parvabhiḥ proktaṃ bhaviṣyaṃ pañcamaṃ tathā
caturdaśasahasrāṇi tathā pañca śatāni tat
mārkaṇḍaṃ navasāhasraṃ ṣaṣṭhaṃ tatparikīrtitam
āgneyaṃ saptamaṃ proktaṃ sahasrāṇi tu ṣoḍaśa
aṣṭamaṃ nāradīyaṃ tu proktaṃ vai pañcaviṃśatiḥ
navamaṃ bhagavannāma bhāgadvayavibhūṣitam
tadaṣṭādaśasāhasraṃ procyate granthasaṃkhyayā
daśamaṃ brahmavaivartaṃ tāvatsaṃkhyam ihocyate
laiṅgamekādaśaṃ jñeyaṃ tathaikādaśasaṃkhyayā
bhāgadvayaṃ viracitaṃ talliṅgamṛṣipuṃgava
caturviṃśatisāhasraṃ vārāhaṃ dvādaśaṃ viduḥ
vibhaktaṃ saptabhiḥ khaṇḍaiḥ skāndaṃ bhāgyavatāṃ vara
tadekāśītisāhasraṃ saṃkhyayā vai nirūpitam
tatastu vāmanaṃ nāma caturdaśatamaṃ smṛtam
saṃkhyayā daśasāhasraṃ proktaṃ kulapate purā
kaurmaṃ pañcadaśaṃ prāhur bhāgadvayavibhūṣitam
daśasaptasahasrāṇi purā sāṃkhyapate kalau
mātsyaṃ matsyena yatproktaṃ manave ṣoḍaśaṃ kramāt
taccaturdaśasāhasraṃ saṃkhyayā vadatāṃ vara
gāruḍaṃ saptadaśamaṃ smṛtaṃ caikonaviṃśatiḥ
aṣṭādaśaṃ tu brahmāṇḍaṃ bhāgadvayavibhūṣitam
tacca dvādaśasāhasraṃ śatamaṣṭasamanvitam
tathaivopapurāṇāni yāni coktāni vedhasā
idaṃ brahmapurāṇasya sulabhaṃ sauramuttamam
saṃhitādvayasaṃyuktaṃ puṇyaṃ śivakathāśrayam
ādyā sanatkumāroktā dvitīyā sūryabhāṣitā
sanatkumāranāmnā hi tadvikhyātaṃ mahāmune
dvitīyaṃ nārasiṃhaṃ ca purāṇe pādmasaṃjñite
śaukeyaṃ hi tṛtīyaṃ tu purāṇe vaiṣṇave matam
bārhaspatyaṃ caturthaṃ ca vāyavyaṃ saṃmataṃ sadā
daurvāsasaṃ pañcamaṃ ca smṛtaṃ bhāgavate sadā
bhaviṣye nāradoktaṃ ca sūribhiḥ kathitaṃ purā
kāpilaṃ mānavaṃ caiva tathaivośanaseritam
brahmāṇḍaṃ vāruṇaṃ cātha kālikādvayameva ca
māheśvaraṃ tathā sāmbaṃ sauraṃ sarvārthasaṃcayam
pārāśaraṃ bhāgavataṃ kaurmaṃ cāṣṭādaśaṃ kramāt
etānyupapurāṇāni mayoktāni yathākramam
purāṇasaṃhitāmetāṃ yaḥ paṭhedvā śṛṇoti ca
so 'nantapuṇyabhāgī syānmṛto brahmapuraṃ vrajet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe purāṇasaṃhitāvarṇanām prathamo 'dhyāyaḥ
sūta uvāca
narmadāyāstu māhātmyaṃ kṛṣṇadvaipāyano 'bravīt
tatte 'haṃ sampravakṣyāmi yattvayā paripṛcchitam
vistaraṃ narmadāyāstu tīrthānāṃ munisattama
ko 'nyaḥ śakto 'sti vai vaktumṛte brahmāṇamīśvaram
etameva purā praśnaṃ pṛṣṭavāñjanamejayaḥ
vaiśaṃpāyanasaṃjñaṃ tu śiṣyaṃ dvaipāyanasya ha
revātīrthāśritaṃ puṇyaṃ tatte vakṣyāmi śaunaka
purā pārīkṣito rājā yajñādīkṣāsu dīkṣitaḥ
saṃbhṛte tu havirdravye vartamāneṣu karmasu
āsīneṣu dvijāgryeṣu hūyamāne hutāśane
vartamānāsu sarvatra tathā dharmakathāsu ca
śrūyamāṇe tathā śabde janairukte tvaharniśam
yajñabhūmau kulapate dīyatāṃ bhujyatām iti
vividhāṃśca vinodānvai kurvāṇeṣu vinodiṣu
evaṃvidhe vartamāne yajñe svargasadaḥsame
vaiśaṃpāyanam āsīnaṃ papraccha janamejayaḥ
janamejaya uvāca
dvaipāyanaprasādena jñānavānasi me mataḥ
vaiśaṃpāyana tasmāt tvāṃ pṛcchāmi ṛṣisannidhau
brūhi me tvaṃ purāvṛttaṃ pitṝṇāṃ tīrthasevanam
ciraṃ nānāvidhānkleśān prāptāsta iti me śrutam
kathaṃ dyūtajitāḥ pārthā mama pūrvapitāmahāḥ
āsamudrāṃ mahīṃ vipra bhramantastīrthalobhataḥ
kena te sahitāstāta bhūmibhāgān anekaśaḥ
ceruḥ kathaya tatsarvaṃ sarvajño 'si mato mama
vaiśaṃpāyana uvāca
kathayiṣyāmi bhūnātha yatpṛṣṭaṃ tu tvayā 'nagha
namaskṛtya virūpākṣaṃ vedavyāsaṃ mahākavim
pitāmahāstu te pañca pāṇḍavāḥ saha kṛṣṇayā
uṣitvā brāhmaṇaiḥ sārdhaṃ kāmyake vana uttame
pradhānoddālake tatra kaśyapo 'tha mahāmatiḥ
vibhāṇḍakaśca rājendra muruścaiva mahāmuniḥ
pulastyo lomaśaścaiva tathānye putrapautriṇaḥ
snātvā niḥśeṣatīrtheṣu gatāste vindhyaparvatam
te ca tatrāśramaṃ puṇyaṃ sarvairvṛkṣaiḥ samākulam
campakaiḥ karṇakāraiśca punnāgairnāgakesaraiḥ
bakulaiḥ kovidāraiśca dāḍimairupaśobhitam
puṣpitairarjunaiścaiva bilvapāṭalaketakaiḥ
kadambāmramadhūkaiśca nimbajambīratindukaiḥ
nālikeraiḥ kapitthaiśca kharjūrapanasaistathā
nānādrumalatākīrṇaṃ nānāvallībhirāvṛtam
sapuṣpaṃ phalitaṃ kāntaṃ vanaṃ caitrarathaṃ yathā
jalāśrayaistu vipulaiḥ padminīkhaṇḍamaṇḍitam
sitotpalaiśca saṃchannaṃ nīlapītaiḥ sitāruṇaiḥ
haṃsakāraṇḍavākīrṇaṃ cakravākopaśobhitam
āḍīkākabalākābhiḥ sevitaṃ kokilādibhiḥ
siṃhairvyāghrairvarāhaiśca gajaiścaiva mahotkaṭaiḥ
mahiṣaiśca mahākāyaiḥ kuraṅgaiś citrakaiḥ śaśaiḥ
gaṇḍakaiścaiva khaḍgaiśca gomāyusurabhī yutam
sāraṅgair mallakaiścaiva dvipadaiśca catuṣpadaiḥ
tathāca kokilākīrṇaṃ manaḥkāntaṃ suśobhitam
jīvaṃjīvakasaṃghaiśca nānāpakṣisamāyutam
duḥkhaśokavinirmuktaṃ sattvotkaṭamanoramam
kṣuttṛṣārahitaṃ kāntaṃ sarvavyādhivivarjitam
siṃhīstanaṃ pibantyatra kuraṃgāḥ snehasaṃyutam
mārjāramūṣakau cobhāvavalehata unmukhau
pañcāsyāḥ potakebhāśca bhoginastu kalāpinaḥ
dṛṣṭvā tadvipinaṃ ramyaṃ praviṣṭāḥ pāṇḍunandanāḥ
mārkaṇḍaṃ dṛṣṭavāṃstatra taruṇādityasannibham
ṛṣibhiḥ sevyamānaṃ tu nānāśāstraviśāradaiḥ
kulīnaiḥ sattvasampannaiḥ śaucācārasamanvitaiḥ
dhīsaṃgataiḥ kṣamāyuktaistrisaṃdhyaṃ japatatparaiḥ
ṛgyajuḥsāmavihitair mantrair homaparāyaṇaiḥ
kecitpañcāgnimadhyasthāḥ kecidekāntasaṃsthitāḥ
ūrdhvabāhunirālambā ādityabhramaṇāḥ pare
sāyaṃprātarbhujaścānye ekāhārāstathā pare
dvādaśāhāttathā cānye anye māsārdhabhojanāḥ
darśe darśe tathā cānye anye śaivālabhojanāḥ
piṇyākamapare 'bhujan kecit pālāśabhojanāḥ
apare niyatāhārā vāyubhakṣyāmbubhojanāḥ
evaṃbhūtais tathā vṛddhaiḥ sevyate munipuṃgavaiḥ
tato dharmasutaḥ śrīmān āśramaṃ taṃ praviśya saḥ
dṛṣṭvā munivaraṃ śāntaṃ dhyāyamānaṃ paraṃ padam
prādakṣiṇyena sahasā daṇḍavatpatito 'grataḥ
bhaktyānupatitaṃ dṛṣṭvā cirādādāya locanam
ko bhavānityuvācedaṃ dharmaṃ dhīmānapṛcchata
tasya tadvacanaṃ śrutvā dārakastatsamīpagaḥ
āhāyaṃ dharmarājaste darśanārthaṃ samāgataḥ
tacchrutvādārakeṇoktaṃ vacanaṃ prāha sādaraḥ
ehyehi vatsavatseti kiṃcit sthānāccalanmuniḥ
taṃ tu snehādupāghrāya āsane upaveśayat
upaviṣṭe sabhāyāṃ tu pūjāṃ kṛtvā yathāvidhi
vanyairdhānyaiḥ phalair mūlai rasaiścaiva pṛthagvidhaiḥ
pāṇḍavā brāhmaṇaiḥ sārddhaṃ yathāyogyaṃ prapūjitāḥ
muhūrtādatha viśramya dharmaputro yudhiṣṭhiraḥ
pṛcchati sma muniśreṣṭhaṃ kautūhalasamanvitaḥ
bhagavansarvalokānāṃ dīrghāyustvaṃ mato mama
saptakalpānaśeṣeṇa kathayasva mamānagha
kalpakṣaye 'pi lokasya sthāvarasyetarasya ca
na vinaṣṭo 'si viprendra kathaṃ vā kena hetunā
gaṅgādyāḥ saritaḥ sarvāḥ samudrāntāśca yā mune
tāsāṃ madhye sthitāḥ kāḥ svitkāścaiva pralayaṃ gatāḥ
kā nu puṇyajalā nityaṃ kānu na kṣayamāgatā
etat kathaya me tāta prasannenāntarātmanā
śrotumicchāmyaśeṣeṇa ṛṣibhiḥ saha bāndhavaiḥ
śrīmārkaṇḍeya uvāca
sādhusādhu mahāprājña dharmaputra yudhiṣṭhira
kathayāmi yathā nyāyaṃ yatpṛcchasi mamānagha
sarvapāpaharaṃ puṇyaṃ purāṇaṃ rudrabhāṣitam
yaḥ śṛṇoti naro bhaktyā tasya puṇyaphalaṃ śṛṇu
aśvamedha sahasreṇa vājapeyaśatena ca
tatphalaṃ samavāpnoti rājannāstyatra saṃśayaḥ
brahmaghnaśca surāpī ca steyī goghnaśca yo naraḥ
mucyate sarvapāpebhyo rudrasya vacanaṃ yathā
gaṅgā tu saritāṃ śreṣṭhā tathā caiva sarasvatī
kāverī devikā caiva sindhuḥ sālakuṭī tathā
sarayūḥ śatarudrā ca mahī carmilayā saha
godāvarī tathā puṇyā tathaiva yamunā nadī
payoṣṇī ca śatadruśca tathā dharmanadī śubhā
etāścānyāśca saritaḥ sarvapāpaharāḥ smṛtāḥ
kiṃ tu te kāraṇaṃ tāta vakṣyāmi nṛpasattama
samudrāḥ saritaḥ sarvāḥ kalpe kalpe kṣayaṃ gatāḥ
saptakalpakṣaye kṣīṇe na mṛtā tena narmadā
narmadaikaiva rājendra paraṃ tiṣṭhet saridvarā
toyapūrṇā mahābhāga munisaṃghairabhiṣṭutā
gaṃgādyāḥ saritaścānyāḥ kalpe kalpe kṣayaṃ gatāḥ
eṣā devī purā dṛṣṭā tena vakṣyāmi te 'nagha
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe revāmāhātmyavarṇanaṃnāma dvitīyo 'dhyāyaḥ
yudhiṣṭhira uvāca
saptakalpakṣayā ghorāstvayā dṛṣṭā mahāmune
na cāpīhāsti bhagavandīrghāyuriha kaścana
tvayā hyekārṇave suptaḥ padmanābhaḥ surārihā
dṛṣṭaḥ sahasracaraṇaḥ sahasranayanodaraḥ
tvaṃ kilānugrahāt tasya dahyamāne carācare
na kṣayaṃ samanuprāpto varadānānmahātmanaḥ
kiṃ tvayāścaryabhūtaṃ hi dṛṣṭaṃ ca bhramatānagha
etadācakṣva bhagavanparaṃ kautūhalaṃ hi me
samprāpte ca mahāghore yugasyānte mahākṣaye
anāvṛṣṭihate loke purā varṣaśatādhike
auṣadhīnāṃ kṣaye ghore devadānavavarjite
nirvīrye nirvaṣaṭkāre kalinā dūṣite bhṛśam
saritsarastaḍāgeṣu palvalopavaneṣu ca
saṃśuṣkeṣu tadā brahmannirākāre yugakṣaye
janaṃ prāpte maharloke brahmakṣatraviśādayaḥ
ṛṣayaśca mahātmāno divyatejaḥsamanvitāḥ
sthitāni kāni bhūtāni gatānyeva mahāmune
etatsarvaṃ mahābhāga kathayasva pṛthakpṛthak
bhūtāni kāni viprendra kathaṃ siddhim avāpnuyāt
brahmaviṣṇvindrarudrāṇāṃ kāle prāpte sudāruṇe
evamuktas tataḥ so 'tha dharmarājena dhīmatā
mārkaṇḍaḥ pratyuvācedamṛṣisaṃghaiḥ samāvṛtaḥ
śrīmārkaṇḍeya uvāca
śṛṇvantu ṛṣayaḥ sarve tvayā saha nareśvara
mahatpurāṇaṃ pūrvoktaṃ śaṃbhunā vāyudaivate
vāyoḥ sakāśātskandena śrutametatpurātanam
vasiṣṭhaḥ śrutavāṃstasmāt parāśarastataḥ param
tasmācca jātūkarṇyena tasmāccaiva maharṣibhiḥ
evaṃ paramparāproktaṃ śatasaṃkhyair dvijottamaiḥ
saṃhitā śatasāhasrī puroktā śaṃbhunā kila
āloḍya sarvaśāstrāṇi vadārthaṃ tattvataḥ purā
yugarūpeṇa sā paścāc caturdhā viniyojitā
madaprajñānusāreṇa narāṇāṃ tu maharṣibhiḥ
ārādhya paśubhartāraṃ mayā pūrvaṃ maheśvaram
purāṇaṃ śrutametaddhi tatte vakṣyāmyaśeṣataḥ
yacchrutvā mucyate jantuḥ sarvapāpairnareśvara
mānasaiḥ karmajaiścaiva saptajanmasu saṃcitaiḥ
saptakalpakṣayā ghorā mayā dṛṣṭāḥ punaḥpunaḥ
prasādāddevadevasya viṣṇośca parameṣṭhinaḥ
dvādaśādityanirdagdhe jagatyekārṇavīkṛte
śrānto 'haṃ vibhramaṃs tatra taranbāhubhir arṇavam
athāhaṃ salile rājannādityasamarūpiṇam
purā puruṣamadrākṣamanādinidhanaṃ prabhum
śṛṅgaṃ caivādrirājasya bhāsayantaṃ diśo daśa
dvitīyo 'nyo manurdṛṣṭaḥ putrapautrasamanvitaḥ
agādhe bhramate so 'pi tamobhūte mahārṇave
aviśramanmuhūrtaṃ tu cakrārūḍha iva bhraman
athāhaṃ bhayādudvignastaranbāhubhir arṇavam
tatrastho'haṃ mahāmatsyam apaśyaṃ madasaṃyutam
tato 'bravītsa māṃ dṛṣṭvā ehyehīti ca bhārata
paraṃ pradhānaḥ sarveṣāṃ matsyarūpo maheśvaraḥ
tato 'haṃ tvarayā gatvā tanmukhe manujeśvara
suśrānto vigatajñānaḥ paraṃ nirvedamāgataḥ
tato 'drākṣaṃ samudrānte mahadāvartasaṃkulām
udyattaraṃgasalilāṃ phenapuñjāṭṭahāsinīm
nadīṃ kāmagamāṃ puṇyāṃ jhaṣamīnasamākulām
nadyāstasyāstu madhyasthā pramadā kāmarūpiṇī
nīlotpaladalaśyāmā mahatprakṣobhavāhinī
divyahāṭakacitrāṅgī kanakojjvalaśobhitā
dvābhyāṃ saṃgṛhya jānubhyāṃ mahatpotaṃ vyavasthitā
tāṃ manuḥ pratyuvācedaṃ kā tvaṃ divyavarāṅgane
tiṣṭhase kena kāryeṇa tvamatra surasundari
surāsuragaṇe naṣṭe bhramase līlayārṇave
saritaḥ sāgarāḥ śailāḥ kṣayaṃ prāptā hyanekaśaḥ
tvamekā tu kathaṃ sādhvi tiṣṭhase kāraṇaṃ mahat
śrotumicchāmyahaṃ devi kathayasva hyaśeṣataḥ
abalovāca
īśvarāṅgasamudbhūtā hyamṛtānāma viśrutā
saritpāpaharā puṇyā māmāśritya bhayaṃ kutaḥ
sāhaṃ potamimaṃ tubhyaṃ gṛhītvā hyāgatā dvija
na hyasya potasya kṣayo yatra tiṣṭhati śaṃkaraḥ
tasyās tad vacanaṃ śrutvā vismayotphullalocanaḥ
manunā saha rājendra potārūḍho hyahaṃ tadā
kṛtāñjalipuṭo bhūtvā praṇamya śirasā vibhum
vyāpinaṃ parameśānamastauṣamabhayapradam
sadyojātāya devāya vāmadevāya vai namaḥ
bhave bhave namastubhyaṃ bhaktigamyāya te namaḥ
bhūrbhuvāya namastubhyaṃ rāmajyeṣṭhāya vai namaḥ
namaste bhadrakālāya kalirūpāya vai namaḥ
acintyāvyaktarūpāya mahādevāya dhāmane
vidmahe devadevāya tanno rudra namonamaḥ
jagatsṛṣṭivināśānāṃ kāraṇāya namonamaḥ
evaṃ stuto mahādevaḥ pūrvaṃ sṛṣṭayā mayānagha
prasanno māvadat paścādvaraṃ varaya suvrata
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye mārkaṇḍeyadharmarājasaṃvāde kalpakṣaye mārkaṇḍeyakṛtapotārdhārohaṇavṛttāntavarṇanaṃnāma tṛtīyo 'dhyāyaḥ
śrīmārkaṇḍeya uvāca
tato 'rṇavātsamuttīrya trikūṭaśikhare sthitam
mahākanakavarṇābhe nānāvarṇaśilācite
mahāśṛṅge samāsīnaṃ rudrakoṭisamanvitam
mahādevaṃ mahātmānamīśānamajam avyayam
sarvabhūtamayaṃ tāta manunā saha suvrata
bhūyo vavande caraṇau sarvadevanamaskṛtau
tatkāle yugasāhasraṃ saha rudreṇa mānada
tasminnekārṇave ghore sthito 'haṃ kurunaṃdana
yudhiṣṭhira uvāca
etacchrutvā tu me tāta paraṃ kautūhalaṃ hṛdi
jātaṃ tatkathayasveti śṛṇvataḥ saha bāndhavaiḥ
kā sā padmapalāśākṣī tamobhūte mahārṇave
yogivadbhramate nityaṃ rudrajāṃ svāṃ ca yābravīt
śrīmārkaṇḍeya uvāca
etameva mayā praśnaṃ purā pṛṣṭo manuḥ svayam
tadeva te 'dya vakṣyāmi abalāyāḥ samudbhavam
vyatītāyāṃ niśāyāṃ tu brahmaṇaḥ parameṣṭhinaḥ
tataḥ prabhāte vimale sṛjyamāneṣu jantuṣu
manuṃ praṇamya śirasā pṛcchāmyetad yudhiṣṭhira
keyaṃ padmapalāśākṣī śyāmā caṃdranibhānanā
ekārṇave bhramatyekā rudrajāsmīti vādinī
sāvitrī vedamātā ca hyathavā sā sarasvatī
mandākinī saricchreṣṭhā lakṣmīrvā kimatho umā
kālarātrirbhavetsākṣāt prakṛtirvā sukhocitā
etadācakṣva bhagavankā sā hyamṛtasaṃbhavā
caratyekārṇave ghore pranaṣṭoragarākṣase
manuruvāca
śṛṇu vatsa yathānyāyamasyā vakṣyāmi saṃbhavam
yayā rudrasamudbhūtā yā ceyaṃ varavarṇinī
purā śivaḥ śāntatanuścacāra vipulaṃ tapaḥ
hitārthaṃ sarvalokānāmumayā saha śaṃkaraḥ
ṛkṣaśailaṃ samāruhya tapastepe sudāruṇam
adṛśyaḥ sarvabhūtānāṃ sarvabhūtātmako vaśī
tapatastasya devasya svedaḥ samabhavatkila
taṃ giriṃ plāvayāmāsa sa svedo rudrasaṃbhavaḥ
tasmād āsīt samudbhūtā mahāpuṇyā saridvarā
yā sā tvayārṇave dṛṣṭā padmapatrāyatekṣaṇā
strīrūpaṃ samavasthāya rudramārādhayatpurā
ādye kṛtayuge tasminsamānāmayutaṃ nṛpa
tatastuṣṭo mahādeva umayā saha śaṃkaraḥ
brūhi tvaṃ tu mahābhāge yatte manasi vartate
sariduvāca
pralaye samanuprāpte naṣṭe sthāvarajaṃgame
prasādāttava deveśa akṣayāhaṃ bhave prabho
saritsu sāgareṣveva parvateṣu kṣayiṣvapi
tava prasādāddeveśa puṇyā kṣayyā bhave prabho
pāpopapātakairyuktā mahāpātakino 'pi ye
mucyante sarvapāpebhyo bhaktyā snātvā tu śaṃkara
uttare jāhnavīdeśe mahāpātakanāśinī
bhavāmi dakṣiṇe mārge yadyevaṃ surapūjitā
svargādāgamya gaṃgeti yathā khyātā kṣitau vibho
tathā dakṣiṇagaṅgeti bhaveyaṃ tridaśeśvara
pṛthivyāṃ sarvatīrtheṣu snātvā yallabhate phalam
tatphalaṃ labhate martyo bhaktyā snātvā maheśvara
brahmahatyādikaṃ pāpam yadāste saṃcitaṃ kvacit
māsamātreṇa taddeva kṣayaṃ yātvavagāhanāt
yatphalaṃ sarvavedeṣu sarvayajñeṣu śaṃkara
avagāhena tatsarvaṃ bhavatviti matirmama
sarvadānopavāseṣu sarvatīrthāvagāhane
tatphalaṃ mama toyena jāyatāmiti śaṃkara
mama tīre narā ye tu arcayanti maheśvaram
te gatāstava lokaṃ syur etad eva bhavecchiva
mama kūle maheśāna umayā saha daivataiḥ
vasa nityaṃ jagannātha eṣa eva varo mama
sukarmā vā vikarmā vā śānto dānto jitendriyaḥ
mṛto janturmama jale gacchatād amarāvatīm
triṣu lokeṣu vikhyātā mahāpātakanāśinī
bhavāmi devadeveśa prasanno yadi manyase
etāṃścānyānvarāndivyānprārthito nṛpasattama
narmadayā tataḥ prāha prasanno vṛṣavāhanaḥ
śrīmaheśa uvāca
evaṃ bhavatu kalyāṇi yattvayoktamanindite
nānyā varārhā lokeṣu muktvā tvāṃ kamalekṣaṇe
yadaiva mama dehāt tvaṃ samudbhūtā varānane
tadaiva sarvapāpānāṃ mocinī tvaṃ na saṃśayaḥ
kalpakṣayakare kāle kāle ghore viśeṣataḥ
uttaraṃ kūlamāśritya nivasanti ca ye narāḥ
api kīṭapataṅgāśca vṛkṣagulmalatādayaḥ
ā dehapatanāddevi te 'pi yāsyanti sadgatim
dakṣiṇaṃ kūlamāśritya ye dvijā dharmavatsalāḥ
ā mṛtyor nivasiṣyanti te gatāḥ pitṛmandire
ahaṃ hi tava vākyena kasmiṃścit kāraṇāntare
tvattīre nivasiṣyāmi sadaiva hyumayā samam
evaṃ devi mahādevi evameva na saṃśayaḥ
brahmendracandravaruṇaiḥ sādhyaiśca saha viṣṇunā
uttare devi te kūle vasiṣyanti mamājñayā
dakṣiṇe pitṛbhiḥ sārddhaṃ tathānye surasundari
vasiṣyanti mayā sārddhameṣa te vara uttamaḥ
gaccha gaccha mahābhāge martyānpāpādvimocaya
sahitā ṛṣisaṃghaiśca tathā siddhasurāsuraiḥ
evamuktā mahādeva umayā sahito vibhuḥ
vandyamāno 'tha manunā mayā cādarśanaṃ gataḥ
tena caiṣā mahāpuṇyā mahāpātakanāśinī
kathitā pṛcchyate yā te mā te bhavatu vismayaḥ
eṣā gaṃgā mahāpuṇyā triṣu lokeṣu viśrutā
daśābhiḥ pañcabhiḥ srotaiḥ plāvayantī diśo daśa
śoṇo mahānadaścaiva narmadā surasā kṛtā
mandākinī daśārṇā ca citrakūṭā tathaiva ca
tamasā vidaśā caiva karabhā yamunā tathā
citrotpalā vipāśā ca rañjanā vāluvāhinī
ṛkṣapādaprasūtāstāḥ sarvā vai rudrasaṃbhavāḥ
sarvapāpaharāḥ puṇyāḥ sarvamaṃgaladāḥ śivāḥ
ityetairnāmabhirdivyaiḥ stūyate vedapāragaiḥ
purāṇajñair mahābhāgairājyapaiḥ somapaistathā
ityetatsarvamākhyātaṃ mahābhāgyaṃ narottama
manunoktaṃ purā mahyam amṛtāyāḥ samudbhavam
puṇyaṃ pavitramatulaṃ rudrodgītamidaṃ śubham
ye narāḥ kīrtayiṣyanti bhaktyā śṛṇvanti ye 'pi ca
prātarutthāya nāmāni daśa pañca ca bhārata
te narāḥ sakalaṃ puṇyaṃ labhiṣyantyavagāhajam
vimānenārkavarṇena ghaṇṭāśataninādinā
tyaktvā mānuṣyakaṃ bhāvaṃ yāsyanti paramāṃ gatim
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāpañcadaśanāmavarṇanaṃ nāma caturtho 'dhyāyaḥ
yudhiṣṭhira uvāca
āścaryametadakhilaṃ kathitaṃ bho dvijottama
vismayaṃ paramāpannā ṛṣisaṃghā mayā saha
aho bhagavatī puṇyā narmadeyamayonijā
rudradehādviniṣkrāntā mahāpāpakṣayaṃkarī
saptakalpakṣaye prāpte tvayeyaṃ saha suvrata
na mṛtā ca mahābhāgā kimataḥ puṇyamuttamam
ke te kalpāḥ samuddiṣṭāḥ sapta kalpakṣayaṃkarāḥ
na mṛtā cediyaṃ devī tvaṃ caiva ṛṣipuṃgava
apakṣigaṇasaṃghāte jagatyekārṇavīkṛte
kīdṛgrūpaḥ samabhavanmahādevo yugakṣaye
kathaṃ saṃharate viśvaṃ kathaṃ cāste mahārṇave
kathaṃ ca sṛjate viśvaṃ kathaṃ dhārayate prajāḥ
kīdṛgrūpā bhaveddevī sarid ekārṇavīkṛte
kimarthaṃ narmadā proktā revatī ca kathaṃ smṛtā
añjaneti kimarthaṃ vā kimarthaṃ suraseti ca
mandākinī kimarthaṃ ca śoṇaśceti kathaṃ bhavet
trikūṭeti kimarthaṃ vā kimarthaṃ vāluvāhinī
koṭikoṭyo hi tīrthānāṃ praviṣṭā yā mahārṇavam
kiyatyaḥ saritāṃ koṭyo narmadāṃ samupāsate
yajñopavītairṛṣibhir devatābhis tathaiva ca
vibhakteyaṃ kimarthaṃ ca śrūyate munisattama
vaiṣṇavīti purāṇajñaiḥ kimarthamiha cocyate
keṣu sthāneṣu tīrtheṣu pūjanīyā saridvarā
tīrthāni ca pṛthagbrūhi yatra saṃnihito haraḥ
yatpramāṇā ca sā devī yā rudreṇa vinirmitā
kīdṛśāni ca karmāṇi rudreṇa kathitāni te
kathaṃ mlecchasamākīrṇo deśo 'yaṃ dvijasattama
etadācakṣva māṃ brahmanmārkaṇḍeya mahāmate
śrīmārkaṇḍeya uvāca
śṛṇvantu ṛṣayaḥ sarve tvaṃ ca tāta yudhiṣṭhira
purāṇaṃ narmadāyāṃ tu kathitaṃ ca triśūlinā
vāyoḥ sakāśācca mayā tenāpi ca maheśvarāt
aśakyatvānmanuṣyāṇāṃ saṃkṣiptam ṛṣibhiḥ purā
māyūraṃ prathamaṃ tāta kaurmyaṃ ca tadanantaram
puraṃ tathā kauśikaṃ ca mātsyaṃ dviradameva ca
vārāhaṃ yanmayā dṛṣṭaṃ vaiṣṇavaṃ cāṣṭamaṃ param
nyagrodhākhyam ataścāsīdākāṅkṣaṃ punaruttamam
padmaṃ ca tāmasaṃ caiva saṃvartodvartameva ca
mahāpralayamityāhuḥ purāṇe vedacintakāḥ
etatsaṃkṣepataḥ sarvaṃ saṃkṣiptaṃ tairmahātmabhiḥ
vibhaktaṃ ca caturbhāgair brahmādyaiśca maharṣibhiḥ
tadahaṃ sampravakṣyāmi purāṇārthaviśārada
sapta kalpā mahāghorā yair iyaṃ na mṛtā sarit
ā jaṅgamaṃ tamobhūtam aprajñātamalakṣaṇam
naṣṭacandrārkakiraṇam āsīd bhūtavivarjitam
tamaso 'to mahānāmnā puruṣaḥ sa jagadguruḥ
cacāra tasminnekākī vyaktāvyaktaḥ sanātanaḥ
sa cauṃkāramayo 'tīto gāyatrīmasṛjaddvijaḥ
sa tayā sārddham īśānaścikrīḍa puruṣo virāṭ
svadehādasṛjad viśvaṃ pañcabhūtātmasaṃjñitam
krīḍansamasṛjadviśvaṃ pañcabhūtātmasaṃjñitam
krīḍan sṛjad virāṭsaṃjñaḥ sabījaṃ ca hiraṇmayam
taccāṇḍam abhavad divyaṃ dvādaśādityasannibham
tadbhittvā puruṣo jajñe caturvaktraḥ pitāmahaḥ
so 'sṛjadviśvam evaṃ tu sadevāsuramānuṣam
satiryakpaśupakṣīkaṃ svedāṇḍajajarāyujam
etadaṇḍaṃ purāṇeṣu prathamaṃ parikīrtitam
pūrvakalpe nṛpaśreṣṭha krīḍantyā parameṣṭhinā
umayā saha rudrasya krīḍataścārṇavīkṛtaḥ
harṣājjajñe śubhā kanyā umāyāḥ svedasaṃbhavā
śarvasyoraḥsthalājjajñe umā kucavimardanāt
svedādvijajñe mahatī kanyā rājīvalocanā
dvitīyaḥ saṃbhavo yasyā rudradehād yudhiṣṭhira
sā paribhramate lokān sadevāsuramānavān
trailokyonmādajananī rūpeṇa 'pratimā tadā
tāṃ dṛṣṭvā devadaityendrā mohitā labhate katham
mṛgayanti sma tāṃ kanyām itaścetaśca bhārata
hāvabhāvavilāsaiśca mohayatyakhilaṃ jagat
bhramate divyarūpā sā vidyutsaudāminī yathā
meghamadhye sthitā bhābhiḥ sarvayoṣidanuttamā
tato rudraṃ surāḥ sarve daityāśca saha dānavaiḥ
varayanti sma tāṃ kanyāṃ kāmenākulitā bhṛśam
tato 'bravīnmahādevo devadānavayordvayoḥ
balena tejasā caiva hyadhiko yo bhaviṣyati
sa imāṃ prāpsyate kanyāṃ nānyathā vai surottamāḥ
tato devāsurāḥ sarve kanyāṃ vai samupāgaman
ahamenāṃ grahīṣyāmi ahamenāmiti bruvan
paśyatāmeva sarveṣāṃ sā kanyāntaradhīyata
punastāṃ dadṛśuḥ sarve yojanāntaradhiṣṭhitām
jagmuste tvaritāḥ sarve yatra sā samadṛśyata
tribhiścaturbhiśca tathā yojanairdaśabhiḥ punaḥ
dhiṣṭhitāṃ samapaśyaṃste sarve mātaṃgagāminīm
yojanānāṃ śatairbhūyaḥ sahasraiścāpyadhiṣṭhitām
tathā śatasahasreṇa laghutvāt samadṛśyata
agrataḥ pṛṣṭhataścaiva diśāsu vidiśāsu ca
tāṃ paśyanti varārohām ekadhā bahudhā punaḥ
divyavarṣasahasraṃ tu bhrāmitāste tayā purā
na cāvāptā tu sā kanyā mahādevāṅgasaṃbhavā
sahomayā tato devo jahāsoccaiḥ punaḥpunaḥ
gaṇāstālakasaṃpātair nṛtyanti ca mudānvitāḥ
akasmāddṛśyate kanyā śaṃkarasya samīpagā
tāṃ dṛṣṭvā vismayāpannā devā yānti parāṅmukhāḥ
tasyāś cakre tato nāma svayameva pinākadhṛk
narma caibhyo dade yasmāt tatkṛtaiś ceṣṭitaiḥ pṛthak
bhaviṣyasi varārohe saricchreṣṭhā tu narmadā
svarūpamāsthito devaḥ prāpa hāsyaṃ yato bhuvi
narmadā tena cokteyaṃ suśītalajalā śivā
saptakalpakṣaye jāte yaduktaṃ śaṃbhunā purā
na mṛtā tena rājendra narmadā khyātimāgatā
tatastāmadadātkanyāṃ śīlavatīṃ suśobhanām
mahārṇavāya deveśaḥ sarvabhūtapatiḥ prabhuḥ
tataḥ sā ṛkṣaśailendrāt phenapuñjāṭṭahāsinī
viveśa narmadā devī samudraṃ saritāṃ patim
evaṃ brāhme purā kalpe samudbhūteyamīśvarāt
mātsye kalpe mayā dṛṣṭā samākhyātā mayā śṛṇu
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe pañcamo 'dhyāyaḥ
mārkaṇḍeya uvāca
punaryugānte samprāpte tṛtīye nṛpasattama
dādaśārkavapurbhūtvā bhagavānnīlalohitaḥ
saptadvīpasamudrāntāṃ saśailavanakānanām
nirdagdhāṃ tu mahīṃ kṛtsnāṃ kālo bhūtvā maheśvaraḥ
tato mahāghano bhūtvā plāvayāmāsa vāriṇā
kṛṣṇaṃ kṛṣṇavapus tvenāṃ vidyuccandrāyudhāṅkitām
plāvayitvā jagatsarvaṃ tasminnekārṇavīkṛte
suṣvāpa vimale toye jagatsaṃkṣipya māyayā
tato 'haṃ bhramamāstu tamobhūte mahārṇave
divyaṃ varṣasahasraṃ tu vāyubhūte maheśvare
oṃkṛtvā devadeveśaṃ yenedaṃ gahanīkṛtam
dhyāyamānastato devaṃ rājendra vimale jale
tasminmahārṇave ghore naṣṭe sthāvarajaṅgame
mayūraṃ svarṇapatrāḍhyam apaśyaṃsahasā jale
vicitracandrakopetaṃ nīlakaṃṭhaṃ sulocanam
tato mayūraḥ sa mahārṇavānte vikṣobhayitvā hi mahāsveṇa
cacāra devastriśikhī śikhaṇḍī trailokyagoptā sa mahānubhāvaḥ
śivaśca raudreṇa mayūrarūpiṇā vikṣobhyamāṇe salile 'pi tasmin
saha bhramantīṃ ca mahārṇavānte sarinmahaughāṃ sumahān dadarśa
sa tāṃ mahādevamayūrarūpo dṛṣṭvā bhramantīṃ sahasormijālaiḥ
kā tvaṃ śubhe śāśvatadehabhūtā kṣayaṃ na yātāsi mahākṣayānte
devāsuragaṇe naṣṭe saritsaramahārṇave
kā tvaṃ bhramasi padmākṣi kva gatāsi ca na kṣayam
narmadovāca
tava prasādāddeveśa mṛtyurmama na vidyate
sṛja deva punarviśvaṃ śarvarī kṣayamāgatā
evamukto mahādevo vyadhunotpakṣapañjaram
tāvatpañjaramadhyānte tasya pakṣādviniḥsṛtāḥ
tāvanto devadaityendrāḥ pakṣābhyāṃ tasya jajñire
teṣāṃ madhye punaḥ sā tu narmadā bhramate sarit
tataścānyo mahāśailo dṛśyate bharatarṣabha
tribhiḥ kūṭaiḥ suvistīrṇaiḥ śṛṅgavāniva govṛṣaḥ
trikūṭastu iti khyātaḥ sarvaratnairvibhūṣitaḥ
tatastasmāttrikūṭācca plāvayantī mahīṃ yayau
trikūṭī tena vikhyātā pitṝṇāṃ trāyaṇī parā
dvitīyācca tato gaṅgā vistīrṇā dharaṇītale
tṛtīyaṃ ca tataḥ śṛṅgaṃ saptadhā khaṇḍaśo gatam
jambūdvīpe tu saṃjātāḥ sapta te kulaparvatāḥ
candranakṣatrasahitā grahagrāmanadīnadāḥ
aṇḍajaṃ svedajaṃ jātamudbhijjaṃ ca jarāyujam
evaṃ jagadidaṃ sarvaṃ mayūrādabhavatpurā
samastaṃ naraśārdūla mahādevasamudbhavam
tato nadīḥ samudrāṃśca saṃvibhajya pṛthakpṛthak
narmadāmāha deveśo gaccha tvaṃ dakṣiṇāṃ diśam
evaṃ sā dakṣiṇā gaṃgā mahāpātakanāśinī
uttare jāhnavī deśe puṇyā tvaṃ dakṣiṇe śubhā
yathā gaṃgā mahāpuṇyā mama mastakasaṃbhavā
tadviśiṣṭā mahābhāge tvaṃ caiveti na saṃśayaḥ
tvayā saha bhaviṣyāmi ekenāṃśena suvrate
mahāpātakayuktānām auṣadhaṃ tvaṃ bhaviṣyasi
evamuktā tu devena mahāpātakanāśinī
dakṣiṇaṃ digvibhāgaṃ tu sā jagāmāśu vikramā
ṛkṣaśailendramāsādya candramauler anugrahāt
vāryaughaiḥ prasthitā yasmānmahādevapraṇoditā
mahatā cāpi vegena yasmād eṣā samucchritā
mahatī tena sā proktā mahādevānmahīpate
tapatastasya devasya śūlāgrādbindavo 'patan
tenaiṣā śoṇasaṃjñā tu daśa sapta ca tāḥ smṛtāḥ
sarveṣāṃ narmadā puṇyā rudradehādviniḥsṛtā
sarvābhyaśca saridbhyaś ca varadānānmahātmanaḥ
śaṃkarānuprahād devī mahāpātakanāśinī
yasmān mahārṇave ghore dṛśyate mahatī ca sā
suvyaktāṅgī mahākāyā mahatī tena sā smṛtā
tasmād vikṣobhyamāṇā hi diggajairambudopamaiḥ
kaluṣatvaṃ nayatyeva rasena surasā tathā
kṛpāṃ karoti sā yasmāllokānāmabhayapradā
saṃsārārṇavamagnānāṃ tena caiṣā kṛpā smṛtā
purā kṛtayuge puṇye divyamandārabhūṣitā
kalpavṛkṣasamākīrṇā rohītakasamākulā
vahatyeṣā ca mandena tena mandākinī smṛtā
bhittvā mahārṇavaṃ kṣipraṃ yasmāllokamihāgatā
pūjyā suraiśca siddhaiśca tasmādeṣā mahārṇavā
vicitrotpalasaṃghātair ṛkṣadvipasamākulā
bhittvā śailaṃ ca vipulaṃ prayātyevaṃ mahārṇavam
bhrāmayantī diśaḥ sarvā raveṇa mahatā purā
plāvayantī virājantī tena revā iti smṛtā
bhāryāputrasuduḥkhāḍhyān narāñchāpaiḥ samāvṛtān
vipāpānkurute yasmādvipāpā tena sā smṛtā
viṇmūtranicayāṃ ghorāṃ pāṃśuśoṇitakardamām
pāśairnityaṃ tu sambādhāṃ yasmānmocayate bhṛśam
vipāśeti ca sā proktā saṃsārārṇavatāriṇī
narmadā vimalāmbhā ca vimalenduśubhānanā
tamobhūte mahāghore yasmādeṣā mahāprabhā
vimalā tena sā proktā vidvadbhirnṛpasattama
karair indukaraprakhyaiḥ sūryaraśmisamaprabhā
kṣarantī modate viśvaṃ karabhā tena cocyate
yasmād rañjayate lokāndarśanādeva bhārata
rañjanād rañjanā proktā dhātvarthe rājasattama
tṛṇavīrudhagulmādyās tiryañcaḥ pakṣiṇastathā
tānudbhūtānnayetsvargaṃ tenoktā vāyuvāhinī
evaṃ yo vetti nāmāni nirgamaṃ ca viśeṣataḥ
sa yāti pāpavirmukto rudralokaṃ na saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye sahaitukarevānāmamāhātmyavarṇane mayūrakalpasamudbhavo nāma ṣaṣṭho 'dhyāyaḥ
śrīmārkaṇḍeya uvāca
punarekārṇave ghore naṣṭe sthāvarajaṃgame
salilenāplute loke nirāloke tamodbhave
brahmaiko vicaraṃstatra tamībhūte mahārṇave
divyavarṣasahasraṃ tu khadyota iva rūpavān
śete yojanasāhasram aprameyam anuttamam
dvādaśādityasaṃkāśaṃ sahasracaraṇekṣaṇam
prasuptaṃ cārṇave ghore hyapaśyatkūrmarūpiṇam
taṃ dṛṣṭvā vismayāpanno brahmā bodhayate śanaiḥ
stutibhirmaṃgalaiścaiva vedavedāṃgasaṃbhavaiḥ
vācaspate vibudhyasva mahābhūta namo 'stu te
tavodare jagatsarvaṃ tiṣṭhate parameśvara
tadvimuñca mahāsattva yatpūrvaṃ saṃhṛtaṃ tvayā
vyatītā rajanī brāhmī dinaṃ samanuvartate
nirīkṣya sarvalokeśa yena saṃbhavate jagat
sa niśamya vacastasya utthitaḥ parameśvaraḥ
samudgiran sa lokāṃstrīn grastān kalpakṣaye tadā
devadānavagandharvāḥ sayakṣoragarākṣasāḥ
sacandrārkagrahāḥ sarve śarīrāttasya nirgatāḥ
tato hyekārṇavaṃ sarvaṃ vibhajya parameśvaraḥ
vistīrṇopalatoyaughāṃ saritsaravivardhitām
paśyate medinīṃ devaḥ savṛkṣauṣadhipalvalām
himavantaṃ giriśreṣṭhaṃ śvetaṃ parvatamuttamam
śṛṅgavantaṃ mahāśailaṃ ye cānye kulaparvatāḥ
jaṃbudvīpaṃ kuśaṃ krauñcaṃ sagomedaṃ saśālmalam
puṣkarāntāśca ye dvīpā ye ca saptamahārṇavāḥ
lokālokaṃ mahāśailaṃ sarvaṃ ca purataḥ sthitam
catuḥprakṛtisaṃyuktaṃ jagat sthāvarajaṃgamam
yugānte tu viniṣkrāntam apaśyatsa maheśvaraḥ
viprakīrṇaśilājālāmapaśyatsa vasuṃdharām
kūrmapṛṣṭhopagāṃ devīṃ mahārṇavagatāṃ prabhuḥ
tasmin viśīrṇaśailāgre saritsarovivarjite
nānātaraṃgabhinnoda āvartodvartasaṃkule
nānauṣadhiprajvalite nānotpalaśilātale
nānāvihaṃgasaṃghuṣṭāṃ matsyakūrmasamākulām
divyamāyāmayīṃ devīm utkṛṣṭāmbudasannibhām
nadīmapaśyaddeveśo hyanaupamyajalāśayām
madhye tasyāmbudaśyāmāṃ pīnorujaghanastanīm
vastrairanupamairdivyairnānābharaṇabhūṣitām
sanūpuraravoddāmāṃ hārakeyūramaṇḍitām
tādṛśīṃ narmadāṃ devīṃ svayaṃ strīrūpadhāriṇīm
yogamāyāmayaiścitrairbhūṣaṇaiḥ svairvibhūṣitām
avyaktāṅgīṃ mahābhāgāmapaśyatsa tu narmadām
ardhodyatabhujāṃ bālāṃ padmapatrāyatekṣaṇām
stuvantīṃ devadeveśamutthitāṃ tu jalāttadā
vismayāviṣṭahṛdayo hyahamudvīkṣya tāṃ śubhām
snātvā jale śubhe tasyāḥ stotumabhyudyatastataḥ
arcayāmāsa saṃhṛṣṭo mantrairvedāṃgasaṃbhavaiḥ
sṛṣṭaṃ ca tatpurā rājanpaśyeyaṃ sacarācaram
sadevāsuragandharvaṃ sapannagamahoragam
paśyāmyeṣā mahābhāgā naiva yātā kṣayaṃ purā
mahādevaprasādācca taccharīrasamudbhavā
bhūyo bhūyo mayā dṛṣṭā kathitā te nṛpottama
prādurbhāvamimaṃ kaurmyaṃ ye 'dhīyante dvijottamāḥ
ye 'pi śṛṇvanti vidvāṃso mucyante te 'pi kilbiṣaiḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye kūrmakalpasamudbhavo nāma saptamo 'dhyāyaḥ
mārkaṇḍeya uvāca
naṣṭe loke punaścānye salilena samāvṛte
mahārṇavasya madhyastho bāhubhyāmataraṃ jalam
divye varṣaśate pūrṇe śrānto 'haṃ nṛpasattama
dhyātuṃ samārabhaṃ devaṃ mahadarṇavatāraṇam
dhyāyamānastataḥ kāle apaśyaṃ pakṣiṇaṃ param
hārakundendusaṃkāśaṃ bakaṃ gokṣīrapāṇḍuram
tato 'haṃ vismayāviṣṭastaṃ bakaṃ samudīkṣya vai
asmin mahārṇave ghore kuto 'yaṃ pakṣisaṃbhavaḥ
taranbāhubhiraśrāntastaṃ bakaṃ pratyabhāṣiṣi
pākṣarūpaṃ samāsthāya kastvamekārṇavīkṛte
bhramase divyayogātmanmohayanniva māṃ prabho
etatkathaya me sarvaṃ yo 'si so 'si namo 'stu te
so 'bravīnmāṃ mahādevo brahmāhaṃ viṣṇureva ca
jagatsarvaṃ mayā vatsa saṃhṛtaṃ kiṃ na budhyase
tava mātā pitāhaṃ vai viśvasya ca mahāmune
kāruṇyaṃ mama saṃjātaṃ dṛṣṭvā magnaṃ mahārṇave
pakṣirūpaṃ samāsthāya ato 'trāhaṃ samāgataḥ
kim arthamāturo bhūtvā bhramasītthaṃ mahārṇave
śīghraṃ praviśa matpakṣau yena viśramase dvija
evamuktastatastena devenāhaṃ nareśvara
tato 'haṃ tasya pakṣānte pralīnastu bhramañjale
kāle yugasāhasrānte aśrānto 'rṇavamadhyagaḥ
tataḥ śṛṇomi sahasā dikṣu sarvāsu suvrata
kiṃcinnūpurasaṃmiśram adbhutaṃ śabdamuttamam
tadārṇavajalaṃ sarvaṃ saṃkṣiptaṃ sahasābhavat
kimetaditi saṃcintya diśaḥ samavalokayam
daśa kanyāstato dikṣu āgatāśca mahārṇave
vastrālaṃkārasahitā digbhyo nūpurabhūṣitāḥ
kāciccandrasamābhāsā kācidādityasaprabhā
kācidaṃjanapuñjābhā kācidraktotpalaprabhā
nānārūpadharā saumyā nānābharaṇabhūṣitā
arghyapādyādibhirmālyairbakamabhyarcya suvratāḥ
tatastaṃ parvatākāraṃ guhyaṃ pakṣiṇamavyayam
praviveśa mahāghoraṃ parvato hyarṇavaṃ svarāṭ
yojanānāṃ sahasrāṇi tāvantyeva śatāni ca
triṃśadyojanasāhasraṃ yāvadbhūmaṇḍalaṃ tviti
tato bhūmaṇḍalaṃ divyaṃ pañcaratnasamākulam
divyasphaṭikasopānaṃ rukmastaṃbhamanoramam
yojanānāṃ sahasraṃ tu vistarāddviguṇāyatam
vāpīkūpasamākīrṇaṃ prāsādāṭṭālakāvṛtam
kalpavṛkṣasamākīrṇaṃ dhvajaṣaṣṭivibhūṣitam
tasminpuravare ramye nānāratnopaśobhitam
tathānyacca puraṃ ramyaṃ patākojjvalavedikam
śatayojanavistīrṇaṃ tāvaddviguṇamāyatam
puramadhye tatastasminnadī paramaśobhanā
mahatī puṇyasalilā nānāratnaśilā tathā
tasyāstīre mayā dṛṣṭaṃ taḍitsūryasamaprabham
indranīlamahānīlaiścitaṃ ratnaiḥ samantataḥ
kvacidvahnisamākāraṃ kvacidindrāyudhaprabham
kvaciddhūmraṃ kvacitpītaṃ kvacidraktaṃ kvacitsitam
nānāvarṇaiḥ samāyuktaṃ liṅgamadbhutadarśanam
brahmaviṣṇvindrasādhyaiśca samantātparivāritam
nandīśvaragaṇādhyakṣaiścendrādityaiśca tadvṛtam
paśyāmi liṅgamīśānaṃ mahāliṅgaṃ tameva ca
parivārya tatastaṃ tu prasuptāndevadānavān
nimīlitākṣānpaśyāmi divyābharaṇabhūṣitān
tatastāḥ padmapatrākṣyo nāryaḥ paramasaṃmatāḥ
nadyāstasyā jale snātvā divyapuṣpairmanoramaiḥ
dattvārghapādyaṃ vidhivalliṃgasya saha pakṣiṇā
arcayantīrvarārohā daśa tāḥ pramadottamāḥ
tatastvabhyarcya talliṅgaṃ tasminneva purottame
sarvā adarśanaṃ jagmurvidyuto 'bhragaṇeṣviva
na cāsau pakṣirāṭ tasminna striyo na ca devatāḥ
tadevaikaṃ sthitaṃ liṅgamarcayanvismayānvitaḥ
tato'haṃ duḥkhamūḍhātmā rudramāyeti cintayan
tataḥ kanyāḥ samuttīrya divyāṃbaravibhūṣaṇāḥ
bhāsayantyo jagatsarvaṃ vidyuto 'bhragaṇāniva
padmairhiraṇmayairdivyairarcayitvā śubhānanāḥ
viviśustajjalaṃ kṣipraṃ samaṃtād varabhūṣaṇāḥ
tasminpuravare cānye tāmevāhaṃ punaḥpunaḥ
paśyāmi hyamarāṃ kanyām arcayantīṃ maheśvaram
tato 'haṃ tāṃ varārohāmapṛcchaṃ kamalekṣaṇām
kā tvamasminpure devi vasase śivamarcatī
tāścāgatāḥ striyaḥ sarvāḥ kva gatāste gaṇeśvarāḥ
namo 'stu te mahābhāge brūhi puṇye maheśvari
tava prasādādvijñātumetadicchāmi suvrate
dayāṃ kṛtvā mahādevi kathayasva mamānaghe
śryuvāca
vismṛtāhaṃ kathaṃ vipra dṛṣṭvā kalpe purātane
mā te 'bhūtsmṛtivibhraṃśaḥ sā cāhaṃ kalpavāhinī
narmadā nāma vikhyātā rudradehād viniḥsṛtā
yāstāḥ kanyāstvayā dṛṣṭā hyarcayantyo maheśvaram
yābhistviha samānītaḥ pakṣirājasamanvitāḥ
diśastā viddhi sarveśāḥ sarvāstvaṃ munisattama
tiryakpakṣisvarūpeṇa mahāyogī maheśvaraḥ
ebhiḥ śivapurādvipra ānītaḥ sa maheśvaraḥ
saiṣa devo mahādevo liṅgamūrtirvyavasthitaḥ
arcyate brahmaviṣṇvindraiḥ surāsurajagadguruḥ
layamāyāti yasmāddhi jagatsarvaṃ carācaram
tena liṅgamiti proktaṃ purāṇajñair maharṣibhiḥ
tena devagaṇāḥ sarve saṃkṣiptā māyayā purā
pralīnāścaiva lokeśa na dṛśyante hi sāṃpratam
punardṛśyā bhaviṣyanti sṛjamānāḥ svayaṃbhuvā
sāhaṃ liṅgārcanaparā narmadā nāma nāmataḥ
kālaṃ yugasahasrasya rudrasya paricārikā
asya prasādādamarastathā tvaṃ dvijapuṃgava
satyārjavadayāyuktaḥ siddho 'si tvaṃ śivārcanāt
evamuktvā tu sā devī tatraivāntaradhīyata
tāḥ striyaḥ sa ca deveśo bakarūpo maheśvaraḥ
tasyāstadvacanaṃ śrutvā avatīrya mahānadīm
snātvā samarcaya tvaṃ hi vidhinā mantrapūrvakam
tato 'haṃ sahasā tasmāt samuttīrya jalāśayāt
na ca paśyāmi talliṅgaṃ na ca tāṃ nimnagāṃ nṛpa
tadaiva lokāḥ saṃjātāḥ kṣitiścaiva sakānanā
ṛkṣacandrārkavitataṃ tadeva ca nabhastalam
yathāpūrvam adṛṣṭaṃ tu tathaiva ca punaḥ kṛtam
nato'haṃ manasā devamapūjayaṃ maheśvaram
evaṃ bake purā kalpe mayā dṛṣṭeyam avyayā
narmadā martyalokasya mahāpātakanāśinī
tasmāddharmaparair vipraiḥ kṣatraśūdraviśādibhiḥ
sadā sevyā mahābhāgā dharmavṛddhyarthakāribhiḥ
ye 'pi bhaktayā sakṛttoye narmadāyā maheśvaram
snātvā te sarvaṃ pāpaṃ nāśayantyasaṃśayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye bakakalpasamudbhavo nāmāṣṭamo 'dhyāyaḥ
śrīmārkaṇḍeya uvāca
punaryugāntaṃ te cānyaṃ sampravakṣyāmi tacchṛṇu
sūryairādīpite loke jaṅgame sthāvare purā
saritsaraḥsamudreṣu kṣayaṃ yāteṣu sarvaśaḥ
nirmānuṣavaṣaṭkāre hyamaryādagatiṃ gate
nānārūpaistato medhaiḥ śakrāyudhavirājitaiḥ
sarvamāpūritaṃ vyoma vāryaughaiḥ pūrite tadā
tatastvekārṇavībhūte sarvataḥ salilāvṛte
jagatkṛtvodare sarvaṃ suṣvāpa bhagavānharaḥ
prakṛtiṃ svāmavaṣṭabhya yogātmā sa prajāpatiḥ
śete yugasahasrāntaṃ kālamāviśya sārṇavam
tatra suptaṃ mahātmānaṃ brahmalokanivāsinaḥ
bhṛgvādiṛṣayaḥ sarve ye cānye sanakādayaḥ
paryaṅke vimale śubhre nānāstaraṇasaṃstṛte
śayānaṃ dadṛśurdevaṃ sapatnīkaṃ vṛṣadhvajam
viśvarūpā tu sā nārī viśvarūpo maheśvaraḥ
gāḍhamāliṅgya suptas tāṃ dadṛśe cāhamavyayam
pādamūle tatastasya śyāmāṃ tāṃ padmalakṣaṇām
kanyāṃ paśyāmi suśroṇīṃ caraṇau tasya mṛdgatīm
vimalāmbarasaṃvītāṃ vyālayajñopavītinīm
śyāmāṃ kamalapatrākṣīṃ sarvābharaṇabhūṣitām
sakalaṃ yugasāhasraṃ narmadeyaṃ vijānatī
prasuptaṃ devadeveśamupāste varavarṇinī
hṛtairvedaiścaturbhiśca brahmāpyevaṃ maheśvaraḥ
bhṛgvādyairmānasaiḥ putraiḥ stauti śaṅkaramavyayam
bhaktyā paramayā rājaṃstatra śambhum anāmayam
stuvantastatra deveśaṃ mantrairīśvarasambhavaiḥ
prasuptaṃ devamīśānaṃ bodhayansamupasthitaḥ
uttiṣṭha hara piṅgākṣa mahādeva maheśvara
mama vedā hṛtāḥ sarve ato 'haṃ stotumudyataḥ
vedairvyāptaṃ jagatsarvaṃ divyādivyaṃ carācaram
atītaṃ vartamānaṃ ca smarāmi ca sṛjāmyaham
tairvinā cāhamekastu mūko 'dho jaḍavatsadā
gatirvīryaṃ balotsāhau tairvinā na prajāyate
tairvinā devadeveśa nāhaṃ kiṃcit smarāmi vai
tānvedāndevadeveśa śīghraṃ me dātumarhasi
jaḍāndhabadhiraṃ sarvaṃ jagatsthāvarajaṅgamam
sthānādi daśa catvāri na śobhante sureśvara
praṇamāmy alpavīryatvād vedahīnaḥ sureśvara
vedebhyaḥ sakalaṃ jātaṃ yatkiṃcitsacarācaram
tāvacchobhanti śāstrāṇi samastāni jagadguro
yāvadvedanidhirayaṃ nopatiṣṭhetsanātanaḥ
yathoditena sūryeṇa tamo yāti vināśatām
evaṃ samastapāpāni yānti vedasya dhāraṇāt
vede rahasi yatsūkṣmaṃ yattadbrahma sanātanam
hṛdisthaṃ deva jānāmi gataṃ tadvedagarjanāt
vedānuccarato me 'dya tava śaṅkara cāgrataḥ
akasmātte gatā vedā na sṛjeyaṃ vibho bhuvam
te 'pi sarve mahādeva praviṣṭāḥ sammukhārṇavam
te yācyamānā deveśa tiṣṭhantu smaraṇe mama
duhiteyaṃ viśālākṣī sarvaḥ sarvaṃ vijānate
jāyatī yugasāhasraṃ nānyā kācidbhavedṛśī
ṛṣiścāyaṃ mahābhāgo mārkaṇḍo dhīmatāṃ varaḥ
kalpe kalpe mahādeva tvāmayaṃ paryupāsate
jagattrayahitārthāya carate vratamuttamam
evamuktastu deveśo brahmaṇā parameṣṭhinā
uvāca ślakṣṇayā vācā narmadāṃ saritāṃ varām
kathayasva mahābhāge brahmaṇastvaṃ tu pṛcchataḥ
kena vedā hṛtāḥ sarve vedhaso jagatīguroḥ
evamuktā tu rudreṇa uvāca mṛgalocanā
brahmaṇo japato vedāṃstvayi supte maheśvara
bhavataśchidramāsādya ghore 'sminsalilāvṛte
pūrvakalpasamudbhūtāvasurau suradurjayau
śriyāvṛttau mahādeva tvayā cotpāditau purā
surāsurasudurjeyau dānavau madhukaiṭabhau
tau vāyubhūtau sūkṣmau ca paṭhato 'smātpitāmahāt
tāvāśu hṛtvā vedāṃśca praviṣṭau ca mahārṇavam
etacchrutvā mahātejā hyamṛtāyāstato vacaḥ
sasmāra sa ca deveśaṃ śaṅkhacakragadādharam
sa viveśa mahārāja bhūtalaṃ sasurottamaḥ
dānavāntakaro devaḥ sarvadaivatapūjitaḥ
mīnarūpadharo devo loḍayāmāsa cārṇam
vedāṃśca dadṛśe tatra pātāle nihitānprabhuḥ
tau ca daityau mahāvīryau dṛṣṭavānmadhusūdanaḥ
mahāvegau mahābāhū sūdayāmāsa tejasā
vedāṃstatrāpi toyasthānānināya jagadguruḥ
caturvaktrāya devāyādadāccakravibhūṣitaḥ
tataḥ prahṛṣṭo bhagavān vedāṃllabdhvā pitāmahaḥ
janayāmāsa nikhilaṃ jagadbhūyaścarācaram
sā ca devī nadī puṇyā rudrasya paricārikā
pāvanī sarvabhūtānāṃ provāha salilaṃ tadā
tasyāstīre tato devā ṛṣayaśca tapodhanāḥ
yajanti tryambakaṃ devaṃ prahṛṣṭenāntarātmanā
ekā mūrtirmaheśasya kāraṇāntaragatā
traiguṇyā kurute karma brahmacakrīśarūpataḥ
eteṣāṃ tu pṛthagbhāvaṃ ye kurvanti sumohitāḥ
teṣāṃ dharmaḥ kutaḥ siddhirjāyate pāpakarmiṇām
evametā mahānadyastisro rudrasamudbhavāḥ
ekā eva tridhā bhūtā gaṅgā revā sarasvatī
gaṅgā tu vaiṣṇavī mūrtiḥ sarvapāpapraṇāśinī
rudradehasamudbhūtā narmadā caivameva tu
brāhmī sarasvatī mūrtistriṣu lokeṣu viśrutā
divyā kāmagamā devī vāgvibhūtyai tu saṃsthitā
narmadā paramā kācinmartyamūrtikalā śivā
divyā kāmagamā devī sarvatra surapūjitā
vyāpinī sarvabhūtānāṃ sūkṣmātsūkṣmatarā smṛtā
akṣayā hyamṛtā hyeṣā svargasopānamuttamā
sṛṣṭā rudreṇa lokānāṃ saṃsārārṇavatāriṇī
sīrajalaṃ ye 'pi pibanti loke mucyanti te pāpaviśeṣasaṅghaiḥ
vrajanti saṃsāramanādibhāvaṃ tyaktvā ciraṃ mokṣapadaṃ viśuddham
yathā gaṅgā tathā revā tathā caiva sarasvatī
samaṃ puṇyaphalaṃ proktaṃ snānadarśanacintanaiḥ
varadānānmahābhāgā hyadhikā cocyate budhaiḥ
kāruṇyāntarabhāvena na mṛtā samupāgatā
mucyante darśanāttena pātakaiḥ snānamaṅgalaiḥ
narmadāyāṃ nṛpaśreṣṭha ye namanti trilocanam
umārudrāṅgasambhūtā yena caiṣā mahānadī
lokānprāpayate svargaṃ tena puṇyatvamāgatā
ya evamīśānavarasya dehaṃ vibhajya devīmiha saṃśṛṇoti
sa yāti rudraṃ mahatāraveṇa gandharvayakṣairiva gīyamānaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye narmadotpattitatsnānaphalādikathanaṃ nāma navamo 'dhyāyaḥ
yudhiṣṭhira uvāca
kasminkalpe mahābhāgā narmadeyaṃ dvijottama
vibhaktā ṛṣibhiḥ sarvaistapoyuktairmahātmabhiḥ
etadvistarataḥ sarvaṃ brūhi me vadatāṃ vara
kalpānte yadbhavetkaṣṭaṃ lokānāṃ tattvameva ca
atīte tu purā kalpe yatheyaṃ vartate 'nagha
asyāntyasya ca kalpasya vyavasthāṃ kathaya prabho
evamuktaḥ sabhāmadhye mārkaṇḍo vākyamabravīt
mārkaṇḍeya uvāca
vakṣye 'haṃ śrūyatāṃ sarvaiḥ katheyaṃ pūrvataḥ śrutā
mahatkatheyaṃ vaiśiṣṭī kalpādasmātparaṃ tu yā
lokakṣayakaro ghora āsītkālaḥ sudāruṇaḥ
tasminnapi mahāghore yatheyaṃ vā mṛtā satī
parituṣṭairvibhaktā ca śṛṇudhvaṃ tāṃ kathāmimām
yugānte samanuprāpte pitāmahadinatraye
mānasā brahmaṇaḥ putrāḥ sākṣādbrahmeva sattamāḥ
sanakādyā mahātmāno ye ca vaimānikā gaṇāḥ
yamendravaruṇādyāśca lokapālā dinatraye
kālāpekṣāstu tiṣṭhanti lokavṛttāntatatparāḥ
tataḥ kalpakṣaye prāpte teṣāṃ jñānamanuttamam
sarveṣāṃ naśyate cāyuryugarūpānusārataḥ
bhūrlokaṃ te parityajya agamaṃśca bhuvaṃ tadā
svarlokaṃ ca mahaścaiva janaścaiva tapastadā
āśrayaṃ satyalokaṃ ca sarvalokamanuttamam
kālaṃ yugasahasrāntaṃ putrapautrasamanvitāḥ
satyaloke ca tiṣṭhanti yāvatsaṃjāyate jagat
brahmaputrāśca ye kecitkalpādau na bhavanti ha
trailokyaṃ te parityajya anādhāraṃ bhavanti ca
taiḥ sārdhaṃ ye tu te viprā anye cāpi tapodhanāḥ
yakṣarakṣaḥpiśācāśca anye vaimānikā gaṇāḥ
ṛṣayaśca mahābhāgā varṇāścānye pṛthagvidhāḥ
sīdanti bhūmyāṃ sahitā ye cānye talavāsinaḥ
anāvṛṣṭirabhūttatra mahatī śatavārṣikī
lokakṣayakarī raudrā vṛkṣavīrudvināśinī
trailokyasaṃkṣobhakarī saptārṇavaviśoṣaṇī
tato lokāḥ kṣudhāviṣṭā bhramantīva diśo daśa
kaṃdairmūlaiḥ phalairvāpi vartayante suduḥkhitāḥ
saritaḥ sāgarāḥ kūpāḥ sevante pāvanāni ca
tatrāpi sarve śuṣyanti saridbhiḥ saha sāgarāḥ
tato yānyalpasārāṇi sattvāni pṛthivītale
tānyevāgre pralīyante bhinnānyurujalena vai
atha saṃkṣīyamāṇāsu saritsu saha sāgaraiḥ
ṛṣīṇāṃ ṣaṣṭisāhasraṃ kurukṣetranivāsinām
ye ca vaikhānasā viprā dantolūkhalinastathā
himācalaguhāguhye ye vasanti tapodhanāḥ
sarve te māmupāgamya kṣuttṛṣārtāstapodhanāḥ
ūcuḥ prāñjalayaḥ sarve sīdayāmo mahāmune
saritsāgaraśailāntaṃ jagatsaṃśuṣyate dvija
kutra yāsyāma sahitā yāvatkālasya paryayaḥ
dīrghāyurasi viprendra na mṛtastvaṃ yugakṣaye
bhūtaṃ bhavyaṃ bhaviṣyacca sarvaṃ tava hṛdi sthitam
tasmāttvaṃ vetsi sarvaṃ ca kathayasva mahāvrata
kīdṛkkālaṃ mahābhāga kṣapiṣyāmo 'tha suvrata
anāvṛṣṭihataṃ sarvaṃ sīdate sacarācaram
paritrāhi mahābhāga na yathā yāma saṃkṣayam
tataḥ saṃcintya manasā tvaranviprān athābravam
kurukṣetraṃ tyajadhvaṃ ca putradārasamanvitāḥ
tyaktvodīcīṃ diśaṃ sarve yāmo yāmyāmanuttamām
nagaragrāmaghoṣāḍhyāṃ purapattanaśobhitām
gacchāmo narmadātīraṃ bahusiddhaniṣevitam
rudrāṅgīṃ tāṃ mahāpuṇyāṃ sarvapāpapraṇāśinīm
paśyāmastāṃ mahābhāgāṃ nyagrodhāvārasaṃkulām
māheśvarairbhāgavataiḥ sāṃkhyaiḥ siddhaiḥ susevitām
anāvṛṣṭibhayādbhītāḥ kūlayorubhayorapi
āśrame hyāśramāndivyānkārayāmo jitavratāḥ
evamuktāstu te sarve sametānucaraiḥ saha
narmadātīramāsādya sthitāḥ sarve 'kutobhayāḥ
kiṃcit pūrvam anusmṛtya purā kalpādibhirbhayam
prāptāstu narmadātīramādāveva kalau yuge
tato varṣaśataṃ pūrṇaṃ divyaṃ revātaṭe 'vasan
ṣaḍviṃśacca sahasrāṇi varṣāṇāṃ mānuṣāṇi ca
tatrāścaryaṃ mayā dṛṣṭamṛṣīṇāṃ vasatāṃ nṛpa
anāvṛṣṭihate loke saṃśuṣke sthāvare care
bhinne yugādikalane hāhābhūte vicetane
cāturvarṇe pralīne tu naṣṭe homabalikrame
niḥsvāhe nirvaṣaṭkāre śaucācāravivarjite
iyamekā saricchreṣṭhā ṛṣikoṭiniṣevitā
nānyā kācittriloke 'pi ramaṇīyā nareśvara
yatheyaṃ puṇyasalilā indrasyevāmarāvatī
devatāyatanaiḥ śubhrairāśramaiśca sukalpitaiḥ
śobhate narmadā devī svarge mandākinī yathā
yāvadvṛkṣā mahāśailā yāvatsāgarasaṃbhavā
ubhayoḥ kūlayos tāvan maṇḍitāyatanaiḥ śubhaiḥ
hūyadbhir agnihotraiśca havirdhūmasamākulā
babhūva narmadā devī prāvṛṭkāla iva śarvarī
devatāyatanairnaikaiḥ pūjāsaṃskāraśobhitā
saridbhirbhrājate śreṣṭhā purī śākrī ca bhāskarī
kecitpañcāgnitapasaḥ kecidapyagnihotriṇaḥ
kecid dhūmakamaśnanti tapasyugre vyavasthitāḥ
ātmayajñaratāḥ kecidapare bhaktibhāginaḥ
vaiṣṇavajñānam āsādya kecicchaivaṃ vrataṃ tathā
ekarātraṃ dvirātraṃ ca kecitṣaṣṭhāhabhojanāḥ
cāndrāyaṇavidhānaiśca kṛcchriṇaścātikṛcchriṇaḥ
evaṃvidhaistapobhiśca narmadātīraśobhitaiḥ
yajadbhiḥ śaṃkaraṃ devaṃ keśavaṃ bhāti nityadā
ekatve ca pṛthaktve ca yajatāṃ ca maheśvaram
kalau yuge mahāghore prāptāḥ siddhimanuttamām
yasya yasya hi yā bhaktirvijñānaṃ yasya yādṛśam
yasminyasmiṃśca deve tu tāṃtāmīśo 'dadātprabhuḥ
svabhāvaikatayā bhaktyā tāmetyāntaḥ pralīyate
saṃsāre parivartante ye pṛthagbhājino narāḥ
ye mahāvṛkṣamīśānaṃ tyaktvā śākhāvalambinaḥ
punarāvartamānāste jāyante hi caturyuge
devānte sthāvarānte ca saṃsāre cābhramankramāt
punarjanma punaḥ svarge punarghore ca raurave
ye punardevamīśānaṃ bhavaṃ bhaktisusaṃsthitāḥ
yajanti narmadātīre na punaste bhavanti ca
ā dehapatanāt kecid upāsantaḥ paraṃ gatāḥ
keciddvādaśabhirvarṣaiḥ ṣaḍbharanye tapodhanāḥ
tribhiḥ saṃvatsaraiḥ kecitkecitsaṃvatsareṇa tu
ṣaḍbhirmāsaistu saṃsiddhās tribhir māsais tathāpare
munayo devamāśritya narmadāṃ ca yaśasvinīm
chittvā saṃsāradoṣāṃśca agamanbrahma śāśvatam
evaṃ kaliyuge ghore śataśo 'tha sahasraśaḥ
narmadātīramāśritya munayo rudramāviśan
ye narmadātīramupetya viprāḥ śaive vrate yatnam upaprapannāḥ
trikālam ambhaḥ pravigāhya bhaktyā devaṃ samabhyarcya śivaṃ vrajanti
dhyānārcanairjāpyamahāvrataiśca nārāyaṇaṃ vā satataṃ smaranti
te dhautapāṇḍurapaṭā iva rājahaṃsāḥ saṃsārasāgarajalasya taranti pāram
satyaṃ satyaṃ punaḥ satyamutkṣipya bhujam ucyate
idamekaṃ suniṣpannaṃ dhyeyo nārāyaṇaḥ sadā
yo vā haraṃ pūjayate jitātmā māsaṃ ca pakṣaṃ ca vasennarendra
revāṃ samāśritya mahānubhāvaḥ sa devadevo 'tha bhavetpinākī
kīṭāḥ pataṃgāśca pipīlikāśca ye vai mriyante 'mbhasi narmadāyāḥ
te divyarūpāstu kulaprasūtāḥ śataṃ samā dharmaparā bhavanti
kālena vṛkṣāḥ prapatanti ye 'pi mahātaraṃgaughanikṛttamūlāḥ
te narmadāṃbhobhirapāstapāpā dedīpyamānāstridivaṃ prayānti
akāmakāmāśca tathā sakāmā revāntam āśritya mriyanti tīre
jaḍāndhamūkās tridivaṃ prayānti kimatra viprā bhavabhāvayuktāḥ
māsopavāsairapi śoṣitāṅgā na tāṃ gatiṃ yānti vimuktadehāḥ
mriyanti revājalapūtakāyāḥ śivārcane keśavabhāvayuktāḥ
nīvāraśyāmākayaveṅgudādyair anyair munīndrā iha vartayanti
āpritya kūlaṃ tridaśānugītaṃ te narmadāyā na viśanti mṛtyum
bhramanti ye tīramupetya devyās trikāladevārcanasatyapūtāḥ
viṇmūtracarmāsthitiropadhānāḥ kukṣau yuvatyā na vasanti bhūyaḥ
kiṃ yajñadānairbahubhiśca teṣāṃ niṣevitaistīrthavaraiḥ samastaiḥ
revātaṭaṃ dakṣiṇamuttaraṃ vā sevanti te rudracarānupūrvam
te vañcitāḥ paṅgujaḍāndhabhūtā lokeṣu martyāḥ paśubhiśca tulyāḥ
ye nāśritā rudraśarīrabhūtāṃ sopānapaṅktiṃ tridivasya revām
yugaṃ kaliṃ ghoramimaṃ ya iccheddraṣṭuṃ kadācinna punar dvijendraḥ
sa narmadātīramupetya sarvaṃ sampūjayet sarvavimuktasaṃgaḥ
vighnair anekair atiyojyamānā ye tīram ujhanti na narmadāyāḥ
te caiva sarvasya hitārthabhūtā vandyāśca te sarvajanasya mānyāḥ
bhṛgvatrigārgeyavaśiṣṭhakaṅkāḥ śataiḥ sametair niyatās tvasaṃkhyaiḥ
siddhiṃ parāṃ te hi jalaplutāṅgāḥ prāptāstu lokānmarutāṃ na cānye
jñānaṃ mahatpuṇyatamaṃ pavitraṃ paṭhantyado nityaviśuddhasattvāḥ
gatiṃ parāṃ yānti mahānubhāvā rudrasya vākyaṃ hi yathā pramāṇam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye narmadāsnānaphalaśrutikathanaṃ nāma daśamo'dhyāyaḥ
yudhiṣṭhira uvāca
aho mahatpuṇyatamā viśiṣṭā kṣayaṃ na yātā iha yā yugānte
tasmātsadā sevyatamā munīndrair dhyānārcanasnānaparāyaṇaiśca
yāmāśritya gatā mokṣamṛṣayo dharmavatsalāḥ
ye tvayoktāstu niyamā ṛṣīṇāṃ vedanirmitāḥ
mokṣāvāptirbhavedyeṣāṃ niyamaiśca pṛthagvidhaiḥ
daśadvādaśabhirvāpi ṣaḍbhiraṣṭābhir eva vā
tribhistathā caturbhirvā varṣairmāsaistathaiva ca
mucyante kalidoṣaiste deveśānasamarcanāt
brahmāṇaṃ vā suraśreṣṭha keśavaṃ vā jagadgurum
arcayanpāpamakhilaṃ jahātyeva na saṃśayaḥ
etadvistarataḥ sarvaṃ kathayasva mamānagha
yasminsaṃsāragahane nimagnāḥ sarvajantavaḥ
te kathaṃ tridivaṃ prāptā iti me saṃśayo vada
śrīmārkaṇḍeya uvāca
janmāntarairanekaistu mānuṣyamupalabhyate
bhaktirutpadyate cātra kathaṃcidapi śaṅkare
tīrthadānopavāsānāṃ yajñairdevadvijārcanaiḥ
avāptirjāyate puṃsāṃ śraddhayā parayā nṛpa
tasmācchraddhā prakartavyā mānavairdharmavatsalaiḥ
īśo 'pi śraddhayā sādhyastena śraddhā viśiṣyate
anyathā niṣphalaṃ sarvaṃ śraddhāhīnaṃ tu bhārata
tasmāt samāśrayed bhaktiṃ rudrasya parameṣṭhinaḥ
teṣāṃhi saphalaṃ janma yeṣāṃ bhaktiracañcalā
sā caiva trividhā bhaktiḥ sāttvikī rājasī tathā
tāmasī sarvalokasya trividhaṃ ca phalaṃ labhet
te karmaphalasaṃyogādāvartante punaḥpunaḥ
janmāntaraśataisteṣāṃ jñānināṃ devayājinām
devatraye bhavedbhaktiḥ kṣayātpāpasya karmaṇaḥ
īśānāttu punarmokṣo jāyate chinnasaṃśayaḥ
ye punarnarmadātīramāśritya dvijapuṃgavāḥ
trayīmārgam asandigdhāste yānti paramāṃ gatim
ekāgramanaso ye tu śaṅkaraṃ śivamavyayam
arcayantīha niratāḥ kṣipraṃ sidhyanti te janāḥ
kālena mahatā siddhirjāyate 'nyatra dehinām
narmadāyāḥ punastīre kṣipraṃ siddhiravāpyate
ṣaḍbhirvarṣaistu sidhyanti ye tu sāṃkhyavido janāḥ
vaiṣṇavā jñānasampannāste 'pi sidhyanti cāgrataḥ
sarvayogavido ye ca samudramiva sindhavaḥ
ekībhavanti kalpānte yoge māheśvare gatāḥ
sarveṣāmeva yogānāṃ yogo māheśvaro varaḥ
tamāsādya vimucyante ye 'pi syuḥ pāpayonayaḥ
śivamarcya nadīkūle jāyante te na yoniṣu
gatireṣā durārohā sarvapāpakṣayaṃkarī
mucyante maṅkṣu saṃsārādrevāmāśritya jantavaḥ
tasmātsnāyī bhavennityaṃ tathā bhasmavilepanaḥ
narmadātīramāsādya kṣipraṃ siddhimavāpnuyāt
trikālaṃ pūjayecchānto yo naro liṅgam ādarāt
sarvarogavinirmuktaḥ sa yāti paramāṃ gatim
ṣaḍbhiḥ sidhyati masaistu yadyapi syātsa pāpakṛt
ye punaḥ śuddhamanaso māsaiḥ śudhyanti te tribhiḥ
yathā dinakaraspṛṣṭaṃ himaṃ śailād viśīryante
tadvadvilīyate pāpaṃ spṛṣṭaṃ bhasmakaṇaiḥ śubhaiḥ
vainateyabhayatrastā yathā naśyanti pannagāḥ
tadvatpāpāni naśyanti bhasmanābhyukṣitāni ha
narmadātoyapūtena bhasmanoddhūlayanti ye
sadyaste pāpasaṅghācca mucyante nātra saṃśayaḥ
vrataṃ pāśupataṃ bhaktayā yathoktaṃ pālayanti ye
śūdrānnena vihīnāstu te yānti paramāṃ gatim
amṛtaṃ brāhmaṇasyānnaṃ kṣatriyānnaṃ payaḥ smṛtam
vaiśyānnam annameva syācchūdrānnaṃ rudhiraṃ smṛtam
śūdrānnarasasaṃpuṣṭā ye mriyante dvijottamāḥ
te tapojñānahīnāstu kākā gṛdhrā bhavanti te
duṣkṛtaṃ hi manuṣyāṇāmannamāśritya tiṣṭhati
yo yasyānnaṃ samaśnāti sa tasyāśnāti kilbiṣam
viśeṣādyatidharmeṇa tapolaulyaṃ samāśritāḥ
narakaṃ yāntyasandigdhamityevaṃ śaṅkaro 'bravīt
īdṛgrūpāśca ye viprāḥ pāśupatye vyavasthitāḥ
te mahatpāpasaṃghātaṃ dahantyeva na saṃśayaḥ
viḍambena ca saṃyuktā laulupyena ca pīḍitāḥ
asaṃgrāhyā ityevaṃ śrutinodanā
mātāpitṛkṛtairdoṣairanye kecitsvakarmajaiḥ
naṣṭā jñānāvalepena ahaṅkāreṇa 'pare
śāṅkare prasthitā dharme ye smṛtyarthabahiṣkṛtāḥ
kliśyamānāstu kalena te yānti paramāṃ gatim
aśraddadhānāḥ puruṣā mūrkhā dambhavivardhitāḥ
na sidhyanti durātmānaḥ kudṛṣṭāntārthakīrtanāḥ
mahābhāgye 'pi tīrthasya śāṅkaraṃ vratamāsthitāḥ
viyoniṃ yāntyasandigdhaṃ laulupyena samanvitāḥ
na tīrthairna ca dānaiśca duṣkṛtaṃ hi vilupyate
ajñānācca pramādācca kṛtaṃ pāpaṃ vinaśyati
evaṃ jñātvā tu vidhinā vartitavyaṃ dvijātibhiḥ
paraṃ brahma japadbhiśca vārtitavyaṃ muhurmuhuḥ
ūrdhvarūpaṃ virūpākṣaṃ yo'dhīte rudrameva ca
īśānaṃ paśyate sākṣāt ṣaṇmāsāt saṅgavarjitaḥ
saṃhitāyā daśāvṛttīryaḥ karoti susaṃyataḥ
narmadātaṭamāśritya sa mucyetsarvapātakaiḥ
purāṇasaṃhitāṃ vāpi śaivīṃ vā vaiṣṇavīmapi
yaḥ paṭhennarmadātīre śivāgre sa śivātmakaḥ
ā bhūtasaṃkṣayaṃ yāvatsvargaloke mahīyate
saṃsākhyasanaṃ hātuṃ purā proktaṃ tu nandinā
devarṣisiddhagandharvasamavāye śivālaye
nandigītāmimāṃ rājañchṛṇuṣvaikamanāḥ śubhām
svargamokṣapradāṃ puṇyāṃ saṃsārabhayanāśinīm
saṃsāragahvaraguhāṃ pravihātumetāṃ cedicchatha pratipadaṃ bhavatāpakhinnāḥ
nānāvidhairnijakṛtairbahukarmapāśairbaddhāḥ sukhāya śṛṇutaikahitaṃ mayoktam
śakra vakragatiṃ mā gā mā kṛthā yama yātanām
cetaḥ pracetaḥ śamaya laulupyaṃ tyaja vittapa
dīnānāthaviśiṣṭebhyo dhanaṃ sarvaṃ parityaja
yadi saṃsārajaladher vīcīpreṅkhollanāturaḥ
janmodvignaṃ mṛtestrastaṃ grastaṃ kāmādibhirnaram
srastaṃ yo na yamādibhyaḥ pinākī pāti pāvanaḥ
mā dhehi garvaṃ kīnāśa hāsyaṃ yāsyasi pīḍayan
prāṇinaṃ sarvaśaraṇaṃ tadbhāvi śaraṇaṃ tava
kālaḥ karālako bālaḥ ko mṛtyuḥ ko yamādhamaḥ
śivaviṣṇuparāṇāṃ hi narāṇāṃ kiṃ bhayaṃ bhavet
bhavabhārārtajantūnāṃ revātīranivāsinām
bhargaśca bhagavāṃścaiva bhavabhītivibhedanau
śivaṃ bhaja śivaṃ dhyāya śivaṃ stuhi śivaṃ yaja
śivaṃ nama varāka tvaṃ jñānaṃ mokṣaṃ yadīcchasi
paṭha pañcānanaṃ śāstraṃ mantraṃ pañcākṣaraṃ japa
dhehi pañcātmakaṃ tattvaṃ yaja pañcānanaṃ param
kiṃ taiḥ karmagaṇaiḥ śocyairnānābhāvaviśeṣitaiḥ
yadi pañcānanaḥ śrīmān sevyate sarvathā śivaḥ
kiṃ saṃsāragajonmattabṛṃhitair nibhṛtairapi
yadi pañcānano devo bhāvagandhopasevitaḥ
re mūḍha kiṃ viṣādena prāpya karmakadarthanām
bhavānīvallabhaṃ bhīmaṃ japa tvaṃ bhayanāśanam
narmadātīranilayaṃ duḥkhaughavilayaṃkaram
svargamokṣapradaṃ bhargaṃ bhaja mūḍha sureśvaram
vihāya revāṃ surasindhusevyāṃ tattīrasaṃsthaṃ ca haraṃ hariṃ ca
unmattavad bhāvavivarjitastvaṃ kva yāsi re mūḍha digantarāṇi
bhaja revājalaṃ puṇyaṃ yaja rudraṃ sanātanam
japa pañcākṣarīṃ vidyāṃ vraja sthānaṃ ca vāñchitam
kleśayitvā nijaṃ kāyam upāyair bahubhistu kim
bhaja revāṃ śivaṃ prāpya sukhasādhyaṃ paraṃ padam
evaṃ kailāsamāsādya nadīṃ sa śivasannidhau
jagau yallokapālānāṃ tanmayoktaṃ tavādhunā
mārkaṇḍeya uvāca
snānadānaparo yastu nityaṃ dharmamanuvrataḥ
narmadātīramāśritya mucyate sarvapātakaiḥ
vidhihīno japennityaṃ vedānsarvāñchataṃ samāḥ
mṛtyulāṅgalajāpyena samo yo 'pyadhiko guṇaiḥ
bījayonyaviśuddhastu yathā rudraṃ na vindati
tathā lāṅgalamantro 'pi na tiṣṭhati gatāyuṣi
gāyatrījapasaṃyuktaḥ saṃyamī hyadhiko guṇaiḥ
agnim īḍe iṣetvo vā agna āyāhi nityadā
śanno devīti kūlastho japenmucyeta kilbiṣaiḥ
sāṅgopāṅgāṃs tathā vedāñjapannityaṃ samāhitaḥ
na tatphalamavāpnoti gāyatryā saṃyamī yathā
rudrādhyāyaṃ sakṛjjaptvā vipro vedasamanvitaḥ
mucyate sarvapāpebhyo viṣṇulokaṃ sa gacchati
anyadvai japyasaṃsthānaṃ sūktamāraṇyakaṃ tathā
mucyate sarvapāpebhyo viṣṇulokaṃ sa gacchati
yatkiṃcitkriyate jāpyaṃ yacca dānaṃ pradīyate
narmadājalamāśritya tatsarvaṃ cākṣayaṃ bhavet
evaṃvidhairvratairnityaṃ narmadāṃ ye samāśritāḥ
te mṛtā vaiṣṇavaṃ yānti padaṃ vā śaivam avyayam
satyalokaṃ narāḥ kecitsūryalokaṃ tathāpare
apsarogaṇasaṃvītā yāvadābhūtasamplavam
evaṃ vai vartamāne 'smiṃlloke tu nṛpapuṃgava
ṛṣīṇāṃ daśakoṭyastu kurukṣetranivāsinām
mayā saha mahābhāga narmadātaṭamāśritāḥ
phalamūlakṛtāhārā arcayantaḥ sthitāḥ śivam
tacca varṣaśataṃ divyaṃ kālasaṃkhyānumānataḥ
ṣaḍviṃśatisahasrāṇi tāni mānuṣasaṃkhyayā
tatastasyāmatītāyāṃ sandhyāyāṃ nṛpasattama
śeṣaṃ mānuṣyamekaṃ tu kāle varṣaśataṃ sthitam
tato 'bhavadanāvṛṣṭirlokakṣayakarī tadā
yayā yātaṃ jagatsarvaṃ kṣayaṃ bhūyo hi dāruṇam
ye pūrvamiha saṃsiddhā ṛṣayo vedapāragāḥ
teṣāṃ prabhāvād bhagavān vavarṣa balavṛtrahā
mahatī bhūrisalilā samantādvṛṣṭirāhitā
tato vṛṣṭyā tu teṣāṃ vai vartanaṃ samajāyata
punar yugānte samprāpte kiṃciccheṣe kalau yuge
niḥśeṣam abhavat sarvaṃ śuṣkaṃ sthāvarajaṅgamam
nirvṛkṣauṣadhagulmaṃ ca tṛṇavīrudvivarjitam
anāvṛṣṭihataṃ sarvaṃ bhūmaṇḍalam abhūdbhṛśam
tataste ṛṣayaḥ sarve kṣuttṛṣārtāḥ sahasraśaḥ
yugasvabhāvamāviṣṭā hīnasattvā abhavannṛpa
naṣṭahomasvadhākāre yugānte samupasthite
kiṃ kāryaṃ kva nu yāsyāmaḥ ko 'smākaṃ śaraṇaṃ bhavet
tānahaṃ pratyuvācedaṃ mā bhaiṣṭeti punaḥpunaḥ
īdṛgvidhā mayā dṛṣṭā bahavaḥ kālaparyayāḥ
narmadātīramāśritya te sarve gamitā mayā
eṣā hi śaraṇaṃ devī samprāpte hi yugakṣaye
nānyā gatirihāsmākaṃ vidyate dvijasattamāḥ
janitrī sarvabhūtānāṃ viśeṣeṇa dvijottamāḥ
pitāmahā ye pitaro ye cānye prapitāmahāḥ
te samastā gatāḥ svargaṃ samāśritya mahānadīm
bhṛgvādyāḥ sapta ye tvāsanmama pūrvapitāmahāḥ
dhaumṛṇī ca mahābhāgā mama bhāryā śucismitā
manasvatī ca yā matā bhārgavo'ṅgirasastathā
pulastyaḥ pulahaścaiva vasiṣṭhātreyakāśyapāḥ
tathānye ca mahābhāgā niyamavratacāriṇaḥ
anye ca śatasāhasrā atra siddhiṃ samāgatāḥ
tasmādiyaṃ mahābhāgā na moktavyā kadācana
nānyā kācinnadī śaktā lokatrayaphalapradā
dvandvairanekairbahubhiḥ kṣuttṛṣādyair mahābhayaiḥ
mucyante te narāḥ sadyo narmadātīravāsinaḥ
tasmāt sarvaprayatnena sevitavyā saridvarā
vāñchadbhiḥ paramaṃ śreya iha loke paratra ca
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīnarmadāmāhātmyavarṇanaṃ nāma ekādaśo'dhyāyaḥ
śrīmārkaṇḍeya uvāca
etacchrutvā vaco rājansaṃhṛṣṭā ṛṣayo 'bhavan
narmadāṃ stotumārabdhāḥ kṛtāñjalipuṭā dvijāḥ
namo 'stu te puṇyajale namo makaragāmini
namaste pāpamocinyai namo devi varānane
namo 'stu te puṇyajalāśraye śubhe viśuddhasattvaṃ surasiddhasevite
namo 'stu te tīrthagaṇairniṣevite namo 'stu rudrāṅgasamudbhave vare
namo 'stu te devi samudragāmini namo 'stu te devi varaprade śive
namo 'stu lokadvayasaukhyadāyini hyanekabhūtaughasamāśrite 'naghe
saridvare pāpahare vicitrite gandharvayakṣoragasevitāṅge
sanātani prāṇigaṇānukampini mokṣaprade devi vidhehi śaṃ naḥ
mahāgajair ghamahiṣair varāhaiḥ saṃsevite devi mahormimāle
natāḥ sma sarve varade sukhaprade vimocayāsmānpaśupāśabandhāt
pāpairanekairaśubhairvibaddhā bhramanti tāvannarakeṣu martyāḥ
mahānilodbhūtataraṅgabhūtaṃ yāvattavāmbho hi na saṃspṛśanti
anekaduḥkhaughabhayārditānāṃ pāpairanekairabhiveṣṭitānām
gatistvam ambhojasamānavakre dvandvairanekairapi saṃvṛtānām
nadyaśca pūtā vimalā bhavanti tvāṃ devi samprāpya na saṃśayo 'tra
duḥkhāturāṇām abhayaṃ dadāsi śiṣṭairanekairabhipūjitāsi
spṛṣṭaṃ karaiścandramaso raveśca tadaiva dadyātparamaṃ padaṃ tu
yatropalāḥ puṇyajalāplutāste śivatvam āyānti kimatra citram
bhramanti tāvannarakeṣu martyā duḥkhāturāḥ pāpaparītadehāḥ
mahānilodbhūtataraṅgabhaṅgaṃ yāvattavāmbho na hi saṃśrayanti
mlecchāḥ pulindāstvatha yātudhānāḥ pibanti ye 'mbhastava devi puṇyam
muktā bhavantīha bhayāttu ghorānniḥsaṃśayaṃ te'pi kimatra citram
sarāṃsi nadyaḥ kṣayamabhyupetā ghore yuge 'smin hi kalau pradūṣite
tvaṃ bhrājase devi jalaughapūrṇā divīva nakṣatrapathe ca gaṅgā
tava prasādād varade variṣṭhe kālaṃ yathemaṃ paripālayitvā
yāmo 'tha rudraṃ tava suprasādād vayaṃ tathā tvaṃ kuru vai prasādam
gatistvamambeva piteva putrāṃstvaṃ pāhi no yāvadimaṃ yugāntam
kālaṃ tvanāvṛṣṭihataṃ sughoraṃ yāvattarāmastava suprasādāt
paṭhanti ye stotramidaṃ dvijendrāḥ śṛṇvanti ye cāpi narāḥ praśāntāḥ
te yānti rudraṃ vṛṣasaṃyutena yānena divyāmbarabhūṣitāśca
ye stotrametat satataṃ paṭhanti snātvā tu toye khalu narmadāyāḥ
ante hi teṣāṃ sariduttameyaṃ gatiṃ viśuddhām acirād dadāti
prātaḥ samutthāya tathā śayāno yaḥ kīrtayetānudinaṃ stavaṃ ca
sa muktapāpaḥ suviśuddhadehaḥ samāśrayaṃ yāti maheśvarasya
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīnarmadāmāhātmye narmadāstotrakathanaṃ nāma dvādaśo 'dhyāyaḥ
śrīmārkaṇḍeya uvāca
evaṃ bhagavatī puṇyā stutā sā munipuṃgavaiḥ
cintayāmāsa sarveṣāṃ dāsyāmi varamuttamam
tataḥ prasuptāṃstāñjñātvā rātrau devī jagāma ha
ekaikasya ṛṣeḥ svapne darśanaṃ cāruhāsinī
tato 'rdharātre samprāpta utthitā jalamadhyataḥ
vimalāmbarasaṃvītā divyamālāvibhūṣitā
ghṛtātapatrā suśroṇī padmarāgavibhūṣitā
jagāda mā bhair iti tān ekaikaṃ tu pṛthakpṛthak
vasadhvaṃ mama pārśve tu bhayaṃ tyaktvā kṣudhādijam
evamuktvā tadā devī svapnānte tānmahāmunīn
jagāmādarśanaṃ paścātpraviśya jalam ātmikam
tataḥ prabhāte munayo mitha ūcurmudanvitāḥ
tathā dṛṣṭā mayā dṛṣṭā svapne devī sudarśanā
abhayaṃ dattamasmākaṃ siddhiścāpyacireṇa tu
praśastaṃ darśanaṃ tasyā narmadāyā na saṃśayaḥ
athānyadivase rājanmatsyānāṃ rūpam uttamam
paśyanti saparīvārāḥ svakīyāśramasannidhau
tāndṛṣṭvā vismayāviṣṭā matsyāṃstatra maharṣayaḥ
pūjayāmāsuravyagrā havyakavyena devatāḥ
tānmatsyasaṅghānsamprāpya mahādevyāḥ prasādataḥ
saputradārabhṛtyāste vartayanti pṛthakpṛthak
dine dine tathāpyevamāśrameṣu dvijātayaḥ
matsyānāṃ sañcayaṃ dṛṣṭvā vismitāścābhavaṃstadā
mṛtāṃstāṃstu supuṣṭāṅgān pāṭhīnāṃśca viśeṣataḥ
dvāre dvāre cāśramāṇāṃ tāpasānāṃ yudhiṣṭhira
hṛṣṭapuṣṭāstadā sarve narmadātīravāsinaḥ
ṛṣayaste bhayaṃ sarve tatyajuḥ kṣuttṛṣodbhavam
te japantastapantaśca tiṣṭhanti bharatarṣabha
arcayanti pitṝndevānnarmadātaṭamāśritāḥ
tairjapadbhistapadbhiśca satataṃ dvijasattamaiḥ
bhrājate sā saricchreṣṭhā tārābhir dyaur grahairiva
tatra tairbahulaiḥ śubhrair brāhmaṇair vedaparāgaiḥ
narmadā dharmadā pūrvaṃ saṃvibhaktā yathākramam
ṛṣibhir daśakoṭibhir narmadātīravāsibhiḥ
vibhakteyaṃ vibhaktāṅgī narmadā śarmadā nṛṇām
yajñopavītaiśca śubhair akṣasūtraiśca bhārata
kūladvaye mahāpuṇyā narmadodadhigāminī
pṛthagāyatanaiḥ śubhrair liṅgairvālukamṛnmayaiḥ
bhrājate yā saricchreṣṭhā nakṣatrairiva śarvarī
evaṃ ta ṛṣayaḥ sarve tarpayantaḥ surānpitṝn
nyavasannarmadātīre yāvadābhūtasamplavam
kiṃcidgate tatastasminghore varṣaśatādhike
ardharātre tadā kanyā jalāduttīrya bhārata
vidyutpuṃjasamābhāsā vyālayajñopavītinī
triśūlāgrakarā saumyā tānuvāca ṛṣīṃstadā
āgacchadhvaṃ munigaṇā viśadhvaṃ māmayonijām
sametāḥ putradāraiśca tataḥ siddhimavāpsyatha
yasya yasya hi yā vāñchā tasya tāṃ tāṃ dadāmyaham
viṣṇuṃ brahmāṇamīśānamanyaṃ vā suramuttamam
tatra sarvānnayiṣyāmi prasannā varadā hyaham
prāṇāyāmaparā bhūtvā māṃ viśadhvaṃ samāhitāḥ
saha putraiśca dāraiśca tyaktvāśramapadāni ca
kālakṣepo na kartavyaḥ pralayo 'yamupasthitaḥ
saṃhāraḥ sarvabhūtānāṃ kalpadāhaḥ sudāruṇaḥ
ekāham abhavaṃ pūrvaṃ mahāghore janakṣaye
śeṣā nadyaḥ samudrāśca sarva eva kṣayaṃgatāḥ
varadānān maheśasya tenāhaṃ na kṣayaṃ gatā
amṛtaḥ śāśvato devaḥ sthāṇurīśaḥ sanātanaḥ
sa pūjitaḥ prārthito vā kiṃ na dadyād dvijottamāḥ
evamuktvā ṛṣīvrevā praviveśa jalaṃ tataḥ
karāttaśūlā sā devī vyālayajñopavītinī
tataste tadvacaḥ śrutvā vismayāpannamānasāḥ
abhivandya ca māṃ sarve kṣāmayantaḥ punaḥ punaḥ
kṣamyatāṃ no yaduktaṃ hi vasatāṃ tava saṃśraye
gṛhāṃstyaktvā mahābhāgāḥ saśiṣyāḥ sahabāndhavāḥ
japtvā caikākṣaraṃ brahma hṛdi dhyātvā maheśvaram
snātvā ca mantrapūtābhiratha cādbhir jitavratāḥ
viviśurnarmadātoyaṃ sapakṣā iva parvatāḥ
dyotayanto diśaḥ sarvāḥ kuśahastāḥ sahāgrayaḥ
gateṣu teṣu rājendra ahamekaḥ sthitastadā
amareśaṃ samāsādya pūjayannarmadāṃ nadīm
anubhūtāḥ saptakalpā māyūrādyā mayā nṛpa
prasādād vedhasaḥ sarve revayā saha bhārata
janmato'dya dinaṃ yāvanna jāne 'syāḥ purāsthitim
iyaṃ hi śāṃkarī śaktiḥ kalā śambhorilāhvayā
narmadā duritadhvaṃsakāriṇī bhavatāriṇī
yadāhamapi nābhūvaṃ purākalpeṣu pāṇḍava
caturdaśasu kalpeṣu teṣviyaṃ sukhasaṃsthitā
caturdaśa purā kalpā na mṛtā yeṣu narmadā
tānahaṃ sampravakṣyāmi devī prāha yathā mama
kāpilaṃ prathamaṃ viddhi prājāpatyaṃ dvitīyakam
brāhmaṃ saumyaṃ ca sāvitraṃ bārhaspatyaṃ prabhāsakam
māhendram agnikalpaṃ ca jayantaṃ mārutaṃ tathā
vaiṣṇavaṃ bahurūpaṃ ca jyautiṣaṃ ca caturdaśam
ete kalpā mayā khyātā na mṛtā yeṣu narmadā
māyūraṃ pañcadaśamaṃ kaurmaṃ caivātra ṣoḍaśam
bakaṃ mātsyaṃ ca pādmaṃ ca vaṭakalpaṃ ca bhārata
ekaviṃśatimaṃ caitaṃ vārāhaṃ sāṃpratīnakam
ime sapta mayā sākaṃ revayā pariśīlitāḥ
ekaviṃśatikalpāstu narmadāyāḥ śivāṅgataḥ
saṃjātāyā nṛpaśreṣṭha mayā dṛṣṭā hyanekaśaḥ
kathitā nṛpatiśreṣṭha bhūyaḥ kiṃ kathayāmi te
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmya ekaviṃśatikalpakathānakavarṇanaṃ nāma trayodaśo 'dhyāyaḥ
yudhiṣṭhira uvāca
tatasta ṛṣayaḥ sarve mahābhāgāstapodhanāḥ
gatāstu paramaṃ lokaṃ tataḥ kiṃ jātamadbhutam
śrīmārkaṇḍeya uvāca
tatasteṣu prayāteṣu narmadātīravāsiṣu
babhūva raudrasaṃhāraḥ sarvabhūtakṣayaṃkaraḥ
kailāsaśikharasthaṃ tu mahādevaṃ sanātanam
brahmādyāḥ prāstuvan devam ṛgyajuḥsāmabhiḥ śivam
saṃhara tvaṃ jagad deva sadevāsuramānuṣam
prāpto yugasahasrāntaḥ kālaḥ saṃharaṇakṣamaḥ
madrūpaṃ tu samāsthāya tvayā caitadvinirmitam
vaiṣṇavīṃ mūrtimāsthāya tvayaitatparipālitam
ekā mūrtistridhā jātā brāhmī śaivī ca vaiṣṇavī
sṛṣṭisaṃhārarakṣārthaṃ bhavedevaṃ maheśvara
etacchrutvā vacastathyaṃ viṣṇośca parameṣṭhinaḥ
sagaṇaḥ saparīvāraḥ saha tābhyāṃ sahomayā
samalokānvibhidyemānbhagavānnīlalohitaḥ
bhūrādyabrahmalokāntaṃ bhittvāṇḍaṃ parataḥ param
śaivaṃ padam ajaṃ divyam āviśat saha tairvibhuḥ
na tatra vāyur nākāśaṃ nāgnistatra na bhūtalam
yatra saṃtiṣṭhe deva umayā saha śaṅkaraḥ
na sūryo na grahāstatra na ṛkṣāṇi diśastathā
na lokapālā na sukhaṃ na ca duḥkhaṃ nṛpottama
brāhmaṃ padaṃ yatkavayo vadanti śaivaṃ padaṃ yatkavayo vadanti
kṣetrajñamīśaṃ pravadanti cānye sāṃkhyāśca gāyanti kilādimokṣam
yadbrahma ādyaṃ pravadanti kecidyaṃ sarvamīśānamajaṃ purāṇam
tam ekarūpaṃ tam anekarūpam arūpam ādyaṃ param avyayākhyam
avarṇamapyartham anāmagotraṃ turyaṃ padaṃ yatkavayo vadanti
dhyānārthavijñānamayaṃ susūkṣmam ātmastham īśānavaraṃ vareṇyam
tatastrayaste bhagavantamīśaṃ samprāpya saṃkṣipya bhavantyarthakam
pṛthaksvarūpaistu punasta eva jagat samastaṃ paripālayanti
saṃhāraṃ sarvabhūtānāṃ rudratve kurute prabhuḥ
viṣṇutve pālayellokānbrahmatve sṛṣṭikārakaḥ
prakṛtyā saha saṃyuktaḥ kālo bhūtvā maheśvaraḥ
viśvarūpā mahābhāgā tasya pārśve vyavasthitā
yāmāhuḥ prakṛtiṃ tajjñāḥ padārthānāṃ vicakṣaṇāḥ
puruṣatve prakṛtitve ca kāraṇaṃ parameśvaraḥ
tasmād etajjagatsarvaṃ carācaram
tasminneva layaṃ yāti yugānte samupasthite
bhagaliṅgāṅkitaṃ sarvaṃ vyāptaṃ vai parameṣṭhinā
bhagarūpo bhavedviṣṇurliṅgarūpo maheśvaraḥ
bhāti sarveṣu lokeṣu gīyate bhūrbhuvādiṣu
praviṣṭaḥ sarvabhūteṣu tena viṣṇurbhagaḥ smṛtaḥ
viśanādviṣṇurityuktaḥ sarvadevamayo mahān
bhāsanādgamanāccaiva bhagasaṃjñā prakīrtitā
brahmādistambaparyantaṃ yasminneti layaṃ jagat
ekabhāvaṃ samāpannaṃ liṅgaṃ tasmād vidurbudhāḥ
mahādevastato devīmāha pārśve sthitāṃ tadā
saṃharasva jagatsarvaṃ mā vilambasva śobhane
tyaja saumyamidaṃ rūpaṃ sitacandrāṃśunirmalam
rudraṃ rūpaṃ samāsthāya saṃharasva carācaram
raudrairbhūtagaṇairghorairdevi tvaṃ parivāritā
jīvalokamimaṃ sarvaṃ bhakṣayasvāmbujekṣaṇe
tato 'haṃ mardayiṣyāmi plāvayiṣye tathā jagat
kṛtvā caikārṇavaṃ bhūyaḥ sukhaṃ svapsye tvayā saha
śrīdevyuvāca
nāhaṃ deva jagaccaitatsaṃharāmi mahādyute
ambā bhūtvā viceṣṭaṃ na bhakṣayāmi bhṛśāturam
strīsvabhāvena kāruṇyaṃ karoti hṛdayaṃ mama
kathaṃ vai nirdahiṣyāmi jagad etajjagatpate
tasmāt tvaṃ svayamevedaṃ jagatsaṃhara śaṅkara
athaivamuktastāṃ devīṃ dhūrjaṭirnīlalohitaḥ
kruddho nirbhartsayāmāsa huṅkāreṇa maheśvarīm
oṃ huṃphaṭ tvaṃ sa ityāha kopāviṣṭair athekṣaṇaiḥ
huṃkāritā viśālākṣī pīnorujaghanasthalā
tatkṣaṇāccābhavad raudrā kālarātrīva bhārata
huṃkurvatī mahānādairnādayantī diśo daśa
vyavardhata mahāraudrā vidyutsaudāminī yathā
vidyutsampātaduṣprekṣyā vidyutsaṃghātacañcalā
vidyujjvālākulā raudrā vidyudagninibhekṣaṇā
muktakeśī viśālākṣī kṛśagrīvā kṛśodarī
vyāghracarmāmbaradharā vyālayajñopavītinī
vṛścikairagnipuñjābhair gonasaiśca vibhūṣitā
trailokyaṃ pūrayāmāsa vistāreṇocchrayeṇa ca
bhāsurāṅgā tu saṃvṛttā kṛṣṇasarpaikakuṇḍalā
citradaṇḍodyatakarā vyāghracarmopasevitā
vyavardhata mahāraudrā jagatsaṃhārakāriṇī
sṛkkiṇī lelihānā ca krūraphūtkārakāriṇī
vyāttāsyā ghurghurārāvā jagatsaṃkṣobhakāriṇī
kheladbhūtānugā krūrā niḥśvāsocchvāsakāriṇī
jātāṭṭaahāsā durnāsā vahnikuṇḍasamekṣaṇā
prodyatkilakilārāvā dadāha sakalaṃ jagat
dahyamānāḥ surāstatra patanti dharaṇītale
patanti yakṣagandharvāḥ sakinnaramahoragāḥ
patanti bhūtasaṅghāśca hāhāhaihaivirāviṇaḥ
bumbāpātaiḥ sanirghātair uditārtasvarairapi
vyāptam āsīt tadā viśvaṃ trailokyaṃ sacarācaram
saṃpatadbhiḥ patadbhiśca jvaladbhūtagaṇairmahī
jātaiś caṭacaṭāśabdaiḥ patadbhirgirisānubhiḥ
tatra raudrotsave jātā rudrānandavivardhinī
vihiṃsamānā bhūtāni carvamāṇācarānapi
tattadgandham upādāya śivārāvavirāviṇī
galacchoṇitadhārābhimukhā digdhakalevarā
caṇḍaśīlābhavaccaṇḍī jagatsaṃhārakarmaṇi
ye 'pi prāptā maharlokaṃ bhṛgvādyāśca maharṣayaḥ
te 'pi naśyanti śataśo brahmakṣattraviśādayaḥ
devāsurā bhayatrastāḥ sayakṣoragarākṣasāḥ
viśanti ke'pi pātālaṃ līyante ca guhādiṣu
sā ca devī diśaḥ sarvā vyāpya mṛtyur iva sthitā
yugakṣayakare kāle devena viniyojitā
ekāpi navadhā jātā daśadhā daśadhā tathā
catuḥṣaṣṭisvarūpā ca śatarūpāṭṭahāsinī
jajñe sahasrarūpā ca lakṣakoṭitanuḥ śivā
nānārūpāyudhākārā nānāvādanacāriṇī
evaṃrūpā 'bhavaddevī śivasyānujñayā nṛpa
dikṣu sarvāsu gagane vikaṭāyudhaśīlinaḥ
rundhanto naśyamānāṃstāngaṇā māheśvarāḥ sthitāḥ
vicaranti tayā sārddhaṃ śūlapaṭṭiśapāṇayaḥ
tato mātṛgaṇāḥ kecidvināyakagaṇaiḥ saha
vyavardhanta mahāraudrā jagatsaṃhārakāriṇaḥ
tatastasyā vyavardhanta daṃṣṭrāḥ kundendusannibhāḥ
yojanānāṃ sahasrāṇi ayutānyarbudāni ca
daṃṣṭrāvaliḥ kararuhāḥ krūrāstīkṣṇāśca karkaśāḥ
viyaddiśo likhantyeva saptadvīpāṃ vasuṃdharām
tasyā daṃṣṭrābhisampātaiścūrṇitā vanaparvatāḥ
śilāsaṃcayasaṃghātā viśīryate sahasraśaḥ
himavānhemakūṭaśca niṣadho gandhamādanaḥ
mālyavāṃścaiva nīlaśca śvetaścaiva mahāgiriḥ
merumadhyamilāpīṭhaṃ saptadvīpaṃ ca sārṇavam
lokālokena sahitaṃ prākampata nṛpottama
daṃṣṭrāśanivispṛṣṭāśca viśīryante mahādrumāḥ
utpātaiśca diśo vyāptā ghorarūpaiḥ samantataḥ
tārā grahagaṇāḥ sarve ye ca vaimānikā gaṇāḥ
śivāsahasrair ākīrṇā mahāmātṛgaṇaistathā
sā cacāra jagat kṛtsnaṃ yugānte samupasthite
bhramadbhiśca bruvadbhiśca krośadbhiśca samantataḥ
pramathadbhir jvaladbhiśca raudrairvyāptā diśo daśa
vistīrṇaṃ śailasaṅghātaṃ vighūrṇitagiridrumam
prabhinnagopuradvāraṃ keśaśuṣkāsthisaṃkulam
pradagdhagrāmanagaraṃ bhasmapuṃjābhisaṃvṛtam
citādhūmākulaṃ sarvaṃ trailokyaṃ sacarācaram
hāhākārākulaṃ sarvamahahasvananisvanam
jagad etad abhūt sarvamaśaraṇyaṃ nirāśrayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye kalpānukathane kālarātrikṛtajagatsaṃharaṇavarṇanaṃ nāma caturdaśo 'dhyāyaḥ
śrīmārkaṇḍeya uvāca
tato mātṛsahasraiśca raudraiśca parivāritā
kālarātrir jagatsarvaṃ harate dīptalocanā
tatastā mātaro ghorā brahmaviṣṇuśivātmikāḥ
vāyvindrānalakauberā yamatoyeśaśaktayaḥ
skandakroḍanṛsiṃhānāṃ vicarantyo bhayānakāḥ
cakraśūlagadākhaḍgavajraśaktyṛṣṭipaṭṭiśaiḥ
khaṭvāṅgairulmukairdīptairvyacaranmātaraḥ kṣaye
umāsaṃnoditā sarvāḥ pradhāvantyo diśo daśa
tāsāṃ caraṇavikṣepair huṅkārodgāranisvanaiḥ
trailokyametatsakalaṃ vipradagdhaṃ samantataḥ
hāhāravākranditanisvanaiśca prabhinnarathyāgṛhagopuraiśca
babhūva ghorā dharaṇī samantāt kapālakośākulakarburāṅgī
yadetacchatasāhasraṃ jambūdvīpaṃ nigadyate
sarvameva tad ucchannaṃ samādhṛṣya nṛpottama
jambuṃ śākaṃ kuśaṃ krauñcaṃ gomedaṃ śālmalistathā
puṣkaradvīpasahitā ye ca parvatavāsinaḥ
te grastā mṛtyunā sarve bhūtairmātṛgaṇaistathā
mahāsurakapālaiśca māṃsamedovasotkaṭaiḥ
rudhirodgāraśoṇāṅgī mahāmāyā subhīṣaṇā
pibantī rudhiraṃ tatra mahāmāṃsavasāpriyā
kapālahastā vikaṭā bhakṣayantī surāsurān
nṛtyantī ca hasantī ca viparītā mahāravā
trailokyasaṃtrāsakarī vidyutsaṃsphoṭahāsinī
saptadvīpasamudrāntāṃ bhakṣayitvā ca medinīm
tataḥ svasthānamagamadyatra devo maheśvaraḥ
narmadātīram āśrityāvasanmātṛgaṇaiḥ saha
amarāṇāṃ kaṭe tuṅge nṛtyantī hasitānanā
amarā devatāḥ proktāḥ śarīraṃ kaṭamucyate
taiḥ kaṭairāvṛto yasmāt parvato 'yaṃ nṛpottama
chinnabhinnāsthinikarair vasāmedo'sraviplutaiḥ
amaraṃkaṭa ityevaṃ tena prokto manīṣibhiḥ
mahāpavitro lokeṣu śambhunā sa vinirmitaḥ
nityaṃ saṃnihitastatra śaṅkaro hyumayā saha
tato 'haṃ niyatastatra tasya pādāgrasaṃsthitaḥ
prahvaḥ praṇatabhāvena staumi taṃ nīlalohitam
tatas tālakasampātair gaṇair mātṛgaṇaiḥ saha
saṃpranṛtyati saṃhṛṣṭo mṛtyunā saha śaṅkaraḥ
khaṭvāṅgairulmukaiścaiva paṭṭiśaiḥ parighais tathā
māṃsamedovasāhastā hṛṣṭā nṛtyanti saṃghaśaḥ
vāmanā jaṭilā muṇḍā lambagrīvoṣṭhamūrddhajāḥ
mahāśiśnodarabhujā nṛtyanti ca hasanti ca
vikṛtairānanair ghorair arbhujolbaṇamukhādibhiḥ
amaraṃ kaṇṭakaṃ cakruḥ prāpte kālaviparyaye
teṣāṃ madhye mahāghoraṃ jagatsantrāsakāraṇam
mṛtyuṃ paśyāmi nṛtyantaṃ taḍitpiṅgalamūrddhajam
tasya pārśve sthitāṃ devīṃ vimalāmbarabhūṣitām
kuṇḍalodghuṣṭagaṇḍāṃ tāṃ nāgayajñopavītinīm
vicitrairupahāraiśca pūjayantīṃ maheśvaram
apaśyaṃ narmadāṃ tatra mātaraṃ viśvavanditām
nānātaraṅgāṃ sāvartāṃ suvelārṇavasaṃnibhām
mahāsaraḥsaritpātair adṛśyāṃ dṛśyarūpiṇīm
vandyamānāṃ suraiḥ siddhairmunisaṅghaiśca bhārata
etasminnantare ghorāṃ saptasaptakasaṃjñitām
mahāvīcyaughaphenāḍhyāṃ kurvantīṃ sajalaṃ jagat
dṛṣṭavānnarmadāṃ devīṃ mṛgakṛṣṇāmbarāṃ punaḥ
sadhūmāśaninirhrādair vahantīṃ saptadhā tadā
iti saṃhāramatulaṃ dṛṣṭavānrājasattama
naṣṭacandrārkakiraṇam abhūd etaccarācaram
mahotpātasamudbhūtaṃ naṣṭanakṣatramaṇḍalam
alātacakravat tūrṇam aśeṣaṃ bhrāmayaṃstataḥ
vimānakoṭisaṃkīrṇaḥ sa kiṃnaramahoragaḥ
mahāvātaḥ sanirghāto yenākampaccarācaram
rudravaktrātsamudbhūtaḥ saṃvarto nāma viśrutaḥ
vāyuḥ saṃśoṣayāmāsa vitatan saptasāgarān
uddhūlitāṅgaḥ kapilākṣamūrddhajo jaṭākalāpair avabaddhamūrddhajaḥ
mahāravo dīptaviśālaśūladhṛksa pātu yuṣmāṃśca dine dine haraḥ
śūlī dhanuṣmānkavacī kirīṭī śmaśānabhasmokṣitasarvagātraḥ
kapālamālākulakaṇṭhanālo mahāhisūtrairavabaddhamauliḥ
sa gonasaughaiḥ pariveṣṭitāṅgo viṣāgnicandrāmarasindhumauliḥ
pinākakhaṇṭūvāṅgakarālapāṇiḥ sa kṛttivāsā ḍamarupraṇādaḥ
sa saptalokāntaraniḥsṛtātmā mahabhujāveṣṭitasarvagātraḥ
netreṇa sūryodayasannibhena pravālakāṅkūranibhodareṇa
sandhyābhraraktotpalapadmarāgasindūravidyutprakarāruṇena
tatena liṅgena ca locanena cikrīḍamānaḥ sa yugāntakāle
hiraṇmayenaiva samutsṛjan sa daṇḍena yadvad bhagavān sameruḥ
pādāgravikṣepaviśīrṇaśailaḥ kurvañjagat so 'pi jagāma tatra
saṃhartukāmastridivaṃ tvaśeṣaṃ pramuñcamāno vikṛtāṭṭahāsam
jahāra sarvaṃ tridivaṃ mahātmā saṃkṣobhayanvai jagadīśa ekaḥ
taṃ devamīśānamajaṃ vareṇyaṃ dṛṣṭvā jagatsaṃharaṇaṃ maheśam
sā kālarātriḥ saha mātṛbhiśca gaṇāśca sarve śivamarcayanti
nandī ca bhṛṅgī ca gaṇādayaśca taṃ sarvabhūtaṃ praṇamanti devam
jāgadvaraṃ sarvajanasya kāraṇaṃ haraṃ smarārātim aharniśaṃ te
iti śrīskānde mahāpurāṇa ekāśītisāhasryāṃ pañcama āvantyakhaṇḍe revākhaṇḍe narmadāmāhātmye sṛṣṭisaṃharaṇasaṃrambhavarṇanaṃ nāma pañcadaśo 'dhyāyaḥ
śrīmārkaṇḍeya uvāca
samātṛbhirbhūtagaṇaśca ghorairvṛtaḥ samantātsa nanarta śūlī
gajendracarmāvaraṇe vasānaḥ saṃhartukāmaśca jagatsamastam
maheśvaraḥ sarvasureśvarāṇāṃ mantrair anekekhabaddhamālī
medovasāraktavicarcitāṅgastrailokyadāhe praṇanarta śambhuḥ
sa kālarātryā sahito mahātmā kāle trilokīṃ sakalāṃ jahāra
saṃvartakākhyaḥ sahabhānubhāvaḥ śambhurmahātmā jagato variṣṭhaḥ
sa visphuliṅgotkaradhūmamiśraṃ maholkavajrāśanivātatulyam
tato 'ṭṭahāsaṃ pramumoca ghoraṃ vivṛtya vaktraṃ vaḍavāmukhābham
sahasravajrāśanisaṃnibhena tenāṭṭahāsena harodgatena
āpūritāstatra diśo daśaiva saṃkṣobhitāḥ sarvamahārṇavāśca
sa brahmalokaṃ prajagāma śabdo brahmāṇḍabhāṇḍaṃ pracacāla sarvam
kimetadityākulacetanāste vitrastarūpā ṛṣayo babhūvuḥ
praṇamya sarve sahasaiva bhītā brahmāṇamūcuḥ parameśvareśam
bhītāśca sarve ṛṣayastataste surāsuraiścaiva mahoragaiśca
vidyutprabhābhāsurabhīṣaṇāṅgaḥ ka eṣa cikrīḍati bhūtalasthaḥ
kālānalaṃ gātramidaṃ dadhāno yasyāṭṭahāsena jagadvimūḍham
vitrastarūpaṃ prababhau kṣaṇena saṃhartumicchetkimayaṃ trilokīm
sārdhaṃ tvayā saptabhirarṇakaiśca janastapaḥ satyamabhiprayāti
saṃhartukāmo hi ka eṣa deva etatsamastaṃ kathayāprameya
na dṛṣṭametad viṣamaṃ kadāpi jānāsi tattvaṃ paramo mato naḥ
niśamya tadvākyamathābabhāṣe brahmā samāśvāsya surādisaṅghān
śrībrahmovāca
sa eṣa kālastridivaṃ tvaśeṣaṃ saṃhartukāmo jagadakṣayātmā
pūrṇe ca śete parivatsarāṇāṃ bhaviṣyatīśānavibhurna citram
saṃvatsaro 'yaṃ parivatsaraśca udvatsaro vatsara eṣa devaḥ
dṛṣṭo 'pyadṛṣṭaḥ prahutaḥ prakāśī sthūlaśca sūkṣmaḥ paramāṇureṣaḥ
nātaḥ paraṃ kiṃcidihāsti loke parāparo 'yaṃ prabhurātmavādī
tuṣyeta me kālasamānarūpa ityevamuktvā bhagavānsureśaḥ
sanatkumārapramukhaiḥ sametaḥ saṃtoṣayāmāsa tato yatātmā
brahmovāca
namo 'stu sarvāya suśāntamūrtāye hyaghorarūpāya namonamaste
sarvātmane sarva namonamaste mahātmane bhūtapate namaste
oṅkāra huṅkārapariṣkṛtāya svadhāvaṣaṭkāra namonamaste
guṇatrayeśāya maheśvarāya te trayīmayāya triguṇātmane namaḥ
tvaṃ śaṅkaratvaṃ hi maheśvaro 'si pradhānamagryaṃ tvamasi praviṣṭaḥ
tvaṃ viṣṇurīśaḥ prapitāmahaśca tvaṃ saptajihvastvamanantajihvaḥ
sraṣṭāsi sṛṣṭiśca vibho tvameva viśvasya vedyaṃ ca paraṃ nidhānam
āhurdvijā vedavido vareṇyaṃ parātparastvaṃ parataḥ paro 'si
sūkṣmātisūkṣmaṃ pravadanti yacca vāco nivartanti mano yataśca
śrīmahādeva uvāca
tvayā stuto'haṃ vividhaiśca mantraiḥ puṣṇāmi śāntiṃ tava padmayone
īkṣasva māṃ lokamimaṃ jvalantaṃ vaktrairanekaiḥ prasabhaṃ harantam
evamuktvā sa deveśo devyā saha jagatpatiḥ
pitāmahaṃ samāśvāsya tatraivāntaradhīyata
idaṃ mahatpuṇyatamaṃ variṣṭhaṃ stotraṃ niśamyeha gatiṃ labhante
pāpairanekaiḥ pariveṣṭitā ye prayānti rudraṃ vimalairvimānaiḥ
bhayaṃ ca teṣāṃ na bhavetkadācitpaṭhanti ye tāta idaṃ dvijāgryāḥ
saṅgrāmacaurāgnivane tathābdhau teṣāṃ śivastrāti na saṃśayo 'tra
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye brahmakṛtaśivastutivarṇanaṃ nāma ṣoḍaśo 'dhyāyaḥ
śrīmārkaṇḍeya uvāca
evaṃ saṃstūyamānastu brahmādyair munipuṃgavaiḥ
brahmalokagataistatra saṃjahāra jagatprabhuḥ
sa tadbhīmaṃ mahāraudraṃ dakṣiṇaṃ vaktramavyayam
mahādaṃṣṭrotkaṭārāvaṃ pātālatalasaṃnibham
vidyujjvalanapiṅgākṣaṃ bhairavaṃ lomaharṣaṇam
mahājihvaṃ mahādaṃṣṭraṃ mahāsarpaśirodharam
mahāsuraśiromālaṃ mahāpralayakāraṇam
grasatsamudranihitavātavārimayaṃ haviḥ
vaḍavāmukhasaṅkāśaṃ mahādevasya tanmukham
jihvāgreṇa jagatsarvaṃ lelihānamapaśyata
yojanānāṃ sahasrāṇi sahasrāṇāṃ śatāni ca
diśo daśa mahāghorā māṃsamedovasotkaṭāḥ
tasya daṃṣṭrā vyavardhata śataśo 'tha sahasraśaḥ
sāsurānsuragandharvān sayakṣoragarākṣasān
tasya daṃṣṭrāgrasaṃlagnānsa dadarśa pitāmahaḥ
dantayantrāntasaṃviṣṭaṃ vicūrṇitaśirodharam
jagat paśyāmi rājendra viśantaṃ vyādite mukhe
nānātaraṅgabhaṅgāṅgā mahāphenaughasaṃkulāḥ
yathā nadyo layaṃ yānti samudraṃ prāpya sasvanāḥ
tathā tataṃ viśvamidaṃ samastamanekajīvārṇavadurvigāhyam
viveśa rudrasya mukhaṃ viśālaṃ jvalattadugraṃ ghananādaghoram
jvālāstatastasya mukhātsughorāḥ savisphuliṅgā bahulāḥ sadhūmāḥ
anekarūpā jvalanaprakāśāḥ pradīpayantīva diśo 'khilāśca
tato ravijvālasahasramāli babhūva vaktraṃ calajihvadaṃṣṭram
maheśvarasyādbhutarūpiṇas tadā sa dvādaśātmā prababhūva ekaḥ
tataste dvādaśādityā rudravaktrādvinirgatāḥ
āśritya dakṣiṇāmāśāṃ nirdahanto vasuṃdharām
bhaumaṃ yajjīvanaṃ kiṃcinnānāvṛkṣatṛṇālayam
śuṣkaṃ pūrvamanāvṛṣṭyā sakalākulabhūtalam
taddīpyamānaṃ sahasā sūryais tai rudrasambhavaiḥ
dhūmākulamabhūtsarvaṃ praṇaṣṭagrahatārakam
jajvāla sahasā dīptaṃ bhūmaṇḍalam aśeṣataḥ
jvālāmālākulaṃ sarvamabhūdetaccarācaram
saptadvīpasamudreṣu saritsu ca sarassu ca agniratti jagatsarvamājyāhutimivādhvare
viśālatejasā dīptā mahājvālāsamākulāḥ
dadahur vai jagatsarvamādityā rudrasambhavāḥ
ādityānāṃ raśmayaśca saṃspṛṣṭā vai parasparam
evaṃ dadāha bhagavāṃstrailokyaṃ sacarācaram
saptadvīpapramāṇastu so 'gnirbhūtvā maheśvaraḥ
saptadvīpasamudrāntāṃ nirdadāha vasuṃdharām
sumerumandarāntāṃ ca nirdahur vasudhāṃ tadā
bhittvā tu saptapātālaṃ nāgalokaṃ tato 'dahat
bhūmyadhaḥ saptapātālānnirdahaṃstārakaiḥ saha
cacārāgniḥ samantāttu nirdahanvai yudhiṣṭhira
dhamyamāna ivāṅgārair loharātrir iva jvalan
tathā tatprājvalatsarvaṃ saṃvartāgnipradīpitam
nirvṛkṣā nistṛṇā bhūmir nirnirjharasaraḥ sarit
viśīrṇaśailaśṛṅgaughā kūrmapṛṣṭhopamābhavat
jvālāmālākulaṃ kṛtvā jagatsarvaṃ cidāmakam
mahārūpadharo rudro vyatiṣṭhata maheśvaraḥ
samātṛgaṇabhūyiṣṭhā sayakṣoragarākṣasā
tato devī mahādevaṃ viveśa harilocanā
nirvāṇaṃ paramāpannā śānteva śikhinaḥ śikhā
jagatsarvaṃ hi nirdagdhaṃ tribhirlokaiḥ sahānagha
rudraprasādānmuktvā māṃ narmadāṃ cāpyayonijām
yugānāmayutaṃ devo mayā cādya bubhakṣaṇāt
purā hyārādhitaḥ śūlī tenāhamajarāmaraḥ
aghamarṣaṇaghoraṃ ca vāmadevaṃ ca tryambakam
ṛṣabhaṃ trisuparṇaṃ ca durgāṃ sāvitrameva ca
bṛhadāraṇyakaṃ caiva bṛhatsāma tathottaram
raudrīṃ paramagāyatrīṃ śivopaniṣadaṃ tathā
yathā pratirathaṃ sūktaṃ japtvā mṛtyuṃjayaṃ tathā
saritsāgaraparyantā vasudhā bhasmasātkṛtā
varjayitvā mahābhāgāṃ narmadāmamṛtopamām
mahendro malayaḥ sahyo hemakūṭo 'tha mālyavān
vindhyaśca pāriyātraśca saptaite kulaparvatāḥ
dvādaśādityanirdagdhāḥ śailāḥ śīrṇaśilāḥ pṛthak
bhasmībhūtāstu dṛśyante na naṣṭā narmadā tadā
himavānhemakūṭaśca niṣadho gandhamādanaḥ
mālyavāṃśca giriśreṣṭho nīlaḥ śveto 'tha śṛṅgavān
ete parvatarā jāno devagandharvasevitāḥ
yugāntāgnivinirdagdhāḥ sarve śīrṇamahāśilāḥ
evaṃ mayā purā dṛṣṭo yugānte sarvasaṃkṣayaḥ
varjayitvā mahāpuṇyāṃ narmadāṃ nṛpasattama
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīnarmadāmāhātmye dvādaśādityarūpeṇa jagatsaṃharaṇavarṇanaṃ nāma saptadaśo 'dhyāyaḥ
śrīmārkaṇḍeya uvāca
nirdagdhe 'smiṃstato loke sūryairīśvarasambhavaiḥ
saptabhiścārṇavaiḥ śuṣkairdvīpaiḥ saptabhireva ca
tato mukhāt tasya ghanā maholbaṇā niścerurindrāyudhatulyarūpāḥ
ghorāḥ payodā jagadandhakāraṃ kurvanta īśānavaraprayuktāḥ
nīlotpalābhāḥ kvacidaṃjanābhā gokṣīrakundendunibhāśca kecit
mayūracandrākṛtayas tathā 'nye kecidvidhūmānalasaprabhāśca
kecinmahāparvatakalparūpāḥ kecinmahāmīnakulopamāśca
kecidgajendrākṛtayaḥ surūpāḥ kecinmahākūṭanibhāḥ payodāḥ
calattaraṅgormisamānarūpā mahāpurodhānanibhāśca kecit
sagopurāṭṭālakasaṃnikāśāḥ savidyudulkāśanimaṇḍitāntāḥ
samāvṛtāṅgaḥ sa babhūva devaḥ saṃvartakonāma gaṇaḥ sa raudraḥ
pravarṣamāṇo jagadapramāṇamekārṇavaṃ sarvamidaṃ cakāra
tato mahāmeghavivardhamānam īśānam indrāśanibhir vṛtāṅgam
dadarśa nāhaṃ bhayavihvalāṅgo gaṅgājalaughaiśca samāvṛtāṅgaḥ
gajāḥ punaścaiva punaḥ pibanto jagat samantāt paridahyamānam
āpūritaṃ caiva jagat samantāt sarvaiśca tairjagmuradarśanaṃ ca te
mahārṇavāḥ sapta sarāṃsi dvīpā nadyo 'tha sarvā atha bhūrbhuvaśca
āpūryamāṇāḥ salilaughajālair ekārṇavaṃ sarvamidaṃ babhūva
na dṛśyate kiṃcidaho carācaraṃ niragnicandrārkamaye 'pi loke
praṇaṣṭanakṣatratamo'ndhakāre praśāntavātāstamitaikanīḍeḥ
mahājalaughe 'sya viśuddhasattvā stutirmayā bhūpa kṛtā tadānīm
tato'hamityeva vicintayānaḥ śaraṇyam ekaṃ kva nu yāmi śāntam
smarāmi devaṃ hṛdi cintayitvā prabhuṃ śaraṇyaṃ jalasaṃniviṣṭaḥ
namāmi devaṃ śaraṇaṃ prapadye dhyānaṃ ca tasyeti kṛtaṃ mayā ca
dhyātvā tato 'haṃ salilaṃ tatāra tasya prasādādavimūḍhacetāḥ
glāniḥ śramaścaiva mama praṇaṣṭau devyāḥ prasādena narendraputra
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmyavarṇanaṃ nāmāṣṭādaśo 'dhyāyaḥ
śrīmārkaṇḍeya uvāca
tatastvekārṇave tasmin mumūrṣurahamāturaḥ
kākūcchvāsastaraṃstoyaṃ bāhubhyāṃ nṛpasattama
śṛṇomyarṇavamadhyastho niḥśabdastimite tadā
ambhoravamanaupamyaṃ diśo daśa vinādinam
haṃsakudendusaṃkāśāṃ hāragokṣīrapāṇḍurām
nānāratnavicitrāṅgīṃ svarṇaśṛṅgāṃ manoramām
suraiḥ pravālakamayairlāṅguladhvajaśobhitām
pralambaghoṇāṃ nardantīṃ khurair arṇavagāhinīm
gāṃ dadarśāhamudvigno māmevābhimukhīṃ sthitām
kiṃkiṇījālamuktābhiḥ svarṇaghaṇṭāsamāvṛtām
tasyāścaraṇavikṣepaiḥ sarvamekārṇavaṃ jalam
vikṣiptaphenapuñjaughairnṛtyantīva samaṃ tataḥ
rarāsa salilotkṣepaiḥ kṣobhayantī mahārṇavam
sā māmāha mahābhāga ślakṣṇagambhīrayā girā
mā bhaiṣīr vatsa vatseti mṛtyustava na vidyate
mahādevaprasādena na mṛtyus te mamāpi ca
mamāśrayasva lāṅgūlaṃ tvāmatastārayāmyaham
ghorād asmād bhayād vipra yāvat saṃplavate jagat
kṣuttṛṣāpratighātārthaṃ stanau me tvaṃ pibasva ha
payo 'mṛtāśrayaṃ divyaṃ tatpītvā nirvṛto bhava
tasyāstadvacanaṃ śrutvā harṣātpīto mayā stanaḥ
na kṣuttṛṣā pītamātre stane mahyaṃ tadābhavat
divyaṃ prāṇabalaṃ jajñe samudraplavanakṣamam
tatastāṃ pratyuvācedaṃ kā tvamekārṇavīkṛte
bhramase brūhi tattvena vismayo me mahānhṛdi
bhramato 'tra mamārtasya mumūrṣoḥ prahatasya
tvaṃ hi me śaraṇaṃ jātā bhāgyaśeṣeṇa suvrate
gauruvāca
kimahaṃ vismṛtā tubhyaṃ viśvarūpā maheśvarī
narmadā dharmadā nṝṇāṃ svargaśarmabalapradā
dṛṣṭvā tvāṃ sīdamānaṃ tu rudreṇāhaṃ visarjitā
taṃ dvijaṃ tārayasvārye mā prāṇāṃstyajatāṃ jale
gorūpeṇa vibhorvākyāttvatsakāśamihāgatā
mā mṛṣāvacanaḥ śambhurbhavediti ca satvarā
evamuktastayāhaṃ tu indrāyudhanibhaṃ śubham
lāṅgūlamavyayaṃ jñātvā bhujābhyām avalambitaḥ
tato 'taraṃ taṃ jaladhiṃ lāṅgūladhvajamāśritaḥ
asau devo mahādeva iti māṃ pratyabhāṣata
tato yugasahasrāntam ahaṃ kālaṃ tayā saha
vyacaraṃ vai tamobhūte sarvataḥ salilāvṛte
mahārṇave tatas tasmin bhramangoḥ pucchamāśritaḥ
nirvāte cāndhakāre ca nirāloke nirāmaye
akasmāt salile tasminnatasīpuṣpasannibham
vibhinnāṃjanasaṅkāśamākāśamiva nirmalam
nīlotpaladalaśyāmaṃ pītavāsasamavyayam
kirīṭenārkavarṇena vidyudvidyotakāriṇā
bhrājamānena śirasā khamivātyantarūpiṇam
kuṇḍaloddhaṣṭagallaṃ tu hāroddyotitavakṣasam
jāmbūnadamayair divyair bhūṣaṇair upaśobhitam
nāgopadhānaśayanaṃ sahasrādityavarcasam
anekabāhūrudharaṃ naikavaktraṃ manoramam
suptamekārṇave vīraṃ sahasrākṣaśirodharam
jaṭājūṭena mahatā sphuradvidyutsamārciṣā
ekārṇavaṃ jagatsarvaṃ vyāpya devaṃ vyavasthitam
grasitvā śaṅkaraḥ sarvaṃ sadevāsuramānavam
prapaśyāmyahamīśānaṃ suptamekārṇave prabhum
sarvavyāpinamavyaktamanantaṃ viśvatomukham
tasya pādatalābhyāśe svarṇakeyūramaṇḍitām
viśvarūpāṃ mahābhāgāṃ viśvamāyāvadhāriṇīm
śrīmayīṃ hrīmayīṃ devīṃ dhīmayīṃ vāṅmayīṃ śivām
siddhiṃ kīrtiṃ ratiṃ brāhmīṃ kālarātrimayonijām
tām evāhaṃ tadātyantamīśvarāntikamāsthitām
adrākṣaṃ candravadanāṃ dhṛtiṃ sarveśvarīmumām
śāntaṃ prasuptaṃ navahemavarṇamumāsahāyaṃ bhagavantamīśam
tamovṛtaṃ puṇyatamaṃ vīraṣṭhaṃ pradakṣiṇīkṛtya namaskaromi
tataḥ prasuptaḥ sahasā vibuddho rātrikṣaye devavaraḥ svabhāvāt
vikṣobhayan bāhubhir arṇavāmbho jagatpraṇaṣṭaṃ salile vimṛśya
kiṃ kāryamityeva vicintayitvā vārāharūpo 'bhavadadbhutāṅgaḥ
mahāghanāmbhodharatulyavarcāḥ pralambamālāmbaraniṣkamālī
saśaṅkhacakrāsidharaḥ kirīṭī savedavedāṅgamayo mahātmā
trailokyanirmāṇakaraḥ purāṇo devatrayīrūpadharaśca kārye
sa eva rudraḥ sa jagajjahāra sṛṣṭyarthamīśaḥ prapitāmaho 'bhūt
saṃrakṣaṇārthaṃ jagataḥ sa eva hariḥ sucakrāsigadābjapāṇiḥ
teṣāṃ vibhāgo na hi kartumarho mahātmanām ekaśarīrabhājām
mīmāṃsāhetvarthaviśeṣatarkair yasteṣu kuryāt pravibhedam ajñaḥ
sa yāti ghoraṃ narakaṃ krameṇa vibhāgakṛddveṣamatirdurātmā
yā yasya bhaktiḥ sa tayaiva nūnaṃ dehaṃ tyajan svaṃ hyamṛtatvameti
saṃmohayan mūrtibhir atra lokaṃ sraṣṭā ca goptā kṣayakṛtsa devaḥ
tasmān na mohātmakamāviśeta dveṣaṃ na kuryāt pravibhinnamūrtiḥ
vārāhamīśānavaro 'pyato 'sau rūpaṃ samāsthāya jagadvidhātā
naṣṭe triloke 'rṇavatoyamagne vimārgitoyaughamaye 'ntarātmā
bhittvārṇavaṃ toyamathāntarasthaṃ viveśa pātālatalaṃ kṣaṇena
jale nimagnāṃ dharaṇīṃ samastāṃ samaspṛśatpaṅkajapatranetrām
viśīrṇaśailopalaśṛṅgakūṭāṃ vasuṃdharāṃ tāṃ pralaye pralīnām
daṃṣṭraikayā viṣṇuratulyasāhasaḥ samuddadhāra svayameva devaḥ
sā tasya daṃṣṭrāgravilambitāṅgī kailāsaśṛṅgāgragateva jyotsnā
vibhrājate sāpyasamānamūrtiḥ śaśāṅkaśṛṅge ca taḍidvilagnā
tāmujjahārārṇavatoyamagnāṃ karī nimagnāmiva hastinīṃ haṭhāt
nāvaṃ viśīrṇāmiva toyamadhyād udīrṇasattvo 'nupamaprabhāvaḥ
sa tāṃ samuttārya mahājalaughāt samudramāryo vyabhajatsamastam
mahārṇaveṣveva mahārṇavāmbho nikṣepayāmāsa punarnadīṣu
śīrṇāṃśca śailānsa cakāra bhūyo dvīpānsamastāṃśca tathārṇavāṃśca
śailopalairye vicitāḥ samantācchiloccayāṃstānsa cakāra kalpe
anekarūpaṃ pravibhajya dehaṃ cakāra devendragaṇānsamastān
mukhācca vahnirmanasaśca candraścakṣośca sūryaḥ sahasā babhūva
jajñe 'tha tasyeśvarayogamūrteḥ pradhyāyamānasya surendrasaṅghaḥ
vedāśca yajñāśca tathaiva varṇās tathā hi sarvauṣadhayo rasāśca
jagatsamastaṃ manasā babhūva yatsthāvaraṃ kiṃcidihāṇḍajaṃ vā
jarāyujaṃ svedajam udbhijjaṃ vā yat kiṃcid ā kīṭapipīlakādyam
tato vijajñe manasā kṣaṇena anekarūpāḥ sahasā maheśā
cakāra yanmūrtibhir avyayātmā aṣṭābhir āviśya punaḥ sa tatra
līlāṃ cakārātha samṛddhatejā ato 'tra me paśyata eva viprāḥ
teṣāṃ mayā darśanameva sarvaṃ yāvanmuhūrtātsamakāri bhūpa
kṛtvā tvaśeṣaṃ kila līlayaiva sa devadevo jagatāṃ vidhātā
sarvatradṛksarvaga eva devo jagāma cādarśanamādikartā
yattanmuhūrtādiha nāmarūpaṃ tāvat prapaśyāmi jagattathaiva
dvīpaiḥ samudrair abhisaṃvṛtaṃ hi nakṣatratārādivimānakīrṇam
viyatpayodagrahacakracitraṃ nānāvidhaiḥ prāṇigaṇair vṛtaṃ ca
tāṃ vai na paśyāmi mahānubhāvāṃ gorūpiṇīṃ sarvasureśvarīṃ ca
kva sāṃprataṃ seti vicintya rājanvibhrāntacittastvabhavaṃ tadaiva
diśo vibhāgānavalokayān ṛte punastāṃ kathamīśvarāṅgīm
paśyāmi tāmatra punaśca śubhrāṃ mahābhranīlāṃ śuciśubhratoyām
vṛkṣairanekairupaśobhitāṅgīṃ gajaisturaṅgairvihagairvṛtāṃ ca
yathā purātīramupetya devyāḥ samāsthitaścāpyamarakaṇṭake tu
tathaiva paśyāmi sukhopaviṣṭa ātmānam avyagramavāptasaukhyam
tathaiva puṇyā malatoyavāhāṃ dṛṣṭvā punaḥ kalpaparikṣaye 'pi
ambām ivāryām anukampamānām akṣīṇatoyāṃ virujāṃ viśokaḥ
evaṃ mahatpuṇyatamaṃ ca kalpaṃ paṭhanti śṛṇvanti ca ye dvijendrāḥ
mahāvarāhasya maheśvarasya dine dine te vimalā bhavanti
aśubhaśatasahasraṃ te vidhūya prapannāstridivamamarajuṣṭaṃ siddhagandharvayuktam
vimalaśaśinibhābhiḥ sarva evāpsarobhiḥ saha vividhavilāsaiḥ svargasaukhyaṃ labhante
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīnarmadāmāhātmye vārāhakalpavṛttāntavarṇanaṃ nāmaikonaviṃśo 'dhyāyaḥ
yudhiṣṭhira uvāca
śrutā me vividhā dharmāḥ saṃhārāstvatprasādataḥ
kṛtā devena sarveṇa ye ca dṛṣṭāstvayānagha
sāmprataṃ śrotumicchāmi prabhāvaṃ śārṅgadhanvanaḥ
tvayānubhūtaṃ viprendra tanme tvaṃ vaktumarhasi
śrīmārkaṇḍeya uvāca
ataḥ paraṃ pravakṣyāmi prajāsaṃhāralakṣaṇam
yaccihnaṃ dṛśyate tatra yathā kalpo vidhīyate
ulkāpātāḥ sanirghātā bhūmikampastathaiva ca
patate pāṃśuvarṣaṃ ca nirghoṣaścaiva dāruṇaḥ
yakṣakinnaragandharvāḥ piśācoragarākṣasāḥ
sarve te pralayaṃ yānti yugānte samupasthite
parvatāḥ sāgarā nadyaḥ sarāṃsi vividhāni ca
vṛkṣāḥ śeṣaṃ samāyānti vallījātaṃ tṛṇāni ca
evaṃ hi vyākulībhūte sarvauṣadhijalojjhite
kāṣṭhabhūte tu saṃjāte trailokye sacarācare
yāvatpaśyāmi madhyāhne snānakāla upasthite
trailokyaṃ jvalanākāraṃ durnirīkṣaṃ durāsadam
dvau sūryau pūrvatastāta paścimottarayostathā
tathaiva dakṣiṇe dvau ca sūryau dṛṣṭau pratāpinau
dvau sūryau nāgalokasthau madhye dvau gaganasya ca
ityete dvādaśādityāstapante sarvato diśam
pṛthivīmadahansarvāṃ saśailavanakānanām
nādagdhaṃ dṛśyate kiṃcidṛte revāṃ ca māṃ tathā
pṛthivyāṃ dahyamānāyāṃ havirgandhaśca jāyate
tato me śuṣyate gātraṃ tṛṣāpyevaṃ durāsadā
na hi vindāmi pānīyaṃ śoṣitaṃ ca divākaraiḥ
yāvatkamaṇḍaluṃ vīkṣe śuṣkaṃ tatrāpi tajjalam
tato 'haṃ śokasaṃtapto viśeṣātkṣuttṛṣārditaḥ
utpapāta kṣiterūrdhvaṃ paśyamāno divaṃ prati
tāvatpaśyāmi gagane gṛhaṃ śṛṅgārabhūṣitam
tatastajjñātukāmo 'haṃ prasthito rājasattama
prākāreṇa vicitreṇa kapāṭārgalabhūṣitam
vicitraśikharopetaṃ dvāradeśamupāgataḥ
ṣaḍaśītisahasrāṇi yojanānāṃ samucchraye
tadardhaṃ tu pṛthaktvena kāñcanaṃ ratnabhūṣitam
tatra madhye parāṃ śayyāṃ paśyāmi nṛpasattama
śayyopari śayānaṃ tu puruṣaṃ divyamūrdhajam
vikuñcitāgrakeśāntaṃ samastaṃ yojanāyatam
mukuṭena vicitreṇa dīptikāntena śobhitam
śyāmaṃ kamalapatrābhaṃ suprabhaṃ ca sunāsikam
siṃhāsyamāyatabhujaṃ gallaśmaśruvarāṅkitam
trivalībhaṅgasubhagaṃ karṇakuṇḍalabhūṣitam
viśālābhaṃ supīnāṅgaṃ pārśvasvāvartabhūṣitam
śobhitaṃ kaṭibhāgena vibhaktaṃ jānujaṅghayoḥ
padmāṅkitatalaṃ devam ātāmrasunakhāṅgulim
meghanādasugambhīraṃ sarvāvayavasundaram
śayyāmadhyagataṃ devamapaśyaṃ puruṣottamam
śaṅkhacakragadāpāṇiṃ śayānaṃ dakṣiṇena tu
akṣasūtrodyatakaraṃ sūryāyutasamaprabham
taṃ dṛṣṭvā bhaktimāndevaṃ stotukāmo vyavasthitaḥ
jayeśa jaya vāgīśa jaya divyāṅgabhūṣaṇa
jaya devapate śrīmansākṣādbrahma sanātana
tava lokāḥ śarīrasthāstvaṃ gatiḥ parameśvara
tvadādhārā hi deveśa sarve lokā vyavasthitāḥ
tvaṃ śreṣṭhaḥ sarvasattvānāṃ tvaṃ kartā dharaṇīdharaḥ
tvaṃ hautram agnihotrāṇāṃ sūtramantrastvameva ca
gokarṇaṃ bhadrakarṇaṃ ca tvaṃ ca māheśvaraṃ padam
tvaṃ kīrtiḥ sarvakīrtīnāṃ dainyapāpapraṇāśinī
tvaṃ naimiṣaṃ kurukṣetraṃ tvaṃ ca viṣṇupadaṃ param
tvayā tu līlayā deva padākrāntā ca medinī
tvayā baddho balirdeva tvayendrasya padaṃ kṛtam
tvaṃ kalirdvāparaṃ deva tretā kṛtayugaṃ tathā
pralambadamanaśca tvaṃ sraṣṭā tvaṃ ca vināśakṛt
tvayā vai dhāryate lokāstvaṃ kālaḥ sarvasaṃkṣayaḥ
tvayā hi deva sṛṣṭāstāḥ sarvā vai devayonayaḥ
tvaṃ panthāḥ sarvalokānāṃ tvaṃ ca mokṣaḥ parā gatiḥ
brahmā tvadudbhavo devo rajorūpaḥ sanātanaḥ
rudraḥ krodhodbhavo 'pyevaṃ tvaṃ ca sattve vyavasthitaḥ
etaccarācaraṃ deva krīḍanārthaṃ tvayā kṛtam
evaṃ saṃtaptadehena stuto devo mayā prabhuḥ
bhaktyā paramayā rājansarvabhūtapatiḥ prabhuḥ
stuvanvai tatra paśyāmi vāripūrṇāṃstato ghaṭān
tato mayā vismṛtā yā tṛṣā sā vardhitā punaḥ
upāsarpaṃ tatastasya pārśvaṃ vai puruṣasya hi
pānīyaṃ pātukāmena cintitaṃ ca mayā punaḥ
nāpaśyata hi māṃ caiṣa supto 'pi na ca budhyate
yastu pāpena saṃmūḍhaḥ sukhaṃ suptaṃ prabodhayet
jāyate tasya pāpasya brahmahatyāphalaṃ mahat
evaṃ saṃcintyamāne tu dvitīyo hyāgataḥ pumān
nekṣate jalpate kiṃcidvāmaskandhe mṛgājinī
jaṭī kamaṇḍaludharo daṇḍī mekhalayā vṛtaḥ
bhasmonmṛditasarvāṅgo mahātejāstrilocanaḥ
yāvat taṃ stotukāmo 'ham apaśyaṃ svacchacakṣuṣā
tāvat sarvāṅgasambhūtyāmahatyā rūpasampadā
apaśyaṃ saṃvṛtāṃ nārīṃ sarvābharaṇabhūṣitām
dṛṣṭvā tāṃ patito bhūmau jayasveti bruvaṃstataḥ
jaya rudrāṅgasambhūte jayavāhini sanātani
jaya kaumāri māhendri vaiṣṇavī vāruṇī tathā
jaya kauberi sāvitri jaya dhātri varānane
tṛṣṇayā taptade hasya rakṣāṃ kuru carācare
śrīdevyuvāca
prasannā vipraśārdūla tava vākyaiḥ suśobhanaiḥ
vartate mānase yatte mayā jñātaṃ dvijottama
śṛṇu vipra mamāpyasti vratametatsudāruṇam
strīlaghutvānmayārabdhaṃ duṣkaraṃ mandamedhayā
yadi bhāvī ca me putro dharmiṣṭho lokaviśrutaḥ
viprasya tu stanaṃ dattvā paścāddāsyāmi bālake
sa me putraḥ samutpanno yathokto me mahāmune
stanaṃ piba tvaṃ viprendra yadi jīvitumicchasi
śrīmārkaṇḍeya uvāca
akāryametadviprāṇāṃ yastvimaṃ pibate stanam
punaścaivopanayanaṃ vratasiddhiṃ na gacchati
brāhmaṇatvaṃ tribhirlokairdurlabhaṃ padmalocane
saṃskāraiḥ saṃskṛto vipro yaiśca jāyeta tacchṛṇu
prathamaṃ caiva nārīṣu saṃskārair bījavāpatam
bījaprakṣepaṇādeva bījakṣepaḥ sa ucyate
tadante ca mahābhāge garbhādhānaṃ dvitīyakam
puṃsavanaṃ tṛtīyaṃ tu sīmantaṃ ca caturthakam
pañcamaṃ jātakarma syānnāma vai ṣaṣṭhamucyate
niṣkrāmaḥ saptamaścaiva hyannaprāśanamaṣṭamam
navamaṃ vai cūḍakarma daśamaṃ mauñjibandhanam
aiṣikaṃ dārvikaṃ caiva saumikaṃ bhaumikaṃ tathā
patnīsaṃyojanaṃ cānyaddaivakarma tataḥ param
mānuṣyaṃ pitṛkarma syāddaśamāṣṭāsu śobhane
bhūtaṃ bhavyaṃ tatheṣṭaṃ ca pārvaṇaṃ ca tataḥ param
śrāddhaṃ śrāvaṇyāmāgrayaṇaṃ ca caitrāśvayujyāṃ daśapaurṇamāsyām
nirūḍhapaśusavanasautrāmaṇyagniṣṭomātyagniṣṭomāḥ
sarvabhūteṣu kṣāntiranasūyā śaucamaṅgalam akārpaṇyam aspṛheti
ebhir aṣṭacatvāriṃśadbhiḥ saṃskāraiḥ saṃkṛto brāhmaṇo bhavati
evaṃ jñātvā mahābhāge na tu māṃ pātumarhasi
śiśupeyaṃ stanaṃ bhadre kathaṃ vai madvidhaḥ pibet
mamaitadvacanaṃ śrutvā nārī vacanamabravīt
yadi tvaṃ na pibeḥ stanyaṃ payo bālo mariṣyati
śrūyate triṣu lokeṣu vedeṣu ca smṛtiṣvapi
mucyate sarvapāpebhyo bhrūṇahatyā na muñcati
bhavitrī tava hatyā ca mahābhāgavataḥ punaḥ
janmāni ca śatānyaṣṭau kliśyate bhrūṇahatyayā
mṛtaḥ śunatvaṃ cāpnoti varṣāṇāṃ tu śatatrayam
tatastasya kṣaye jāte kākayoniṃ vrajetpunaḥ
tatrāpi ca śatānyaṣṭau kliśyate pāpakarmaṇi
varāho daśa janmāni tadante jāyate kṛmiḥ
tataścārohiṇīṃ prāpya gogajāśvanṛjanmabhāk
śrūyate śrutiśāstreṣu vedeṣu ca paraṃtapa
sarvapāpādhikaṃ pāpaṃ bālahatyā dvijottama
bālahatyāyuto vipraḥ pacyate narake dhruvam
varṣāṇi ca śatānyaṣṭau prāpnoti yamayātanām
tasmādalpataro doṣaḥ pibato me stanaṃ tava
tathaivāpibataḥ pāpaṃ jāyate bahuvarṣikam
kṣudhātṛṣāvirāmaste puṇyaṃ ca pibataḥ stanam
ato na cetaḥ saṃdigdhaṃ kartavyamiha karhicit
ehi vipra yathākāmaṃ bālārthe piba me stanam
tato 'haṃ vacanaṃ śrutvā stanaṃ pātuṃ samudyataḥ
na ca tṛptiṃ vijānāmi pibataḥ stanamuttamam
triṃśadvarṣasahasrāṇi bhārataivaṃ śatāni ca
tataḥ prabuddhotsaṅge 'haṃ māyānidrāvimohitaḥ
nidrāvigatamoho 'haṃ yāvatpaśyāmi pāṇḍava
tāvatsuptaṃ na paśyāmi na ca taṃ bālakaṃ vibho
caturastāṃśca vai kumbhān paśyāmi tatra bhārata
na ca paśyāmi tāṃ devīṃ gatā vai kutracicca te
evaṃ vimṛśyamānasya cintayānasya tiṣṭhataḥ
īṣaddhasitayā vācā devī vacanamabravīt
śrīdevyuvāca
kṛṣṇaḥ sa puruṣaḥ supto dvitīyo 'pyāgato haraḥ
ye catvāraśca te kumbhāḥ samudrāste dvijottama
yaśca bālastvayā dṛṣṭo brāhmā lokapitāmahaḥ
ahaṃ ca pṛthivī jñeyā saptadvīpā sarvatā
yā gatā tvāṃ parityajya bhūtale supratiṣṭhitā
imāṃ ca prekṣase vipra narmadāṃ saritāṃ varām
sarvasattvopakārāya bṛhate puṇyalakṣaṇā
revānadī tu vikhyātā na mṛtā tena narmadā
evaṃ jñātvā śamaṃ gaccha svastho bhava mahāmune
ityuktvā māṃ tadā devī tatraivāntaradhīyata
evaṃ hi śete bhagavānsattvasthaḥ pralaye sadā
sattvarūpo mahādevo yadādhāre jagatsthitam
evaṃ mayānubhūtaṃ tu dṛṣṭamāścaryamuttamam
sarvapāpaharaṃ puṇyaṃ kathitaṃ te narottama
viṣṇoścaritamityuktaṃ yattvayā paripṛcchitam
bhūya eva mahābāho kimanyacchrotumicchasi
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe vārāhakalpavṛttāntavarṇanaṃ nāma viṃśo 'dhyāyaḥ
yudhiṣṭhira uvāca
śrutaṃ me vividhāścaryaṃ tvatprasādāddvijottama
bhūyaśca śrotumicchāmi tanme kathaya suvrata
kathameṣā nadī puṇyā sarvanadīṣu cottamā
narmadā nāma vikhyātā bhūyo me kathayānagha
śrīmārkaṇḍeya uvāca
narmadā saritāṃ śreṣṭhā sarvapāpapraṇāśinī
tārayetsarvabhūtāni sthāvarāṇi carāṇi ca
narmadāyāstu māhātmyaṃ yatpūrveṇa mayā śrutam
tatte 'haṃ sampravakṣyāmi śṛṇuṣvaikamanā nṛpa
gaṅgā kanakhale puṇyā kurukṣetre sarasvatī
grāme vā yadi vāraṇye puṇyā sarvatra narmadā
tribhiḥ sārasvataṃ toyaṃ saptāhena tu yāmunam
sadyaḥ punāti gāṅgeyaṃ darśanādeva nārmadam
kaliṅgadeśāt paścārdhe parvate 'marakaṇṭake
puṇyā ca triṣu lokeṣu ramaṇīyā pade pade
tatra devāśca gandharvā ṛṣayaśca tapodhanāḥ
tapastaptvā mahārāja siddhiṃ paramikāṃ gatāḥ
tatra snātvā naro rājanniyamastho jitendriyaḥ
upoṣya rajanīmekāṃ kulānāṃ tārayecchatam
siddhikṣetraṃ paraṃ tāta parvato hyamaraṃkaṭaḥ
sarvadevāśrito yasmādṛṣibhiḥ parisevitaḥ
siddhavidyādharā bhūtagandharvāḥ sthānamuttamam
dṛśyādṛśyāśca rājendra sevante siddhikāṅkṣiṇaḥ
ahaṃ ca paramaṃ sthānaṃ tataḥ prabhṛti saṃśritaḥ
atra praṇavarūpo vai sthāne tiṣṭhatyumāpatiḥ
śrīkaṇṭhaḥ sagaṇaḥ sarvabhūtasaṅghairniṣevitaḥ
asmādgirivarādbhūpa vakṣye tīrthasya vistaram
yāni santīha tīrthāni puṇyāni nṛpasattama
yāni yānīha tīrthāni narmadāyāstaṭadvaye
na teṣāṃ vistaraṃ vaktuṃ śakto brahmāpi bhūpate
yojanānāṃ śataṃ sāgraṃ śrūyate sariduttamā
vistareṇa tu rājendra ardhayojanamāyatā
ṣaṣṭitīrthasahasrāṇi ṣaṣṭikoṭyastathaiva ca
parvatādudadhiṃ yāvadubhe kūle na saṃśayaḥ
saptaṣaṣṭisahasrāṇi saptaṣaṣṭiśatāni ca
saptaṣaṣṭistathā koṭyo vāyustīrthāni cābravīt
paraṃ kṛtayuge tāni yānti pratyakṣatāṃ nṛpa
paśyanti mānavāḥ sarve satataṃ dharmabuddhayaḥ
yathāyathā kalirghoro vartate dāruṇo nṛpa
tathātathālpatāṃ yānti hīnasattvā yato narāḥ
jāleśvarāditīrthāni parvate 'sminnarādhipa
pitṛtṛptipradānyāhuḥ svargamokṣapradāni ca
śreṣṭhaṃ dāruvanaṃ tatra carukāsaṃgamaḥ śubhaḥ
uttare narmadāyāstu carukeśvaram uttamam
dārukeśvaratīrthaṃ ca vyatīpāteśvaraṃ tathā
pātāleśvaratīrthaṃ ca koṭiyajñaṃ tathaiva ca
iti caivottare kūle revāyā nṛpasattama
amareśvarapārśve ca liṅgānyaṣṭottaraṃ śatam
varuṇeśvaramukhyāni sarvapāpaharāṇi ca
māndhātṛpurapārśve ca siddheśvarayameśvarau
oṅkārātpūrvabhāge ca kedāraṃ tīrthamuttamam
tatsamīpe mahārāja svargadvāramaghāpaham
nāmnā brahmeśvaraṃ puṇyaṃ saptasārasvataṃ puraḥ
rudrāṣṭakaṃ ca sāvitraṃ somatīrthaṃ tathaiva ca
etāni dakṣiṇe tīre revāyā bharatarṣabha
asmiṃstu parvate tāta rudrāṇāṃ koṭayaḥ sthitāḥ
snānaistuṣṭirbhavetteṣāṃ gandhamālyānulepanaiḥ
prītāste 'pi bhavantyatra rudrā rājan na saṃśayaḥ
japena pāpasaṃśuddhirdhyānenānantyam aśnute
dānena bhogānāpnoti ityevaṃ śaṅkaro 'bravīt
parvatāt paścime deśe svayaṃ devo maheśvaraḥ
sthitaḥ praṇavarūpo 'sau jagadādiḥ sanātanaḥ
tatra snātvā śucirbhūtvā brahmacārī jitendriyaḥ
pitṛkāryaṃ prakurvīta vidhidṛṣṭena karmaṇā
tilodakena tatraiva tarpayetpitṛdevatāḥ
ā saptamaṃ kulaṃ tasya svarge modati pāṇḍava
ātmanā saha bhogāṃśca vividhān labhate sukhī
ṣaṣṭivarṣasahasrāṇi krīḍate surapūjitaḥ
modate suciraṃ kālaṃ pitṛpūjāphaladhitaḥ
tataḥ svargātparibhraṣṭo jāyate vimale kule
dhanavāndānaśīlaśca nīrogo lokapūjitaḥ
punaḥ smarati tattīrthaṃ gamanaṃ kurute punaḥ
dvitīye janmani bhaveddhradasyānucarotkaṭaḥ
tathaiva brahmacaryeṇa sopavāso jitendriyaḥ
sarvahiṃsānivṛttastu labhate phalamuttamam
evaṃ dharmasamācāro yastu prāṇānparityajet
tasya puṇyaphalaṃ yadvai tannibodha narādhipa
śataṃ varṣasahasrāṇi svarge modati pāṇḍava
apsarogaṇasaṃkīrṇe divyaśabdānunādite
divyagandhānuliptāṅgo divyālaṅkārabhūṣitaḥ
krīḍate daivataiḥ sārddhaṃ siddhagandharvasaṃstutaḥ
tataḥ svargātparibhraṣṭo rājā bhavati vīryavān
hastyaśvarathayānaiśca dharmajñaḥ śāstratatparaḥ
gṛhe stambhaśatākīrṇe sauvarṇe rajatānvite
saptāṣṭabhūmisudvāre dāsīdāsasamākule
mattamātaṅganiḥśvāsairvājiheṣitanāditaiḥ
kṣubhyate tasya taddvāramindrasya bhuvanaṃ yathā
rājarājeśvaraḥ śrīmānsarvastrījanavallabhaḥ
tasmingṛhe vasitvā tu krīḍābhogasamanvitaḥ
jīvedvarṣaśataṃ sāgraṃ sarvavyādhivivarjitaḥ
evaṃ teṣāṃ bhavetsarvaṃ ye mṛtā hyamareśvare
agnipraveśaṃ yaḥ kuryād bhaktyā hyamarakaṇṭake
sa mṛtaḥ svargamāpnoti yāsyate paramāṃ gatim
snānaṃ dānaṃ japo homaḥ śubhaṃ vā yadi vāśubham
purāṇe śrūyate rājansarvaṃ koṭiguṇaṃ bhavet
tasyāstīre tu ye vṛkṣāḥ patitāḥ kālaparyaye
narmadātoyasaṃspṛṣṭāste yānti paramāṃ gatim
anivṛttikā gatistasya pavanasyāmbare yathā
patanaṃ kurute yastu tasmiṃstīrthe narādhipa
kanyāstrīṇi sahasrāṇi pātāle bhogabhāginaḥ
tiṣṭhanti bhavane tasya preṣaṇe prārthayanti ca
divyabhogaiḥ susampannaḥ krīḍate kālam īpsatam
pṛthivyāṃ hy āsamudrāyāṃ tādṛśo naiva jāyate
yādṛśo 'yaṃ naraśreṣṭha parvato 'marakaṇṭakaḥ
tatra tīrthaṃ tu vijñeyaṃ parvatasyānu paścime
hrado jāleśvaro nāma triṣu lokeṣu viśrutaḥ
tatra piṇḍapradānena sandhyopāsanakena tu
pitaro dvādaśābdāni tarpitāstu bhavanti vai
dakṣiṇe narmadātīre kapilā tu mahānadī
saralārjunasaṃchannā khadirairupaśobhitā
mādhavīsallakībhiśca vallībhiś cāpyalaṃkṛtā
śvāpadairgarjamānaiśca gomāyuvānarādibhiḥ
pakṣijātiviśeṣaiśca nityaṃ pramuditā nṛpa
sāgraṃ koṭiśataṃ tatra ṛṣīṇāmiti śuśruma
tapastaptvā gataṃ mokṣaṃ yeṣāṃ janma na cāgamaḥ
yena tatra tapastaptaṃ kapilena mahātmanā
tatra taccābhavattīrthaṃ puṇyaṃ siddhaniṣevitam
yena sā kāpilaistāta sevitā ṛṣibhiḥ purā
tena sā kapilā nāma gītā pāpakṣayaṃkarī
tatra koṭiśataṃ sāgraṃ tīrthānām amareśvare
ahorātroṣito bhūtvā mucyate sarvakilbiṣaiḥ
dānaṃ ca vidhivad dattvā yathāśaktyā dvijottame
īśvarānugrahātsarvaṃ tatra koṭiguṇaṃ bhavet
yasmādanakṣaraṃ rūpaṃ praṇavasyeha bhārata
śivasvarūpasya tataḥ kṛtamātrākṣaraṃ bhavet
tiryañcaḥ paśavaścaiva vṛkṣā gulmalatādayaḥ
te 'pi tatra kṣayaṃ yātāḥ svargaṃ yānti na saṃśayaḥ
viśalyā tatra yā proktā tatraiva tu mahānadī
snātvā dattvā yathānyāyaṃ tatrāpi sukṛtī bhavet
tatra devagaṇāḥ sarve sakinnaramahoragāḥ
yakṣarākṣasagandharvā ṛṣayaśca tapodhanāḥ
sarve samāgatāstāṃ vai paśyanti hyamareśvare
taiśca sarvaiḥ samāgamya vanditau tau śubhau kaṭau
purā yuge mahāghore sarvalokabhayaṃkare
narmadāyāḥ sutastatra saśalyo viśalīkṛtaḥ
sarvadevaiśca ṛṣibhirviśalyā tena sā smṛtā
yudhiṣṭhira uvāca
utpannā tu kathaṃ tāta viśalyā kapilā katham
kathaṃ vā narmadāputraḥ śalyayukto 'bhavanmune
āścaryabhūtaṃ lokasya śrotumicchāmi suvrata
śrīmārkaṇḍeya uvāca
purā dākṣāyaṇī nāma sahitā śūlapāṇinā
krīḍitvā narmadātoye parayā ca mudā nṛpa
jalāduttīrya sahasā vastramanyatsamāharat
devyāstu snānavastraṃ tatpīḍitaṃ līlayā nṛpa
sahitānucarībhistu indrāyudhanibhaṃ bhṛśam
tasminniṣpīḍyamāne tu vāri yanniḥsṛtaṃ tadā
tasmādiyaṃ sarijjajñe kapilākhyā mahānadī
saṃyogādaṅgarāgasya vastrodyatkapilaṃ jalam
galitaṃ tena kapilā varṇato nāmato 'bhavat
tathā gandharasairyuktaṃ nānāpuṣpaistu vāsitam
nānāvarṇāruṇaṃ śubhraṃ vastrādyadvāri niḥsṛtam
pīḍyamānaṃ karaiḥ śubhrais tais tu pallavakomalaiḥ
kapilaṃ jalamiśraistu tasmādeṣā saridvarā
kapilā cocyate tajjñaiḥ purāṇārthaviśāradaiḥ
eṣā vai vastrasambhūtā narmadātoyasambhavā
mahāpuṇyatamā jñeyā kapilā sariduttamā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye kapilāsaritsambhavavarṇanaṃ nāmaikaviṃśo 'dhyāyaḥ
śrī mārkaṇḍeya uvāca
ataḥ paraṃ pravakṣyāmi sā viśalyā hyabhūdyathā
āścaryabhūtā lokasya sarvapāpakṣayaṃkarī
brahmaṇo mānasaḥ putro mukhyo hyagnirajāyata
mukhyo vahniritiprokta ṛṣiḥ paramadhārmikaḥ
tasya svāhābhavatpatnī smṛtā dākṣāyaṇī tu sā
tasyāṃ mukhyā mahārāja trayaḥ putrāstadā 'bhavan
agnirāhavanīyastu dakṣiṇāgnistathaiva ca
gārhapatyastṛtīyastu trailokyaṃ yaiśca dhāryate
tathā vai gārhapatyo 'gnirjajñe putradvayaṃ śubham
padmakaḥ śaṅkunāmā ca tāvubhāvagnisattamau
vasannagnirnadītīre samāśritya mahattapaḥ
rudramārādhayāmāsa jitātmā susamāhitaḥ
daśavarṣasahasrāṇi cacāra vipulaṃ tapaḥ
tamuvāca mahādevaḥ prasanno vṛṣabhadhvajaḥ
bhobho brūhi mahābhāga yatte manasi vartate
dātā hyaham asaṃdeho yadyapi syāt sudurlabham
agniruvāca
narmadeyaṃ mahābhāgā sarito yāśca ṣoḍaśa
bhavantu mama patnyastāstvatprasādānmaheśvara
tāsu vai cintitān putrān agryān utpādayāmyaham
eṣa eva varo deva dīyatāṃ me maheśvara
īśvara uvāca
etāstu dhiṣṇināmnyo vai bhaviṣyanti saridvarāḥ
patnyastava viśālākṣyo vede khyātā na saṃśayaḥ
tāsāṃ putrā bhaviṣyanti hyagnayo ye 'dhvare smṛtāḥ
dhiṣṇyānāma suvikhyātā yāvadābhūtasamplavam
evamuktvā mahādevastatraivāntaradhīyata
narmadā ca saricchreṣṭhā tasya bhāryā babhūva ha
kāverī kṛṣṇaveṇī ca revā ca yamunā tathā
godāvarī vitastā ca candrabhāgā irāvatī
vipāśā kauśikī caiva sarayūḥ śatarudrikā
śiprā sarasvatī caiva hrādinī pāvanī tathā
etāḥ ṣoḍaśā nadyo vai bhāryārthaṃ saṃvyavasthitāḥ
tadātmānaṃ vibhajyāśu dhiṣṇīṣu sa mahādyutiḥ
vyabhicārāt tu bhartur vai narmadādyāsu dhiṣṇiṣu
utpannāḥ śucayaḥ putrāḥ sarve te dhiṣṇyapāḥ smṛtāḥ
tasyāśca narmadāyāstu dhiṣṇīndro nāma viśrutaḥ
babhūva putro balavānrūpeṇāpratimo nṛpa
tato devāsuraṃ yuddham abhavallomaharṣaṇam
mayatārakam ityevaṃ triṣu lokeṣu viśrutam
tatra daityair mahāghorair mayatārapurogamaiḥ
tāḍitāste surāstrastā viṣṇuṃ vai śaraṇaṃ yayuḥ
trāyasva no hṛṣīkeśā ghorādasmānmahābhayāt
daityānsarvānsaṃharasva mayatārapurogamān
evamuktaḥ sa bhagavāndiśo daśa vyalokayat
tato bhagavatā dṛṣṭau raṇe pāvakamārutau
āhūtau viṣṇunā tau tu sakāśaṃ jagmatuḥ kṣaṇāt
sthitau tau praṇatau cāgre devadevasya dhīmataḥ
tato dhiṣṇiḥ pāvakendro devenokto mahātmanā
nirdahemān mahāghorān nārmadeya mahāsurān
athaivamukau tau devau raṇe pāvakamārutau
daityān dadahatuḥ sarvān mayatārapurogamān
dahyamānāstu te sarve śastrairagniṃ tvaveṣṭayan
divyairagnyarkasaṅkāśaiḥ śataśo 'tha sahasraśaḥ
tāṃścāgniḥ śastranikarairnirdadāha mahāsurān
jvālāmālākulaṃ sarvaṃ vāyunā nirmitaṃ tadā
dahyamānāstato daityā agnijvālāsamāvṛtāḥ
praviśya pātālatalaṃ jale līnāḥ sahasraśaḥ
tataḥ kumāramagniṃ tu narmadāputramavyayam
pūjayitvā surāḥ sarve jagmuste tridaśālayam
saśalyastu mahātejā revāputro vṛto 'gnibhiḥ
narmadāmāgataḥ kṣipraṃ mātaraṃ draṣṭumutsukaḥ
taṃ dṛṣṭvā putram āyāntaṃ śastraugheṇa parikṣatam
narmadā puṇyasalilā abhyutthāya suvismitā
paryaṣvajata bāhubhyāṃ prasnavāpīḍitastanī
saśalyaṃ putramādāya kāpilaṃ hradamāviśat
praviṣṭamātre tu hrade kāpile pāpanāśini
saśalyaṃ taṃ viśalyaṃ ca kṣaṇātkṛtavatī tadā
sa viśalyo 'bhavad yasmāt prāpya tasyāḥ śivaṃ jalam
kapilā nāmatas tena viśalyā cocyate budhaiḥ
anye 'pi tatra ye snātāḥ śucayastu samāhitāḥ
pāpaśalyaiḥ pramucyante mṛtā yānti surālayam
etatte sarvamākhyātaṃ yatpṛṣṭo 'haṃ purā tvayā
utpattikāraṇaṃ tāta viśalyāyā nareśvara
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye viśalyāsambhavo nāma dvāviṃśo 'dhyāyaḥ
mārkaṇḍeya uvāca
tatraiva saṅgame rājanbhaktyā paramayā nṛpa
prāṇāṃstyajanti ye martyāste yānti paramāṃ gatim
saṃnyastasarvasaṃkalpo yastu prāṇānparityajet
amareśvaramāsādya sa svarge niyataṃ vaset
śailendraṃ yaḥ samāsādya ātmānaṃ muñcate naraḥ
vimānenārkavarṇena sa gacchedamarāvatīm
naraṃ patantamālokya nagād amarakaṇṭakāt
bruvantyapsarasaḥ sarvā mama bhartā bhavediti
samaṃ jalaṃ dharmavido vadanti sārasvataṃ gāṅgamiti prabuddhāḥ
tasyopariṣṭāt pravadanti tajjñā revājalaṃ nātra vicāraṇāsti
anekavidyādharakinnarādyair adhyāsitaṃ puṇyatamādhivāsaiḥ
revājalaṃ dhārayato hi mūrdhnā sthānaṃ surendrādhipateḥ samīpe
narmadā sarvadā sevyā bahunoktena kiṃ nṛpa
yadīcchenna punardraṣṭuṃ ghoraṃ saṃsārasāgaram
trayāṇāmapi lokānāṃ mahatī pāvanī smṛtā
yatra tatra mṛtasyāpi dhruvaṃ gāṇeśvarī gatiḥ
anekayajñāyatanair vṛtāṅgī na hyatra kiṃcidyadatīrthamasti
tasyāstu tīre bhavatā yaduktaṃ tapasvino vāpyatapasvino vā
mriyanti ye pāpakṛto manuṣyāste svargamāyānti yathā 'marendrāḥ
evaṃ tu kapilā caiva viśalyā rājasattama
īśvareṇa purā sṛṣṭā lokānāṃ hitakāmyayā
tatra snātvā naro rājansopavāso jitendriyaḥ
aśvamedhasya mahato 'saṃśayaṃ phalamāpnuyāt
anāśakaṃ ca yaḥ kuryāt tasmiṃstīrthe narādhipa
sarvapāpavinirmukto yāti vai śivamandiram
pṛthivyāṃ sāgarāntāyāṃ snānadānena yatphalam
viśalyāsaṅgame snātvā sakṛttatphalamaśnute
evaṃ puṇyā pavitrā ca kathitā tava bhūpate
bhūyo māṃ pṛcchasi ca yattaccaiva kathayāmyaham
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe viśalyāsaṅgamamāhātmyavarṇanaṃ nāma trayoviṃśo 'dhyāyaḥ
śrīmārkaṇḍeya uvāca
saṅgamaḥ karanarmadayoḥ pure māndhātṛsaṃjñite
gatvā snātvā tapayitvā pitṝnviṣṇupuraṃ nayet
mardayitvā karau pūrvaṃ viṣṇurdaityajighāṃsayā
cakraṃ jagrāha tatraiva svedājjātā saridvarā
saṃgatā revayā tatra snātvā pāpaiḥ pramucyate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye karanarmadāsaṅgamamāhātmyavarṇanaṃ nāma caturviṃśo 'dhyāyaḥ
śrīmārkaṇḍeya uvāca
oṃkārātpūrvabhāge vai saṅgamo lokaviśrutaḥ
revayā saṃgatā yatra nīlagaṅgā nṛpottama
tatra snātvā japitvā ca ko 'rtho 'labhyo bhavedbhuvi
ṣaṣṭirvarṣasahasrāṇi nīlakaṇṭhapure vaset
tarpayitvā pitṝñ śrāddhe tilamiśrairjalairapi
uddharedātmanā sārdhaṃ puruṣānekaviṃśatim
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye nīlagaṅgāyāḥ saṅgamamāhātmyavarṇanaṃnāma pañcaviṃśo 'dhyāyaḥ
yudhiṣṭhira uvāca
jāleśvare 'pi yatproktaṃ tvayā pūrvaṃ dvijottama
tatkathaṃ tu bhavetpuṇyam ṛṣisiddhaniṣevitam
śrīmārkaṇḍeya uvāca
jāleśvarāt paraṃ tīrthaṃ na bhūtaṃ na bhaviṣyati
tasyotpattiṃ kathayataḥ śṛṇu tvaṃ pāṇḍunandana
purā ṛṣigaṇāḥ sarve sendrāścaiva marudgaṇāḥ
tāpitā asuraiḥ sarvaiḥ kṣayaṃ nītā hyanekaśaḥ
bāṇāsuraprabhṛtibhirjambhaśumbhapurogamaiḥ
vadhyamānā hyanekaiśca brahmāṇaṃ śaraṇaṃ gatāḥ
vimānaiḥ parvatākārair hayaiścaiva gajopamaiḥ
syandanairnagarākāraiḥ siṃhaśārdūlayojitaiḥ
kacchapairmakaraiścānye jagmuranye padātayaḥ
prāpya te paramaṃ sthānamaśakyaṃ yadadhārmikaiḥ
dṛṣṭvā padmodbhavaṃ devaṃ sarvalokasya śaṅkaram
te sarve tatra gatvā tu stutiṃ cakruḥ samāhitāḥ
devā ūcuḥ
jayāmeya jayābheda jaya sambhūtikāraka
padmayone suraśreṣṭha tvāṃ vayaṃ śaraṇaṃ gatāḥ
tacchrutvā tu vaco devo devānāṃ bhāvitātmanām
meghagambhīrayā vācā pratyuvāca pitāmahaḥ
kiṃ vo hyāgamanaṃ devāḥ sarveṣāṃ ca vivarṇatā
kenāvamānitāḥ sarve śīghraṃ kathayatāmarāḥ
devā ūcuḥ
bāṇo nāma mahāvīryo dānavo baladarpitaḥ
tenāsmākaṃ hṛtaṃ sarvaṃ dhanaratnairviyojitāḥ
devānāṃ vacanaṃ śrutvā brahmā lokapitāmahaḥ
cintayāmāsa deveśastasya nāśāya yā kriyā
avadhyo dānavaḥ pāpaḥ sarveṣāṃ vai divaukasām
muktvā tu śaṅkaraṃ devaṃ na mayā na ca viṣṇunā
tatraiva sarve gacchāmo yatra devo maheśvaraḥ
sa gatiścaiva sarveṣāṃ vidyate 'nyo na kaścana
evamuktvā suraiḥ sarvairbrahmā vedavidāṃvaraḥ
brāhmaṇaiḥ saha vidvadbhirato yatra maheśvaraḥ
stutibhiśca supuṣṭābhistuṣṭāva parameśvaram
devā ūcuḥ
jaya tvaṃ devadeveśa jayomārdhaśarīradhṛk
vṛṣāsana mahābāho śaśāṅkakṛtabhūṣaṇa
namaḥ śūlāgrahastāya namaḥ khaṭvāṅgadhāriṇe
jaya bhūtapate deva dakṣayajñavināśana
pañcākṣara namo deva pañcabhūtātmavigraha
pañcavaktramayeśāna vedaistvaṃ tu pragīyase
sṛṣṭipālanasaṃhārāṃstvaṃ sadā kuruṣe namaḥ
aṣṭamūrte smarahara smara satyaṃ yathā stutaḥ
pañcātmikā tanurdeva brāhmaṇaiste pragīyate
sadyo vāme tathāghore īśo tatpuruṣe tathā
hemajāle suvistīrṇe haṃsavatkūjase hara
evaṃ stuto munigaṇairbrahmādyaiśca surāsuraiḥ
prahṛṣṭaḥ sumanā bhūtvā surasaṅghānuvāca ha
īśvara uvāca
svāgataṃ devaviprāṇāṃ suprabhātādya śarvarī
kiṃ kurmo vadata kṣipraṃ ko 'nyaḥ sevyaḥ surāsuraiḥ
kiṃ duḥkhaṃ ko nu santāpaḥ kuto vo bhayamāgatam
kathayadhvaṃ mahābhāgāḥ kāraṇaṃ yanmanogatam
evamuktāstu rudreṇa pratyavocansurarṣabhāḥ
svānsvāndehāndarśayanto lajjamānā adhomukhāḥ
asti ghoro mahāvīryo dānavo baladarpitaḥ
bāṇo nāmeti vikhyāto yasya tattripuraṃ mahat
tena vai sutapastaptaṃ daśavarṣaśatāni hi
tasya tuṣṭo 'bhavadbrahmā niyamena damena ca
purāṇi tānyabhedyāni dadau kāmagamāni vai
āyasaṃ rājataṃ caiva sauvarṇaṃ ca tathāparam
tripuraṃ brahmaṇā sṛṣṭaṃ bhramattatkāmagāmi ca
tasyaiva tu balotkṛṣṭāstripure dānavāḥ sthitāḥ
trailokyaṃ sakalaṃ deva pīḍayanti mahāsurāḥ
daṇḍapāśāsiśastrāṇi avikāre vikurvate
tripuraṃ dānavairjuṣṭaṃ bhramattaccakrasaṃnibham
kvaciddṛśyamadṛśyaṃ vā mṛgatṛṣṇaiva lakṣyate
yasminpatati taddivyaṃ dṛptasya tripuraṃ mahat
na tatra brāhmaṇā devā gāvo naiva tu jantavaḥ
na tatra dṛśyate kiṃcitpatedyatra puratrayam
nadyo grāmāśca deśāśca bahavo bhasmasātkṛtāḥ
suvarṇaṃ rajataṃ caiva maṇimauktikameva ca
strīratnaṃ śobhanaṃ yacca tatsarvaṃ karṣate balāt
na śastreṇa na cāstreṇa na divā niśi vā hara
śakyate devasaṅghaiśca nihantuṃ sa kathaṃcana
taddahasva mahādeva tvaṃ hi naḥ paramā gatiḥ
evaṃ prasādaṃ deveśa sarveṣāṃ kartumarhasi
yena devāśca gandharvā ṛṣayaśca tapodhanāḥ
parāṃ dhṛtiṃ samāyānti tatprabho kartumarhasi
īśvara uvāca
etatsarvaṃ kariṣyāmi mā viṣādaṃ gamiṣyatha
acireṇaiva kālena kuryāṃ yuṣmatsukhāvaham
āśvāsayitvā tāndevānsarvānindrapurogamān
cintayāmāsa deveśastripurasya vadhaṃ prati
kathaṃ kena prakāreṇa hantavyaṃ tripuraṃ mayā
tamekaṃ nāradaṃ muktvā nānyopāyo vidhīyate
evaṃ saṃstabhya cātmānaṃ tato dhyātaḥ sa nāradaḥ
tatkṣaṇādeva samprāpto vāyubhūto mahātapāḥ
kamaṇḍaludharo devastridaṇḍī jñānakovidaḥ
yogapaṭṭākṣasūtreṇa chatreṇaiva virājitaḥ
jaṭājūṭābaddhaśirā jvalanārkasamaprabhaḥ
tridhā pradakṣiṇīkṛtya daṇḍavatpatito bhuvi
kṛtāñjalipuṭo bhūtvā nārado bhagavānmuniḥ
stotreṇa mahatā śarvaḥ stuto bhaktyā mahāmanāḥ
nārada uvāca
jaya śambho virūpākṣa jaya deva trilocana
jaya śaṅkara īśāna rudreśvara namo 'stu te
tvaṃ patistvaṃ jagatkartā tvameva layakṛdvibho
tvameva jagatāṃ nātho duṣṭātakaniṣūdanaḥ
tvaṃ naḥ pāhi sureśāna trayīmūrte sanātana
bhavamūrte bhavāre tvaṃ bhajatāmabhayo bhava
bhavabhāvavināśārthaṃ bhava tvāṃ śaraṇaṃ bhaje
kimarthaṃ cintito deva ājñā me dīyatāṃ prabho
kasya saṃkṣobhaye cittaṃ ko vādya patatu kṣitau
kamadya kalahenāhaṃ yojaye jayatāṃvara
nāradasya vacaḥ śrutvā devadevo maheśvaraḥ
utphullanayano bhūtvā idaṃ vacanam abravīt
svāgataṃ te muniśreṣṭha sadaiva kalahapriya
vīṇāvādanatattvajña brahmaputra sanātana
gaccha nārada śīghraṃ tvaṃ yatra tattripuraṃ mahat
bāṇasya dānavendrasya sarvalokabhayāvaham
bhartāro devatātulyāḥ striyastatrāpsaraḥsamāḥ
tāsāṃ vai tejasā caiva bhramate tripuraṃ mahat
na śakyate kathaṃ bhettuṃ sarvopāyairdvijottama
gatvā tvaṃ mohaya kṣipraṃ pṛthagdharmairanekadhā
nārada uvāca
tava vākyena deveśa bhedayāmi purottamam
abhedyaṃ bahudhopāyairyattu devaiḥ savāsavaiḥ
evamuktvā gato bhūpa śatayojanamāyatam
bāṇasya tatpuraśreṣṭham ṛddhivṛddhisamāyutam
kṛtakautukasambādhaṃ nānādhātuvicitritam
anekaharmyasaṃchannam anekāyatanojjvalam
dvāratoraṇasaṃyuktaṃ kapāṭārgalabhūṣitam
bahuyantrasamopetaṃ prākāraparikhojjvalam
vāpīkṛpataḍāgaiśca devatāyatanairyutam
haṃsakāraṇḍavākīrṇaṃ padminīkhaṇḍamaṇḍitam
anekavanaśobhāḍhyaṃ nānāvihagamaṇḍitam
evaṃ guṇagaṇākīrṇaṃ bāṇasya puramuttamam
tasya madhye mahākāyaṃ saptakakṣaṃ suśobhitam
bāṇasya bhavanaṃ divyaṃ sarvaṃ kāñcanabhūṣitam
mauktikādāmaśobhāḍhyaṃ vajravaiḍūryabhūṣitam
rukmapaṭṭatalākīrṇaṃ ratnabhūmyā suśobhitam
mattamātaṅganiḥśvāsaiḥ syandanaiḥ saṃkulīkṛtam
hayaheṣitaśabdaiśca nārīṇāṃ nūpurasvanaiḥ
khaḍgatomarahastaiśca vajrāṅkuśaśarāyudhaiḥ
rakṣitaṃ ghorarūpaiśca dānavairbaladarpitaiḥ
evaṃ guṇagaṇākīrṇaṃ bāṇasya bhavanottamam
kailāsaśikharaprakhyaṃ mahendrabhavanopamam
nārado gagane śīghramagamatpurasaṃmukhaḥ
dvāradeśaṃ samāsādya kṣattāraṃ vākyamabravīt
bhobhoḥ kṣattarmahābuddhe rājakāryaviśārada
śīghraṃ bāṇāya cācakṣva nārado dvāri tiṣṭhati
sa vandayitvā caraṇau nāradasya tvarānvitaḥ
sabhāmadhyagataṃ bāṇaṃ vijñaptum upacakrame
vepamānāṅgayaṣṭistu kareṇāpihitānanaḥ
śṛṇvatāṃ sarvayodhānāmidaṃ vacanamabravīt
vandito devagandharvairyakṣakinnaradānavaiḥ
kalipriyo durārādhyo nārado dvāri tiṣṭhati
dvārapālasya tadvākyaṃ śrutvā bāṇastvarānvitaḥ
dvāḥsthamāha mahādaityaḥ savismayamidaṃ tadā
bāṇa uvāca
brahmaputraṃ satejaskaṃ duḥsahaṃ duratikramam
praveśaya mahābhāgaṃ kimarthaṃ vārito bahiḥ
śrutvā prabhorvacastasya prāveśayadudīritam
gatvā vegena mahatā nāradaṃ gṛhamāgatam
dṛṣṭvā devarṣim āyāntaṃ nāradaṃ surapūjitam
sāhasotthāya saṃhṛṣṭo vavande caraṇau muneḥ
dadau cāsanamarghyaṃ ca pādyaṃ pūjāṃ yathāvidhi
nyavedayacca tadrājyamātmānaṃ bāndhavaiḥ saha
papraccha kuśalaṃ cāpi muniṃ bāṇāsuraḥ svayam
nārada uvāca
sādhu sādhu mahābāho danorvaṃśavivarddhana
ko 'nyastribhuvane ślāghyas tvāṃ muktvā danupuṃgava
pūjito'haṃ danuśreṣṭha dhanaratnaiḥ suśobhanaiḥ
rājyena cātmanā vāpi hyevaṃ kaḥ pūjayetparaḥ
na me kāryaṃ hi bhogena bhuṅkṣva rājyamanāmayam
tvaddarśanotsukaḥ prāpto dṛṣṭvā devaṃ maheśvaram
bhramate tripuraṃ loke strīsatītvānmayā śrutam
tāndraṣṭukāmaḥ samprāptastvaddārāndānaveśvara
manyase yadi me śīghraṃ darśayasva ca māciram
nāradasya vacaḥ śrutvā kañcukiṃ samudīkṣya vai
antaḥpuracaraṃ vṛddhaṃ daṇḍapāṇiṃ guṇānvitam
uvāca rājā hṛṣṭātmā śabdenāpūrayandiśaḥ
nāradāya mahādevīṃ darśayasveha kañcukin
antaḥpuracaraiḥ sarvaiḥ sametām aviśaṅkitaḥ
nāthasyājñāṃ puraskṛtya gṛhītvā nāradaṃ kare
praviśyākathayaddevyai nārado 'yaṃ samāgataḥ
dṛṣṭvā devī muniśreṣṭhaṃ kṛtvā pādābhivandanam
āsanaṃ kāñcanaṃ śubhram arghyapādyādikaṃ dadau
tasyai sa bhagavāṃstuṣṭo hyāśīrvādamadātparam
nānyā devi triloke 'pi tvatsamā dṛśyate 'ṅganā
pativratā śubhācārā satyaśaucasamanvitā
yasyāḥ prabhāvāttripuraṃ bhramate cakravatsadā
tacchrutvā vacanaṃ devī nāradasya sudānvitam
paryapṛcchadṛṣiṃ bhaktyā dharmaṃ dharmabhṛtāṃvarā
rājñyuvāca
bhagavanmānuṣe loke devāstuṣyanti kairvrataiḥ
kāni dānāni dīyante yeṣāṃ ca syānmahatphalam
upavāsāśca ye kecitstrīdharme kathitā budhaiḥ
yaiḥ kṛtaiḥ svargamāyānti sukṛtinyaḥ striyo yathā
yat tat sarvaṃ mahābhāga kathayasva yathātatham
śrotumicchāmyahaṃ sarvaṃ kathayasvāviśaṅkitaḥ
nārada uvāca
sādhu sādhu mahābhāge praśno 'yaṃ veditastvayā
yaṃ śrutvā sarvanārīṇāṃ dharmavṛddhistu jāyate
upavāsaiśca dānaiśca patiputrau vaśānugau
bāndhavaiḥ pūjyate nityaṃ yaiḥ kṛtaiḥ kathayāmi te
durbhagā subhagā yaistu subhagā durbhagā bhavet
putriṇī putrarahitā hyaputrā putriṇī tathā
bhartāraṃ labhate kanyā tathānyā bhartṛvarjitā
kṛtākṛtaiśca jāyante tannibodhasva sundari
tiladhenuṃ suvarṇaṃ ca rūpyaṃ gā vāsasī tathā
pānīyaṃ bhūmidānaṃ ca gandhadhūpānulepanam
pādukopānahau chatraṃ puṇyāni vyañjanāni ca
pādābhyaṅgaṃ śiro'bhyaṅgaṃ snānaṃ śayyāsanāni ca
etāni ye prayacchanti nopasarpanti te yamam
madhu māṣaṃ payaḥ sarpirlavaṇaṃ guḍamauṣadham
pānīyaṃ bhūmidānaṃ ca śālīnikṣurasāṃstathā
āraktavāsasī ślakṣṇe dampatyorlalitādine
saubhāgyaṃ jāyate caiva iha loke paratra ca
brāhmaṇe vṛttasampanne surūpe ca guṇānvite
tithau yasyāmidaṃ deyaṃ tatte rājñi vadāmyaham
pratipatsu ca yā nārī pūrvāhṇe ca śucivratā
indhanaṃ brāhmaṇe dadyātprīyatāṃ me hutāśanaḥ
tasyā janmāni ṣaṭtriṃśadaṅgapratyaṅgasandhiṣu
na rajo naiva santāpo jāyate rājavallabhe
dvitīyāyāṃ tu yā nārī navanītamudānvitā
dadāti dvijamukhyāya sukumāratanurbhavet
lavaṇaṃ vipravaryāya tṛtīyāyāṃ prayacchati
gaurī me prīyatāṃ devī tasyāḥ puṇyaphalaṃ śṛṇu
kaumārikā patiṃ prāpya tena sārddhamumā yathā
krīḍatyavidhavā cāpi labhate sā mahadyaśaḥ
naktaṃ kṛtvā caturthyāṃ vai dadyādviprāya modakān
prīyatāṃ mama deveśo gaṇanātho vināyakaḥ
tasyāstena phalenāśu sarvakarmasu bhāmini
vighnaṃ na jāyate kvāpi evamāha pitāmahaḥ
pañcamīṃ tu tataḥ prāpya brāhmaṇe tiladā tu yā
sā bhavedrūpasampannā yathā caiva tilottamā
ṣaṣṭhyāṃ tu yā madhūkasya phaladā tu bhavetsadā
uddiśya cāgnijaṃ devaṃ brāhmaṇe vedapārage
tasyāḥ putro yathā skando devasaṅgheṣu cottamaḥ
utpadyate mahārājaḥ sarvalokeṣu pūjitaḥ
saptamyāṃ yā dvijaśreṣṭhaṃ suvarṇena prapūjayet
uddiśya jagato nāthaṃ devadevaṃ divākaram
tasya puṇyaphalaṃ yadvai kathitaṃ dvijasattamaiḥ
tatte rājñi pravakṣyāmi śṛṇuṣvaikamanāḥ sati
dadrūcitrakakuṣṭhāni maṇḍalāni vicarcikā
na bhavantīha cāṅgeṣu pūrvakarmārjitānyapi
kṛṣṇāṃ dhenuṃ tathāṣṭamyāṃ yā prayacchati bhāminī
brāhmaṇe vṛttasampanne prīyatāṃ me maheśvaraḥ
tasyā janmārjitaṃ pāpaṃ naśyate vibhavānvitā
jāyate nātra sandeho yasmāddānamanuttamam
gandhadhūpaṃ tu yā nārī bhaktyā viprāya dāpayet
kātyāyanīṃ samuddiśya navamyāṃ śṛṇu yatphalam
tasyā bhrātā pitā putraḥ patirvā raṇamuttamam
prāpyate naiva sīdanti tena dānena rakṣitāḥ
ikṣudaṇḍarasaṃ devi daśamyāṃ yā prayacchati
lokapālānsamuddiśya brāhmaṇe vyaṅgavarjite
tena dānena sā nityaṃ sarvalokasya vallabhā
jāyate nātra sandeha ityevaṃ śaṅkaro 'bravīt
ekādaśyāmupoṣyātha dvādaśyāmudakapradā
nārāyaṇaṃ samuddiśya brāhmaṇe viṣṇutatpare
sā sadā sparśasambhāṣairdrāvayedbhāvayejjanam
yasmāddānaṃ maharloke hyanantam udake bhavet
pādābhyaṅgaṃ śiro'bhyaṅgaṃ kāmamuddiśya vai dvije
dadāti ca trayodaśyāṃ bhaktyā paramayāṅganā
yasyāṃ yasyāṃ mṛtā jāyed bhūyo yonyāṃ tu janmani
tasyāṃ tasyāṃ tu sā bharturna viyujyeta karhicit
tathāpyevaṃ caturdaśyāṃ dadyāt pātramupānahau
brahmaṇe dharmamuddiśya tasyā lokā hyanāmayāḥ
evaṃ ca pakṣapakṣānte śrāddhe tarped dvijottamān
avyucchinnā sadā rājñi santatir jāyate bhuvi
evaṃ te tithimāhātmyaṃ dānayogena bhāṣitam
tathā vanaspatīnāṃ tu ārādhanavidhiṃ śṛṇu
jambūṃ nimbataruṃ caiva tindukaṃ madhukaṃ tathā
āmraṃ cāmalakaṃ caiva śālmaliṃ vaṭapippalau
śamībilvāmalīvṛkṣaṃ kadalīṃ pāṭalīṃ tathā
anyānpuṇyatamānvṛkṣānupetya svargamāpnuyāt
nārada uvāca
caitre māse tu yā nārī kuryādvratamanuttamam
tasya vratasya cānyāni kalāṃ nārhanti ṣoḍaśīm
śrutena yena subhage durbhagatvaṃ na paśyati
yathā himaṃ raviṃ prāpya vilayaṃ yāti bhūtale
tathā duḥkhaṃ ca daurbhāgyaṃ vratādasmādvilīyate
madhukākhyāṃ tu lalitāmārādhayati yena vai
vidhiṃ taṃ śṛṇu subhage kathyamānaṃ sukhāvaham
caitre śuklatṛtīyāyāṃ susnātā śuddhamānasā
pratimāṃ madhuvṛkṣasya śāṅkarīm umayā saha
kārayitvā dvijavaraiḥ pratiṣṭhāpya yathāvidhi
sugandhikusumairdhūpaistathā karpūrakuṅkumaiḥ
pūjayed vidhinā devaṃ mantrayuktena bhāminī
pādau namaḥ śivāyeti meḍhre vai manmathāya ca
kālodarāyet yudaraṃ nīlakaṃṭhāya kaṇṭhakam
śiraḥ sarvātmane pūjya umāṃ paścātprapūjayet
kṣāmodarāyaihyudaraṃ sukaṇṭhāyai ca kaṇṭhakam
śiraḥ saubhāgyadāyinyai paścādarghyaṃ pradāpayet
namaste devadeveśa umāvara jagatpate
arghyeṇānena me sarvaṃ daurbhāgyaṃ nāśaya prabho
iti arghyamantraḥ
arghyaṃ dattvā tataḥ paścātkarakaṃ vāripūritam
madhūkapātropabhṛtaṃ sahiraṇyaṃ tu śaktitaḥ
karakaṃ vārisampūrṇaṃ saubhāgyena tu saṃyutam
dattaṃ tu lalite tubhyaṃ saubhāgyādivivardhanam
iti karakadānamantraḥ
mantreṇānena viprāya dadyāt karakamuttamam
lavaṇaṃ varjayec chuklāṃ yāvadanyāṃ tṛtīyikām
kṣamāpya devīṃ deveśāṃ naktam adyātsvayaṃ haviḥ
anena vidhinā sārdhaṃ māsi māsi hy apakramet
phālgunasya tṛtīyāyāṃ śuklāyāṃ tu samāpyate
vaiśākhe lavaṇaṃ deyaṃ jyeṣṭhe cājyaṃ pradīyate
āṣāḍhe māsi niṣpāvāḥ payo deyaṃ tu śrāvaṇe
mudgā deyā nabhasye tu śālimāśvayuje tathā
kārttike śarkarāpātraṃ karakaṃ rasasaṃbhṛtam
mārgaśīrṣe tu kārpāsaṃ karakaṃ ghṛtasaṃyutam
pauṣe tu kuṅkumaṃ deyaṃ māghe pātraṃ tilair bhṛtam
phālgune māsi samprāpte pātraṃ modakasaṃbhṛtam
paścāttṛtīyādeyaṃ yattatpūrvasyāṃ vivarjayet
vidhānamāsāṃ sarvāsāṃ sāmānyaṃ manasaḥ priye
pratimāṃ madhuvṛkṣasya tāmeva pratipūjayet
tasmai sarvaṃ tu viprāya ācāryāya pradīyate
tataḥ saṃvatsarasyānte udyāpanavidhiṃ śṛṇu
madhuvṛkṣaṃ tato gatvā bahusambhārasaṃvṛtaḥ
nikhanetpratimāṃ madhye mādhūkīṃ madhukasya ca
tatrasthaṃ pūjayet sarvam umādehārddhadhāriṇam
pūjopahārairvipulaiḥ kuṅkumena punaḥpunaḥ
ślakṣṇābhiḥ puṣpamālābhiḥ kausumbhaiḥ kesareṇa ca
kausumbhe vāsasī śubhre atasīpuṣpasannibhe
paridhāpya tāṃ pratimāṃ dampatī ravisaṃkhyayā
upānadyugalaiśchatraiḥ kaṇṭhasūtraiḥ sakaṇṭhikaiḥ
kaṭakairaṅgulīyaiśca śayanīyaiḥ śubhāstṛtaiḥ
kuṅkumena viliptāṅgau bahupuṣpaiśca pūjitau
bhojayed vividhai ratnair madhūkāvāsake sthitau
bhuktotthitau tu viśrāmya śayyāsu ca kṣamāpayet
gurumūlaṃ yataḥ sarvaṃ gururjñeyo maheśvaraḥ
prīte gurau tataḥ sarvaṃ jagatprītaṃ surāsuram
yadyadiṣṭatamaṃ loke yatkiṃciddayitaṃ gṛhe
tatsarvaṃ gurave deyamātmanaḥ śreya icchatā
idaṃ tu dhanibhir deyamanyair deyaṃ yathocyate
dāmpatyamekaṃ vidhivatpratipūjya śubhavrataiḥ
dvitīyaṃ gurudāmpatyaṃ vittaśāṭhyaṃ vivarjayet
tataḥ kṣamāpayeddevīṃ devaṃ ca brāhmaṇaṃ gurum
yathā tvaṃ devi lalite na viyuktāsi śambhunā
tathā me patiputrāṇām aviyogaḥ pradīyatām
anena vidhinā kṛtvā tṛtīyāṃ madhusaṃjñikām
indrāṇī cendrapatnītvamavāpa sutamuttamam
saubhāgyaṃ sarvalokeṣu sarvarddhisukhamuttamam
anena vidhinā yā tu kumārī vratamācaret
śobhanaṃ patimāpnoti yathendrāṇyā śatakratuḥ
durbhagā subhagatvaṃ ca subhagā putriṇī bhavet
putriṇyakṣayamāpnoti na śokaṃ paśyati kvacit
anekajanmajanitaṃ daurbhāgyaṃ naśyati dhruvam
mṛtā tu tridivaṃ prāpya umayā saha modate
kalpakoṭiśataṃ sāgraṃ bhuktvā bhogān yathepsitān
punastu sambhave loke pārthivaṃ patim āpnuyāt
subhagā rūpasampannā pārthivaṃ janayet sutam
etatte kathitaṃ sarvaṃ vratānāmuttamaṃ vratam
anyatpṛcchasva subhage vāñchitaṃ yaddhṛdi sthitam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye madhūkatṛtīyāvratavidhānamāhātmyavarṇanaṃ nāma ṣaḍviṃśo 'dhyāyaḥ
śrīmārkaṇḍeya uvāca
nāradasya vacaḥ śrutvā rājñī vacanam abravīt
prasādaṃ kuru viprendra gṛhṇa dānaṃ yathepsitam
suvarṇamaṇiratnāni vastrāṇi vividhāni ca
tatte dārayāmi viprendra yaccānyad api durlabham
rājñyāstu vacanaṃ śrutvā nārado vākyam abravīt
anyeṣāṃ dīyatāṃ bhadre ye dvijāḥ kṣīṇavṛttayaḥ
vayaṃ tu sarvasampannā bhaktigrāhyāḥ sadaiva hi
ityuktā sā tadā rājñī vedavedāṅgapāragān
āhūya brāhmaṇān niḥsvāndātuṃ samupacakrame
yat kiṃcinnāradenoktaṃ dānasaubhāgyavardhanam
tena dānena me nityaṃ prīyetāṃ hariśaṅkarau
tato rājñī ca sā prāha nāradaṃ munipuṃgavam
rājñyuvāca
dānaṃ dattaṃ tvayoktaṃ yadbhartṛkarmaparaṃ hi tat
ājanmajanma me bhartā bhavedbāṇo dvijottama
nānyo hi daivataṃ tāta muktvā bāṇaṃ dvijottama
tena satyena me bhartā jīvecca śaradāṃ śatam
nānyo dharmo bhavet strīṇāṃ daivataṃ hi patiryathā
tathāpi tava vākyena dānaṃ dattaṃ yathāvidhi
svakaṃ karma kariṣyāmo bhartāraṃ prati mānada
brahmarṣe gaccha cedānīṃ tvamāśīrvādaḥ pradīyatām
tatheti tāmanujñāpya nārado nṛpasattama
sarvāsāṃ mānasaṃ hṛtvā anyataḥ kṛtamānasaḥ
jagāmādarśanaṃ vipraḥ pūjyamānastu khecaraiḥ
tato gatamanaskāstā bhartāraṃ prati bhārata
vivarṇā niṣprabhā jātā nāradena vimohitāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye tripurakṣobhaṇavarṇanaṃ nāma saptaviṃśo 'dhyāyaḥ
mārkaṇḍeya uvāca
etasminn antare rudro narmadātaṭamāsthitaḥ
krīḍate hyumayā sārddhaṃ nāradas tatra cāgataḥ
praṇamya devadeveśamumayā saha śaṅkaram
vyajñāpayat tadā devaṃ yad vṛttaṃ tripure tadā
gato 'haṃ svāminirdeśād yatra tadbāṇamandiram
dṛṣṭā bāṇaṃ yathānyāyaṃ gato hyantaḥpuraṃ mahat
tatra bhāryāsahasrāṇi dṛṣṭvā bāṇasya dhīmataḥ
yathāyogyaṃ yathākāmam āgataḥ kṣobhya tatpuram
nāradasya vacaḥ śrutvā sādhu sādhviti pūjayan
cintayāmāsa deveśo bhramaṇaṃ tripurasya hi
karamuktaṃ yathā cakraṃ viṣṇunā prabhaviṣṇunā
mahāvegaṃ mahāyāmaṃ rakṣitaṃ tejasā mama
sa ca me bhaktinirato bāṇo loke ca viśrutaḥ
bhāratī ca mayā dattā brāhmaṇānāṃ viśeṣataḥ
evaṃ sa suciraṃ kālaṃ devadevo maheśvaraḥ
cintayitvā sunirvāṇaṃ kāryaṃ prati janeśvaraḥ
tato 'sau mandaraṃ dhyātvā cāpe kṛtvā guṇe mahīm
viṣṇuṃ sanātanaṃ devaṃ bāṇe dhyātvā trilocanaḥ
phale hutāśanaṃ devaṃ jvalantaṃ sarvatomukham
suparṇaṃ puṅkhayor madhye jave vāyuṃ prakalpya ca
rathaṃ mahīmayaṃ kṛtvā dhuri tāvaśvināvubhau
akṣe sureśvaraṃ devam agrakīlyāṃ dhanādhipam
yamaṃ tu dakṣiṇe pārśve vāme kālaṃ sudāruṇam
ādityacandrau cakre tu gandharvānārakādiṣu
yantāraṃ ca surajyeṣṭhaṃ vedānkṛtvā hayottamān
khalīnādiṣu cāṅgāni raśmīṃśchandāṃsi cākarot
kṛtvā pratodam oṃkāraṃ mukhagrāhyaṃ maheśvaraḥ
dhātāraṃ cāgrataḥ kṛtvā vidhātāraṃ ca pṛṣṭhataḥ
mārutātsarvato digbhya ūrdhvayantre tathaiva ca
mahoragapiśācāṃśca siddhavidyādharāṃstathā
gaṇāṃśca bhūtasaṅghāṃśca sarve sarvāṅgasaṃdhiṣu
yugamadhye sthito meruryugasyādho mahāgiriḥ
sarpā yantrasthitā ghorāḥ śamye varuṇanairṛtau
gāyatrī caiva sāvitrī sthite te raśmibandhane
satyaṃ rathadhvaje śaucaṃ damaṃ rakṣāṃ samantataḥ
rathaṃ devamayaṃ kṛtvā devadevo maheśvaraḥ
saṃnaddhaḥ kavacī khaḍgī baddhagodhāṅgulitravān
baddhā parikaraṃ gāḍhaṃ jaṭājūṭaṃ niyamya ca
sajjaṃ kṛtvā dhanurdivyaṃ yojayitvā rathottamam
rathamadhye sthito devaḥ śuśubhe ca yudhiṣṭhira
dhanuṣaḥ śabdanādenākampayacca jagattrayam
sthānaṃ kṛtvā tu vaiśākhaṃ nibhṛtaṃ saṃsthito haraḥ
nirīkṣya suciraṃ kālaṃ kopasaṃraktalocanaḥ
dhyātvā taṃ paramaṃ mantram ātmānaṃ ca nirudhya saḥ
mumoca sahasā bāṇaṃ purasya vadhakāṅkṣayā
yadā trīṇi sametāni antarikṣasthitāni tu
tataḥ kālanimeṣārdhaṃ dṛṣṭvaikyaṃ tripurasya ca
triparvaṇā triśalyena tatastānyavasādayat
tato lokā bhayatrastās tripure bharatottama
sarvāsuravināśāya kālarūpā bhayāvahāḥ
aṭṭahāsān pramuñcanti kaṣṭarūpā narās tadā
nimeṣonmeṣaṇaṃ caiva kurvanti lipikarmasu
niṣpandanayanā martyāścitreṣvālikhitā iva
devāyatanagā devā raṭanti prahasanti ca
svapne paśyanti cātmānaṃ raktāmbaravibhūṣitam
raktamālyottamāṅgāśca patantaḥ kārdame hrade
paśyanti nāma cātmānaṃ satailābhyaṅgamastakam
paśyanti yānamārūḍhaṃ rāsabhaiśca nṛpottama
saṃvartako mahāvāyuryugāntapratimo mahān
gṛhān unmūlayāmāsa vṛkṣajātīnanekaśaḥ
bhūmikampāḥ sanirghātā ulkāpātāḥ sahasraśaḥ
rudhiraṃ varṣate devo miśritaṃ karkarairbahu
agnikuṇḍeṣu viprāṇāṃ hutaḥ samyagghutāśanaḥ
jvalate dhūmasaṃyukto visphuliṅgakaṇaiḥ saha
kuṃjarā vimadā jātāsturagāḥ sattvavarjitāḥ
avāditāni vādyante vāditrāṇi sahasraśaḥ
dhvajā hyakampitāḥ petuśchatrāṇi vividhāni ca
jvalati pādapāstatra parṇāni ca sabhaṃ tataḥ
sarvaṃ tadvyākulībhūtaṃ hāhākārasamanvitam
udyānāni vicitrāṇi prababhañja prabhañjanaḥ
tena saṃpreritāḥ sarve jvalanti viśikhāḥ śikhāḥ
vṛkṣagulmalatāvallyo gṛhāṇi ca samantataḥ
digvibhāgaiśca sarvaiśca pravṛtto havyavāhanaḥ
sarvaṃ kiṃśukaparṇābhaṃ prajvalaccaiva dṛśyate
gṛhādgṛhaṃ tadā gantuṃ naiva dhūmena śakyate
harakopāgninirdagdhāḥ krandante tripure janāḥ
pradīptaṃ sarvato dikṣu dahyate tripuraṃ param
patanti śikharāgrāṇi viśīrṇāni sahasraśaḥ
pāvako dhūmasaṃpṛkto dahyamānaḥ samantataḥ
nṛtyanvai vyāptadigdeśaḥ kāntāreṣvabhidhāvati
devāgāreṣu sarveṣu gṛheṣvaṭṭālakeṣu ca
pravṛtto hutabhuktatra pure kālapracoditaḥ
dadāha lokānsarvatra harakopaprakopitaḥ
dahate traipuraṃ lokaṃ bālavṛddhasamanvitam
sapuraṃ sagṛhadvāraṃ savāhanavanaṃ nṛpa
kecidbhojanasaktāśca pānāsaktāstathāpare
aparā nṛtyagīteṣu saṃsaktā vārayoṣitaḥ
anyonyaṃ ca pariṣvajya hutāśanaśikhārditāḥ
dahyamānā nṛpaśreṣṭha sarve gacchantyacetanāḥ
athānye dānavāstatra dahyante 'gnivimohitāḥ
na śaktāścānyato gantuṃ dhūmenākulitānanāḥ
haṃsakāraṇḍavākīrṇā nalinyo hemapaṅkajāḥ
dahyante vividhās tatra vāpyaḥ kūpāśca bhārata
dṛśyante 'naladagdhāni purodyānāni dīrghikāḥ
amlānaiḥ paṅkajaiśchannā vistīrṇāvasuyojanāḥ
girikūṭanibhāstatra prāsādā ratnaśobhitāḥ
dṛśyante 'nalasaṃdagdhā viśīrṇā dharaṇītale
narastrībālavṛddheṣu dahyamāneṣu sarvataḥ
nirdayaṃ jvalate vahnirhāhākāro mahānabhūt
kācicca sukhasaṃsuptāpramattānyā nṛpottama
krīḍitvā ca suvistīrṇaśayanasthā varāṅganā
kācitsuptā viśālākṣī hārāvalivibhūṣitā
dhūmenākulitā dīnā nyapataddhavyavāhane
kācittasminpure dīpte putrasnehānulālasā
putram āliṅgate gāḍhaṃ dahyate tripure 'gninā
kācitkanakavarṇābhā indranīlavibhūṣitā
bhartāraṃ patitaṃ dṛṣṭvā patitā tasya copari
kācidādityavarṇābhā prasuptā tu priyopari
agnijvālāhatā gāḍhaṃ kaṃṭhamāliṅgate nṛpa
medhavarṇā parā nārī calatkanakamekhalā
śvetavastrottarīyā tu papāta dharaṇītale
kācitkundenduvarṇābhā nīlaratnavibhūṣitā
śirasā prāñjalir bhūtvā vijñāpayati pāvakam
kasyāścijjvalate vastraṃ keśāḥ kasyāśca bhārata
jvalajjvalanasaṅkāśair hemabhāṇḍaistrasaṃhita ca
kācitprabhūtaduḥkhārtā vilalāpa varāṅganā
bhasmībhūtaṃ patiṃ dṛṣṭvā krandantī kurarī yathā
āliṅgya gāḍhaṃ sahasā patitā tasya mūrdhani
kācicca bahuduḥkhārtā vyalapatstrī svaveśmani
bhasmasācca kṛtaṃ dṛṣṭvā krandate kurarī yathā
mātaraṃ pitaraṃ kāciddṛṣṭvā vigatacetanam
vepate patitā bhūmau kheditā vaḍavā yathā
itaścetaśca kācicca dahyamānā varāṅganā
nāpaśyadbālamutsaṅge viparītamukhī sthitā
kumbhilasya gṛhaṃ dagdhaṃ patitaṃ dharaṇītale
kūṣmāṇḍasya ca dhūmrasya kuhakasya bakasya ca
virūpanayanasyāpi virūpākṣasya caiva hi
śumbho ḍimbhaśca raudraśca prahlādaścāsurottamaḥ
daṇḍapāṇir vipāṇiśca siṃhavaktras tathānagha
dundubhaścaiva saṃhrādo ḍiṇḍirmuṇḍis tathaiva ca
bāṇabhrātā ca bāṇaśca kravyādavyāghravaktrakau
evamanye 'pi ye keciddānavā baladarpitāḥ
teṣāṃ gṛhe tathā vahnirjvalate nirdayo nṛpa
dahyamānāḥ striyastāta vilapanti gṛhe gṛhe
karuṇākṣaravādinyo nirādhārā gatāḥ śivam
yadi vairaṃ surāreśca puruṣoparipāvaka
striyaḥ kimaparādhyanti gṛhapañjarakokilāḥ
anirdayo nṛśaṃsastvaṃ kaste kopaḥ striyaṃ prati
kiṃ tvayā na śrutaṃ loke avadhyāḥ sarvathā striyaḥ
kiṃ tu tubhyaṃ guṇo hyasti dahane pavaneritaḥ
na kāruṇyaṃ tvayā kiṃcid dākṣiṇyaṃ ca striyaṃ prati
dayāṃ mlecchā hi kurvanti vacanaṃ vīkṣya yoṣitām
mlecchānām api ca mleccho durnivāryo hyacetanaḥ
evaṃ vilapamānānāṃ strīṇāṃ tatraiva bhārata
jvālākalāpabahulaḥ prajvalatyeva pāvakaḥ
evaṃ dṛṣṭvā tato bāṇo dahyamāna uvāca ha
avajñāya vinaṣṭo 'haṃ pāpātmā haramañjasā
mayā pāpena mūrkheṇa ye lokā nāśitā dhruvam
gobrāhmaṇā hatā nityamiha loke paratra ca
nāśitānyannapānāni maṭhārāmāśramāstathā
ṛṣīṇāmāśramāścaiva devārāmā gaṇālayāḥ
tena pāpena me dhvaṃsastapasaśca balasya ca
kiṃ dhanena kariṣyāmi rājyeṇāntaḥpureṇa ca
varaṃ śaṅkarapādau ca śaraṇaṃ yāmi mūḍhadhīḥ
na mātā na pitā caiva na bandhur nāparo janaḥ
muktvā caiva maheśānaṃ paramārtiharaṃ param
ātmanā ca kṛtaṃ pāpamātmanaiva tu bhujyate
ahaṃ punaḥ samastaiśca dahyāmi saha sādhubhiḥ
evamuktvā śivaṃ liṅgaṃ kṛtvā tanmastakopari
nirjagāma gṛhācchīghraṃ pāvakenāvaguṇṭhitaḥ
sa khinnaḥ svinnagātrastu praskhalaṃstu muhur muhuḥ
haraṃ gadgadayā vācā stuvanvai śaraṇaṃ yayau
tvatkopānalanirdagdho yadi vadhyo 'smi śaṅkara
tvatprasādānmahādeva mā me liṅgaṃ praṇaśyatu
arcitaṃ me suraśreṣṭha dhyātaṃ bhaktyā mayā vibho
prāṇādiṣṭatamaṃ deva tasmād rakṣitum arhasi
yadi te 'ham anugrāhyo vadhyo vā surasattama
pratijanma mahādeva tvadbhaktiracalāstu me
paśukīṭapataṅgeṣu tiryagyonigateṣu ca
svakarmaṇā mahādeva tvadbhaktiracalāstu me
evamuktvā mahābhāgo bāṇo bhaktimatāṃ varaḥ
stotreṇa devadeveśaṃ chandayāmāsa bhārata
bāṇa uvāca
śiva śaṅkara sarvaharāya namo bhavabhītabhayārtiharāya namaḥ
kusumāyudhadehavināśaṃkara pramadāpriyakāmaka deva namaḥ
jaya pārvatīśa paramārthasāra jaya viracitabhīmabhujaṅgahāra
jaya nirmalabhasmaviliptagātra jaya mantramūla jagadekapātra
jaya viṣadharakapilajaṭākalāpa jaya bhairavavighṛtapinākacāpa
jaya viṣamanayanaparimuktasaṅga jaya śaṅkara dhṛtagāṅgataraṅga
jaya bhīmarūpa khaṭvāṅgahasta śaśiśekhara jaya jagatāṃ praśasta
jaya sukhareśa suralokasāra jaya sarvasakalanirdagdhasāra
jaya kīrtanīya jagatāṃ pavitra jaya vṛṣāṅka bahuvidhacaritra
jaya viracitanarakaṅkālamāla aghāsuradehakaṅkālakāla
jaya nīlakaṃṭha varavṛṣabhagamana jaya sakalalokaduritānuśamana
jaya siddhasurāsuravinatacaraṇa jaya rudra raudrabhavajaladhitaraṇa
jaya giriśa sureśvaramānanīya jaya sūkṣmarūpa saṃcitanīya
jaya dagdhatripura viśvasattva jaya sakalaśāstraparamārthatattva
jaya duravabodha saṃsāratāra kalikaluṣamahārṇavaghoratāra
jaya surāsuradevagaṇeśa namo hayavānarasiṃhagajendramukha
atihrasvasthūlasudīrghatama upalabdhir na śakyate te hyamaraiḥ
praṇato 'smi nirañjana te caraṇau jaya sāmba sulocanakāntihara
aprāpya tvāṃ kim atyantam ucchrayī na vināśayet
atipramāthi ca tadā tapo mahatsudāruṇam
na putrabāndhavā dārā na samastaḥ suhṛjjanaḥ
saṅkaṭe 'bhyupagacchanti vrajantamekagāminam
yadeva karma kaivalyaṃ kṛtaṃ tena śubhāśubham
tadeva sārthavat tasya bhavatyagre tu gacchataḥ
nirdhanasyaiva carato na bhayaṃ vidyate kvacit
dhanībhayairna mucyeta dhanaṃ tasmāttyajāmyaham
lubdhāḥ pāpāni kurvanti śuddhāṃśā naiva mānavāḥ
śrutvā dharmasya sarvasvaṃ śrutvā caivāvadhārya tat
tvaṃ viṣṇustvaṃ jagannātho brahmarūpaḥ sanātanaḥ
indrastvaṃ devadeveśa suranātha namo 'stu te
tvaṃ kṣitirvaruṇaścaiva pavanastvaṃ hutāśanaḥ
tvaṃ dīkṣā yajamānaśca ākāśaṃ soma eva ca
tvaṃ sūryastvaṃ tu vitteśo yamastvaṃ gurureva ca
tvayā vyāptaṃ jagatsarvaṃ trailokyaṃ bhāsvatā yathā
etadbāṇakṛtaṃ stotraṃ śrutvā devo maheśvaraḥ
krodhaṃ muktvā prasannātmā tadā vacanam abravīt
īśvara uvāca
na bhetavyaṃ na bhetavyamadyaprabhṛti dānava
sauvarṇe bhavane tiṣṭha mama pārśve 'thavā punaḥ
putrapautraprapautraiśca bāndhavaiḥ saha bhāryayā
adyaprabhṛti vatsa tvamavadhyaḥ sarvaśatruṣu
mārkaṇḍeya uvāca
bhūyastasya varo datto devadevena bhārata
svarge martye ca pātāle pūjitaḥ sasurāsuraiḥ
akṣayaścāvyayaścaiva vasa tvaṃ vai yathāsukham
tato nivārayāmāsa rudraḥ saptaśikhaṃ tadā
tṛtīyaṃ rakṣitaṃ tasya puraṃ devena śambhunā
jvālāmālākulaṃ cānyatpatitaṃ dharaṇītale
ardhena prasthitādūrdhvaṃ tasya jvālā divaṃ gatāḥ
hāhākāro mahāṃstatra ṛṣisaṅghairudīritaḥ
daivataiśca mahābhāgaiḥ siddhavidyādharādibhiḥ
ekaṃ tu patitaṃ tatra śrīśaile khaṇḍamuttaram
dvitīyaṃ patitaṃ rājañchaile hyamarakaṇṭake
prajvalatpatitaṃ tatra tena jvāleśvaraṃ smṛtam
dagdhe tu tripure rājanpatite khaṇḍa uttame
rudro devaḥ sthitastatra jvālāmālānivārakaḥ
hāhākāraparāṇāṃ tu ṛṣīṇāṃ rakṣaṇāya ca
svayaṃ mūrtirmaheśān umāvṛṣabhasaṃyutaḥ
manasāpi smared yastu bhaktyā hyamarakaṇṭakam
cāndrāyaṇādhikaṃ puṇyaṃ sa labhennātra saṃśayaḥ
atipuṇyo giriśreṣṭho yasmād bharatasattama
asmānnityaṃ bhaved rājansarvapāpakṣayaṃkaraḥ
nānādrumalatākīrṇo nānāpuṣpopaśobhitaḥ
nānāgulmalatākīrṇo nānāvallībhir āvṛtaḥ
siṃhavyāghrasamākīrṇo mṛgayūthairalaṃkṛtaḥ
śvāpadānāṃ ca ghoṣeṇa nityaṃ pramudito 'bhavat
brahmendraviṣṇupramukhairhyamaraiśca sahasraśaḥ
sevyate devadeveśaḥ śaṅkarastatra parvate
patanaṃ kurute yo 'sminparvate 'marakaṇṭake
krīḍate kramaśo rājanbhuvanāni caturdaśa
aindraṃ vāhnaṃ ca kauberaṃ vāyavyaṃ yāmyameva ca
nairṛtyaṃ vāruṇaṃ caiva saumyaṃ sauraṃ tathaiva ca
brāhmaṃ ca padamakliṣṭaṃ vaiṣṇavaṃ tadanantaram
umārudraṃ mahābhāga aiśvaraṃ tadanantaram
paraṃ sadāśivaṃ śāntaṃ sūkṣmaṃ jyotiratīndriyam
tasminyāti layaṃ dhīro vidhinā nātra saṃśayaḥ
yudhiṣṭhira uvāca
ko 'pyatra vidhiruddiṣṭaḥ patane ṛṣisattama
etanme sarvamācakṣva saṃśayo 'sti mahāmune
śrīmārkaṇḍeya uvāca
śṛṇuṣva kathayiṣyāmi taṃ vidhiṃ pāṇḍunandana
yatkṛtvā prathamaṃ karma nipatettadanantaram
kṛtvā kṛcchratrayaṃ pūrvaṃ japtvā lakṣaṃ daśaiva tu
śākayāvakabhukcaiva śucistriṣavaṇo nṛpa
trikālamarcayedīśaṃ devadevaṃ trilocanam
daśāṃśena tu rājendra homaṃ tatraiva kārayet
lakṣavāraṃ japeddevaṃ gandhamālyaiśca pūjayet
rātrau svapne tadā paśyedvimānasthaṃ tataḥ kṣipet
anenaiva vidhānena ātmānaṃ yastu nikṣipet
svargalokamanuprāpya krīḍate tridaśaiḥ saha
triṃśadvarṣasahasrāṇi triṃśatkoṭyas tathaiva ca
muktvā manoramānbhogāṃs tadā gacchenmahītalam
pṛthivīmekacchatreṇa bhunakti lokapūjitaḥ
vyādhiśokavinirmukto jīvecca śaradāṃ śatam
jvāleśvaraṃ tu tattīrthaṃ triṣu lokeṣu viśrutam
tatra jvālā nadī pārtha prasrutā śivanirmitā
nirvāpya tad bāṇapuraṃ revayā saha saṃgatā
tatra snātvā mahārāja vidhinā mantrasaṃyutaḥ
tilasaṃmiśratoyena tarpayet pitṛdevatāḥ
piṇḍadānena ca pitṝn paiṇḍarīkaphalaṃ labhet
anāśakaṃ tu yaḥ kuryāttasmiṃstīrthe narādhipa
mucyate sarvapāpebhyo rudralokaṃ sa gacchati
amarāṇāṃ śataiścaiva sevito hyamareśvaraḥ
tathaiva ṛṣisaṅghaiśca tena puṇyatamo mahān
samantādyojanaṃ tīrthaṃ puṇyaṃ hy amarakaṇṭakam
rudrakoṭisamopetaṃ tena tatpuṇyamuttamam
tasya parvatarājasya yaḥ karoti pradakṣiṇam
pradakṣiṇīkṛtā tena pṛthivī nātra saṃśayaḥ
vācikaṃ mānasaṃ caiva kāyikaṃ trividhaṃ ca yat
naśyate pātakaṃ sarvamityevaṃ śaṅkaro 'bravīt
amareśvarapārśve ca tīrthaṃ śakreśvaraṃ nṛpa
tapas taptvā purā tatra śakreṇa sthāpitaṃ kila
kuśāvartaṃ nāma tīrthaṃ brahmaṇā ca kṛtaṃ śubham
brahmakuṇḍamiti khyātaṃ haṃsatīrthaṃ tathā param
ambarīṣasya tīrthaṃ ca mahākāleśvaraṃ tathā
kāveryāḥ pūrvabhāge ca tīrthaṃ vai mātṛkeśvaram
etāni dakṣiṇe tīre revāyā bharatarṣabha
saṃsevanasnānadānaiḥ pāpasaṅghaharāṇi ca
bhṛgutuṅge mahārāja prasiddho bhairavaḥ śivaḥ
tasya yāmyavibhāge ca tīrthaṃ vai capaleśvaram
etau sthitau duḥkhaharau revāyā uttare taṭe
tāvabhyarcya tathā natvā samyag yātrāphalaṃ bhavet
adṛṣṭapūjitau tau hi narāṇāṃ vighnakārakau
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe tripuravidhvaṃsane jvāleśvaratīrthāmareśvatīrthamāhātmyavarṇanaṃ nāmāṣṭāviṃśo 'dhyāyaḥ
yudhiṣṭhira uvāca
kāverīti ca vikhyātā triṣu lokeṣu sattama
māhātmyaṃ śrotum icchāmi tasyā mārkaṇḍa tattvataḥ
kīdṛśaṃ darśanaṃ tasyāḥ phalaṃ sparśe 'thavā vibho
snāne jāpye 'thavā dāna upavāse tathā mune
kathayasva mahābhāga kāverīsaṅgame phalam
dharmaḥ śruto 'tha dṛṣṭo vā kathito vā kṛto 'pi vā
anumodito vā viprendra punātīti śrutaṃ mayā
yathā dharmaprasaṅge tu mune dharmo 'pi jāyate
svargaśca narakaścaiva ityevaṃ vaidikī śrutiḥ
śrīmārkaṇḍeya uvāca
sādhu sādhu mahābhāga yatpṛṣṭo 'haṃ tvayādhunā
śṛṇuṣvaikamanā bhūtvā kāverīphalam uttamam
asti yakṣo mahāsattvaḥ kuberonāma viśrutaḥ
so 'pi tīrthaprabhāvena rājanyakṣādhipo 'bhavat
tacchṛṇuṣva vidhānena bhaktyā paramayā nṛpa
siddhiṃ prāpto mahābhāga kāverīsaṅgamena tu
kāveryā narmadāyās tu saṅgame lokaviśrute
tatra snātvā śucirbhūtvā kuberaḥ satyavikramaḥ
vidhivanniyamaṃ kṛtvā śāstrayuktyā narottama
ārādhayanmahādevamekacittaḥ sanātanam
ekāhāro vasanmāsaṃ tathā ṣaṣṭhāhnakālikaḥ
pakṣopavāsī nyavasat kaṃcit kālaṃ nṛpottama
mūlaśākaphalaiścānyaṃ kālaṃ nayati buddhimān
kiṃcitkālaṃ vasaṃstatra tīrthe śaivālabhojanaḥ
parākeṇānayatkālaṃ kṛcchreṇāpi ca mānada
cāndrāyaṇena cāpyanyamanyaṃ vāyvambubhojanaḥ
evaṃ tatra naraśreṣṭha kāmarāgavivarjitaḥ
sthito varṣaśataṃ sāgraṃ karṣayansvaṃ tathā vapuḥ
tato varṣaśatasyānte devadevo maheśvaraḥ
tuṣṭastu parayā bhaktyā tamuvāca hasanniva
bhobho yakṣa mahāsattva varaṃ varaya suvrata
parituṣṭo 'smi te bhaktyā tava dāsye yathepsitam
yakṣa uvāca
yadi tuṣṭo 'si deveśa umayā saha śaṅkara
adyaprabhṛti sarveṣāṃ yakṣāṇāmadhipo bhave
akṣayaścāvyayaścaiva tava bhaktipuraḥsaraḥ
dharme matiṃ ca me nityaṃ dadasva parameśvara
īśvara uvāca
yattvayā prārthitaṃ sarvaṃ phalaṃ dharmasya tattathā
ityevamuktvā taṃ tatra jagāmādarśanaṃ haraḥ
so 'pi snātvā vidhānena saṃtarpya pitṛdevatāḥ
āmantrayitvā tattīrthaṃ kṛtārthaśca gṛhaṃ yayau
pūjitastatra yakṣaistu so 'bhiṣikto vidhānataḥ
cakāra vipulaṃ tatra rājyamīpsitamuttamam
tatra cānye surāḥ siddhā yakṣagandharvakiṃnarāḥ
gaṇāścāpsarasāṃ tatra ṛṣayaśca tathānagha
kāverīsaṅgamaṃ tena sarvapāpaharaṃ viduḥ
svargāṇāmapi sarveṣāṃ dvārametadyudhiṣṭhira
te dhanyāste mahātmānasteṣāṃ janma sujīvitam
kāverīsaṅgame snātvā yairdattaṃ hi tilodakam
daśa pūrve pare tāta mātṛtaḥ pitṛtastathā
pitaraḥ pitāmahāstena uddhṛtā narakārṇavāt
tasmātsarvaprayatnena tatra snāyīta mānavaḥ
arcayedīśvaraṃ devaṃ yadīcchecchāśvatīṃ gatim
kāverīsaṅgame rājansnānadānārcanaṃ naraiḥ
kṛtaṃ bhaktyā naraśreṣṭha aśvamedhādhikaṃ phalam
homena cākṣayaḥ svargo japādāyurvivardhate
dhyānato nityamāyāti padaṃ śivakalātmakam
agnipraveśaṃ yaḥ kuryāt tasmiṃs tīrthe nareśvara
agniloke vasettāvadyāvadābhūtasamplavam
anāśakaṃ tu yaḥ kuryāt tasmiṃstīrthe narādhipa
tasya puṇyaphalaṃ yadvai tacchṛṇuṣva narottama
gandharvāpsaraḥsaṃkīrṇe vimāne sūryasannibhe
vījyamāno varastrībhirdaivataiḥ saha modate
ṣaṣṭivarṣasahasrāṇi ṣaṣṭivarṣaśatāni ca
krīḍate rudralokasthastadante bhuvi cāgataḥ
bhogavāndānaśīlaśca jāyate pṛthivīpatiḥ
ādhiśokavinirmukto jīvecca śaradāṃ śatam
evaṃ guṇagaṇākīrṇā kāverī sā sarinnṛpa
triṣu lokeṣu vikhyātā narmadāsaṅgame sadā
jitavākkāyacittāśca dhyeyadhyānaratās tathā
kāverīsaṅgame tāta te 'pi mokṣamavāpnuyuḥ
śṛṇu te 'nyatpravakṣyāmi āścaryaṃ nṛpasattama
triṣu lokeṣu kā tvanyā dṛśyate saritā samā
labdhaṃ yair narmadātoyaṃ ye ca kuryuḥ pradakṣiṇam
ye pibanti jalaṃ tatra te puṇyā nātra saṃśayaḥ
na teṣāṃ santaticchedo daśa janmāni pañca ca
teṣāṃ pāpaṃ vilīyeta himaṃ sūryodaye yathā
gaṅgāyamunasaṅge vai yatphalaṃ labhate naraḥ
tatphalaṃ labhate martyaḥ kāverīsnānamācaran
bhaume tu bhūtajāyoge vyatīpāte ca saṃkrame
rāhusomasamāyoge tadevāṣṭaguṇaṃ smṛtam
aśītiśca yavāḥ proktā gaṅgāyāmunasaṅgame
kāverīnarmadāyoge tadevāṣṭaguṇaṃ smṛtam
gaṅgā ṣaṣṭisahasraistu kṣetrapālaiḥ prapūjyate
tadardhair anyatīrthāni rakṣante nātra saṃśayaḥ
amareśvare tu saritāṃ ye yogāḥ parikīrtitāḥ
te tvaśītisahasraistu kṣetrapālaistu rakṣitāḥ
tathāmareśvare yāmye liṅgaṃ vai capaleśvaram
dvitīyaṃ caṇḍahastākhyaṃ dve liṅge tīrtharakṣake
śivena sthāpite pūrvaṃ kāveryādyabhirakṣake
lakṣeṇa rakṣitā devī narmadā bahukalpagā
dhanuṣāṃ ṣaṣṭyabhiyutaiḥ puruṣairīśayojitaiḥ
oṃ kāraśatasāhasraiḥ parvataścābhirakṣitaḥ
anyadeśakṛtaṃ pāpam asmin kṣetre vinaśyati
asmiṃstīrthe kṛtaṃ pāpaṃ vajralepo bhaviṣyati
eṣā te kathitā tāta kāverī saritāṃ varā
rudradehasamutpannā tena puṇyā saridvarā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye kāverīsaṅgamamāhātmyavarṇanaṃ nāmaikonatriṃśo 'dhyāyaḥ
śrīmārkaṇḍeya uvāca
narmadottarakūle tu dārutīrthamanuttamam
yatra siddho mahābhāga tapastaptvā dvijottamaḥ
yudhiṣṭhira uvāca
ko 'sau dvijavaraśreṣṭhaḥ siddhastatra mahāmune
dāruketi sutaḥ kasya etanme vaktum arhasi
śrīmārkaṇḍeya uvāca
bhārgave vipule vaṃśe dhīmato devaśārmaṇaḥ
dārurnāma mahābhāgo vedavedāṅgapāragaḥ
brahmacārī gṛhasthaśca vānaprastho vidhikramāt
yatidharmavidhānena cacāra vipulatapaḥ
dhyāyanvai sa mahādevaṃ nirāhāro yudhiṣṭhira
uvāsa tīrthe tasmin vai yāvatprāṇaparikṣayam
tasya nāmnā tu tattīrthaṃ triṣu lokeṣu viśrutam
tatra snātvā vidhānena arcayetpitṛdevatāḥ
satyavādī jitakrodhaḥ sarvabhūtahite rataḥ
sarvānkāmān avāpnoti rājannatraiva savarthā
yaḥ kuryād upavāsaṃ ca satyaśaucaparāyaṇaḥ sautrāmaṇiphalaṃ cāsya sambhavatyavicāritam
ṛgvedajāpī ṛgvedī sāma vā sāmapāragaḥ
yajurvedī yajurjaptvā labhate phalam uttamam
prāṇāṃs tyajati yo martyas tasmiṃstīrthe vidhānataḥ
anivartikā gatistasya ityevaṃ śaṅkaro 'bravīt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dārutīrthamāhātmyavarṇanaṃ nāma triṃśo 'dhyāyaḥ
śrīmārkaṇḍeya uvāca
tato gacchecca rājendra tīrthaṃ trailokyaviśrutam
brahmāvartamiti khyātaṃ sarvapāpapraṇāśanam
tatra saṃnihito brahmā nityasevī yudhiṣṭhira
ūrdhvabāhurnirālambacakāra bhramaṇaṃ sadā
ekāhāravaśe 'tiṣṭhaddvādaśābdaṃ mahāvratī
atra tīrthe vidhānena cintayan vai maheśvaram
tena tatpuṇyamākhyātaṃ brahmāvartamiti prabho
tatra snātvā vidhānena tarpayet pitṛdevatāḥ
arcayeddevamīśānaṃ viṣṇuṃ vā parameśvaram
yatphalaṃ sarvayajñānāṃ vidhivaddakṣiṇāvatām
tatphalaṃ samavāpnoti tattīrthasya prabhāvataḥ
yasmiṃstīrthe tu yo devo dānavo vā dvijo 'tha vā
siddhastenaiva tannāmnā khyātaṃ loke mahacca tat
na jalaṃ na sthalaṃ nāma kṣetraṃ vā hyūṣarāṇi ca
pavitratvaṃ labhantyete pauruṣeṇa vinā nṛṇām
sāmarthyānniścayāddhairyātsidhyanti puruṣā nṛpa
pramādāt tasya lobhena patanti narake dhruvam
saṃnirudhyendriyagrāmaṃ yatra yatra vasen muniḥ
tatra tatra kurukṣetraṃ naimiṣaṃ puṣkarāṇi ca
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe brahmāvartatīrthamāhātmyavarṇanaṃ nāmaikatriṃśo 'dhyāyaḥ
śrīmārkaṇḍeya uvāca
pattreśvaraṃ tato gacchet sarvapāpapraṇāśanam
yatra siddho mahābhāgaścitrasenasuto balī
yudhiṣṭhira uvāca
ko 'sau siddhas tadā brahmaṃstasmiṃstīrthe mahātapāḥ
putraḥ kasya tu ko heturetadicchāmi veditum
śrīmārkaṇḍeya uvāca
citronāma mahātejā indrasya dayitaḥ purā
tasya putro nṛpaśreṣṭha pattreśvara iti śrutaḥ
rūpavān subhagaścaiva sarvaśatrubhayaṃkaraḥ
indrasya dayito 'tyarthaṃ jaya ityeva cāparaḥ
sa kadācit sabhāmadhye sarvadevasamāgame
menakānṛtyagītena mohitaḥ suciraṃ kila
tiṣṭhate gatamaryādo gataprāṇa iva kṣaṇāt
tāvatsurapatirdevaḥ śaśāpāthājitendriyam
yasmāt tvaṃ svargasaṃstho 'pi martyadharmam upeyivān
tasmān martye ciraṃ kālaṃ kṣapayiṣyasyasaṃśayam
evam uktaḥ surendreṇa citrasenasuto yuvā
vepamānaḥ suraśreṣṭhaḥ kṛtāñjaliruvāca ha
pattreśvara uvāca
mayā pāpena mūḍhena ajitendriyacetasā
prāptaṃ vai yatphalaṃ tasya prasādaṃ kartum arhasi
śakra uvāca
narmadātaṭamāśritya dvādaśābdaṃ jitendriyaḥ
ārādhaya śivaṃ śāntaṃ punaḥ prāpsyasi sadgatim
satyaśaucaratānāṃ ca dharmiṣṭhānāṃ jitātmanām
loko'yaṃ pāpināṃ naiva iti śāstrasya niścayaḥ
evamukte mahārāja sahasrākṣeṇa dhīmatā
gandharvatanayo dhīmānpraṇamyāgāttu bhūtalam
revāyā vimale toye brahmāvartasamīpataḥ
snātvā japtvā vidhānena arcayitvā ca śaṅkaram
vāyvambupiṇyākaphalaiśca puṣpaiḥ parṇaiśca mūlāśanayāvakena
tatāpa pañcāgnitapobhir ugraistataśca toṣaṃ samagāt sa devaḥ
pinākapāṇiṃ varadaṃ triśūlinamumāpatiṃ hyandhakanāśanaṃ ca
candrārdhamauliṃ gajakṛttivāsasaṃ dṛṣṭvā papātāgragataṃ samīkṣya
īśvara uvāca
varaṃ vṛṇīṣva bhadraṃ te varado 'haṃ tavānagha
yamicchasi dadāmyadya nātra kāryā vicāraṇā
pattreśvara uvāca
yadi tuṣṭo 'si deveśa yadi deyo varo mama
atra tvaṃ satataṃ tīrthe mama nāmnā bhava prabho
etacchrutvā mahādevo harṣagadgadayā girā
tathetyuktvā yayau hṛṣṭa umayā saha śaṅkaraḥ
so 'pi tattīrtham āplutya gate deve divaṃ prati
snātvā jāpyavidhānena tarpayitvā pitṝn punaḥ
sthāpayāmāsa deveśaṃ tasmiṃs tīrthe vidhānataḥ
pattreśvaraṃ tu vikhyātaṃ triṣu lokeṣu bhārata
indralokaṃ gataḥ śāpānmuktaḥ so 'pi nareśvara
hṛṣṭaḥ pramudito ramyaṃ jayaśabdādimaṅgalaiḥ
eṣa te kathitaḥ praśnaḥ pṛṣṭo yo vai yudhiṣṭhira
tatra snānena caikena sarvapāpaiḥ pramucyate
yastvarcayenmahādevaṃ tasmiṃstīrthe yudhiṣṭhira
snātvābhyarcya pitṝn devān so 'śvamedhaphalaṃ labhet
mṛto varṣaśataṃ sāgraṃ krīḍitvā ca śive pure
rājā vā rājatulyo vā paścānmartyeṣu jāyate
vedavedāṅgatattvajño jīvecca śaradaḥ śatam
vyādhiśokavinirmuktaḥ punaḥ smarati tajjalam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe patreśvaratīrthamāhātmyavarṇanaṃ nāma dvātriṃśo'dhyāyaḥ
śrīmārkaṇḍeya uvāca
tato gacchettu rājendra agnitīrthamanuttamam
yatra saṃnihito hyagnirgataḥ kāmena mohitaḥ
yudhiṣṭhira uvāca
kathaṃ devo jagaddhātā kāmena kaluṣīkṛtaḥ
kathaṃ ca nityadā vāsa ekasthāneṣu jāyate
etattvāścaryamatulaṃ sarvalokeṣvanuttamam
kathayasva mahābhāga paraṃ kautūhalaṃ mama
śrīmārkaṇḍeya uvāca
sādhu sādhu mahāprājña pṛṣṭaḥ praśnastvayānava
kathayāmi yathāpūrvaṃ śrutametanmaheśvarāt
āsītkṛtayuge rājā nāmnā duryodhano mahān
hastyaśvarathasampūrṇo medinīparipālakaḥ
rūpayauvanasampannaṃ dṛṣṭvā taṃ pṛthivīpatim
divyopabhogasampannaṃ prārthayāmāsa narmadā
sa tu tāṃ cakame kanyāṃ tyaktvā 'nyaṃ pramadājanam
mudā paramayā yukto māhiṣmatyāḥ patirnṛpa
ramate sa tayā sārddhaṃ kāle vai nṛpasattama
narmadā janayāmāsa kanyāṃ padmadalekṣaṇām
aṅgapratyaṅgasampannā yasmāllokeṣu viśrutā
tasyāṃ pitā ca mātā ca cakratuḥ premabandhanam
kālenātisudīrgheṇa yauvanasthā varāṅganā
prārthyamānāpi rājanvai nātmānaṃ dātumicchati
tato 'nyadivase vahnirdvijarūpo mahātapāḥ
rājānaṃ prārthayāmāsa raho gatvā śanaiḥ śanaiḥ
bhobho raghukulaśreṣṭha dvijo'haṃ mandasantatiḥ
daridro hy asahāyaśca bhāryārthe varayāmi tām
kanyā sudarśanā nāma rūpeṇāpratimā bhuvi
tāṃ dadasva mahābhāga vardhate tava mandire
brahmacaryeṇa nirviṇṇa ekākī kāmapīḍitaḥ
yācamānasya me tāta prasādaṃ kartumarhasi
rājovāca
nāhaṃ dravyavihīnasya asavarṇasya karhicit
dāsyāmi svāṃ sutāṃ śubhrāṃ gamyatāṃ dvijapuṃgava
evamuktastadā vahniḥ parāṃ pīḍām upāgataḥ
na kiṃcid uktvā rājānaṃ tatraivāntaradhīyata
gate cādarśanaṃ vipre rājā mantripurohitaiḥ
mantrayitvātha kāle tu tuṣṭo makhamukhe sthitaḥ
yajataśca makhe bhaktyā brāhmaṇaiḥ saha bhārata
tataścādarśanaṃ vahniḥ sarveṣāṃ paśyatāmagāt
viprā durmanaso bhūtvā gatā rājño hi mandiram
vahnināśaṃ vimanaso rājānam idam abruvan
brāhmaṇā ūcuḥ
duryodhana mahārāja śrūyatāṃ mahadadbhutam
na śrutaṃ na ca dṛṣṭaṃ vā kautukaṃ nṛpapuṃgava
agnikāryapravṛttānāṃ sarveṣāṃ vidhivannṛpa
kenāpi hetunā vahnirdṛśyate na jvalatyuta
tacchrutvā vipriyaṃ ghoraṃ rājā vipramukhāccyutam
āsanātpatito bhūmau chinnamūla iva drumaḥ
āśvasya ca muhūrtena unmatta iva saṃstadā
nirīkṣya ca diśaḥ sarvā idaṃ vacanamabravīt
kim etad āścaryaparamiti bhobho dvijottamāḥ
kathyatāṃ kāraṇaṃ sarvaṃ śāstradṛṣṭyā vibhāvya ca
mama vā duṣkṛtaṃ kiṃcidutāho bhavatāmiha
yena naṣṭo 'gniśālāyāṃ hutabhuk kena hetunā
mantracchidram athānyadvā naiva kiṃcidadakṣiṇam
kriyāhīnaṃ kṛtaṃ vātha kena vahnir na dṛśyate
annahīno dahed rāṣṭraṃ mantrahīnastu ṛtvijaḥ
dātāraṃ dakṣiṇāhīno nāsti yajñasamo ripuḥ
brāhmaṇā ūcuḥ
na mantrahīnā hi vayaṃ na ca rājanvrataistathā
dravyeṇa ca na hīnastvamanyat pāpaṃ vicintyatām
rājovāca
tathāpi yūyaṃ sahitā upāyaṃ cintayantviti
yena śreyo bhaven nityam iha loke paratra ca
evamuktāstataḥ sarve brāhmaṇāḥ kṛtaniścayāḥ
nirāhārāḥ sthitāḥ śarve yatra naṣṭo hutāśanaḥ
tataḥ svapne mahātejā hutabhugbrāhmaṇāṃstadā
uvāca śrūyatāṃ sarvair mama nāśasya kāraṇam
prārthito 'yaṃ mayā rājā sutāṃ dātuṃ na cecchati
tena naṣṭo 'gniśaraṇādahaṃ bho dvijasattamāḥ
yadi me svasutāṃ rājā dadāti paramārcitām
tadāsya jvalamāno 'haṃ gṛhe tiṣṭhāmi nānyathā
tacchrutvā vacanaṃ viprā vaiśvānaramukhodgatam
vismayotphullanayanā rājānam idam abruvan
bhavato matamājñāya sarve gatvāgnimandiram
nirāhārāḥ sthitā rātrau paśyāmo jātavedasam
tenoktāḥ svasutāṃ cet tu rājā me dātum icchati
tato 'sya bhūyo 'pi gṛhe jvale 'haṃ nānyathā dvijāḥ
evaṃ jñātvā mahārāja svasutāṃ dātumarhasi
rājovāca
bhavatāṃ tasya vā kāryaṃ devasya vacanaṃ hṛdi
samayaṃ kartum icchāmi kanyādāne hyanuttamam
mama saṃnihito nityaṃ gṛhe tiṣṭhatu pāvakaḥ
dadāmi rucirāpāṅgīṃ nānyathā karavāṇi vai
evaṃ te brāhmaṇāḥ śrutvā tathāgniṃ prāpya satvaram
kathayitvā vivāhena yojayāmāsurāśu vai
sudarśanāyā lābhena parituṣṭo hutāśanaḥ
jvalate sannidhau nityaṃ māhiṣmatyāṃ yudhiṣṭhira
tataḥ prabhṛti tattīrthamagnitīrthaṃ pracakṣate
ye tatra pakṣasandhau tu snānadānaistu bhāvitāḥ
tarpayanti pitṝn devāṃste 'śvamedhaphalairyutāḥ
suvarṇaṃ ye prayacchanti tasmiṃstīrthe narādhipa
pṛthvīdānaphalaṃ tatra jāyate nātra saṃśayaḥ
anāśakaṃ tu yaḥ kuryāt tasmiṃstīrthe narādhipa
sa mṛto hyagniloke tu krīḍate surapūjitaḥ
eṣa te hyagnitīrthasya sambhavaḥ kathito mayā
sarvapāpaharaḥ puṇyaḥ śrutamātro narottama
dhanyaḥ pāpaharo nityamityevaṃ śaṅkaro 'bravīt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe 'gnitīrthamāhātmyavarṇanaṃ nāma trayastriṃśo 'dhyāyaḥ
śrīmārkaṇḍeya uvāca
tatraiva tu bhavedanyad ādityasya mahātmanaḥ
kīrtayāmi naraśreṣṭha yadi te śravaṇe matiḥ
yudhiṣṭhira uvāca
etadāścaryamatulaṃ śrutvā tava mukhodgatam
vismayāddhṛṣṭaromāhaṃ jāto 'smi munisattama
sahasrakiraṇo devo hartā kartā nirañjanaḥ
avatāreṇa lokānām uddhartā narmadātaṭe
puruṣākāro bhagavānutāho tapasaḥ phalāt
kasya gotre samutpannaḥ kasya devo 'bhavad vaśī
śrīmārkaṇḍeya uvāca
kulikānvayasambhūto brāhmaṇo bhaktimāñchuciḥ
īkṣyāmīti raviṃ tatra tīrthe yātrākṛtodyamaḥ
yojanānāṃ śataṃ sāgraṃ nirāhāro gatodakaḥ
prasthito devadevena svapnānte vāritaḥ kila
bhobho mune mahāsattva alaṃ te vratamīdṛśam
sarvaṃ vyāpya sthitaṃ paśya sthāvaraṃ jaṅgamaṃ ca mām
tapāmyahaṃ tato varṣaṃ nigṛhṇāmy utsṛjāmi ca
na bhṛtaṃ caiva mṛtyuṃ ca yaḥ paśyati sa paśyati
varaṃ varaya bhadraṃ tvam ātmano yastavepsitam
brāhmaṇa uvāca
yadi tuṣṭo 'si me deva deyo yadi varo mama
uttare narmadākūle sadā saṃnihito bhava
ye bhaktyā parayā deva yojanānāṃ śate sthitāḥ
smariṣyanti jitātmānas teṣāṃ tvaṃ varado bhava
kubjāndhabadhirā mūkā ye kecidvikalendriyāḥ
tava pādau namasyanti teṣāṃ tvaṃ varado bhava
śīrṇaghrāṇā gatadhiyo hyasthicarmāvaśeṣitāḥ
teṣāṃ tvaṃ karuṇāṃ deva acireṇa kuruṣva ha
ye 'pi tvāṃ narmadātoye snātvā tatra dine dine
arcayanti jagannātha teṣāṃ tvaṃ varado bhava
prabhāte ye staviṣyanti stavairvaidikalaukikaiḥ
abhipretaṃ varaṃ deva teṣāṃ tvaṃ dada bhocyuta
tavāgre vapanaṃ deva kārayanti narā bhuvi
svāmiṃsteṣāṃ varo deya eṣa me paramo varaḥ
evamastviti taṃ coktvā muniṃ karuṇayā punaḥ
śatabhāgena rājendra sthitvā cādarśanaṃ gataḥ
tatra tīrthe naro bhaktyā gatvā snānaṃ samācaret
tarpayet pitṛdevāṃśca so 'gniṣṭomaphalaṃ labhet
agnipraveśaṃ yaḥ kuryāttasmiṃs tīrthe narādhipa
dyotayanvai diśaḥ sarvā agnilokaṃ sa gacchati
yastattīrthaṃ samāsādya tyajatīha kalevaram
sa gato vāruṇaṃ lokamityevaṃ śaṅkaro 'bravīt
tatra tīrthe tu yaḥ kaścit saṃnyāsena tanuṃ tyajet
ṣaṣṭivarṣasahasrāṇi svargaloke mahīyate
apsarogaṇasaṃkīrṇe divyaśabdānunādite
uṣitvāyāti martye vai vedavedāṅgavid bhavet
vyādhiśokavinirmukto dhanakoṭipatirbhavet
putradārasamopeto jīvecca śaradaḥ śatam
prātarutthāya yastatra smarate bhāskaraṃ tadā
ājanmajanitāt pāpān mucyate nātra saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ravitīrthavarṇanaṃ nāma catustriṃśo 'dhyāyaḥ
yudhiṣṭhira uvāca
jalamadhye mahādevaḥ kena tiṣṭhati hetunā
uttaraṃ dakṣiṇaṃ kūlaṃ varjayitvā dvijottama
śrīmārkaṇḍeya uvāca
etadākhyānamatulaṃ puṇyaṃ śrutimukhāvaham
purāṇe yacchrutaṃ tāta tatte vakṣyāmyaśeṣataḥ
tretāyuge mahābhāga rāvaṇo devakaṇṭakaḥ
trailokyavijayī raudraḥ surāsurabhayaṃkaraḥ
devadānavagandharvair ṛṣibhiśca tapodhanaiḥ
avadhyo 'tha vimānena yāvatparyaṭate mahīm
tāvaddhindhyagirer madhye dānavo baladarpitaḥ
mayo nāmeti vikhyāto guhāvāsī tapaścaran
tasya pārśvagato rakṣo vinayād avaniṃ gataḥ
pūjito dānasanmānair idaṃ vacanam abravīt
kasyeyaṃ padmapatrākṣī pūrṇacandranibhānanā
kiṃnāmadheyā tapati tapa ugraṃ kathaṃ vibho
maya uvāca
dānavānāṃ patiḥ śreṣṭho mayo 'haṃ nāma nāmataḥ
bhāryā tejovatī nāma tasyāstu tanayā śubhā
mandodarīti vikhyātā tapate bhartṛkāraṇāt
ārādhayantī bhartāramumāyā dayitaṃ śubham
tacchrutvā vacanaṃ tasya rāvaṇo madamohitaḥ
prasṛtaḥ praṇato bhūtvā mayaṃ vacanam abravīt
paulastyānvayasaṃjāto devadānavadarpahā
prārthayāmi mahābhāga sutāṃ tvaṃ dātumarhasi
jñātvā paitāmahaṃ vṛttaṃ mayenāpi mahātmanā
rāvaṇāya sutā dattā pūjayitvā vidhānataḥ
gṛhītvā tāṃ tadā rakṣo 'bhyarcyamāno niśācaraiḥ
devodyāne vimānaiśca krīḍate sa tayā saha
kenacittvatha kālena rāvaṇo lokarāvaṇaḥ
putraṃ putravatāṃ śreṣṭho janayāmāsa bhārata
tenaiva jātamātreṇa rāvo mukto mahātmanā
saṃvartakasya meghasya tena lokā jaḍīkṛtāḥ
śrutvā tannarditaṃ ghoraṃ brahmā lokapitāmahaḥ
nāma cakre tadā tasya meghanādo bhaviṣyati
evaṃnāmā kṛtaḥ so 'pi paramaṃ vratamāsthitaḥ
toṣayāmāsa deveśamumayā saha śaṅkaram
vratairniyamadānaiśca homajāpyavidhānataḥ
kṛcchracāndrāyaṇairnityaṃ kṛśaṃ kurvankalevaram
evam anyaddine tāta kailāsaṃ dharaṇīdharam
gatvā liṅgadvayaṃ gṛhya prasthito dakṣiṇāmukhaḥ
narmadātaṭam āśritya snātukāmo mahābalaḥ
nikṣipya pūjayan devaṃ kṛtajāpyo nareśvara
tatrāyatanāvāsena snāto hutahutāśanaḥ
kṛtakṛtyamivātmānaṃ mānayitvā niśācaraḥ
gantukāmaḥ paraṃ mārgaṃ laṅkāyāṃ nṛpasattama
ekamuddharato liṅgaṃ praṇataḥ savyapāṇinā
dvitīyaṃ tu dvitīyena bhaktyā paulastyanandanaḥ
tāvad eva mahāliṅgaṃ patitaṃ narmadāṃbhasi
yāhi yāhīti cetyuktvā jalamadhye pratiṣṭhitaḥ
namitvā rāvaṇistasya devasya parameṣṭhinaḥ
jagāmākāśam āviśya pūjyamāno niśācaraiḥ
tadā prabhṛti tattīrthaṃ meghanādeti viśrutam
pūrvaṃ tu garjanaṃ nāma sarvapāpakṣayaṃkaram
tasmiṃstīrthe tu rājendra yastu snānaṃ samācaret
ahorātroṣito bhūtvā aśvamedhaphalaṃ labhet
piṇḍadānaṃ tu yaḥ kuryāt tasmiṃstīrthe narādhipa
yatphalaṃ sattrayajñena tadbhavennātra saṃśayaḥ
tena dvādaśavarṣāṇi pitaraḥ saṃpratarpitāḥ
yastu bhojayate vipraṃ ṣaḍrasātrena bhārata
akṣayapuṇyam āpnoti tatra tīrthe narottama
prāṇatyāgaṃ tu yaḥ kuryād bhāvito bhāvitātmanā
sa vasecchāṅkare loke yāvad ā bhūtasamplavam
eṣā te naraśārdūla garjanotpattiruttamā
kathitā snehabandhena sarvapāpakṣayakarī
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe meghanādatīrthamāhātmyavarṇanaṃ nāma pañcatriṃśo 'dhyāyaḥ
mārkaṇḍeya uvāca
tato gacchecca rājendra dārutīrthamanuttamam
dāruko yatra saṃsiddha indrasya dayitaḥ purā
yudhiṣṭhira uvāca
dārukeṇa kathaṃ tāta tapaścīrṇaṃ purānagha
vidhānaṃ śrotumicchāmi tvatsakāśāddvijottama
śrīmārkaṇḍeya uvāca
hanta te kathayiṣyāmi vicitraṃ yatpurātanam
vṛttaṃ svargasabhāmadhye ṛṣīṇāṃ bhāvitātmanām
sūto vajradharasyeṣṭo mātalirnāma nāmataḥ
sa putraṃ śaptavānpūrvaṃ kasmiṃścitkāraṇāntare
śāpāhato vepamāna indrasya caraṇau śubhau
prapīḍya mūrdhnā deveśaṃ vijñāpayati bhārata
tamuvācābhiśaptaṃ cāpyanāthaṃ ca sureśvaraḥ
karmaṇā kena śāpasya ghorasyānto bhaviṣyati
narmadātaṭamāśritya toṣayanvai maheśvaram
tiṣṭha yāvad yugasyāntaṃ punarjanma hyavāpsyasi
punarbhūtvā tu pūtastvaṃ dāruko nāma viśrutaḥ
saṃsevya paramaṃ devaṃ śaṅkhacakragadādharam
mānuṣaṃ bhāvamāpannastataḥ siddhimavāpsyasi
evamuktastu devena sahasrākṣeṇa dhīmatā
praṇamya śirasā bhūmim āgato 'sau hyacetanaḥ
narmadātaṭamāśritya karṣayannijavigraham
vratopavāsasaṃkhinno japahomarataḥ sadā
mahādevaṃ mahātmānaṃ varadaṃ śūlapāṇinam
bhaktyā tu parayā rājanyāvadābhūtasamplavam
aṃśāvataraṇād viṣṇoḥ sūto bhūtvā mahāmatiḥ
toṣayan vai jagannāthaṃ tato yāto hi sadgatim
eṣa tatsambhavastāta dārutīrthasya suvrata
kathito 'yaṃ mayā pūrvaṃ yathā me śaṅkaro 'bravīt
tato yudhiṣṭhiraḥ śrutvā vismayaṃ paramaṃ gataḥ
bhrātṝn vilokayāmāsa hṛṣṭaromā muhurmuhuḥ
śrīmārkaṇḍeya uvāca
tasmiṃstīrthe naraḥ snātvā vidhipūrvaṃ nareśvara
upāsya saṃdhyāṃ deveśamarcayedyaśca śaṅkaram
vedābhyāsaṃ tu tatraiva yaḥ karoti samāhitaḥ
so 'śvamedhaphalaṃ rājaṃllabhate nātra saṃśayaḥ
tasmiṃstīrthe tu yo bhaktyā bhojayed brāhmaṇāñchuciḥ
sa tu viprasahasrasya labhate phalamuttamam
snānaṃ dānaṃ japo homaḥ svādhyāyo devatārcanam
yatkṛtaṃ śuddhabhāvena tatsarvaṃ saphalaṃ bhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dārukatīrthamāhātmyavarṇanaṃ nāma ṣaṭtriṃśo 'dhyāyaḥ
śrīmārkaṇḍeya uvāca
tato gaccheta rājendra devatīrthamanuttamam
yena devāstrayastriṃśat snātvā siddhiṃ parāṃ gatāḥ
yudhiṣṭhira uvāca
kathaṃ tāta surāḥ sarve dānavairbalavattaraiḥ
nirjitāstatra tīrthe ca snātvā siddhiṃ parāṃ gatāḥ
mārkaṇḍeya uvāca
purā daityagaṇairugrairyuddhe 'tibalavattaraiḥ
indro devagaṇaiḥ sārddhaṃ svarājyāccyāvito nṛpa
hastyaśvarathayānaughairmardayitvā varūthinīm
vidhvastā bhejire mārgaṃ prahārair jarjarīkṛtāḥ
jambhaśumbhaiśca kūṣmāṇḍakuhakādibhiḥ
vepamānārditāḥ sarve brahmāṇamupatasthire
praṇamya śirasā devaṃ brahmāṇaṃ parameṣṭhinam
tadā vijñāpayāmāsurdevā vahnipurogamāḥ
paśya paśya mahābhāga dānavaiḥ śakalīkṛtāḥ
viyojitāḥ putradāraistvāmeva śaraṇaṃ gatāḥ
paritrāyasva deveśa sarvalokapitāmaha
nānyā gatiḥ sureśāna tvāṃ muktvā parameśvara
brahmovāca
dānavānāṃ vighātārthaṃ narmadātaṭam āsthitāḥ
tapaḥ kurudhvaṃ svasthāḥ stha tapo hi paramaṃ balam
nānyopāyo na vai mantro vidyate na ca me kriyā
vinā revājalaṃ puṇyaṃ sarvapāpakṣayaṃkaram
dāridryavyādhimaraṇabandhanavyasanāni ca
etāni caiva pāpasya phalānīti matirmama
evaṃ jñātvā tataścaiva tapaḥ kuruta duṣkaram
tathā caiva surāḥ sarve devā hyagnipurogamāḥ
tacchrutvā vacanaṃ tathyaṃ brahmaṇaḥ parameṣṭhinaḥ
narmadām āgatāḥ sarve devā hyagnipurogamāḥ
cerurvai tatra vipulaṃ tapaḥ siddhimavāpnuvan
tadāprabhṛti tattīrthaṃ devatīrtham anuttamam
gīyate triṣu lokeṣu sarvapāpakṣayaṃkaram
tatra gatvā ca yo martyo vidhinā saṃyatendriyaḥ
snānaṃ samācaredbhaktyā sa labhenmauktikaṃ phalam
yastu bhojayate viprāṃstasmiṃstīrthe narādhipa
sa labhenmukhyaviprāṇāṃ phalaṃ sāhasrikaṃ nṛpa
tatra devaśilā ramyā mahāpuṇyavivardhinī
saṃnyāsena mṛtā ye tu teṣāṃ syād akṣayā gatiḥ
agnipraveśaṃ yaḥ kuryāt tasmiṃs tīrthe narādhipa
rudraloke vaset tāvad yāvad ābhūtasaṃplavam
evaṃ snānaṃ japo homaḥ svādhyāyo devatārcanam
sukṛtaṃ duṣkṛtaṃ vā 'pi tatra tīrthe 'kṣayaṃ bhavet
eṣa te vidhiruddiṣṭa utpattiścaiva bhārata
devatīrthasya nikhilā yathā vai śaṅkarācchrutā
paṭhanti ye pāpaharaṃ sarvaduḥkhavimocanam
devatīrthasya caritaṃ devalokaṃ vrajanti te
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe devatīrthamāhātmyavarṇanaṃ nāma saptaviṃśo 'dhyāyaḥ
śrīmārkaṇḍeya uvāca
tato gaccheta rājendra guhāvāsīti cottamam
yatra siddho mahādevo guhāvāsī samārbudam
yudhiṣṭhira uvāca
kena kāryeṇa bho tāta mahādevo jagadguruḥ
guhāyām anayatkālaṃ sudīrghaṃ dvijasattama
etadvistarataḥ sarvaṃ kathayasva mamānagha
śrotumicchāmyahaṃ sarvaparaṃ kautūhalaṃ hi me
mārkaṇḍeya uvāca
sādhu praśno mahārāja pṛṣṭo yo vai tvayottamaḥ
purāṇe vistaro hyasya na śakyo hi mayādhunā
kathituṃ vṛddhabhāvatvādatīto bahukālikaḥ
saṃkṣepāt tena te tāta kathayāmi nibodha me
purā kṛtayuge rājannāsīd dāruvanaṃ mahat
nānādrumalatākīrṇaṃ nānāvallyupaśobhitam
siṃhavyāghravarāhaiśca gajaiḥ khaḍgairniṣevitam
bahupakṣiyutaṃ divyaṃ yathā caitrarathaṃ vanam
tatra kecin mahāprājñā vasanti saṃśitavratāḥ
vasanti parayā bhaktyā caturāśramabhāvitāḥ
brahmacārī gṛhasthaśca vānaprastho yatis tathā
svadharmaniratāḥ sarve vāñchantaḥ paramaṃ padam
tāvadvasantasamaye kasmiṃścit kāraṇāntare
vimānastho mahādevo gacchanvai hyumayā saha
dadarśa toya āvāsamṛksāmayajurnāditam
alakṣyāgatanirgamyaṃ sarvapāpakṣayaṃkaram
taṃ dṛṣṭvā muditā devī harṣagaṅgadayā girā
papraccha devadeveśaṃ śaśāṅkakṛtabhūṣaṇam
devyuvāca
kasyāyamāśramo deva vedadhvaninināditaḥ
yaṃ dṛṣṭvā kṣutpipāsādyaiḥ śramaiśca parihīyate
maheśvara uvāca
kiṃ tvayā na śrutaṃ devi mahādāruvanaṃ mahat
bahuviprajano yatra gṛhadharmeṇa vartate
atra yaḥ strījanaḥ kaścid bhartṛśuśrūṣaṇe rataḥ
nānyo devo na vai dharmo jñāyate śailanandini
etacchrutvā paraṃ vākyaṃ devadevena bhāṣitam
kautūhalasamāviṣṭā śaṅkaraṃ punarabravīt
yattvayoktaṃ mahādeva patidharmaratāḥ striyaḥ
tāsāṃ tvaṃ madano bhūtvā cāritraṃ kṣobhaya prabho
īśvara uvāca
yattvayoktaṃ ca vacanaṃ na hi me rocate priye
brāhmaṇā hi mahadbhūtaṃ na caiṣāṃ vipriyaṃ caret
manyupraharaṇā viprāścakrapraharaṇo hariḥ
cakrātkrūrataro manyus tasmād vipraṃ na kopayet
na te devā na te lokā na te nagā na cāsurāḥ
dṛśyante triṣu lokeṣu ye tairdṛṣṭair na nāśitāḥ
teṣāṃ mokṣas tathā svargo bhūmirmartye phalāni ca
yeṣāṃ tuṣṭā mahābhāgā brāhmaṇāḥ kṣitidevatāḥ
evaṃ jñātvā mahābhāge asadgrāhaṃ parityaja
tatra loke viruddhaṃ vai kupyante yena vai dvijāḥ
devyuvāca
nāhaṃ te dayitā deva nāhaṃ te vaśavartinī
akṛtvādhaśva vai tāsāṃ mānaṃ surasupūjitam
lokaloke mahādeva aśakyaṃ nāsti te prabho
kriyatāṃ mama caivaikam etat kāryaṃ surottama
evamukto mahādevo devyā vākyahite rataḥ
kṛtvā kāpālikaṃ rūpaṃ yayau dāruvanaṃ prati
mahāhitajaṭājūṭaṃ niyamya śaśibhūṣaṇam
kaṇṭhatrāṇaṃ paraṃ kṛtvā dhārayan karṇakuṇḍale
vyāghracarmaparīdhāno mekhalāhārabhūṣitaḥ
nūpuradhvaninighoṣaiḥ kampayan vai vasuṃdharām
mahānūrddhvajaṭāmālī kṛttibhasmānulepanaḥ
kṛtvā haste kapālaṃ tu brahmaṇaśca mahātmanaḥ
mahāḍamarughoṣeṇa kampayan vai vasuṃdharām
prabhātasamaye prāpto mahādāruvanaṃ prati
tāvat puṇyajanaḥ sarvapuṣpapatraphalārthikaḥ
nirgato bahubhiḥ sārddhaṃ pavamānaḥ samantataḥ
tad dṛṣṭvā mahadāścaryaṃ rūpaṃ devasya bhārata
yuvatīnāṃ manas tāsāṃ kāmena kaluṣīkṛtam
śobhanaṃ puruṣaṃ dṛṣṭvā sarvā api varāṅganāḥ
kledabhāvaṃ tato jagmurmudā dāruvanastriyaḥ
vikārā bahavastāsāṃ devaṃ dṛṣṭvā mahādbhutam
saṃjātā viprapatnīnāṃ tadā tāsu narottama
paridhānaṃ na jānanti kāścid dṛṣṭvā varāṅganāḥ
uttarīyaṃ tathā cānyā mahāmohasamanvitāḥ
keśabhāraparibhraṣṭā kācidevāsanotthitā
dātukāmā tadā bhaikṣyaṃ ceṣṭituṃ naiva cāśakat
kācid dṛṣṭvā mahādevaṃ rūpayauvanagarvitā
utsaṅge saṃsthitaṃ bālaṃ vismṛtā pāyitum stanam
kāmabāṇahatā cānyā bāhubhyāṃ pīḍya sustanau
niḥśvasantī tadā coṣṇaṃ na kiṃcit pratijalpati
evaṃ saṃkṣobhya taṃ sarvaṃ strījanaṃ parameśvaraḥ
jagāma tatra vai tāsāṃ kṣobhaṃ kṛtvā mahādbhutam
tāvat te brāhmaṇāḥ sarve bhramitvā kānanaṃ mahat
āgatāḥ svagṛhe dārān dadṛśuś ca hataujasaḥ
yāsāṃ pūrvatarā bhaktiḥ pātivratye patīnprati
calitāstā viditvāśu nirjagmurdvijasattamāḥ
saṃvidaṃ paramāṃ kṛtvā jñātvā devaṃ maheśvaram
kṣobhayitvā manastāsāṃ tataścādarśanaṃ gatam
krodhāviṣṭo dvijaḥ kaścid daṇḍamudyamya dhāvati
kalmāṣayaṣṭimanye ca tathānye darbhamuṣṭikām
itaścetaśca te sarve bhramitvā kānanaṃ nṛpa
ekībhūtvā mahātmāno vyājahruśca ruṣā giram
yad idaṃ ca hutaṃ kiṃcid guravas toṣitā yadi
tena satyena devasya liṅgaṃ patatu cottamam
āśramād āśramaṃ sarve na tyajāmo vidhikramāt
tena satyena devasya liṅgaṃ patatu bhūtale
evaṃ satyaprabhāvena triruktena dvijanmanām
śivasya paśyato liṅgaṃ patitaṃ dharaṇītale
hāhākāro mahānāsīllokāloke 'pi bhārata
devasya patite liṅge jagataśca mahākṣaye
patamānasya liṅgasya śabdo 'bhūcca sudāruṇaḥ
ulkāpātā diśāṃ hāhā bhūmikampāśca dāruṇāḥ
patanti parvatāgrāṇi śoṣaṃ yānti ca sāgarāḥ
devasya patite liṅge devā vimanaso 'bhavan
sametya sahitāḥ sarve brahmāṇaṃ parameṣṭhinam
kṛtāñjalipuṭāḥ sarve stuvanti vividhaiḥ stavaiḥ
tatas tuṣṭo jagannāthaś caturvadanapaṅkajaḥ
ārtānprāha surānsarvānmā viṣādaṃ gamiṣyatha
brahmaśāpābhibhūto 'sau devadevastrilocanaḥ
tuṣṭaistaistapasā yuktaiḥ punarmokṣaṃ gamiṣyati
etacchrutvā yayurdevā yathāgatamarindama
bhāvayitvā tataḥ sarve munayaścaiva bhārata
viśvāmitravasiṣṭhādyā jābāliratha kaśyapaḥ
sametya sahitāḥ sarve tamūcus tripurāntakam
brahmatejo hi balavaddvijānāṃ hi sureśvara
kṣāntiyuktastapastaptvā bhaviṣyasi gataklamaḥ
yataḥ kṣobhādṛṣīṇāṃ ca tadevaṃ liṅgamuttamam
patitaṃ te mahādeva na tatpūjyaṃ bhaviṣyati
na tacchreyo 'gnihotreṇa nāgniṣṭomena labhyate
prāpnuvanti ca yacchreyo mānavā liṅgapūjane
devadānavayakṣāṇāṃ gandharvoragarakṣasām
vacanena tu viprāṇām etat pūjyaṃ bhaviṣyati
brahmaviṣṇvindracandrāṇām etat pūjyaṃ bhaviṣyati
yatphalaṃ tava liṅgasya iha loke paratra ca
evamukto jagannāthaḥ praṇipatya dvijottamān
mudā paramayā yuktaḥ kṛtāñjalir abhāṣata
brāhmaṇā jaṅgamaṃ tīrthaṃ nirjalaṃ sārvakāmikam
yeṣāṃ vākyodakenaiva śudhyanti malino janāḥ
na tatkṣetraṃ na tattīrthamūṣaraṃ puṣkarāṇi ca
brāhmaṇe manyumutpādya yatra gatvā sa śudhyati
na tacchāstraṃ yanna viprapraṇītaṃ na tad dānaṃ yanna viprapradeyam
na tatsaukhyaṃ yannavipraprasādānna tadduḥkhaṃ yanna vipraprakopāt
pṛthivyāṃ yāni tīrthāni gaṅgādyāḥ saritas tathā
ekasya vipravākyasya kalāṃ nārhanti ṣoḍaśīm
abhinandya dvijānsarvānanujñāto maharṣibhiḥ
tato 'gamat tadā devo narmadātaṭamuttamam
paramaṃ vratamāsthāya guhāvāsī samārbudam
tapaścacāra bhagavāñjapasnānarataḥ sadā
samāpte niyame tāta sthāpayitvā maheśvaram
vandyamānaḥ suraiḥ sārddhaṃ kailāsamagamat prabhuḥ
narmadāyās taṭe tena sthāpitaḥ parameśvaraḥ
tenaiva kāraṇenāsau narmadeśvara ucyate
yo 'rcayennarmadeśānaṃ yatir vai saṃjitendriyaḥ
snātvā caiva mahādevam aśvamedhaphalaṃ labhet
dadāti yaḥ pitṛbhyastu tilapuṣpakuśodakam
triḥsaptapūrvajāstasya svarge modanti pāṇḍava
yastu bhojayate viprāṃs tasmiṃstīrthe narādhipa
pāyasaṃ ghṛtamiśraṃ tu sa labhet koṭijaṃ phalam
suvarṇaṃ rajataṃ vāpi brāhmaṇebhyo yudhiṣṭhira
dadāti toyamadhyasthaḥ so 'gniṣṭomaphalaṃ labhet
aṣṭamyāṃvā caturdaśyāṃ nirāhāro vaset tu yaḥ
narmadeśvaramāsādya prāpnuyājjanmanaḥ phalam
agnipraveśaṃ yaḥ kuryāt tasmiṃstīrthe narādhipa
tasya vyādhibhayaṃ na syāt saptajanmasu bhārata
anāśakaṃ tu yaḥ kuryāt tasmiṃstīrthe narādhipa
anivartikā gatis tasya rudraloke bhaviṣyati
eṣa te vidhir uddiṣṭas tasyotpattir narottama
purāṇe vihitā tāta saṃjñā tasya tu vistarāt
etaṃ kīrtayate yastu narmadeśvarasambhavam
bhaktyā śṛṇoti ca naraḥ so 'pi snānaphalaṃ labhet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye narmadeśvaratīrthamāhātmyavarṇanaṃ nāmāṣṭatriṃśo 'dhyāyaḥ
śrīmārkaṇḍeya uvāca
tato gacchecca rājendra kapilātīrthamuttamam
snānamātrānnaro bhaktyā mucyate sarvakilbiṣaiḥ
yudhiṣṭhira uvāca
āścaryabhūtaṃ lokeṣu kathitaṃ dvijasattama
narmadeśvaramāhātmyaṃ kāpilaṃ kathayasva me
yasmin kāle 'tha sambandhe utpannaṃ tīrtham uttamam
sarvapāpaharaṃ puṇyaṃ tīrthaṃ jātaṃ kathaṃ prabho
mārkaṇḍeya uvāca
śṛṇu vakṣye'dya te rājankapilātīrthamuttamam
yena te vismayaḥ sarvaḥ śrutvā gacchati bhārata
purā kṛtayugasyādau brahmā lokapitāmahaḥ
utpādayitvā sakalaṃ bhūtagrāmaṃ caturvidham
japahomaparo bhaktyā kṣaṇaṃ dhyātvā ca tiṣṭhati
jvalamānāt tu kapilā tāvat kuṇḍātsamutthitā
agnijvālojjvalaiḥ śṛṅgaistrinetrā supayasvinī
agnipūrṇā hyagnimukhā agnighrāṇāgnilocanā
agnikhurā hyagnipṛṣṭhā agnisarvāṅgasaṃsthitiḥ
sarvalakṣaṇasampūrṇā ghaṇṭālalitaniḥsvanā
dṛṣṭvā tu tāṃ mahābhāgāṃ kapilāṃ kuṇḍamadhyagām
brahmā lokagurustāta praṇamyedam uvāca ha
namaste kapile puṇye sarvalokanamaskṛte
maṅgalye maṅgale devi triṣu lokeṣvanupame
tvaṃ lakṣmīstvaṃ smṛtirmedhā tvaṃ dhṛtistvaṃ varānane
umādevīti vikhyātā tvaṃ satī nātra saṃśayaḥ
vaiṣṇavī tvaṃ mahādevī brahmāṇī tvaṃ varānane
kumārī tvaṃ mahābhāge bhaktiḥ śraddhā tathaiva ca
kālarātristu bhūtānāṃ kumārī parameśvarī
tvaṃ lavastvaṃ truṭiścaiva muhūrtaṃ lakṣameva ca
saṃvatsarastvaṃ māsastvaṃ kālastvaṃ ca kṣaṇastathā
nāsti kiṃcit tvayā hīnaṃ trailokye sacarācare
evaṃ stutā tu mānena kapilā parameṣṭhinā
tamuvāca mahābhāgaṃ prahṛṣya padmasambhavam
prasannā tava vākyena devadeva jagadguro
kiṃ karomi priyaṃ te 'dya brūhi sarvaṃ pitāmaha
brahmovāca
jagaddhitāya janitā mayā tvaṃ parameśvari
svargānmartyaṃ tato yāhi lokānāṃ hitakāmyayā
sarvadevamayī tvaṃ tu sarvalokamayī tathā
vidhinā ye pradāsyanti teṣāṃ vāsastriviṣṭape
evamuktvā tato devī brahmāṇaṃ parameśvarī
vandyamānā suraiḥ siddhair ājagāma dharātalam
yudhiṣṭhira uvāca
yadāyāteha sā tāta brāhmaṇo vacanācchubhā
tadā devāśca lokāśca kathamaṅgeṣu saṃsthitāḥ
kathaṃ vā saṃsthitāgatya kapilā sā dvijottama
tīrthe vā hyūṣare kṣetra etanme kathaya dvija
mārkaṇḍeya uvāca
sā tadā brahmaṇā coktā dhātrā lokasya bhārata
brahmalokādgatā puṇyāṃ narmadāṃ lokapāvanīm
tapaḥ kṛtvā suvipulaṃ narmadātaṭam āśritā
cacāra pṛthivīṃ sarvāṃ saśailavanakānanām
tadāprabhṛti rājendra kapilātīrtham uttamam
sarvapāpaharaṃ khyātamṛṣisaṅghair niṣevitam
tattīrthe vidhivat snātvā kapilāyāḥ prayacchati
pṛthvī tena bhaveddattā saśailavanakānanā
tāṃ tu paśyati yo bhaktyā dīyamānāṃ dvijottame
tasya varṣaśataṃ pāpaṃ naśyate nātra saṃśayaḥ
bhūrbhuvaḥ svarmahaścaiva janaḥ satyaṃ tapastathā
te tatpṛṣṭhaṃ samāśritya sthitā lokā nṛpottama
mukhe hyagniḥ sthito devo danteṣu ca bhujaṅgamāḥ
dhātā vidhātā hyoṣṭhau ca jihvāyāṃ tu sarasvatī
sahasrakiraṇau devau candrādityau sulocanau
nāsikāmadhyagaścaiva māruto nṛpasattama
lalāṭe tu mahādevo hyaśvinau karṇasaṃsthitau
naranārāyaṇau śṛṅge śṛṅgamadhye pitāmahaḥ
kambalo 'dhigatas tāta pāśadhṛg varuṇas tathā
yamaśca bhagavāndeva āśritya codaraṃ śritaḥ
khureṣu pannagāścaivaṃ pucchāgre sūryaraśmayaḥ
evambhūtāṃ hi kapilāṃ sarvadevamayīṃ nṛpa
ye dhārayanti ca gṛhe dhanyāste nātra saṃśayaḥ
prātar utthāya yastasyāḥ kurute tu pradakṣiṇām
pradakṣiṇā kṛtā tena saśailavanakānanā
kapilāpañcagavyena yaḥ snāpayati śaṅkaram
upavāsaparo yastu tasmiṃstīrthe narādhipa
snātvā hyuktavidhānena tarpayet pitṛdevatāḥ
tasya te vaṃśajāḥ sarve daśa pūrve daśāpare
tṛptā rohanti vai svarge dhyāyanto 'sya manorathān
eṣa te vidhiruddiṣṭaḥ sambhavo nṛpasattama
tīrthasya ca phalaṃ puṇyaṃ kimanyat paripṛcchasi
dhanyaṃ yaśasyamāyuṣyaṃ sarvaduḥkhaghnamuttamam
yacchrutvā sarvapāpebhyo mucyate nātra saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīnarmadāmāhātmye kapilātīrthamāhātmyavarṇanaṃ nāmaikonacatvāriṃśo 'dhyāyaḥ
śrīmārkaṇḍeya uvāca
tato gacchettu rājendra karañjeśvaram uttamam
yatra siddho mahābhāgo daityo lokeṣu viśrutaḥ
yudhiṣṭhira uvāca
yo 'sau siddho mahābhāga tatra tīrthe mahātapāḥ
kasya putraḥ kathaṃ siddhaḥ kasminkāle vada dvija
mārkaṇḍeya uvāca
purā kṛtayuge rājanmānaso brahmaṇaḥ sutaḥ
vedavedāṅgatattvajño marīcirnāma nāmataḥ
tasyāpi tapaso rāśeḥ kālena mahatānagha
putro 'tha mānaso jātaḥ sākṣād brahmeva cāparaḥ
kṣamā damo dayā dānaṃ satyaṃ śaucam athārjavam
marīceśca guṇā hyete santi tasya ca bhārata
evaṃ guṇagaṇākīrṇaṃ kaśyapaṃ dvijasattamam
jñātvā prajāpatir dakṣo bhāryārthe svasutāṃ dadau
aditirditirdanuścaiva tathāpyevaṃ daśāparāḥ
yāsāṃ putrāśca saṃjātāḥ pautrāśca bharatarṣabha
aditirjanayāmāsa putrān indrapurogamān
jātāstasya mahābāho kaśyapasya prajāpateḥ
yaistu lokatrayaṃ vyāptaṃ sthāvaraṃ jaṅgamaṃ mahat
tathānyasya mahābhāgo danoḥ putro vyajāyata
sarvalakṣaṇasampannaḥ karañjo nāma nāmataḥ
bāla eva mahābhāga cacāra sa mahattapaḥ
narmadātaṭamāśritya cātighoram anuttamam
divyaṃ varṣasahasraṃ ca kṛcchracāndrāyaṇaṃ nṛpa
śākamūlaphalāhāraḥ snānahomaparāyaṇaḥ
tatastuṣṭo mahādeva umayā sahitaḥ kila
vareṇa chandayāmāsa tripurāntakaraḥ prabhuḥ
bhoḥ karañja mahāsattva parituṣṭo 'smi te 'nagha
varaṃ vṛṇīṣva te dadmi hyamaratvamṛte mama
karañja uvāca
yadi tuṣṭo mahādeva yadi deyo varo mama
tarhi putrāśca pautrāśca santu me dharmavatsalāḥ
tathetyuktvā mahādeva umayā sahitas tadā
vṛṣārūḍho gaṇaiḥ sārddhaṃ tatraivāntaradhīyata
gate cādarśanaṃ deve so 'pi daityo mudānvitaḥ
svanāmnātra mahādevaṃ sthāpayitvā yayau gṛham
tadāprabhṛti tattīrthaṃ sarvatīrtheṣvanuttamam
snānamātrānarastatra mucyate sarvapātakaiḥ
tatra tīrthe tu yaḥ snātvā tarpayet pitṛdevatāḥ
so 'gniṣṭomasya yajñasya phalaṃ prāpnoty asaṃśayam
anāśakaṃ tu yaḥ kuryāt tasmiṃstīrthe narādhipa
anivartyā gatistasya rudralokaṃ sa gacchati
athavāgnijale prāṇānyastyajed dharmanandana
ayutadvitayaṃ vaste varṣāṇāṃ śivamandire
tataścaiva kṣaye jāte jāyate vimale kule
vedavedāṅgatattvajñaḥ sarvaśāstraviśāradaḥ
rājā vā rājatulyo vā jīvecca śaradaḥ śatam
putrapautrasamopetaḥ sarvavyādhivivarjitaḥ
evaṃ te sarvamākhyātaṃ pṛṣṭaṃ yadyattvayānagha
tīrthasya tu phalaṃ tasya snānadāneṣu bhārata
etatpuṇyaṃ pāpaharaṃ dhanyaṃ duḥsvapnanāśanam
paṭhatāṃ śṛṇvatāṃ caiva tīrthamāhātmyamuttamam
yastu śrāvayate śrāddhe paṭhet pitṛparāyaṇaḥ
akṣayaṃ jāyate puṇyamityevaṃ śaṅkaro 'bravīt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye karañjeśvaratīrthamāhātmyavarṇanaṃ nāma catvāriṃśo 'dhyāyaḥ
śrīmārkaṇḍeya uvāca
tato gacchecca rājendra kuṇḍaleśvaramuttamam
yatra siddho mahāyakṣaḥ kuṇḍadhāro nṛpottama
tapaḥ kṛtvā suvipulaṃ surāsurabhayaṃkaram
paulastyamandire caiva cikrīḍa nṛpasattama
yudhiṣṭhira uvāca
kasminyuge samutpannaḥ kasya putro mahāmatiḥ
tapastaptvā suvipulaṃ toṣito yena śaṅkaraḥ
etadvistaratastāta kathayasva mamānagha
śṛṇvataśca na tṛptir me kathāmṛtamanuttamam
śrīmārkaṇḍeya uvāca
tretāyuge brahmasamaḥ paulastyonāma viśravāḥ
tapaḥ kṛtvā suvipulaṃ bharadvājasutodbhavaḥ
putraṃ pautragaṇair yuktaṃ patnyā bhaktyā sutoṣitaḥ
dhanadaṃ janayāmāsa sarvalakṣaṇalakṣitam
jātamātraṃ tu taṃ jñātvā brahmā lokapitāmahaḥ
cakāra nāma suprīta ṛṣidevasamanvitaḥ
yasmād viśravaso jāto mama pautratvam āgataḥ
tasmād vaiśravaṇo nāma tava dattaṃ mayānagha
tathā tvaṃ sarvadevānāṃ dhanagoptā bhaviṣyasi
caturtho lokapālānāmakṣayaścāvyayo bhuvi
tasya bhāryā mahārāja īśvarīti ca viśrutā
yakṣo yakṣādhipaḥ śreṣṭhastasya kuṇḍo 'bhavat sutaḥ
sa ca rūpaṃ paraṃ prāpya mātāpitroranujñayā
tapaś cacāra vipulaṃ narmadātaṭamāśritaḥ
grīṣme pañcāgnisaṃtapto varṣāsu sthaṇḍileśayaḥ
hemante jalamadhyastho vāyubhakṣaḥ śataṃ samāḥ
evaṃ varṣaśate pūrṇe ekāṅguṣṭhe 'bhavan nṛpa
asthibhūtaḥ paraṃ tāta ūrdhvabāhustataḥ param
atapacca ghṛtaśvāsaḥ kuṇḍalo bharatarṣabha
caturthe varṣaśatake tutoṣa vṛṣavāhanaḥ
varaṃ vṛṇīṣva bho vatsa yatte manasi rocate
dadāmi te na sandehastapasā toṣito hyaham
kuṇḍala uvāca
yakṣādhipaprasādena tasyaivānucaraḥ pure
vicarāmi yathākāmamavadhyaḥ sarvaśatruṣu
tathetyuktvā mahādevaḥ sarvalokanamaskṛtaḥ
jagāmākāśamāviśya kailāsaṃ dharaṇīdharam
gate cādarśanaṃ deve so 'pi yakṣo mudānvitaḥ
sthāpayāmāsa deveśaṃ kuṇḍaleśvaramuttamam
alaṃkṛtvā jagannāthaṃ puṣpadhūpānulepanaiḥ
vimānaiścāmaraiśchatrais tathā vai liṅgapūraṇaiḥ
tarpayitvā dvijānsamyagannapānādibhūṣaṇaiḥ
prīṇayitvā mahādevaṃ tataḥ svabhavanaṃ yayau
tadāprabhṛti tattīrthaṃ triṣu lokeṣu viśrutam
uttamaṃ paramaṃ puṇyaṃ kuṇḍaleśvaranāmataḥ
tatra tīrthe tu yaḥ kaścid upavāsaparāyaṇaḥ
arcayed devamīśānaṃ sarvapāpaiḥ pramucyate
suvarṇaṃ rajataṃ vāpi maṇiṃ mauktikameva ca
dadyād bhojyaṃ brāhmaṇebhyaḥ sa sukhī modate divi
tatra tīrthe tu yaḥ snātvā ṛgyajuḥsāmago 'pi vā
ṛcamekāṃ japitvā tu sakalaṃ phalamaśnute
gāṃ prayacchati viprebhyastatphalaṃ śṛṇu pāṇḍava
yāvanti tasyā romāṇi tatprasūtikuleṣu ca
tāvadvarṣasahasrāṇi svargaloke mahīyate
svarge vāso bhavettasya putrapautraiḥ samanvitaḥ
tāvanti varṣāṇi mahānubhāvaḥ svarge vaset putrapautraiśca sārddham
tatrānnado yāti maheśalokamasaṃkhyavarṣāṇi na saṃśayo 'tra
sa vai sukhī modate svargaloke gandharvasiddhāpsaraḥsampragīte
evaṃ tu te dharmasuta prabhāvastīrthasya sarvaḥ kathitaśca pārtha
śrutvā stuvanmucyate sarvapāpaiḥ punastrilokīm iha tatprabhāvāt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye kuṇḍaleśvaratīrthamāhātmyavarṇanaṃ nāmaikacatvāriṃśo 'dhyāyaḥ
śrīmārkaṇḍeya uvāca
tato gacchettu rājendra pippaleśvaramuttamam
yatra siddho mahāyogī pippalādo mahātapāḥ
yudhiṣṭhira uvāca
pippalādasya caritaṃ śrotumicchāmyahaṃ vibho
māhātmyaṃ tasya tīrthasya yatra siddho mahātapāḥ
kasya putro mahābhāga kimarthaṃ kṛtavāṃstapaḥ
etadvistarataḥ sarvaṃ kathayasva mamānagha
mārkaṇḍeya uvāca
mithilāstho mahābhāgo vedavedāṅgapāragaḥ
yājñavalkyaḥ purā tāta cacāra vipulaṃ tapaḥ
tāpasī tasya bhaginī yājñavalkyasya dhīmataḥ
sā saptame 'pi varṣe ca vaidhavyaṃ prāpa daivataḥ
pūrvakarmavipākena hīnābhūtpitṛmātṛtaḥ
nābhūttatpatipakṣe 'pi ko'pītyekākinī sthitā
bhūmau bhramantī bhrātuḥ sā samīpamagamacchanaiḥ
cacāra ca tapaḥ so 'pi paralokasukhepsayā
cacāra sāpi tatrasthā śuśrūṣantī mahattapaḥ
kasmiṃścit samaye sātha snātāhani rajasvalā
antarvāso dhṛtavatī dṛṣṭvā karpaṭakaṃ rahaḥ
yājñavalkyo 'pi tadrātrau supto yatra susaṃvṛtaḥ
svapnaṃ dṛṣṭvātyajacchukraṃ kaupīne raktabinduvat
virājitena tapasā siddhaṃ tadanalaprabham
yāvatprabuddho vipro 'sau vīkṣyocchiṣṭaṃ tad aṃśukam
cikṣepa dūrato 'spṛśyaṃ śaucaṃ kṛtvā vidhānataḥ
niṣiddhaṃ tu niśi snānamiti suṣvāpa sa dvijaḥ
niśīthe sāpi tadvastraṃ bhagasyāvaraṇaṃ vyadhāt
prātar anveṣayāmāsa munirvastramitastataḥ
tataḥ sā brāhmaṇī prāha kiṃ anveṣayase prabho
kena kāryaṃ tava tathā vadasva mama tattvataḥ
apavitro mayā bhadre svapno dṛṣṭo 'dya vai niśi
sakledaṃ tatra me vastraṃ nikṣiptaṃ tanna dṛśyate
tacchrutvā brāhmaṇī vākyaṃ bhītabhītāvadan nṛpa
tadvastraṃ tu mayā vipra snātvā hyantaḥ kṛtaṃ mahat
tasyāstadvacanaṃ śrutvā hāhetyuktvā mahāmuniḥ
nipapāta tadā bhūmau chinnamūla iva drumaḥ
kimetaditi setyuktvā hyākāśamiva nirmalā
āśvāsayantī taṃ vipraṃ provāca vacanaṃ tadā
vadasva kāraṇaṃ tāta guhyād guhyataraṃ yadi
pratīkāro 'sya yenaiva vimṛśya kriyate tvarā
tataḥ sa suciraṃ dhyātvā labdhavāgvai tataḥ kṣaṇam
provāca sādhvasamanā yattacchṛṇu nareśvara
nātra doṣo 'sti te kaścinmama caiva śubhavrate
tavodare tu garbho yastatra daivaṃ parāyaṇam
tasya tattvena rakṣā ca tvayā kāryā sadaiva hi
vināśī naiva kartavyo yāvatkālasya paryayaḥ
tatheti vrīḍitā sādhvī dūyamānena cetasā
apālayacca taṃ garbhaṃ yāvatputro hyajāyata
jātamātraṃ ca taṃ garbhaṃ gṛhītvā brāhmaṇī ca sā
aśvatthacchāyām āśritya tam utsṛjya vaco 'bravīt
yāni sattvāni lokeṣu sthāvarāṇi carāṇi ca
tāni sarvāṇi rakṣantu tyaktaṃ vai bālakaṃ mayā
evamuktvā gatā sā tu brāhmaṇī nṛpasattama
tathāgataḥ sa tu śiśus tatra sthitvā muhūrtakam
pāṇipādau vinikṣipya nikuñcya nayane śubhe
āsyaṃ tu vikṛtaṃ kṛtvā ruroda vikṛtaiḥ svaraiḥ
tena śabdena vitrastāḥ sthāvarā jaṅgamāśca ye
ākampitā mahotpātaiḥ saśailavanakānanā
tato jñātvā mahadbhūtaṃ kṣudhāviṣṭaṃ dvijarṣabham
na jahāti nagaśchāyāṃ pānārthāya tataḥ param
apibacca sutaṃ tasmādabhṛtaṃ caiva bhārata
evaṃ sa vardhitas tatra kumāro nijacetasi
cintayāmāsa viśrabdhaḥ kiṃ mama grahagocaram
tataḥ krūrasabhācāraḥ krūraṃ dṛṣṭvā nirīkṣitaḥ
papāta sahasā bhūmau śanaiścārī śanaiścaraḥ
uvāca ca bhayatrastaḥ kṛtāñjalipuṭastadā
kiṃ mayāpakṛtaṃ vipra pippalāda mahāmune
caranvai gaganād yena pātito dharaṇītale
sauriṇā hyevamuktastu pippalādo mahāmuniḥ
krodharūpo 'bravīdvākyaṃ tacchṛṇuṣva narādhipa
pitṛmātṛvihīnasya mama bālasya durmate
pīḍāṃ karoṣi kasmāt tvaṃ saure brūhi hyaśeṣataḥ
śanaiścara uvāca
krūrasvabhāvaḥ sahajo mama dṛṣṭistathedṛśī
muñcasva māṃ tathā kartā yadbravīṣi na saṃśayaḥ
pippalāda uvāca
adyaprabhṛti bālānāṃ varṣād ā ṣoḍaśādgraha
pīḍā tvayā na kartavyā eṣa te samayaḥ kṛtaḥ
evamastviti coktvā sa jagāma punarāgataḥ
devamārgaṃ śanaiścārī praṇamya ṛṣisattamam
gate cādarśanaṃ tatra so 'pi bālo mahāgrahaḥ
vicintayanvai pitaraṃ krodhena kaluṣīkṛtaḥ
āgneyīṃ dhāraṇāṃ dhyātvā janayāmāsa pāvakam
kṛtyāmantrairjuhāvāgnau kṛtyā vai saṃbhavatviti
tāvajjhaṭiti sā kanyā jvālāmālāvibhūṣitā
hutabhuksadṛśākārā kiṃ karomīti cābravīt
śoṣayāmi samudrān kiṃ cūrṇayāmi ca parvatān
avaniṃ veṣṭayāmīti pātaye kiṃ nabhastalam
kasya mūrdhni patiṣyāmi ghātayāmi ca kaṃ dvija
śīghramādiśyatāṃ kāryaṃ mā me kālātyayo bhavet
tasyāstadvacanaṃ śrutvā pippalādo mahātapāḥ
krodhasaṃraktanayana idaṃ vacanam abravīt
mahatā krodhavegena mayā tvaṃ cintitā śubhe
pitā me yājñavalkyaśca tasya tvaṃ pata māciram
evamuktvāgamacchīghraṃ sphoṭayantī nabhastalam
mithilāstho mahāprājñastapastepe mahāmanāḥ
yāvatpaśyati digbhāgaṃ jvalanārkasamaprabham
yājñavalkyo mahātejā mahadbhūtamupasthitam
tad dṛṣṭvā sahasāyāntaṃ bhītabhīto mahāmuniḥ
anuyukto 'tha bhūtena janakaṃ nṛpatiṃ yayau
śaraṇyaṃ mām anuprāptaṃ viddhi tvaṃ nṛpasattama
mahadbhūtabhayādrakṣa yadi śaknoṣi pārthiva
brahmatejobhavaṃ bhūtamanivāryaṃ durāsadam
na ca śaknomyahaṃ trātuṃ rājā vacanam abravīt
tataścānyaṃ nṛpaśreṣṭhaṃ śaraṇārthī mahātapāḥ
jagāma tena mukto 'sau cendrasya sadanaṃ bhayāt
devarāja namaste 'stu mahābhūtabhayānnṛpa
kampamāno 'bravīd vipro rakṣasveti punaḥpunaḥ
tasya tadvacanaṃ śrutvā devarājo 'bravīd idam
na śaknomi paritrātuṃ brahmakopādahaṃ mune
tataḥ sa brahmabhavanaṃ brāhmaṇo brahmavittamaḥ
jagāma viṣṇulokaṃ ca tenāpītyukta eva saḥ
tataḥ sa munirudvigno nirāśo jīvite nṛpa
anugamyamāno bhūtena agacchacchaṅkarālayam
tasya yogabalopeto mahādevasya pāṇḍava
nakhamāṃsāntare gupto yathā devo na paśyati
tadante cāgamad bhūtaṃ jvalanārkasamaprabham
muñca muñceti puruṣaṃ devadevaṃ maheśvaram
evamukto mahādevas tena bhūtena bhārata
yogīndraṃ darśayāmāsa nakhamāṃsāntare tadā
saṃsthāpya bhūtaṃ bhūteśaḥ paramāpadgataṃ munim
uvāca mā bhaistvaṃ vipra nirgacchasva mahāmune
tataḥ susūkṣmadehasthaṃ bhūtaṃ dṛṣṭvābravīdidam
kimasya tvaṃ mahābhūta kariṣyasi vadasva me
kṛtyovāca
krodhāviṣṭena deveśa pippalādena cintitā
asya dehaṃ haniṣyāmi hiṃsārthaṃ viddhi māṃ prabho
etacchrutvā mahādevo bhūtasya vadanāccyutam
kaṭisthaṃ yājñavalkyaṃ ca mantrayāmāsa mantravit
yogīśvareti viprasya kṛtvā nāma yudhiṣṭhira
visarjayitvā deveśastatraivāntaradhīyata
preṣayitvā tu taṃ bhūtaṃ pippalādo 'pi durmanāḥ
pitṛmātṛsamudvigno narmadātaṭamāśritaḥ
ekāṅguṣṭho nirāhāro varṣād ā ṣoḍaśān nṛpa
toṣayāmāsa deveśamumayā saha śaṅkaram
tatastattapasā tuṣṭaḥ śaṅkaro vākyamabravīt
īśvara uvāca
parituṣṭo 'smi te vipra tapasānena suvrata
varaṃ vṛṇīṣva te dadmi manasā cepsitaṃ śubham
pippalāda uvāca
yadi me bhagavāṃs tuṣṭo yadi deyo varo mama
atra saṃnihito deva tīrthe bhava maheśvara
evamuktastathetyuktvā pippalādaṃ mahāmunim
jagāmādarśanaṃ devo bhūtasaṅghasamanvitaḥ
pippalādo gate deve snātvā tatra mahāmbhasi
sthāpayitvā mahādevaṃ jagāmottaraparvatam
tatra tīrthe naro bhaktyā snātvā mantrayutaṃ nṛpa
tarpayitvā pitṝn devān pūjayecca maheśvaram
aśvamedhasya yajñasya phalaṃ prāpnotyanuttamam
mṛto rudrapuraṃ yāti nātra kāryā vicāraṇā
atha yo bhojayed viprān pitṝn uddiśya bhārata
tasya te dvādaśābdāni modante divi tarpitāḥ
saṃnyāsena tu yaḥ kaścit tatra tīrthe tanuṃ tyajet
anivartikā gatistasya rudralokāt kadācana
etatsarvaṃ samākhyātaṃ yatpṛṣṭhe hi tvayānagha
māhātmyaṃ pippalādasya tīrthasyotpattireva ca
etatpuṇyaṃ pāpaharaṃ dhanyaṃ duḥsvapnanāśanam
paṭhatāṃ śṛṇvatāṃ caiva sarvapāpakṣayo bhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye pippalādatīrthamāhātmyavarṇanaṃ nāma dvicatvāriṃśo 'dhyāyaḥ
śrīmārkaṇḍeya uvāca
tato gacchettu rājendra vimaleśvaram uttamam
tatra devaśilā ramyā svayaṃ devair vinirmitā
tatra snātvā tu yo bhaktyā brāhmaṇānpūjayen nṛpa
svalpenāpi hi dānena tasya cānto na vidyate
yudhiṣṭhira uvāca
kāni dānāni viprendra śastāni dharaṇītale
yāni dattvā naro bhaktyā mucyate sarvapātakaiḥ
śrīmārkaṇḍeya uvāca
suvarṇaṃ rajataṃ tāmraṃ maṇimauktikameva ca
bhūmidānaṃ ca godānaṃ mocayat paśubhānnaram
tatra tīrthe tu yaḥ kaścitkurute prāṇasaṃkṣayam
rudraloke vaset tāvad yāvad ā bhūtasamplavam
tataḥ puṣkariṇīṃ gacchet sarvapāpakṣayaṃkarīm
tatra snātvārcayeddevaṃ tejorāśiṃ divākaram
ṛcamekāṃ japet sāmnaḥ sāmavedaphalaṃ labhet
yajurvedasya japanād ṛgvedasya tathaiva ca
akṣaraṃ vā japen mantraṃ dhyāyamāno divākaram
ādityahṛdayaṃ japtvā mucyate sarvakilbiṣaiḥ
tatra tīrthe tu yaḥ snātvā vidhinā japeddvijān
tasya koṭiguṇaṃ puṇyaṃ jāyate nātra saṃśayaḥ
anāśakenāgnigatyā jale vā dehapātanāt
tasmiṃstīrthe mṛto yastu sa yāti paramāṃ gatim
brāhmaṇaḥ kṣatriyo vaiśyaḥ śūdro vā nṛpasattama
vihitaṃ karma kurvāṇaḥ sa gacchet paramāṃ gatim
yudhiṣṭhira uvāca
vyādhiṃ sattvakṣayaṃ mohaṃ jñātvā varṇā dvijottama
pāpebhyo vipramucyante kena tatsādhanaṃ vada
śrīmārkaṇḍeya uvāca
tilodakī tilasnāyī kāmakrodhavivarjitaḥ
brāhmaṇo 'naśanaiḥ prāṇāṃs tyajallabhati sadgatim
saṅgrāme sadgatiṃ tāta kṣatriyo nidhane labhet
tadabhāvānmahāprājña sevamāno labhed iti
vyādhigrahagṛhīto vā vṛddho vā vikalendriyaḥ
ātmānaṃ dāhayitvāgnau vidhinā sadgatiṃ labhet
vaiśyo 'pi hi tyajanprāṇānevaṃ vai śubhabhāg bhavet
jale vā śuddhabhāvena tyaktvā prāṇāñchivo bhavet
śūdro 'pi dvijaśuśrūṣustoṣayitvā maheśvaram
vimucya nānyathā pāpaḥ patate narake dhruvam
athavā praṇavāśakto dvijebhyo gurave tathā
pañcāgnau śoṣayeddehamāpṛcchya dvijasattamān
śāntadāntajitakrodhāñchāstrayuktān vicakṣaṇān
teṣāṃ caivopadeśena karīṣāgniṃ prasādhayet
evaṃ varṇā yathātvena mūḍhāhaṅkāramohitāḥ
patanti narake ghore yathāndho girigahvare
ye śāstravidhimutsṛjya vartante kāmacārataḥ
kṛmiyoniṃ prapadyante teṣāṃ piṇḍo na ca kriyā
śrutismṛtyuditaṃ dharmaṃ tyaktvā yathecchācārasevinaḥ
aṣṭāviṃśatirvai koṭyo narakāṇāṃ yudhiṣṭhira
pratyekaṃ vā patantyete magnā narakasāgare
durlabhaṃ mānuṣaṃ janma bahudharmārjitaṃ nṛpa
tallabdhvā madamātsaryaṃ yo vai tyajati mānavaḥ
saṃniyamya sadātmānaṃ jñānacakṣur naro hi saḥ
ajñānatimirāndhasya jñānāṃjanaśalākayā
yasya nonmīlitaṃ cakṣurjñeyo jātyandha eva saḥ
etatte kathitaṃ sarvaṃ yatpṛṣṭaṃ nṛpasattama
tathāniṣṭatarāṇāṃ hi rudrasya vacanaṃ yathā
narmadā saritāṃ śreṣṭhā rudradehād viniḥsṛtā
tārayet sarvabhūtāni sthāvarāṇi carāṇi ca
sarvadevādhidevena īśvareṇa mahātmanā
lokānāṃ ca hitārthāya mahāpuṇyāvatāritā
mānasaṃ vācikaṃ pāpaṃ snānānnaśyati karmajam
rudradehādviniṣkrāntā tena puṇyatamā hi sā
prātarutthāya yo nityaṃ bhūmimākramya bhaktitaḥ
etanmantraṃ japettāta snānasya labhate phalam
namaḥ puṇyajale devi namaḥ sāgaragāmini
namo'stu pāpanirmoce namo devi varānane
namo 'stu te ṛṣivarasaṅghasevite namo 'stu te trinayanadehaniḥsṛte
namo 'stu te sukṛtavatāṃ sadā vare namo 'stu te satatapavitrapāvani
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe vimaleśvaratīrthamāhātmyavarṇanaṃ nāma tricatvāriṃśo 'dhyāyaḥ
śrīmārkaṇḍeya uvāca
tīrthānāṃ paramaṃ tīrthaṃ tacchṛṇuṣva narādhipa
revāyā dakṣiṇe kūle nirmitaṃ śūlapāṇinā
mokṣārthaṃ mānavendrāṇāṃ nirmitaṃ nṛpasattama
yudhiṣṭhira uvāca
śrutā me vividhā dharmāstīrthāni vividhāni ca
dānadharmāḥ samastāśca tvatprasādāddvijottama
anyacca śrotumicchāmi saṃsāraśchidyate yathā
punarāgamanaṃ nāsti mokṣaprāptirbhaved yathā
etadākhyāhi me sarvaṃ prasādād dvijasattama
mārkaṇḍeya uvāca
śṛṇuṣvaikamanā bhūtvā tīrthāt tīrthāntaraṃ mahat
śrute yasya prabhāve tu mucyate cābdikādaghāt
vācikairmānasairvāpi śārīraiśca viśeṣataḥ
kīrtanāt tasya tīrthasya mucyate sarvapātakaiḥ
pañcakrośapramāṇaṃ tu tacca tīrthaṃ mahīpate
bhuktimuktipradaṃ divyaṃ prāṇināṃ pāpakarmiṇām
revāyā dakṣiṇe kūle parvato bhṛgusaṃjñitaḥ
tasya mūrdhni ca tattīrthaṃ sthāpitaṃ caiva śambhunā
śūlabhedeti vikhyātaṃ triṣu lokeṣu bhūpate
tatra sthitāśca ye vṛkṣāstīrthāccaiva caturdiśam
patitā nilayaṃ yānti rudrasya nātra saṃśayaḥ
mṛtāstatraiva ye kecij jantavo bhuvi pakṣiṇaḥ
te yānti paramaṃ lokaṃ tatra tīrthe na saṃśayaḥ
pātālān niḥsṛtā gaṅgā bhogavatītisaṃjñitā
niṣkrāntā śūlabhedāc ca sarvapāpakṣayaṃkarī
yā sā gīrvāṇanāmnyanyā vahet puṇyā mahānadī
patitā kuṇḍamadhye tu yatra bhinnaṃ triśūlinā
śambhunā ca purā tāta utpādya ca sarasvatī
sā tatra patitā rājan prācīnāghavimocinī
bhāsvatyā tritayaṃ yatra śilā gīrvāṇasaṃjñitā
tatra tīrthe ca tattīrthaṃ na bhūtaṃ na bhaviṣyati
kedāraṃ ca prayāgaṃ ca kurukṣetraṃ gayā tathā
anyāni ca sutīrthāni kalāṃ nārhanti ṣoḍaśīm
pañca sthānāni tīrthāni pṛthagbhūtāni yāni ca
vakṣyāmi ca samāsena ekaikaṃ ca pṛthakpṛthak
gayā nābhyāṃ yathā puṇyā cakratīrthaṃ ca tatsamam
dharmāraṇye yathā kūpaṃ śūlabhedaṃ ca tatsamam
brahmayūpaṃ yathā puṇyaṃ devanadyāstathaiva ca
yathā gayāśiraḥ puṇyaṃ surāṇāṃ ca yathā śilā
yathā ca puṣkaraṃ sthānaṃ mārkaṇḍahrada eva ca
dattvā piṇḍodakaṃ tatra piṇḍāṇāṃ ca tathākṣayam
yas tatra kurute śrāddhaṃ toyaṃ pibati nityaśaḥ
mucyate sarvapāpaistu uragaḥ kañcukairiva
anindyānpūjayed viprān dambhakrodhavivarjitān
trayodaśadinaṃ dānaṃ trayodaśaguṇaṃ bhavet
abhyarcitaṃ suraṃ dṛṣṭvā gaṇanāthaṃ gajānanam
sarve vighnā vinaśyanti dṛṣṭvā kambalakṣetrapam
pūjayetparayā bhaktyā śūlapāṇiṃ maheśvaram
devasya pūrvabhāge tu umā pūjyā prayatnataḥ
mārkaṇḍeśaṃ tato bhaktyā pūjayed guhavāsinam
mucyante pātakaiḥ sarvair ajñānajñānasaṃcitaiḥ
guhāmadhye praviṣṭastu japet sūktaṃ tu tryakṣaram
nīlaparvatajaṃ puṇyaṃ ṣaṣṭhāṃśena labheta saḥ
trinarās tatra tiṣṭhanti sādityamarutaiḥ saha
sarvadevamayaṃ sthānaṃ koṭiliṅgamanuttamam
yathā nadīnadāḥ sarve sāgare yānti saṃkṣayam
tathā pāpāni naśyanti śūlabhedasya darśanāt
pratyakṣo dṛśyate 'dyāpi pratyayo hyavanīpate
visphuliṅgā liṅgamadhye spandante snānayogataḥ
dvitīyaḥ pratyayas tatra tailabindur na sarpati
evaṃ hi pratyayas tatra śūlabhedaprabhāvajaḥ
yaḥ smarecchūlabhedaṃ tu trikālaṃ nityameva ca
sa pūtaśca bhavetsākṣāt sabāhyābhyantaro nṛpa
na kasyacin mayā khyātaṃ pṛṣṭo 'haṃ tridaśairapi
guhyādguhyataraṃ tīrthaṃ sadā gopyaṃ kṛtaṃ mayā
sarvapāpaharaṃ puṇyaṃ sarvadoṣaghnamuttamam
sarvatīrthamayaṃ tīrthaṃ śūlabhedaṃ janeśvara
śrute yasya prabhāve tu mucyate sarvapātakaiḥ
śūlabhedaṃ mayā tāta saṃkṣepāt kathitaṃ tava
yaḥ śṛṇoti naro bhaktyā mucyate sarvapātakaiḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhedapraśaṃsāvarṇanaṃ nāma catuścatvāriṃśo 'dhyāyaḥ
śrīmārkaṇḍeya uvāca
eṣa eva purā praśnaḥ paripṛṣṭo maheśvaram
rājñā cottānapādena ṛṣidevasamāgame
uttānapāda uvāca
idaṃ tīrthaṃ mahāpuṇyaṃ sarvadevamayaṃ param
guhyādguhyataraṃ sthānaṃ na dṛṣṭaṃ na śrutaṃ hara
śūlabhedaṃ kathaṃ jātaṃ kenaivotpāditaṃ purā
māhātmyaṃ tasya tīrthasya vistarācchaṃsa me prabho
īśvara uvāca
āsītpurā mahāvīryo dānavo baladarpitaḥ
martye na tādṛśaḥ kaścid vikrameṇa balena vā
sūnur brahmasutasyāyam andhako nāma durmadaḥ
nijasthāne vasan pāpaḥ kurvan rājyam akaṇṭakam
hṛṣṭapuṣṭo vasan martye sa surairnābhibhūyate
bhavanaṃ tasya pāpasya vahnerupavanaṃ yathā
etasminn andhakaḥ kāle cintayāmāsa bhārata
toṣayāmi mahādevaṃ yena sānugraho bhavet
prārthayāmi varaṃ divyaṃ yo me manasi vartate
paraṃ sa niścayaṃ kṛtvā so 'ndhako nirgato gṛhāt
revātaṭaṃ samāsādya dānavastapasi sthitaḥ
ugraṃ tapaścacārāsau dāruṇaṃ lomaharṣaṇam
divyaṃ varṣasahasraṃ sa nirāhāro 'bhavat tataḥ
dvitīyaṃ tu sahasraṃ sa nyavasadvāribhojanaḥ
tṛtīyaṃ tu sahasraṃ sa dhūmapānarato 'bhavat
caturthaṃ varṣasāhasraṃ yogābhyāsena saṃsthitaḥ
kopīha nedṛśa cakre tapaḥ paramadāruṇam
asthicarmāvaśeṣo 'sau yāvattiṣṭhati bhārata
tasya mūrdhni tato rājan dhūmavārttir viniḥsṛtā
devalokamatītyāsau kailāsaṃ vyāpya saṃsthitā
tāvaddevasamīpasthā umā vacanam abravīt
ko 'styayaṃ mānuṣe loke tapasogreṇa saṃsthitaḥ
caturvarṣasahasrāṇi vyatīyuḥ parameśvara
na kenāpīdṛśaṃ taptaṃ tapo dṛṣṭaṃ śrutaṃ tathā
avajñāṃ kuruṣe deva kimatra niyamānvite
sarvasya datse śīghraṃ tvamalpena tapasā vibho
nākṣakrīḍāṃ kariṣye 'dya tvayā saha maheśvara
yāvannotthāpyate hyeṣa dānavo bhaktavatsala
īśvara uvāca
sādhu sādhu mahādevi sarvalakṣaṇalakṣite
ahaṃ taṃ na vijānāmi kliśyantaṃ dānaveśvaram
yogābhyāse sthito bhadre dhyāyaṃstatparamaṃ padam
tatrāgaccha mayā sārddhaṃ yatra tapyatyasau tapaḥ
umayā sahito devo gatastatra maheśvaraḥ
asthicarmāvaśeṣastu dṛṣṭo devena śambhunā
pratyuvāca prasanno 'sau devadevo maheśvaraḥ
bhobhoḥ kaṣṭaṃ kṛtaṃ bhīmaṃ dāruṇaṃ lomaharṣaṇam
īdṛśaṃ ca tapo ghoraṃ kasmādvatsa tvayā kṛtam
varaṃ dāsyāmyahaṃ vatsa yaste manasi vartate
andhaka uvāca
yadi tuṣṭo 'si me deva varado yadi śaṅkara
surān sarvān vijeṣyāmi tvatprasādān maheśvara
īśvara uvāca
svapne 'pi tridaśāḥ sarve na yoddhavyāḥ kadācana
asaṃbhāvyaṃ na vaktavyaṃ manaso yanna rocate
anyaṃ kimapi yācasva yaste manasi vartate
svarge vā yadi vā martye pātāleṣu ca saṃsthitān
martyeṣu vividhān bhogān bhokṣyasi tvaṃ yathepsitān
kuru niṣkaṇṭakaṃ rājyaṃ svarge devapatiryathā
devasya vacanaṃ śrutvā so 'ndhako vimanāḥ sthitaḥ
vṛthā kleśaśca me jāto na kiṃcit sādhitaṃ mayā
niśvāsaṃ paramaṃ muktvā nipapāta dharātale
mūlacchinno yathā vṛkṣo nirucchvāsas tadābhavat
mūrcchāpannaṃ tato dṛṣṭvā devī vacanam abravīt
yaṃ kāmaṃ kāmayatyeṣa tamasmai dehi śaṅkara
bhaktānupekṣamāṇasya tavākīrtir bhaviṣyati
īśvara uvāca
yadi dāsye varaṃ devi icchābhūtaṃ kadācana
tato na maṃsyate viṣṇuṃ na brahmāṇaṃ na māmapi
uccatvamāpto deveśi anyānapi surāsurān
devyuvāca
kamapyupāyamāśritya utthāpaya maheśvara
viṣṇuvarjaṃ surānsarvāñjayasveti varaṃ vada
īśvara uvāca
upāyaḥ śobhano devi yo me manasi vartate
tamevāsmai pradāsyāmi yastvayā kathito varaḥ
tato 'mṛtena saṃsiktaḥ svastho 'bhūt tatkṣaṇād ayam
tathā punarnavo jātaḥ sarvāvayavaśobhitaḥ
śṛṇuṣvaikamanā bhūtvā gṛhāṇa varamuttamam
viṣṇuvarjaṃ pradāsyāmi yattavābhimataṃ priyam
sarvaṃ ca saphalaṃ tubhyaṃ mā dharmaste 'nyathā bhavet
dadāmīti varaṃ tubhyaṃ manyase yadi cāsura
viṣṇuvarjaṃ surān sarvāñjeṣyasi tvaṃ ca māṃ vinā
andhaka uvāca
bhavatvevam iti prāha balamāsthāya kevalam
viṣṇuvarjaṃ vijeṣye 'haṃ svabalena maheśvara
kṛtārtho 'haṃ hi saṃjāta ityuktvā praṇatiṃ gataḥ
gaccha devomayāsārddhaṃ kailāsaśikharaṃ varam
vṛṣapuṃgavam āruhya devo 'sāvumayā saha
varaṃ dattvā sa tasyaivaṃ tatraivāntaradhīyata
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe andhakavarapradānavarṇanaṃ nāma pañcacatvāriṃśo 'dhyāyaḥ
śrīmārkaṇḍeya uvāca
sa dānavo varaṃ labdhvā jagāma svapuraṃ prati
dadarśa svapuraṃ rājañchobhitaṃ citracatvaraiḥ
udyānaiścaiva vividhaiḥ kadalīkhaṇḍamaṇḍitaiḥ
panasairbakulaiścaivāmrātairāmraiśca campakaiḥ
aśokairnālikeraiśca mātuliṅgaiḥ sadāḍimaiḥ
nānāvṛkṣaiśca śobhāḍhyaṃ taḍāgairupaśobhitam
devatāyatanair divyair dhvajamālāsuśobhitaiḥ
vedādhyayananirghoṣair maṅgalādyair vināditam
prāviśadbhavane divye kāñcane rukmamālini
apaśyatsa sutān bhāryām amātyān dāsabhṛtyakān
tato jayapradān sarvān itaścetaśca dhāvataḥ
hṛcchobhāṃ ca prakurvāṇān vai jayantībhiruccakaiḥ
kecit toraṇam ābadhya kecit puṣpāṇyavākiran
mātuliṅgakarāścānye dhāvanti hyandhakaṃ prati
pure janāśca dṛśyante bhājanairannapūritaiḥ
pūrṇahastāḥ pradṛśyante tatraiva bahavo janāḥ
sākṣatair bhājanais tatra śatasāhasrayoṣitaḥ
mantrān paṭhanti viprāśca maṅgalānyapi yoṣitaḥ
amātyāścaiva bhṛtyāśca gajāṃścāḍhaukayanti ca
vardhāpayanti te sarve ye kecit puravāsinaḥ
hṛṣṭastuṣṭo 'vasattatra sacivaiḥ saha so 'ndhakaḥ
dadarśa sa jagatsarvaṃ turaṅgāṃśca padātikān
tathaiva vividhān kośāṃs tatra kāñcanapūritān
mahiṣīrgā vṛṣāṃścaivāpaśyacchatrāṇyanekadhā
sa evamandhakas tatra kiyantaṃ kālamāvasat
hṛṣṭastuṣṭo vasan martye sa surair nābhyabhūyata
varaṃ labdhaṃ tu taṃ jñātvā śaṅkitāḥ svargavāsinaḥ
ekībhūtāśca te sarve vāsavaṃ śaraṇaṃ gatāḥ
śakra uvāca
kathamāgamanaṃ vo 'tra sarveṣām api nākinām
kasmādvo bhayamutpannamāgatāḥ śaraṇaṃ katham
tataste hyamarāḥ sarve śakram etad vaco 'bruvan
devā ūcuḥ
suranāthāndhako nāma daityaḥ śambhuvarorjitaḥ
ajeyaḥ sarvadevānāṃ kiṃ nu kāryamataḥ param
tattvaṃ cintaya deveśa ka upāyo vidhīyatām
itthaṃ vadanti te devāḥ śakrāgre mantraṇodyatāḥ
mantrayanti ca yāvad vai tāvaccāramukheritam
jñātvā tatra sa devaughaṃ dānavo nirgato gṛhāt
ekākī syandanārūḍha āyurdhaibahubhir vṛtaḥ
durgamaṃ merupṛṣṭhaṃ sa līlayaiva gato nṛpa
svarṇaprākārasaṃyuktaṃ śobhitaṃ vividhāśramaiḥ
durgamaṃ śatruvargasya tadā pārthivasattama
praviveśāsurastatra līlayā svagṛhe yathā
vṛtrahā bhayamāpannaḥ svakīyaṃ cāsanaṃ dadau
upaviṣṭo 'ndhakastatra śakrasyaivāsane śubhe
āsthānaṃ kalayāmāsa sarvatastridaśāvṛtam
śakra uvāca
kiṃ tavāgamanaṃ cātra kiṃ kāryaṃ kathayasva me
yadasmadīyaṃ vittaṃ hi tatte dāsyāmi dānava
andhaka uvāca
nāhaṃ vai kāmaye kośaṃ na gajāṃśca sureśvara
svakīyaṃ darśayasvādya svargaśṛṅgārabhūṣitam
airāvataṃ mahānāgaṃ taṃ caivoccaiḥśravohayam
urvaśyādīni ratnāni mama darśaya gopate
pārijātakapuṣpāṇi vṛkṣajātīnanekaśaḥ
vāditrāṇi ca sarvāṇi darśayasva śacīpate
tasya tadvacanaṃ śrutvā śakraś cintitavān idam
yo 'muṃ nihanti pāpmānaṃ na taṃ paśyāmi karhicit
nāsti rakṣāpradaḥ kaścitsvargalokasya duḥkhinaḥ
bhayatrasto dadāvanyadvāditrādyapsarogaṇaiḥ
raṅgabhūmāvupāviśya kārayāmāsa tāṇḍavam
upaviṣṭāḥ surāḥ sarve yamamārutakinnarāḥ
urvaśyādyā apsaraso gītavāditrayogataḥ
nanṛtuḥ puratastasya sarvā ekaikaśo nṛpa
na vyaśrāmyata taccittaṃ dṛṣṭvā cāpsarasastadā
śacīṃ prati manastasya sakāmamabhavannṛpa
gṛhītvā śakrabhāryāṃ sa prasthitaḥ svapuraṃ prati
tataḥ pravavṛte yuddhamandhakasya suraiḥ saha
tena devagaṇāḥ sarve dhvastāḥ pārthivasattama
saṃgrāme vividhaiḥ śastraiś cakravajrādibhirghanaiḥ
saṃtāpitāḥ surāḥ sarve kṣayaṃ nītā hyanekaśaḥ
sarve 'pi marutastena bhagnāḥ saṃgrāmamūrdhani
yathā siṃhogajān sarvān vicitya vicared vanam
tadvad ekena te devā jitāḥ sarve parāṅmukhāḥ
bālo 'dhipo yathā grāme svecchayā pīḍayejjanān
svairamākramya gṛhṇāti kośavāsāṃsi cāsakṛt
gataṃ na paśyaty ātmānaṃ prajāsaṃtāpanena ca
gṛhītvā śakrabhāryāṃ sa gato vai dānavottamaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhedamāhātmye śacīharaṇavarṇanaṃ nāma ṣaṭcatvāriṃśo 'dhyāyaḥ
śrīmārkaṇḍeya uvāca
gīrvāṇāśca tataḥ sarve brahmāṇaṃ śaraṇaṃ gatāḥ
gajair girivarākārair hayaiścaiva gajopamaiḥ
syandanairnagarākāraiḥ siṃhaśārdūlayojitaiḥ
kacchapair mahiṣaiścānyair makaraiśca tathāpare
brahmalokamanuprāptā devāḥ śakrapurogamāḥ
dṛṣṭvā padmodbhavaṃ devaṃ sāṣṭāṅgaṃ praṇatāḥ surāḥ
devā ūcuḥ
jaya deva jagadvandya jaya saṃsṛtikāraka
padmayone suraśreṣṭha tvāmeva śaraṇaṃ gatāḥ
sodvegaṃ bhāṣitaṃ śrutvā devānāṃ bhāvitātmanām
meghagambhīrayā vācā devarājamuvāca ha
kimatrāgamanaṃ devāḥ sarveṣāṃ vai vivarṇatā
kenāpamānitāḥ sarve śīghraṃ me kathyatāṃ svayam
devā ūcuḥ
andhakākhyo mahādaityo balavān padmasambhava
tena devagaṇāḥ sarve dhanaratnair viyojitāḥ
hatvā devagaṇāṃs tāvad asicakraparaddviśvadhaiḥ
gṛhītvā śakrabhāryāṃ sa dānavo 'pi gato balāt
devānāṃ vacanaṃ śrutvā brahmā lokapitāmahaḥ
cintayāmāsa rājendra vadhārthaṃ dānavasya ha
avadhyo dānavaḥ pāpaḥ sarveṣāṃ vo divaukasām
sa trātā sarvajagatāṃ nānyo vidyeta kutracit
evamuktāḥ surāḥ sarve brahmaṇā tadanantaram
brahmāṇaṃ te puraskṛtya gatā yatra sa keśavaḥ
tuṣṭuvurvividhaiḥ stotrair brahmādyāś cakrapāṇinam
devā ūcuḥ
jaya tvaṃ devadeveśa lakṣmyā vakṣaḥsthalāśritaḥ
asurakṣaya deveśa vayaṃ te śaraṇaṃ gatāḥ
stūyamānaḥ suraiḥ sarvairbrahmādyaiśca janārdanaḥ
samprahṛṣṭamanā bhūtvā surasaṅghamuvāca ha
śrīvāsudeva uvāca
svāgataṃ devaviprāṇāṃ suprabhātādya śarvarī
kiṃ kāryaṃ procyatāṃ kṣipraṃ kasya ruṣṭā divaukasaḥ
kiṃ duḥkhaṃ kaśca saṃtāpaḥ kuto vā bhayam āgatam
kathayantu mahābhāgāḥ kāraṇaṃ yanmanogatam
parābhavaḥ kṛto yena so 'dya yātu yamālayam
evamuktāstu kṛṣṇena kathayāmāsurasya tat
darśayantaḥ svakāndehān lajjamānā hyadhomukhāḥ
hṛtarājyā hyandhakena kṛtā nistejasaḥ prabho
piteva putraṃ parirakṣa deva jahīndraśatruṃ saha putrapautraiḥ
tatheti coktaḥ kamalāsanena surāsurair vanditapādapadmaḥ
śaṅkhaṃ cakraṃ gadāṃ cāpaṃ saṃgṛhya parameśvaraḥ
utthito bhogaparyaṅkād devānāṃ puratastadā
śrīvāsudeva uvāca
pātāle yadi vā martye nāke vā yadi tiṣṭhati
taṃ haniṣyāmyahaṃ pāpaṃ yena saṃtāpitāḥ surāḥ
svaṃ sthānaṃ yāntu gīrvāṇāḥ saṃtuṣṭā bhāvitaujasaḥ
viṣṇostadvacanaṃ śrutvā brahmādyāste savāsavāḥ
svayānaistu hariṃ natvā hṛdi tuṣṭā divaṃ yayuḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe gīrvāṇasvargamanavarṇanaṃ nāma saptacatvāriṃśo 'dhyāyaḥ
uttānapāda uvāca
kasminsthāne 'vasad deva so 'ndhako daityapuṃgavaḥ
sarvāndevāṃśca nirjitya kasminsthāne samāsthitaḥ
śrīmaheśa uvāca
praviṣṭo dānavo yatra kathayāmi narādhipa
pātālalokamāśritya kanyā vidhvaṃsate tu saḥ
tatra sthitaṃ taṃ vijñāya cāpamādāya keśavaḥ
vyasṛjadbāṇamāgneyaṃ dahyatāmiti cintayan
dahyamāno 'gninā so 'pi vāruṇāstraṃ sa saṃdadhe
vāruṇāstreṇa mahatā āgneyaṃ śamitaṃ tadā
tato 'sau cintayāmāsa kena bāṇo visarjitaḥ
kasyaiṣā pauruṣī śaktiḥ ko yāsyati yamālayam
tato 'ndhako mṛdhe kruddho bāṇamārgeṇa nirgataḥ
sa dṛṣṭvā bāṇamārgeṇa cāpahastaṃ janārdanam
andhaka uvāca
na śarma lapsyase hyadya mayā dṛṣṭyābhivīkṣitaḥ
na śaknoṣi tathā gantuṃ nāgaḥ śārdūladarśanāt
āgacchati yathā bhakṣyaṃ mārjārasya ca mūṣikaḥ
na śaknoṣi tathā yātuṃ saṃsthitas tvaṃ mamāgrataḥ
ahaṃ tvāṃ preṣayiṣyāmi yamamārge sudāruṇe
ahamanveṣayiṣyāmi kila yāsyāmi te gṛham
upanīto 'si kālena saṅgrāme mama keśava
ye tvayā nirjitāḥ pūrvaṃ dānavā apyanekaśaḥ
na bhavanti pumāṃsaste striyastāś caiva keśava
paraṃ na śastrasaṅgrāmaṃ kariṣyāmi tvayā saha
vadato dānavendrasya na cukopa sa keśavaḥ
ayudhyamānaṃ taṃ dṛṣṭvā cintayāmāsa dānavaḥ
dvandvayuddhaṃ kariṣyāmi niścitya yuyudhe nṛpa
sa kṛṣṇena padākṣiptaḥ patitaḥ pṛthivītale
muhūrtātsa samāśvasya utthāyedaṃ vyacintayat
aśakto dvandvayuddhāya tataḥ sāma prayuktavān
pāṇibhyāṃ sampuṭaṃ kṛtvā sāṣṭāṅgaṃ praṇataḥ śuciḥ
andhaka uvāca
jaya kṛṣṇāya haraye viṣṇave jiṣṇave namaḥ
hṛṣīkeśa jagaddhātre acyutāya mahātmane
namaḥ paṅkajanābhāya namaḥ paṅkajamāline
janārdanāya śrīśāya śrīpate pītavāsase
govindāya namo nityaṃ namo jaladhiśāyine
namaḥ karālavaktrāya narasiṃhāya nādine
śārṅgiṇe sitavarṇāya śaṅkhacakragadābhṛte
namo vāmanarūpāya yajñarūpāya te namaḥ
namo varāharūpāya krāntalokatrayāya ca
vyāptāśeṣadigantāya keśavāya namonamaḥ
vāsudeva namastubhyaṃ namaḥ kaiṭabhanāśine
lakṣmyālaya suraśreṣṭha namaste suranāyaka
viṣṇordevādhidevasya pramāṇaṃ ye 'pi kurvate
prajāpaterjagaddhātus teṣām api namāmyaham
samastabhūtadevasya vāsudevasya dhīmataḥ
praṇāmaṃ ye prakurvanti teṣāmapi namāmyaham
tasya yajñavarāhasya viṣṇoramitatejasaḥ
praṇāmaṃ ye prakurvanti teṣāmapi namāmyaham
guṇānāṃ hi nidhānāya namaste 'stu punaḥpunaḥ
kāruṇyāmbunidhe deva sarvabhaktipriyāya ca
śrībhagavān uvāca
tuṣṭaste dānavendrāhaṃ varaṃ vṛṇu yathepsitam
dadāmi te varaṃ nūnamapi trailokyadurlabham
andhaka uvāca
yadi tuṣṭo 'si me deva varaṃ dāsyasi cepsitam
tadā dadasva me deva yuddhaṃ paramaśobhanam
avaddhastapūto yenāhaṃ lokāngantāsmi śobhanān
śrībhagavānuvāca
kathaṃ dadāmi te yuddhaṃ toṣito 'haṃ tvayā punaḥ
na tvāṃ tu prabhavetkopaḥ kathaṃ yudhyāmi te 'ndhaka
yadi te vartate buddhiryuddhaṃ prati na saṃśayaḥ
tato gacchasva yuddhāya devaṃ prati maheśvaram
andhaka uvāca
na tatra sidhyate kāryaṃ devaṃ prati maheśvaram
śrībhagavān uvāca
putra tvaṃ śikharaṃ gatvā dhūnayasva balena ca
vidhūte tatra deveśaḥ kopaṃ kartā sudāruṇam
kopitaḥ śaṅkaro raudraṃ yuddhaṃ dāsyati dānava
viṣṇuvākyādasau pāpo gato yatra maheśvaraḥ
kailāsaśikharaṃ prāpya dhunoti sma muhurmuhuḥ
dhūnite tatra śikhare kampitaṃ bhuvanatrayam
nipetuḥ śikharāgrāṇi kampamānānyanekaśaḥ
catvāraḥ sāgarāḥ kṣipramekībhūtā mahīpate
nipeturulkāpātāśca pādapā apyanekaśaḥ
umayā sahito devo vismayaṃ paramaṃ gataḥ
gāḍhamāliṅgya girijā devaṃ vacanam abravīt
kimarthaṃ kampate śailaḥ kimarthaṃ kampate dharā
kimarthaṃ kampate nāgo martyaḥ pātālameva ca
kiṃ vā yugakṣayo deva tanmamākhyātum arhasi
īśvara uvāca
kasyaiṣā durmatirjātā kṣiptaḥ sarpamukhe karaḥ
lalāṭe ca kṛtaṃ varma sa yāsyati yamālayam
kailāsamāśrito yena supto 'haṃ yena bodhitaḥ
taṃ vadhiṣye na sandehaḥ sammukho vā bhaved yadi
cintayāmāsa deveśo hyandhako 'yaṃ na saṃśayaḥ
upāyaṃ cintayāmāsa yenāsau vadhyate kṣaṇāt
āgatāśca surāḥ sarve brahmādyā vasubhiḥ saha
rathaṃ devamayaṃ kṛtvā sarvalakṣaṇasaṃyutam
keciddevāḥ sthitāścakre kecit tuṇḍāgrapārśvayoḥ
kecin nābhyāṃ sthitā devāḥ keciddhuryeṣu saṃsthitāḥ
dhurīṣu niścalāḥ kecitkecidyūpeṣu saṃsthitāḥ
kecitsyandanasaṃstambhāḥ kecitsyandanaveṣṭakāḥ
āmalasārake 'nye 'pi anye 'pi kalaśe sthitāḥ
riporbhayaṃkaraṃ divyaṃ dhvajamālādiśobhitam
rathaṃ devamayaṃ kṛtvā tamārūḍho jagadguruḥ
niryayau dānavo yatra kopāviṣṭo maheśvaraḥ
tiṣṭha tiṣṭhetyuvācātha kva prayāsyasi durmate
śarāsanaṃ kare gṛhya śarāṃścikṣepa dānave
dānave 'dhiṣṭhite yuddhe śaraiścicheda sāyakān
śarāsaneṇa tatraiva andhakaśchāditas tadā
na tatra dṛśyate sūryo nākāśaṃ na ca candramāḥ
āgneyamastraṃ vyasṛjaddānavo 'pi śivaṃ prati
dahyamānāḥ śarāṅgāraistatrasuḥ sarvadevatāḥ
rakṣa rakṣa mahādeva dahyamānāṃstu dānavāt
tato devādhidevo 'sau vāruṇāstramayo 'jayat
vāruṇāstreṇa nimiṣādāgneyaṃ nāśitaṃ tadā
dānavena tadā muktaṃ vāyavyāstraṃ raṇājire
vāruṇaṃ ca gataṃ tāta vāyavyāstravināśitam
devo vyasarjayatsārpaṃ krodhāviṣṭena cetasā
mārutaṃ nāśitaṃ bāṇaiḥ sarpais tatra na saṃśayaḥ
dānavena tato muktaṃ garuḍāstraṃ ca līlayā
gāruḍāstraṃ ca tad dṛṣṭvā sārpaṃ naiva vyadṛśyata
tato devādhidevena nārasiṃhaṃ visarjitam
nārasiṃhāstrabāṇena gāruḍāstraṃ praśāmitam
astramastreṇa śamyeta na bādhyeta parasparam
mahad yuddham abhūt tātasurāsurabhayaṃkaram
cakranālīkanārācaistomaraiḥ khaḍgamudgaraiḥ
vatsadantaistathā bhallaiḥ karṇikāraiśca śobhanaiḥ
evaṃ na śakyate hantuṃ dānavo vividhāyudhaiḥ
tadā jvālākarālāśca khaḍganārācatomarāḥ
vṛṣāṅkena vimuktāstu samare dānavaṃ prati
na saṃspṛśanti śastrāṇi gātraṃ gauḍavadhūriva
āyudhāni tatastyaktvā bāhuyuddham upasthitau
karaṃ kareṇa saṃgṛhya praharantau svamuṣṭibhiḥ
raṇaprayogairyudhyantau yuyudhāte śivāndhakau
śrīmārkaṇḍeya uvāca
andhakaṃ prati deveśaścintayāmāsa nigraham
haniṣyāmi na sandeho duṣṭātmānaṃ na saṃśayaḥ
sa śivena yadā kṣiptaḥ patitaḥ pṛthivītale
ūrdhvabāhuradhovaktro dānavo nṛpasattama
krodhāviṣṭena deveśaḥ saṅgrāme devaśatruṇā
kakṣayoḥ kuhare kṣiptvā bandhenākramya pīḍitaḥ
nispandaścābhavad devo mūrcchāyukto maheśvaraḥ
mūrcchāpannaṃ tu taṃ jñātvā cintayāmāsa dānavaḥ
hāhā kaṣṭaṃ kṛtaṃ me 'dya duṣkṛtaṃ pāpakarmaṇā
kiṃ karomi kathaṃ karma kasminsthāne tu mocaye
gṛhītvā devamutsaṅge gataḥ kailāsaparvatam
śayyāyāṃ śaṅkaraṃ nyasya niryayau daityarāṭ tataḥ
śayyāyāṃ patito devaḥ prapede vedanāṃ tataḥ
tāvaddadarśa cātmānaṃ svakīyabhavanasthitam
parābhavaḥ kṛto madyaṃ kathaṃ tena durātmanā
krodhavegasamāviṣṭo niryayau dānavaṃ prati
āyasīṃ laguḍīṃ gṛhya prabhur bhārasahasrajām
dānavaṃ ca tato dṛṣṭvā prākṣipattasya mūrdhani
khaḍgena tāḍayāmāsa dānavaḥ prahasanraṇe
devenāthasmṛtaṃ cāstraṃ kauccherākhyaṃ mahāhave
dīpyamānaṃ samutsṛjya hṛdaye tāḍitaḥ kṣaṇāt
tataḥ sa tāḍitastena rudhirodgāramudvaman
patito 'dhomukho bhūtvā tataḥ śūlena bheditaḥ
punaśca devadevena śūlena dvidalīkṛtaḥ
śūlāgre 'sau sthitaḥ pāpo bhrāntavāṃś cakravat tadā
ye ye bhūmyāṃ patanti sma tatkāyād raktabindavaḥ
te te sarve samuttasthur dānavāḥ śāstrapāṇayaḥ
vyākulastu tato devo dānavena tarasvinā
devenātha smṛtā durgā cāmuṇḍā bhīṣaṇānanā
āyātā bhīṣaṇākārā nānāyudhavirājitā
mahādaṃṣṭrā mahākāyā piṅgākṣī lambakarṇikā
ādeśo dīyatāṃ deva ko yāsyati yamālayam
īśvara uvāca
pibāsya rudhiraṃ bhadre yatheṣṭaṃ dānavasya ca
nipatadrudhiraṃ bhūmau durge gṛhṇīṣva māciram
nihanmi dānavaṃ yāvatsāhāyyaṃ kuru sundari
evamuktā tu sā durgā papau ca rudhiraṃ tataḥ
nihatā dānavāḥ sarve deveśena sahasraśaḥ
andhako 'pi ca tān dṛṣṭvā dānavānavaniṃ gatān
tato vāgbhiḥ pratuṣṭāva devadevaṃ maheśvaram
andhaka uvāca
jayasva devadeveśa umārdhārdhāśarīradhṛk
namaste devadeveśa sarvāya triguṇātmane
vṛṣabhāsanamārūḍha śaśāṅkakṛtaśekhara
jaya khaṭvāṅgahastāya gaṅgādhara namo 'stu te
namo ḍamaruhastāya namaḥ kapālamāline
smaradehavināśāya maheśāya namo 'stu te
pūṣṇo dantanipātāya gaṇanāthāya te namaḥ
jaya svarūpadehāya arūpabahurūpiṇe
uttamāṅgavināśāya viriñcerapi śaṅkara
śmaśānavāsine nityaṃ nityaṃ bhairavarūpiṇe
tvaṃ sarvago 'si tvaṃ kartā tvaṃ hartā nānya eva ca
tvaṃ bhūmistvaṃ diśaścaiva tvaṃ gururbhārgavastathā
sauristvaṃ devadeveśa bhūmiputras tathaiva ca
ṛkṣagrahādikaṃ sarvaṃ yaddṛśyaṃ tattvameva ca
evaṃ stutiṃ tadā kṛtvā devaṃ prati sa dānavaḥ
saṃhatābhyāṃ tu pāṇibhyāṃ praṇanāma maheśvaram
īśvara uvāca
sādhu sādhu mahāsattva varaṃ yācasva dānava
dātāhaṃ yācakastvaṃ hi dadāmīha yathepsitam
andhaka uvāca
yadi tuṣṭo'si deveśa yadi deyo varo mama
tadātmasadṛśo 'haṃ te kartavyo nāparo varaḥ
bhasmī jaṭī trinetrī ca triśūlī ca caturbhujaḥ
vyāghracarmottarīyaśca nāgayajñopavītakaḥ
etadicchāmyahaṃ sarvaṃ yadi tuṣṭo maheśvara
īśvara uvāca
dadāmi te varaṃ hyadya yastvayā yācito 'nagha
gaṇeṣu me sthitaḥ putra bhṛṅgīśastvaṃ bhaviṣyasi
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe 'ndhakavadhatadvarapradānavarṇanaṃ nāmāṣṭacatvāriṃśo 'dhyāyaḥ
mārkaṇḍeya uvāca
andhakaṃ tu nihatyātha devadevo maheśvaraḥ
umayā sahito rudraḥ kailāsamagamannagam
āgatāśca tato devā brahmādyāśca savāsavāḥ
hṛṣṭāstuṣṭāśca te sarve praṇemuḥ pārvatīpatim
īśvara uvāca
upāviśantu te sarve ye kecana samāgatāḥ
nihato dānavo hyeṣa gīrvāṇārthe pitāmaha
raktena tasya me śūlaṃ nirmalaṃ naiva jāyate
śubhavratatapojapyarato brahmanmayā hataḥ
kartumicchāmyahaṃ samyak tīrthayānaṃ caturmukha
āgacchantu mayā sārddhaṃ ye yūyamiha saṃgatāḥ
ityuktvā devadeveśaḥ prabhāsaṃ pratiniryayau
prabhāsādyāni tīrthāni gaṅgāsāgaramadhyataḥ
avagāhyāpi sarvāṇi nairmalyaṃ nābhavannṛpa
narmadāyāṃ tato gatvā devo devaiḥ samanvitaḥ
uttaraṃ dakṣiṇaṃ kūlam avāgāhat priyavrataḥ
gatastu dakṣiṇe kūle parvate bhṛgusaṃjñitam
tatra sthitvā mahādevo devaiḥ saha mahīpate
bhrāntvā bhrāntvā ciraṃ śrānto nirviṇṇo niṣasāda ha
manohāri yataḥ sthānaṃ sarveṣāṃ vai divaukasām
tīrthaṃ viśiṣṭaṃ tanmatvā sthito devo maheśvaraḥ
giriṃ vivyādha śūlena bhinnaṃ tena rasātalam
nirmalaṃ cābhavacchūlaṃ na lepo dṛśyate kvacit
devair āhvānitā tatra mahāpuṇyā ca bhāratī
parvatān niḥsṛtā tatra mahāpuṇyā sarasvatī
dvitīyaḥ saṅgamas tatra yathā veṇyāṃ sitāsitaḥ
tatra brahmā svayaṃ devo brahmeśaṃ liṅgam uttamam
saṃsthāpayāmāsa puṇyaṃ sarvaduḥkhaghnamuttamam
tasya yāmye diśo bhāge svayaṃ devo janārdanaḥ
tiṣṭhate ca sadā tatra viṣṇupādāgrasaṃsthitā
ambhaso na bhaven mārgaḥ kuṇḍamadhyasthitasya ca
śūlāgreṇa kṛtā rekhā tatas toyaṃ vahen nṛpa
tat toyaṃ ca gataṃ tatra yatra revā mahānadī
jalaliṅgaṃ mahāpuṇyaṃ cakatīrthaṃ nṛpottama
śūlabhede ca deveśaḥ snānaṃ kuryād yathāvidhi
ātmānaṃ manyate śuddhaṃ na kiṃcit kalmaṣaṃ kṛtam
tasyaivottarakāṣṭhāyāṃ devadevo jagadguruḥ
ātmanā devadeveśaḥ śūlapāṇiḥ pratiṣṭhitaḥ
sarvatīrtheṣu tattīrthaṃ sarvadevamayaṃ param
sarvapāpaharaṃ puṇyaṃ sarvaduḥkhaghnam uttamam
tatra tīrthe pratiṣṭhāpya devadevaṃ jagadguruḥ
rakṣāpālāṃs tato muktvā śataṃ sāṣṭavināyakān
kṣetrapālāḥ śataṃ sāṣṭaṃ tadrakṣanti prayatnataḥ
vighnāstasyopajāyante yastatra sthātum icchati
kecit kuṭumbāttatāsu vyāgrāḥ kecit kṛṣīṣu ca
kecitsabhāṃ prakurvanti keciddravyārjane ratāḥ
parokṣavādaṃ kurvanti ke 'pi hiṃsāratāḥ sadā
paradāraratāḥ kecitkecidvṛttivihiṃsakāḥ
anye kecidvadantyevaṃ kathaṃ tīrtheṣu gamyate
kṣudhayā pīḍyate bhāryā putrabhṛtyādayas tadā
mohajāleṣu yojyante evaṃ devagaṇair narāḥ
pāpācārāśca ye martyāḥ snānaṃ teṣāṃ na jāyate
saṃrakṣanti ca tattīrthaṃ devabhṛtyagaṇāḥ sadā
dhanyāḥ puṇyāśca ye martyās teṣāṃ snānaṃ prajāyate
sarasvatyā bhogavatyā devanadyā viśeṣataḥ
ayaṃ tu saṅgamaḥ puṇyo yathā veṇyāṃ sitāsitaḥ
dṛṣṭvā tīrthaṃ tu te sarve gīrvāṇā hṛṣṭacetasaḥ
devasya sannidhau bhūtvā varṇayāmāsuruttamam
idaṃ tīrthaṃ tu deveśa gayātīrthena te samam
guhyādguhyatamaṃ tīrthaṃ na bhūtaṃ na bhaviṣyati
śūlapāṇiḥ samabhyarcya indrādyairapsarogaṇaiḥ
yakṣakinnaragandharvair dikpālair lokapairapi
nṛtyagītais tathā stotraiḥ sarvaiścāpi surāsuraiḥ
pūjyamāno gaṇaiḥ sarvaiḥ siddhair nāgair maheśvaraḥ
devena bheditaṃ tatra śūlāgreṇa narādhipa
tridhā yatrekṣyate 'dyāpi hyāvartaḥ surapūritaḥ
kuṇḍatrayaṃ naravyāghra mahatkalakalānvitam
sarvapāpakṣayakaraṃ sarvaduḥkhaghnam uttamam
tatra tīrthe tu yaḥ snāti upavāsaparāyaṇaḥ
dīkṣāmantravihīno 'pi mucyate cābdikādaghāt
ye punarvidhivatsnānti mantraiḥ pañcabhireva ca
vedoktaiḥ pañcabhirmantraiḥ sahiraṇyaghaṭaiḥ śubhaiḥ
akṣarair daśabhiścaiva ṣaḍbhirvā tribhireva vā
pṛthagbhūtairdvijātīnāṃ tīrthe kāryaṃ narādhipa
brahmakṣatraviśāṃ vāpi strīśūdrāṇāṃ tathaiva ca
puruṣāṇāṃ trayīṃ dhyātvā snānaṃ kuryād yathāvidhi
daśākṣareṇa mantreṇa ye pibanti jalaṃ narāḥ
te gacchanti paraṃ lokaṃ yatra devo maheśvaraḥ
kedāre ca yathā pītaṃ rudrakuṇḍe tathaiva ca
pañcarephasamāyuktaṃ kṣakāraṃ surapūjitam
oṅkāreṇa samāyuktam etad vedyaṃ prakīrtitam
yastatra kurute snānaṃ vidhiyukto jitendriyaḥ
tilamiśreṇa toyena tarpayet pitṛdevatāḥ
kulānāṃ tārayed viṃśaṃ daśapūrvāndaśāparān
gayādipañcasthāneṣu yaḥ śrāddhaṃ kurute naraḥ
sa tatra phalamāpnoti śūlabhede na saṃśayaḥ
yastatra vidhinā yukto dadyāddānāni bhaktitaḥ
tudakṣayaṃ phalaṃ tatra sukṛtaṃ duṣkṛtaṃ tathā
gayāśiro yathā puṇyaṃ pitṛkāryeṣu sarvadā
śūlabhedaṃ tathā puṇyaṃ snānadānāditarpaṇaiḥ
bhaktyā dadāti yastatra kāñcanaṃ gāṃ mahīṃ tilān
āsanopānahau śayyāṃ varāśvān kṣatriyas tathā
vastrayugmaṃ ca dhānyaṃ ca gṛhaṃ pūrṇaṃ prayatnataḥ
sayoktraṃ lāṅgalaṃ dadyāt kṛṣṭāṃ caiva vasuṃdharām
dānānyetāni yo dadyād brāhmaṇe vedapārage
śrotriye kulasampanne śuciṣmati jitendriye
śrutādhyayanasampanne dambhahīne kriyānvite
trayodaśāhaḥsvekaikaṃ trayodaśaguṇaṃ bhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhedotpattimāhātmyavarṇanaṃ nāmaikonapañcāśattamo 'dhyāyaḥ
uttānapāda uvāca
dvijāśca kīdṛśāḥ pūjyā apūjyāḥ kīdṛśāḥ smṛtāḥ
śrāddhe vaivāhike kārye dāne caiva viśeṣataḥ
yadi śraddhā bhaved daivayogācchrāddhādike vidhau
etadākhyāhi me deva kasya dānaṃ na dīyate
īśvara uvāca
yathā kāṣṭhamayo hastī yathā carmamayo mṛgaḥ
brāhmaṇaś cānadhīyānas trayas te nāmadhārakāḥ
yathā ṣaṇḍho 'phalaḥ strīṣu yathā gaur gavi cāphalā
yathā cājñe 'phalaṃ dānaṃ tathā vipro 'nṛco 'phalaḥ
yathā 'nṛṇe bījamuptvā vaptā na labhate phalam
tathānṛce havirdattvā na dātā labhate phalam
rogī hīnātiriktāṅgaḥ kāṇaḥ paunarbhavastathā
avakīrṇī śyāvadantaḥ sarvāśī vṛṣalīpatiḥ
mitradhruk piśunaḥ somavikrayī paranindakaḥ
pitṛmātṛgurutyāgī nityaṃ brāhmaṇanindakaḥ
śūdrānnaṃ mantrasaṃyuktaṃ yo vipro bhakṣayennṛpa
so 'spṛśyaḥ karmacāṇḍālaḥ spṛṣṭvā snānaṃ samācaret
kunakhī vṛṣalī steyī vārddhuṣyaḥ kuṇḍagolakau
mahādānarato yaśca yaścātmahanane rataḥ
bhṛtakādhyāpakaḥ klībaḥ kanyādūṣyabhiśastakaḥ
ete viprāḥ sadā tyājyāḥ paribhāvya prayatnataḥ
pratigrahaṃ gṛhītvā tu vāṇijyaṃ yastu kārayet
tasya dānaṃ na dātavyaṃ vṛthā bhavati tasya tat
śrutādhyayanasampannā ye dvijā vṛttatatparāḥ
teṣāṃ yaddīyate dānaṃ sarvamakṣayatāṃ vrajet
daridrānbhara bhūpāla mā samṛddhān kadācana
vyādhitasyauṣadhaṃ pathyaṃ nīrujasya kimauṣadhaiḥ
uttānapāda uvāca
kīdṛśo 'tha vidhistatra tīrthaśrāddhasya kā kriyā
dānaṃ ca dīyate yadvat tanmamākhyāhi śaṅkara
īśvara uvāca
śrāddhaṃ kṛtvā gṛhe bhaktyā śuciścāpi jitendriyaḥ
guruṃ pradakṣiṇīkṛtya bhojya sīmāntake tataḥ
vāgyataḥ pravrajet tāvad yāvat sīmāṃ na laṅghayet
śūlabhedaṃ tato gatvā snānaṃ kuryād yathāvidhi
pañcasthāneṣu ca śrāddhaṃ havyakavyādibhiḥ kramāt
piṇḍadānaṃ ca yaḥ kuryāt pāyasair madhusarpiṣā
pitarastasya tṛpyanti dvādaśābdāni pañca ca
akṣatair badarair bilvair gudamadhusarpiṣā
sāpi tatphalamāpnoti tīrthe 'sminnātra saṃśayaḥ
upānahau ca yo dadyādbrāhmaṇebhyaḥ prayatnataḥ
so 'pi svargam avāpnoti hayārūḍho na saṃśayaḥ
śayyāmaśvaṃ ca yo dadyācchattrikāṃ vā viśeṣataḥ
gacched vimānamārūḍhaḥ so 'psarovṛndaveṣṭitaḥ
uttamaṃ yo gṛhaṃ dadyāt saptadhānyasamanvitam
svecchayā me vaselloke kāñcane bhavane hi saḥ
tiladhenuṃ ca yo dadyāt savatsāṃ vastrasaṃplutām
nākapṛṣṭhe vaset tāvad yāvad ābhūtasamplavam
gṛhe vā yadi vāraṇye tīrthavartmani vā nṛpa
toyamannaṃ ca yo dadyād yamalokaṃ sa nekṣate
sarvadānāni dīyante teṣāṃ phalam avāpyate
udakaṃ cātra dānaṃ ca dadyād abhayam eva ca
annadānāt paraṃ dānaṃ na bhūtaṃ na bhaviṣyati
kanyādānaṃ tu yaḥ kuryād vṛṣaṃ vā yaḥ samutsṛjet
tasya vāso bhavet tatra yatrāham iti nānyathā
uttānapāda uvāca
kanyādānaṃ kathaṃ svāmin kartavyaṃ dhārmikaiḥ sadā
parigraho yathā poṣyaḥ kanyodvāhas tathaiva ca
anyatpṛcchāmi deveśa kasya kanyā na dīyate
dātavyaṃ kutra taddeva kasmai dattam athākṣayam
uttamaṃ madhyamaṃ vāpi kanīyaḥ syāt kathaṃ vibho
rājasaṃ tāmasaṃ vāpi niḥśreyasam athāpi vā
īśvara uvāca
sarveṣāmeva dānānāṃ kanyādānaṃ viśiṣyate
yo dadyātparayā bhaktyābhigamya tanayāṃ nijām
kulīnāya surūpāya guṇajñāya manīṣiṇe
sulagne sumuhūrte ca dadyāt kanyām alaṃkṛtām
aśvānnā gāṃśca vāsāṃsi yo 'tra dadyātsvaśaktitaḥ
tasya vāso bhavet tatra padaṃ yatra nirāmayam
yenātra duhitā dattā prāṇebhyo 'pi garīyasī
tena sarvamidaṃ dattaṃ trailokyaṃ sacarācaram
yaḥ kanyārthaṃ tato labdhvā bhikṣate caiva taddhanam
sa bhavet karmacaṇḍālaḥ kāṣṭhakīlo bhaven mṛtaḥ
gṛhe 'pi tasya yo 'śnīyājjihvālaulyāt kathaṃcana
cāndrāyaṇena śudhyeta taptakṛcchreṇa vā punaḥ
uttānapāda uvāca
vittaṃ na vidyate yasya kanyaivāsti ca yadgṛhe
kathaṃ codvāhanaṃ tasya na yāñcāṃ kurute yadi
īśvara uvāca
avitenaiva kartavyaṃ kanyodvahanakaṃ nṛpa
kanyānāma samuccārya na doṣāya kadācana
abhigamyottamaṃ dānaṃ yacca dānam ayācitam
bhaviṣyati yugasyāntastasyānto naiva vidyate
abhigamyottamaṃ dānaṃ smṛtam āhūya madhyamam
yācyamānaṃ kanīyaḥ syād dehi dehīti cādhamam
yathaivāśmāśmanābaddho nikṣipto vārimadhyataḥ
dvāvetau nidhanaṃ yātas tadvad annam apātrake
asamarthe tato dānaṃ na pradeyaṃ kadācana
dātāraṃ nayate 'dhastādātmānaṃ ca viśeṣataḥ
samarthastārayeddvau tu kāṣṭhaṃ śuṣkaṃ yathā jale
yathā nauśca tathā vidvānprāpayedaparaṃ taṭam
āhitāgniśca gṛhṇāti yaḥ śūdrāṇāṃ pratigraham
iha janmani śūdro 'sau mṛtaḥ śvā copajāyate
vṛthā kleśaśca jāyeta brāhmaṇe hyagnihotriṇi
asatpratigrahaṃ kurvanguptaṃ nīcasya garhitam
abhojyaḥ sa bhavenmartyo dahyate kāriṣāgninā
kaṭakāro bhavet paścāt sapta janma na saṃśayaḥ
lajjādākṣiṇyalobhācca yad dānaṃ coparodhajam
bhṛtyebhyaśca tu yad dānaṃ tadvṛthā niṣphalaṃ bhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhedamāhātmye pātrāpātraparīkṣādānādiniyamavarṇanaṃ nāma pañcāśattamo 'dhyāyaḥ
uttānapāda uvāca
kāle tatkriyate kasmiñchrāddhaṃ dānaṃ tatheśvara
yātrā tatra prakartavyā tithau yasyāṃ vadāśu tat
īśvara uvāca
pitṛtīrthaṃ yathā puṇyaṃ sarvakāmikamuttamam
idaṃ tīrthaṃ tathā puṇyaṃ snānadānāditarpaṇaiḥ
viśeṣeṇa tu kurvīta śrāddhaṃ sarvayugādiṣu
manvantarādayo vatsa śrūyantāṃ ca caturdaśa
aśvayukchuklanavamī dvādaśī kārttikasya ca
tṛtīyā caitramāsasya tathā bhādrapadasya ca
āṣāḍhasyaiva daśamī māghasyaiva tu saptamī
śrāvaṇasyāṣṭamī kṛṣṇā tathāṣāḍhasya pūrṇimā
phālgunasya tvamāvāsyā pauṣasyaikādaśī sitā
kārttikī phālgunī caitrī jyaiṣṭhī pañcadaśī tathā
manvantarādayaścaite anantaphaladāḥ smṛtāḥ
ayane cottare rājandakṣiṇe śrāddhamācaret
kārttikī ca tathā māghī vaiśākhasya tṛtīyikā
paurṇamāsī ca caitrasya jyeṣṭhasya ca viśeṣataḥ
aṣṭakāsu ca saṃkrāntau vyatīpāte tathaiva ca
śrāddhakālā ime sarve dattameṣvakṣayaṃ smṛtam
madhumāse site pakṣa ekādaśyāmupoṣitaḥ
niśi jāgaraṇaṃ kuryād viṣṇupādasamīpataḥ
dhūpadīpādinaivedyaiḥ sraṅmālāgurucandanaiḥ
arcāṃ kurvanti ye viṣṇoḥ paṭheyuḥ prāktanīṃ kathām
ṛgyajuḥsāmamantroktaṃ sūktaṃ japati yo dvijaḥ
sarvapāpavinirmukto viṣṇulokaṃ sa gacchati
prātaḥ śrāddhaṃ prakurvīta dvijān sampūjya yatnataḥ
dānaṃ dadyād yathāśakti gohiraṇyāmbarādikam
pitarastasya tṛpyanti yāvad ābhūtasamplavam
śrāddhadastu vrajet tatra yatra devo janārdanaḥ
trayodaśyāṃ tato gacchedguhāvāsini liṅgake
dṛṣṭvā mārkaṇḍamīśānaṃ mucyate sarvapātakaiḥ
uttānapāda uvāca
guhāmadhye mahādeva liṅgaṃ paramaśobhitam
yena pratiṣṭhitaṃ deva tanmamākhyātum arhasi
īśvara uvāca
triṣu lokeṣu vikhyāto mārkaṇḍeyo munīśvaraḥ
divyaṃ varṣasahasraṃ sa tapastepe sudāruṇam
guhāmadhyaṃ praviṣṭo 'sau yogābhyāsamupāśritaḥ
liṅgaṃ tu sthāpitaṃ tena mārkaṇḍeśvarasaṃjñitam
tatra snātvā ca yo bhaktyā sopavāso jitendriyaḥ
tatra jāgaraṇaṃ kurvan dadyād dīpaṃ prayatnataḥ
devasya snapanaṃ kuryānmṛtaiḥ pañcabhis tathā
yathā śaktyā samālabhya pūjāṃ kuryād yathāvidhi
svaśākhotpannamantraiśca japaṃ kuryur dvijātayaḥ
sāvitryaṣṭasahasraṃ tu śatāṣṭakam athāpi vā
etatkṛtvā nṛpaśreṣṭha janmanaḥ phalamāpnuyāt
caturdaśyāṃ tu vai snātvā pūjāṃ kṛtvā yathāvidhi
pātraṃ parīkṣya dātavyam ātmanaḥ śreya icchatā
pitarastasya tṛpyanti dvādaśābdānyasaṃśayam
dātā sa gacchate tatra yatra bhogāḥ sanātanāḥ
guhāmadhye praviṣṭastu loṭayeccaiva śaktitaḥ
nīle girau hi yatpuṇyaṃ tatsamastaṃ labhanti te
śūlabhede tu yaḥ kuryācchrāddhaṃ parvaṇi parvaṇi
viśeṣāccaitramāsānte tasya puṇyaphalaṃ śṛṇu
kedāre caiva yatpuṇyaṃ gaṅgāsāgarasaṅgame
sitāsite tu yatpuṇyamanyatīrthe viśeṣataḥ
arbude vidyate puṇyaṃ puṇyaṃ cāmaraparvate
gayādisarvatīrthānāṃ phalamāpnoti mānavaḥ
vidhimantrasamāyuktas tarpayet pitṛdevatāḥ
kulānāṃ tārayed viṃśaṃ daśa pūrvān daśāparān
dakṣiṇasyāṃ tato mūrtau śucirbhūtvā samāhitaḥ
nyāsaṃ kṛtvā tu pūrvoktaṃ pradadyād aṣṭapuṣpikām
śāstroktairaṣṭabhiḥ puṣpairmānasaiḥ śṛṇu tadyathā
vārijaṃ saumyamāgneyaṃ vāyavyaṃ pārthivaṃ punaḥ
vānaspatyaṃ bhavet ṣaṣṭhaṃ prājāpatyaṃ tu saptamam
aṣṭamaṃ śivapuṣpaṃ syād eṣāṃ śṛṇu vinirṇayam
vārijaṃ salilaṃ jñeyaṃ saumyaṃ madhughṛtaṃ payaḥ
āgneyaṃ dhūpadīpādyaṃ vāyavyaṃ candanādikam
pārthivaṃ kandamūlādyaṃ vānaspatyaṃ phalātmakam
prājāpatyaṃ tu pāṭhādyaṃ śivapuṣpaṃ tu vāsanā
ahiṃsā prathamaṃ puṣpaṃ puṣpamindriyanigrahaḥ
tṛtīyaṃ tu dayā puṣpaṃ kṣamā puṣpaṃ caturthakam
dhyānapuṣpaṃ tapaḥ puṣpaṃ jñānapuṣpaṃ tu saptamam
satyaṃ caivāṣṭamaṃ puṣpamebhis tuṣyanti devatāḥ
bhaktyā tapasvinaḥ pūjyā jñāninaśca narādhipa
chatramāvaraṇaṃ dadyād upānadyugalaṃ tathā
tena pūjitamātreṇa pūjitāḥ puruṣāstrayaḥ
svargaloke vaset tāvad yāvad ābhūtasamplavam
śūlapāṇestu bhaktyā vai jāpyaṃ kurvanti ye narāḥ
pañcāmṛtaiḥ pañcagavyair yakṣakardamakuṅkumaiḥ
samālabheta deveśaṃ śrīkhaṇḍāgurucandanaiḥ
nānāvidhaiśca ye puṣpairarcāṃ kurvanti śūlinaḥ
niśi jāgaraṇaṃ kuryur dīpadānaṃ prayatnataḥ
dhūpanaivedyakaṃ dadyāt paṭhetpaurāṇikīṃ kathām
tatra sthāne sthitā bhaktyā japaṃ kurvanti ye narāḥ
śrīsūktaṃ pauruṣaṃ sūktaṃ pāvamānaṃ vṛṣākapim
vedoktaiścaiva mantraiśca raudrīṃ vā bahurūpiṇīm
brāhmaṇān pūjayed bhaktyā pūjayitvā praṇamya ca
nānāvidhair mahābhogaiḥ śivaloke mahīyate
agnim ityādi jāpyāni ṛgvedī japate tu yaḥ
rudrān puruṣasūktaṃ ca ślokādhyāyaṃ ca śukriyam
iṣetvā dikamantraughaṃ jyotirbrāhmaṇameva ca
gāyatryaṃ vai madhu caiva maṇḍalabrāhmaṇāni ca
etāñjapyāṃstu yo bhaktyā yajurvedī japed yadi
devavrataṃ vāmadevyaṃ puruṣarṣabhameva ca
bṛhadrathāntaraṃ caiva yo japed bhaktitatparaḥ
sa prayāti naraḥ sthānaṃ yatra devo maheśvaraḥ
pādaśaucaṃ tathābhyaṅgaṃ kurute yo 'tra bhaktitaḥ
godāne caiva yatpuṇyaṃ labhate nātra saṃśayaḥ
brāhmaṇān bhojayet tatra madhunā pāyasena ca
ekasmin bhojite vipre koṭir bhavati bhojitā
suvarṇaṃ rajataṃ vastraṃ dadyād bhaktyā dvijottame
tarpitāstena devāḥ syur manuṣyāḥ pitaras tathā
candrasūryagrahe bhaktyā snānaṃ kurvanti ye narāḥ
devārcanaṃ ye ca kuryur japaṃ homaṃ viśeṣataḥ
dadyād dānaṃ yathāśakti brāhmaṇe vedapārage
aśvaṃ rathaṃ gajaṃ yānaṃ tulāpuruṣameva ca
śakaṭaṃ yaḥ pradadyādvā saptadhānyaprapūritam
sayoktraṃ lāṅgalaṃ dadyādyuvānau tu dhuraṃdharau
gobhūtilahiraṇyādi pātre dātavyam arcitam
apātre viduṣā kiṃcinna deyaṃ bhūtimicchatā
yato 'sau sarvabhūtāni dadhāti dharaṇī kila
tato viprāya sā deyā sarvasasyaughamālinī
athānyacchṛṇu rājendra godānasya tu yatphalam
yāvadvatsasya pādau dvau mukhaṃ yonyāṃ pradṛśyate
tāvadgauḥ pṛthivī jñeyā yāvad garbhaṃ na muñcati
yena kenāpyupāyena brāhmaṇe tāṃ samarpayet
pṛthvī dattā bhavet tena saśailavanakānanā
tārayenniyataṃ dattā kulānām ekaviṃśatim
raupyakhurīṃ kāṃsyadohāṃ savastrāṃ ca payasvinīm
ye prayacchanti kṛtino graste sūrye niśākare
teṣāṃ saṃkhyāṃ na jānāmi puṇyasyābdaśātair api
sarvasyāpi hi dānasya saṃkhyāstīha narādhipa
candrasūryoparāge ca dānasaṃkhyā na vidyate
yatra gaur dṛśyate rājan sarvatīrthāni tatra hi
tatra parva vijānīyānnātra kāryā vicāraṇā
punaḥ smṛtvā tu tattīrthaṃ yaḥ kuryād gamanaṃ naraḥ
athavā mriyate yo 'tra rudrasyānucaro bhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhede dānadharmapraśaṃsāvarṇanaṃ nāmaikapañcāśattamo 'dhyāyaḥ
īśvara uvāca
anyadākhyānakaṃ vakṣye purā vṛttaṃ narādhipa
sakuṭumbo gataḥ svargaṃ muniryatra mahātapāḥ
uttānapāda uvāca
kathaṃ nākaṃ gato vipraḥ sakuṭumbo mahānṛṣiḥ
kautukaṃ paramaṃ deva kathayasva mama prabho
īśvara uvāca
citrasena iti khyātaḥ kāśīrājaḥ purābhavat
śūro dātā sudharmātmā sarvakāmasamṛddhimān
sā purī janasaṃkīrṇā nānāratnopaśobhitā
vārāṇasīti vikhyātā gaṅgātīram upāśritā
śaraccandrapratīkāśā vidvajjanavibhūṣitā
indrayaṣṭisamākīrṇā gopagokulasaṃvṛtā
bahudhvajasamākīrṇā vedadhvaninināditā
vaṇigjanair bahuvidhaiḥ krayavikrayaśālinī
yantrādānaiḥ pratolībhiruccaiścānyaiḥ suśobhitā
devatāyatanair divyair āśramair gahanair yutā
nānāpuṣpaphalair ramyā kadalīkhaṇḍamaṇḍitā
panasair bakulais tālair aśokair āmrakais tathā
rājavṛkṣakapitthaiśca dāḍimair upaśobhitā
vedādhyayananirghoṣaiḥ pavitrīkṛtamaṅgalā
tasyā uttaradigbhāge āśramo 'bhūtsuśobhanaḥ
tanmandāravanaṃ nāma triṣu lokeṣu viśrutam
bahumandārasaṃyuktaṃ tena mandārakaṃ viduḥ
vipro dīrghatapā nāma sarvadā tatra tiṣṭhati
tapastapati so 'tyarthaṃ tena dīrghatapāḥ smṛtaḥ
sa tiṣṭhati sapatnīkaḥ sasutaḥ sasnuṣas tathā
śuśrūṣanti sadā tasya putrāḥ pañca prayatnataḥ
tasya putraḥ kanīyāṃstu ṛkṣaśṛṅgo mahātapāḥ
vedādhyayanasampanno brahmacārī guṇānvitaḥ
yogābhyāsarato nityaṃ kandamūlaphalāśanaḥ
tiṣṭhate mṛgarūpeṇa mṛgayūthacarastadā
dinānte ca dinānte ca mātāpitroḥ samīpagaḥ
abhivādayate nityaṃ bhaktimān muniputrakaḥ
punargacchati tatraiva kānane girigahvare
krīḍanbālamṛgaiḥ sārddhaṃ pratyahaṃ sa muneḥ sutaḥ
kadāciddaivayogena ṛkṣaśṛṅgo mamāra saḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhedamāhātmye ṛkṣaśṛṅgacaritre dīrghatapomunyākhyānavarṇanaṃ nāma dvipañcāśattamo 'dhyāyaḥ
uttānapāda uvāca
āśrame vasatas tasya sa dīrghatapaso muneḥ
kanīyāṃs tanayo deva kathaṃ mṛtyumupāgataḥ
īśvara uvāca
śṛṇuṣvaikamanā bhūtvā kathāṃ divyāṃ mahīpate
śravaṇādeva yasyāstu mucyate sarvakilbiṣaiḥ
kāśīrājo mahāvīryo mahābalaparākramaḥ
citrasena iti khyātāṃ dharaṇyāṃ sa narādhipa
tasya rājye sadā dharmo nādharmo vidyate kvacit
vedadharmarato nityaṃ prajā dharmeṇa pālayan
svadharmanirataścaiva yuddhātithyapriyaḥ sadā
kṣatradharmaṃ samāśritya bhogānbhuṅkte sa kāmataḥ
kośasyānto na vidyeta hastyaśvarathapattimān
itihāsapurāṇajñaiḥ paṇḍitaiḥ saha saṃkathām
kathayanrājate rājā kailāsa iva śaṅkaraḥ
evaṃ sa pālayanrājyaṃ rājā mantriṇam abravīt
mṛgayāyāṃ gamiṣyāmi tiṣṭhadhvaṃ rājyapālane
gamyatāṃ sacivaiḥ prokte gato 'sau vasudhādhipaḥ
aśvārūḍhāśca dhāvanto rājāno maṇḍalādhipāḥ
chatraiśchatrāṇi ghṛṣyanto 'nujagmuḥ kānanaṃ prati
rajastatrotthitaṃ bhaumaṃ gajavājipadāhatam
tenaitacchāditaṃ sarvaṃ sadiṅmārtaṇḍamaṃlam
na tatra dṛśyate sūryo na kāṣṭhā na ca candramāḥ
pādapāśca na dṛśyante giriśṛṅgāṇi sarvataḥ
parasparaṃ na paśyanti niśārddhe vārṣike yathā
tatrāsau sumahadyūthaṃ mṛgāṇāṃ samalakṣyata
adhāvatsahitaḥ sarvaiḥ sa rājā rājaputrakaiḥ
vṛndāsphoṭo 'bhavat teṣāṃ śīghraṃ jagmurdiśo daśa
ekamārgagato rājā citraseno mahīpatiḥ
ekākī sa gatastatra yatra yatra ca te mṛgāḥ
praviṣṭo 'sau tato durgaṃ kānanaṃ girigahvaram
vallīgulmasamākīrṇaṃ sthito yatra na lakṣyate
adṛśyāṃstu mṛgānmatvā diśo rājā vyalokayat
kāṃ diśaṃ nu gamiṣyāmi kva me sainyasamāgamaḥ
evaṃ kaṣṭaṃ gato rājā citraseno narādhipaḥ
vṛkṣacchāyāṃ samāśritya viśrāmamakaronnṛpaḥ
kṣuttṛṣārto bhramandurge kānane girigahvare
tato 'paśyatsaro divyaṃ padminīkhaṇḍamaṇḍitam
haṃsakāraṇḍavākīrṇaṃ cakravākopaśobhitam
tato dṛṣṭvā sa rājendraḥ samprahṛṣṭatanūruhaḥ
kamalāni gṛhītvā tu tataḥ snānaṃ samācarat
tarpayitvā pitṛdevānmanuṣyāṃśca yathāvidhi
ācchādya śatapatraiśca pūjayāmāsa śaṅkaram
yayau pānīyamamalaṃ yathāvatsa samāhitaḥ
uttīrya salilāttīre dṛṣṭvā vṛkṣaṃ samīpagam
uttarīyamadhaḥ kṛtvopaviṣṭo dharaṇītale
cintayannupaviṣṭo 'sau kimadya prakaromyaham
tatrāsīno dadarśātha vanoddeśe mṛgānbahūn
kecitpūrvamukhāstatra cāpare dakṣiṇāmukhāḥ
vāruṇyamimukhāḥ kecit kecit kauberadiṅmukhāḥ
kecin nidrāparāḥ kecidūrdhvakarṇāḥ sthitāḥ pare
mṛgamadhye sthito yogī ṛkṣaśṛṅgo mahātapāḥ
mṛgāndṛṣṭvā tato rājā āhārārtham acintayat
hatvaiteṣu mṛgaṃ kaṃcidbhakṣayāmi yadṛcchayā
svasthāvastho bhaviṣyāmi mṛgamāṃsasya bhakṣaṇāt
kāśīṃ prati gamiṣyāmi mārgamanviṣya yatnataḥ
vicintyaivaṃ tato rājā vṛkṣamūlamupāśritaḥ
cāpaṃ gṛhya karāgreṇa sa śaraṃ saṃdadhe tataḥ
vicikṣepa śaraṃ tatra yatra te bahavo mṛgāḥ
teṣāṃ madhye sa vai viddha ṛkṣaśṛṅgo mahātapāḥ
jagmustrastāstu te sarve śabdaṃ kṛtvā vanaukasaḥ
sa ṛṣiḥ patitas tatra kṛṣṇa kṛṣṇeti cābravīt
hāhā kaṣṭaṃ kṛtaṃ tena yenāhaṃ ghātito 'dhunā
kasyaiṣā durmatirjātā pāpabuddher mamopari
mṛgamadhye sthitaścāhaṃ na kaṃcid uparodhaye
tāṃ vācaṃ mānuṣīṃ śrutvā sa rājā vismayānvitaḥ
śīghraṃ gatvā tato 'paśyad brāhmaṇaṃ brahmatejasā
hāhā kaṣṭaṃ kṛtaṃ me 'dya yenāsau ghātito dvijaḥ
citrasena uvāca
akāmādghātitastvaṃ tu mṛgabhrāntyā mayānagha
gṛhītvā bahudārūṇi svatanuṃ dāhayāmyaham
dṛṣṭādṛṣṭaṃ tu yatkiṃcinna samaṃ brahmahatyayā
anyathā brahmahatyāyāḥ śuddhir me na bhaviṣyati
ṛkṣaśṛṅga uvāca
na te siddhir bhavet kācinmayi pañcatvamāgate
bahvyo hatyā bhaviṣyanti vināśe mama sāmpratam
jananī me pitā vṛddho bhrātaraśca tapasvinaḥ
bhrātṛjāyā mariṣyanti mayi pañcatvam āgate
etā hatyā bhaviṣyanti kathaṃ śuddhirbhavet tava
upāyaṃ kathayiṣyāmi taṃ kartuṃ yadi manyase
citrasena uvāca
upāyaḥ kathyatāṃ me 'dya yaste manasi vartate
kariṣye tamahaṃ sarvaṃ yatnenāpi mahāmune
ṛkṣaśṛṅga uvāca
pṛcchāmi tvāṃ kathaṃ ko vā kutastvamiha cāgataḥ
brahmakṣatraviśāṃ madhye ko bhavānuta śūdrajaḥ
citrasena uvāca
nāhaṃ śūdro 'smi bhostāta na vaiśyo brāhmaṇo na vā
na cāntyajo 'smi viprendra kṣatriyo 'smi mahāmune
dharmajñaśca kṛtajñaśca sarvasattvahite rataḥ
akāmāt pātakaṃ jātaṃ kathaṃ śuddhirbhaviṣyati
ṛkṣaśṛṅga uvāca
māṃ gṛhītvā āśramaṃ gaccha yatra tau pitarau mama
āvedayasva cātmānaṃ putraghātinam āturam
te dṛṣṭvā māṃ kariṣyanti kāruṇyaṃ ca tavopari
upāyaṃ kathayiṣyanti yena śāntirbhaviṣyati
tasya tadvacanaṃ śrutvā citraseno nṛpottama
skandhe kṛtvā tu taṃ vipraṃ jagāmāśramasannidhau
na śaknoti yadā voḍhuṃ viśrāmyati punaḥpunaḥ
tāvat paśyati taṃ vipraṃ mūrchitaṃ vikalendriyam
mumoca citrasenas taṃ chāyāyāṃ vaṭabhūruhaḥ
vastraṃ caturguṇaṃ kṛtvā cakre vātaṃ muhurmuhuḥ
paśyatas tasya rājendra ṛkṣaśṛṅgo mahātapāḥ
pañcatvamagamacchīghraṃ dhyānayogena yogavit
dāhayāmāsa taṃ vipraṃ vidhidṛṣṭena karmaṇā
snānaṃ kṛtvā sa śokārto vilalāpa muhurmuhuḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhedamāhātmye ṛkṣaśṛṅgasvargagamanavarṇanaṃ nāma tripañcāśattamo 'dhyāyaḥ
īśvara uvāca
tataścānantaraṃ rājā jagāmodvegam uttamam
kathaṃ yāmi gṛhaṃ tvadya vārāṇasyām ahaṃ punaḥ
brahmahatyāsamāviṣṭo juhomyagnau kalevaram
athavā tasya vākyena taṃ gacchāmyāśramaṃ prati
kathayāmi yathāvṛttaṃ gatvā tasya mahāmuneḥ
evaṃ saṃcintya rājāsau jagāmāśramasannidhau
ṛkṣaśṛṅgasya cāsthīni gṛhītvā sa nṛpottamaḥ
dṛṣṭimārge sthitastasya maharṣer bhāvitātmanaḥ
dīrghatapā uvāca
āgaccha svāgataṃ te 'stu āsane 'tropaviśyatām
arghaṃ dadāmyahaṃ yena madhuparkaṃ saviṣṭaram
citrasena uvāca
arghasyāsya na yogyo 'haṃ maharṣe nāsmi bhāṣaṇe
mṛgamadhyasthito vipras tava putro mayā hataḥ
putraghnaṃ viddhi māṃ vipra tīvradaṇḍena daṇḍaya
mṛgabhrāntyā hato vipra ṛkṣaśṛṅgo mahātapāḥ
iti matvā muniśreṣṭha kuru me tvaṃ yathocitam
mātā tadvacanaṃ śrutvā gṛhān niṣkramya vihvalā
hā hatāsmītyuvācedaṃ papāta dharaṇītale
vilalāpa suduḥkhārtā putraśokena pīḍitā
hā hatā putra putreti karuṇaṃ kurarī yathā
vilalāpāturā mātā kva gato māṃ vihāya vai
mukhaṃ darśaya cātmīyaṃ mātaraṃ māṃ hi mānaya
śrutādhyayanasampannaṃ japahomaparāyaṇam
āgataṃ tvāṃ gṛhadvāre kadā drakṣyāmi putraka
lokoktyā śrūyate caitaccandanaṃ kila śītalam
putragātrapariṣvaṅgaścandanād api śītalaḥ
kiṃ candanena pīyūpabindunā kiṃ kimindunā
putragātrapariṣvaṅgapātraṃ gātraṃ bhavedyadi
pariṣvajitum icchāmi tvāmahaṃ putra supriya
pañcatvam anuyāsyāmi tvadvihīnādya duḥkhitā
evaṃ vilapatī dīnā putraśokena pīḍitā
mūrchitā vihvalā dīnā nipapāta mahītale
bhāryāṃ ca patitāṃ dṛṣṭvā putraśokena pīḍitām
cukopa sa munistatra citrasenāya bhūbhṛte
dīrghatapā uvāca
yāhi yāhi mahāpāpa mā mukhaṃ darśayasva me
kiṃ tvayā ghātito vipro hyakāmācca suto mama
brahmahatyā bhaviṣyanti bahvyaste vasudhādhipa
sakuṭumbasya me tvaṃ hi mṛtyureṣa upasthitaḥ
evamuktvā tato vipro vicintya ca punaḥpunaḥ
parityajya tadā krodhaṃ munibhāvājjagāda ha
dīrghatapā uvāca
udvegaṃ tyaja bho vatsa duruktaṃ gadito mayā
putraśokābhibhūtena duḥkhataptena mānada
kiṃ karoti naraḥ prājñaḥ preryamāṇaḥ svakarmabhiḥ
prāgeva hi manuṣyāṇāṃ buddhiḥ karmānusāriṇī
anenaiva vidhānena pañcatvaṃ vihitaṃ mama
hatyāstava bhaviṣyanti pūrvamuktā na saṃśayaḥ
brahmakṣatraviśāṃ madhye śūdracaṇḍālajātiṣu
kastvaṃ kathaya satyaṃ me kasmācca nihato dvijaḥ
citrasena uvāca
vijñāpayāmi viprarṣe kṣantavyaṃ te mamopari
nāhaṃ vipro 'smi vai tāta na vaiśyo na ca śūdrajaḥ
na vyādhaścāntyajāto vā kṣatriyo 'haṃ mahāmune
kāśīrājo mṛgān hantum āgato vanamuttamam
bhrāntyā nipātito hyeṣa mṛgarūpadharo muniḥ
idānīṃ tava pādānte saṃśritaḥ pātakānvitaḥ
kiṃ kartavyaṃ mayā vipra upāyaṃ kathayasva me
dīrghatapā uvāca
brahmahatyā na śakyetāpyekā nistarituṃ prabho
daśaikā ca kathaṃ śakyāstāḥ śṛṇuṣva nareśvara
catvāro me sutā rājan sabhāryā mātṛpūrvakāḥ
mayā saha na jīvanti ṛkṣaśṛṅgasya kāraṇe
upāyaṃ śobhanaṃ tāta kathayiṣye śṛṇuṣva tam
śakro 'pi yadi taṃ kartuṃ sukhopāyaṃ nareśvara
sakuṭumbaṃ samastaṃ māṃ dāhayitvānale nṛpa
asthīni narmadātoye śūlabhede vinikṣipa
narmadādakṣiṇe kūle śūlabhedaṃ hi viśrutam
sarvapāpaharaṃ tīrthaṃ sarvaduḥkhaghnamuttamam
śucirbhūtvā mamāsthīni tatra tīrthe vinikṣipa
mokṣyase sarvapāpais tvaṃ mama vākyānna saṃśayaḥ
rājovāca
ādeśo dīyatāṃ tāta kariṣyāmi na saṃśayaḥ
samastaṃ me 'sti yatkiṃcidrājyaṃ kośaḥ suhṛtsutāḥ
tavādhīnaṃ mahāvipra prayacchāmi prasīda me
parasparaṃ vivadatorvipra rājñostadā nṛpa
sphuṭitvā hṛdayaṃ śīghraṃ munibhāryā mṛtā tadā
putraśokasamāviṣṭā nirjīvā patitā kṣitau
putrāśca mātṛśokena sarve pañcatvamāgatāḥ
snuṣāścaiva tadā sarvā mṛtāśca saha bhartṛbhiḥ
pañcatvaṃ ca gatāḥ sarve munimukhyā nṛpottama
viprān āhvāpayāmāsa ye tatrāśramavāsinaḥ
tebhyo nivedayāmāsa yathāvṛttaṃ nṛpottamaḥ
sa taistadābhyanujñātaḥ kāṣṭhānyādāya yatnataḥ
dāhaṃ saṃcayanaṃ cakre citraseno mahīpatiḥ
ṛkṣaśṛṅgādisarveṣāṃ gṛhītvāsthīni yatnataḥ
yāmyāśāṃ prasthito rājā pādacārī mahīpate
na śaknoti yadā gantuṃ chāyāmāśritya tiṣṭhati
viśramya ca punar gacched bhārākrānto mahīpatiḥ
sacailaṃ kurute snānaṃ muktvāsthīni pade pade
pibejjalaṃ nirāhāraḥ sa gacchan dakṣiṇāmukhaḥ
acireṇaiva kālena saṃgato narmadātaṭam
āśramasthān dvijān dṛṣṭvā papraccha pṛthivīpatiḥ
citrasena uvāca
kathyatāṃ śūlabhedasya mārgaṃ me dvijasattamāḥ
yena yāmi mahābhāgāḥ svakāryārthasya siddhaye
munaya ūcuḥ
itaḥ krośāntarād arvāk tīrthaṃ paramaśobhanam
narmadādakṣiṇe kūle tato drakṣyasi nānyathā
ṛṣivākyena rājāsau śīghraṃ gatvā nareśvaraḥ
sa dadarśa tataḥ śīghraṃ bahudvijasamākulam
bahudrumalatākīrṇaṃ bahupuṣpopaśobhitam
ṛkṣasiṃhasamākīrṇaṃ nānāvratadharaiḥ śubhaiḥ
ekapādāsthitāḥ kecidapare sūryadṛṣṭayaḥ
ekāṅguṣṭha sthitāḥ kecid ūrdhvabāhusthitāḥ pare
dinaikabhojanāḥ kecit kecit kandaphalāśanāḥ
trirātrabhojanāḥ kecitparākavratino 'pare
cāndrāyaṇaratāḥ kecit kecit pakṣopavāsinaḥ
māsopavāsinaḥ kecit kecidṛtvantapāraṇāḥ
yogābhyāsaratāḥ kecit keciddhyāyanti tatpadam
śīrṇaparṇāśinaḥ kecit kecicca kaṭukāśanāḥ
śaivālabhojanāḥ kecit kecinmārutabhojanāḥ
gārhasthye ca sthitāḥ kecit keciccaivāgnihotriṇaḥ
evaṃvidhān dvijān dṛṣṭvā jānubhyāmavaniṃ gataḥ
praṇamya śirasā rājanrājā vacanam abravīt
citrasena uvāca
kasmindeśe ca tat tīrthaṃ satyaṃ kathayata dvijāḥ
yenābhivāñchitā siddhiḥ saphalā me bhaviṣyati
ṛṣaya ūcuḥ
dhanvantaraśataṃ gaccha bhṛgutuṅgasya mūrdhani
kuṇḍaṃ drakṣyasi tatpūrṇaṃ vistīrṇaṃ payasā śivam
teṣāṃ tadvacanaṃ śrutvā gataḥ kuṇḍasya sannidhau
dṛṣṭvā caiva tu tat tīrthaṃ bhrāntirjātā nṛpasya vai
tato vismayamāpannaścintayanvai muhurmuhuḥ
ākāśasthaṃ dadarśāsau sāmiṣaṃ kuraraṃ nṛpaḥ
bhramamāṇaṃ gṛhītāhiṃ vadhyamānaṃ nirāmiṣaiḥ
parasparaṃ ca yuyudhuḥ sarve 'pyāmiṣakāṅkṣayā
hataścañcuprahāreṇa sa tataḥ patito 'ṃbhasi
śūlena śūlinā yatra bhūbhāgo bheditaḥ purā
tattīrthasya prabhāveṇa sa sadyaḥ puruṣo 'bhavat
vimānasthaṃ dadarśāsau pumāṃsaṃ divyarūpiṇam
gandharvāpsaraso yakṣāstaṃ yāntaṃ tuṣṭuvur divi
apsarogīyamāne tu gate sūryasya mūrdhani
citrasenas tatastasminnāścaryaṃ paramaṃ gataḥ
ṛṣiṇā kathitaṃ yadvattadvattīrthaṃ na saṃśayaḥ
hṛṣṭaromābhavad dṛṣṭvā prabhāvaṃ tīrthasambhavam
mamādya divaso dhanyo yasmād atra samāgataḥ
asthīni bhūmau nikṣipya snānaṃ kṛtvā yathāvidhi
tilamiśreṇa toyenātarpayat pitṛdevatāḥ
gṛhyāsthīni tato rājā cikṣepāntarjale tadā
kṣaṇamekaṃ tato vīkṣya rājorddhvavadanaḥ sthitaḥ
tān dadarśa punaḥ sarvān divyarūpadharāñchubhān
divyavastraiśca saṃvītān divyābharaṇabhūṣitān
vimānair vividhair divyair apsarogaṇasevitaiḥ
pṛthagbhūtāṃśca tān sarvān vimāneṣu vyavasthitān
utpattivatsamālokya rājā saṃharṣī so 'bhavat
ṛṣirvimānam ārūḍhaścitrasenam athābravīt
bhobhoḥ sādho mahārāja citrasena mahīpate
tvatprasādānnṛpaśreṣṭha gatirdivyā mamedṛṣī
jāteyaṃ yattvayā kāryaṃ kṛtaṃ paramaśobhanam
svasuto 'pi na śaknoti pitṝṇāṃ kartumīdṛśam
madīyavacanāt tāta niṣpāpastvaṃ bhaviṣyasi
phalaṃ prāpsyasi rājendra kāmikaṃ manasepsitam
āśīrvādāṃs tato dattvā citrasenāya dhīmate
svargaṃ jagāma sasutas tato dīrghatapā muniḥ
iti śrīskānde mahāpurāṇa ekāśītisāhasryāṃ saṃhitāyāṃ pañcamāvantyakhaṇḍe revākhaṇḍe dīrghatapasaḥ svargārohaṇavarṇanaṃ nāma catuḥpañcāśattamo 'dhyāyaḥ
uttānapāda uvāca
māhātmyaṃ tīrthajaṃ dṛṣṭvā citraseno nareśvaraḥ
kiṃ cakāra kva vā vāsaṃ kimāhāro babhūva ha
īśvara uvāca
bhṛgutuṅgaṃ samāruhya aiśānīṃ diśamāśritaḥ
tapaścacāra vipulaṃ kuṇḍe tatra nṛpottamaḥ
sarvān devān hṛdi dhyātvā brahmaviṣṇumaheśvarān
vicikṣepa yadātmānaṃ pratyakṣau rudrakeśavau
kare gṛhītvā rājānaṃ rudro vacanam abravīt
īśvara uvāca
prāṇatyāgaṃ mahārāja mā kāle tvaṃ kṛthā vṛthā
adyāpyasi yuvā tvaṃ vai na yuktaṃ maraṇaṃ tava
svasthānaṃ gaccha śīghraṃ tvaṃ bhuktvā bhogānyathepsitān
kuru niṣkaṇṭakaṃ rājyaṃ nāke śakra ivāparaḥ
citrasena uvāca
na rājyaṃ kāmaye deva na putrān na ca bāndhavān
na bhāryāṃ na ca kośaṃ ca na gajān na turaṃgamān
muñca muñca mahādeva mā vighnaḥ kriyatāṃ mama
svargaprāptir mamādyaiva tvatprasādānmaheśvara
īśvara uvāca
yasyāgrato bhaved brahmā viṣṇuḥ śambhus tathaiva ca
svargeṇa tasya kiṃ kāryaṃ sa gataḥ kiṃ kariṣyati
tuṣṭā vayaṃ trayo devā vṛṇīṣva varamuttamam
yathepsitaṃ mahārāja satyam etad asaṃśayam
citrasena uvāca
yadi tuṣṭāstrayo devā brahmaviṣṇumaheśvarāḥ
adyaprabhṛti yuṣmābhiḥ sthātavyam iha sarvadā
gayāśiro yathā puṇyaṃ kṛtaṃ yuṣmābhir eva ca
tathaivedaṃ prakartavyaṃ śūlabhedaṃ ca pāvanam
yatrayatra sthitā yūyaṃ tatratatra vasāmyaham
gaṇānāṃ caiva sarveṣām ādhipatyam athāstu me
īśvara uvāca
adyaprabhṛti tiṣṭhāmaḥ śūlabhede nareśvara
trikālāṃ hi trayo devāḥ kalāṃśena vasāmahe
nandisaṃjño gaṇādhīśo bhaviṣyati bhavāndhruvam
matsamīpe tu bhavata ādau pūjā bhaviṣyati
prakṣipya tāni cāsthīni yatra dīrghatapā yayau
sakuṭumbo vimānasthaḥ svargatas tvaṃ tathā kuru
evaṃ devā varaṃ dattvā citrasenāya pārthiva
kuṇḍamūrdhani yāmyāyāṃ trayo devās tadā sthitāḥ
parasparaṃ vadantyevaṃ puṇyatīrthamidaṃ param
yathā hi gayāśiraḥ puṇyaṃ pūrvameva paṭhyate
tathā revātaṭe puṇyaṃ śūlabhedaṃ na saṃśayaḥ
īśvara uvāca
idaṃ tīrthaṃ tathā puṇyaṃ yathā puṇyaṃ gayāśiraḥ
sakṛtpiṇḍodakenaiva naro nirmalatāṃ vrajet
ekaṃ gayāśiro muktvā sarvatīrthāni bhūpate
śūlabhedasya tīrthasya kalāṃ nārhanti ṣoḍaśīm
kuṇḍam udīcyāṃ yāmyāyāṃ daśahastapramāṇataḥ
raudravāruṇakāṣṭhāyāṃ pramāṇaṃ caikaviṃśati
etatpramāṇaṃ tattīrthaṃ piṇḍadānādikarmasu
nādharmaniratā dātuṃ labhante dānamatra hi
viṣṇustu pitṛrūpeṇa brahmarūpī pitāmahaḥ
prapitāmaho rudro 'bhūdevaṃ tripuruṣāḥ sthitāḥ
kadā paśyati tīrthaṃ vai kadā nastārayiṣyati
iti pratīkṣāṃ kurvanti putrāṇāṃ satataṃ nṛpa
śūlabhede naraḥ snātvā dṛṣṭvā śūladharaṃ sakṛt
nāputro nādhano rogī saptajanmasu jāyate
ekaviṃśatiṃ pituḥ pakṣe mātuśvaivekaviṃśatim
bhāryāpakṣe daśaiveha kulānyetāni tārayet
śūlabhedavane rājañchākamūlaphalairapi
ekasminbhojite vipre koṭīr bhavati bhojitā
pañcasthāneṣu yaḥ śrāddhaṃ kurute bhaktimān naraḥ
kulāni pretabhūtāni sarvāṇyapi hi tārayet
dvijadevaprasādena pitṝṇāṃ ca prasādataḥ
śrāddhado nivaset tatra yatra devo maheśvaraḥ
syurātmaghātino ye ca gobrāhmaṇahanāśca ye
daṃṣṭribhir jalapāte ca vidyutpāteṣu ye mṛtāḥ
na yeṣām agnisaṃskāro nāśaucaṃ nodakakriyā
tatra tīrthe tu yasteṣāṃ śrāddhaṃ kurvīta bhaktitaḥ
mokṣāvāptir bhavet teṣāṃ yugamekaṃ na saṃśayaḥ
ajñānād yatkṛtaṃ pāpaṃ bālabhāvācca yatkṛtam
tatsarvaṃ nāśayet pāpaṃ snānamātreṇa bhūpate
rajakena yathā dhautaṃ vastraṃ bhavati nirmalam
tathā pāpo 'pi tattīrthe snāto bhavati nirmalaḥ
saṃnyāsaṃ kurute yo 'tra tīrthe vidhisamanvitam
dhyāyan nityaṃ mahādevaṃ sa gacchet paramaṃ padam
krīḍitvā sa yathākāmaṃ svecchayā śivamandire
vedavedāṅgatattvajño jāyate 'sau śubhe kule
rūpavānsubhagaścaiva sarvavyādhivivarjitaḥ
rājā vā rājaputro vācārasamanvitaḥ
etatte kathitaṃ rājaṃstīrthasya phalamuttamam
yacchrutvā mānavo nityaṃ mucyate sarvakilbiṣaiḥ
ya idaṃ śrāvayen nityamākhyānaṃ dvijapuṃgavān
śrāddhe devakule vāpi paṭhetparvṇi parvṇi
gīrvāṇāstasya tuṣyanti manuṣyāḥ pitṛbhiḥ saha
paṭhatāṃ śṛṇvatāṃ caiva naśyate sarvapātakam
likhitvā tīrthamāhātmyaṃ brāhmaṇebhyo dadāti yaḥ
jātismaratvaṃ labhate prāpnotyabhimataṃ phalam
rudraloke vaset tāvad yāvad akṣaram anvitam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhedamāhātmye kāśīrājamokṣagamanaṃ nāma pañcapañcāśattamo 'dhyāyaḥ
uttānapāda uvāca
anyacca śrotumicchāmi kena gaṅgāvatāritā
rudraśīrṣe sthitā devī puṇyā kathamihāgatā
puṇyā devāśilā nāma tasyā māhātmyam uttamam
etadākhyāhi me sarvaṃ prasanno yadi śaṅkara
īśvara uvāca
śṛṇuṣvaikamanā bhūtvā yathā gaṅgāvatāritā
devaiḥ sarvairmahābhāgā sarvalokahitāya vai
asti vindhyo nago nāma yāmyāśāyāṃ mahīpate
gīrvāṇāstu gatāḥ sarve tasya mūrdhni nareśvara
tatra cāhvānitā gaṅgā brahmādyairakhilaiḥ suraiḥ
abhyarcyeśaṃ jagannāthaṃ devadevaṃ jagadgurum
jaṭāmadhyasthitāṃ gaṅgāṃ mocayasveti bhūtale
bhāsvantī sā tato muktā rudreṇa śirasā bhuvi
tatra sthāne mahāpuṇyā devairutpāditā svayam
tato devanadī jātā sā hitāya nṛṇāṃ bhuvi
vasanti ye taṭe tasyāḥ snānaṃ kurvanti bhaktitaḥ
pibanti ca jalaṃ nityaṃ na te yānti yamālayam
yatra sā patitā kuṇḍe śūlabhede narādhipa
devanadyāḥ pratīcyāṃ tu tatra prācī sarasvatī
yāmyāyāṃ śūlabhedasya tatra tīrthamanuttamam
tatra devaśilā puṇyā svayaṃ devena nirmitā
tatra snātvā tu yo bhaktyā tarpayet pitṛdevatāḥ
pitarastasya tṛpyanti yāvad ābhūtasamplavam
tatra snātvā tu yo bhaktyā brāhmaṇān bhojayennṛpa
svalpānnenāpi dattena tasya cānto na vidyate
uttānapāda uvāca
kāni dānāni dattāni śastāni dharaṇītale
yāni dattvā naro bhaktyā mucyate sarvapātakaiḥ
devaśilāyā māhātmyaṃ snānadānādijaṃ phalam
vratopavāsaniyamair yatprāpyaṃ tadvadasva me
īśvara uvāca
āsītpurā mahāvīryaścedinātho mahābalaḥ
vīrasena iti khyāto maṇḍalādhipatirnṛpa
rāṣṭre tasya ripurnāsti na vyādhir na ca taskarāḥ
na cādharmo 'bhavat tatra dharma eva hi sarvadā
sadā mudānvito rājā sabhāryo bahuputrakaḥ
ekāsīd duhitā tasya surūpā girijā yathā
iṣṭā sā pitṛmātṛbhyāṃ bandhuvargajanasya ca
kṛtaṃ vaivāhikaṃ karma kāle prāpte yathāvidhi
anantaraṃ cedipatirdvādaśābdamakhe sthitaḥ
tatastasyāstu yo bhartā sa mṛtyuvaśam āgataḥ
vidhavāṃ tāṃ sutāṃ dṛṣṭvā rājā śokasamanvitaḥ
uvāca vacanaṃ tatra svabhāryāṃ duḥkhapīḍitām
priye duḥkham idaṃ jātaṃ yāvajjīvaṃ suduḥsaham
naiṣā rakṣayituṃ śakyā rūpayauvanagarvitā
dūṣayeta kulaṃ kvāpi kathaṃ rakṣyā hi bālikā
nopāyo vidyate kvāpi bhānumatyāśca rakṣaṇe
parasparaṃ vivadatoḥ śrutvā tatkanyakābravīt
bhānumatyuvāca
na lajjāmi tavāgre 'haṃ jalpantī tāta karhicit
satyaṃ notpadyate doṣo madarthe te narādhipa
adyaprabhṛtyahaṃ tāta dhārayiṣye na mūrdhajān
sthūlavastrapaṭārddhaṃ tu dhārayiṣyāmi te gṛhe
kariṣyāmi vratānyāśu purāṇavihitāni ca
ātmānaṃ śoṣayiṣyāmi toṣayiṣye janārdanam
mamaiṣā vartate buddhir yadi tvaṃ tāta manyase
bhānumatyā vacaḥ śrutvā rājā saṃharṣito 'bhavat
tīrthayātrāṃ samuddiśya kośaṃ dattvā supuṣkalam
visṛjya puruṣānvṛddhān kṛtvā tasyāḥ surakṣaṇe
puruṣān sāyudhāṃś cāpi brāhmaṇānsapurohitān
dāsīdāsānpadātīṃśca cāsyāḥ saṃrakṣaṇakṣamān
tataḥ piturmatenaiva gaṅgātīraṃ gatā satī
avagāhya taṭe dve tu gaṅgāyāḥ sa narādhipa
nityaṃ sampūjya sadviprāngandhamālyādibhūṣaṇaiḥ
dvādaśābdāni sā tīre gaṅgāyāḥ samavasthitā
tyaktvā gaṅgāṃ tadā rājñī gatā kāṣṭhāṃ tu dakṣiṇām
prāptā sā sacivaiḥ sārddhaṃ yatra revā mahānadī
samāḥ pañca sthitā tatra oṅkāre 'marakaṇṭake
udagyāmyeṣu tīrtheṣu tīrthāttīrthaṃ jagāma sā
snātvā snātvā pūjya viprān bhaktipūrvam atandritā
vāruṇīṃ sā diśaṃ gatvā devanadyāśca saṅgame
dadarśa cāśramaṃ puṇyaṃ munisaṅghaiḥ samākulam
dṛṣṭvā munisamūhaṃ sā praṇipatyedam abravīt
māhātmyam asya tīrthasya nāma caivāsya kīdṛśam
kathayantu mahābhāgāḥ prasādaḥ kriyatāṃ mama
ṛṣaya ūcuḥ
cakratīrthaṃ tu vikhyātaṃ cakraṃ dattaṃ purā hareḥ
maheśvareṇa tuṣṭena devadevena śūlinā
atra tīrthe tu yaḥ snātvā tarpayet pitṛdevatāḥ
anivartikā gatis tasya jāyate nātra saṃśayaḥ
dvitīye 'hni tato gacchecchūlabhede tapasvini
pūrvoktena vidhānena snānaṃ kuryād yathāvidhi
janmatrayakṛtaiḥ pāpair mucyate nātra saṃśayaḥ
jalena tilamātreṇa pradadyād añjalitrayam
tṛpyanti pitarastasya dvādaśābdāny asaṃśayam
yaḥ śrāddhaṃ kurute bhaktyā śrotriyair brāhmaṇair nṛpa
vārddhuṣyādyāstu varjyante pitṝṇāṃ dattam akṣayam
apare 'hṇi tato gacchet puṇyāṃ devaśilāṃ śubhām
vīkṣyate jāhnavī puṇyā devair utpāditā purā
snātvā tatra jalaṃ dadyāt tilamiśraṃ narādhipa
sakṛtpiṇḍapradānena mucyate brahmahatyayā
ekādaśyām upoṣitvā pakṣayor ubhayor api
kṣapājāgaraṇaṃ kuryāt paṭhetpaurāṇikīṃ kathām
viṣṇupūjāṃ prakurvīta puṣpadhūpanivedanaiḥ
prabhāte bhojayed viprān dānaṃ dadyāt saśaktitaḥ
caturthe 'hni tato gacched yatra prācī sarasvatī
brahmadehād viniṣkrāntā pāvanārthaṃ śarīriṇām
tatra snātvā naro bhaktyā tarpayet pitṛdevatāḥ
śrāddhaṃ kṛtvā yathānyāyamanindyān bhojayed dvijān
pitarastasya tṛpyanti dvādaśābdānyasaṃśayam
sarvadevamayaṃ sthānaṃ sarvatīrthamayaṃ tathā
devakoṭisamākīrṇaṃ koṭiliṅgottamottamam
trirātraṃ kurute yo 'tra śuciḥ snātvā jitendriyaḥ
pakṣaṃ māsaṃ ca ṣaṇmāsamabdamekaṃ kadācana
na tasya sambhavo martye tasya vāso bhaved divi
niyamastho vimucyeta trijanmajanitādaghāt
vinā puṃsā tu yā nārī dvādaśābdaṃ śucivratā
tiṣṭhate sākṣayaṃ kālaṃ rudraloke mahīyate
munīnāṃ vacanaṃ śrutvā mudā paramayā yayau
tato 'vagāhya tattīrthamaharniśamatandritā
dṛṣṭvā tīrthaprabhāvaṃ tu punarvacanamabravīt
śrūyatāṃ vacanaṃ me 'dya brāhmaṇāḥ sapurohitāḥ
na tyajāmīdṛśaṃ sthānaṃ yāvajjīvamaharniśam
matpituśca tathā mātuḥ kathayadhvam idaṃ vacaḥ
tvatkanyā śūlabhedasthā niyatā vratacāriṇī
evamuktvā sthitā sā tu tatra bhānumatī nṛpaḥ
ekāntaropavāsasthā śanairmāsopavāsitā
devaśilāsthitā nityaṃ dadhyau sā cakrapāṇinam
aharniśaṃ dahed dhūpaṃ candanaṃ ca sadīpakam
pādaśaucaṃ svayaṃ kṛtvā svayaṃ bhojayate dvijān
dvādaśābdāni sā rājñī suvratā tatra saṃsthitā
īśvara uvāca
anyad devaśilāyāstu māhātmyaṃ śṛṇu bhūpate
kathayāmi mahābāho setihāsaṃ purātanam
kaścid vanecaro vyādhaḥ śabaraḥ saha bhāryayā
durbhikṣapīḍitas tatra āmiṣārthaṃ vanaṃ gataḥ
nāpaśyat pakṣiṇas tatra na mṛgānna phalāni ca
sarastato dadarśātha padminīkhaṇḍamaṇḍitam
dṛṣṭvā sarovaraṃ tatra śabarī vākyam abravīt
kumudāni gṛhāṇa tvaṃ divyānyāhārasiddhaye
devasya pūjanārthaṃ tu śūlabhedasya yatnataḥ
vikrayo bhavitā tatra dharmaśīlo jano yataḥ
bhāryāyā vacanaṃ śrutvā jagrāha kumudāni saḥ
uttīrṇastu taṭe yāvaddṛṣṭvā śrīvṛkṣamagrataḥ
śrīphalāni gṛhītvā tu supakvāni viśeṣataḥ
śūlabhedaṃ sa samprāpto dadarśa subahūñjanān
caitramāse site pakṣe ekādaśyāṃ narādhipa
tasminnahani nāśnīyurbālā vṛddhāstathā striyaḥ
maṇḍapaṃ dadṛśe tatra kṛtaṃ devaśilopari
vastraiḥ saṃveṣṭitaṃ divyaṃ sraṅmālyairupaśobhitam
ṛṣayaścāgatāstatra ye cāśramanivāsinaḥ
sopavāsāḥ saniyamāḥ sarve sāgniparigrahāḥ
devanadyāstaṭe ramye munisaṅghaiḥ samākule
āgacchadbhir nṛpaśreṣṭha mārgastatra na labhyate
dṛṣṭvā janapadaṃ tatra tāṃ bhāryāṃ śabaro 'bravīt
gaccha pṛcchasva kimapi kimadya snānakāraṇam
parvāṇi yāni śrūyante kiṃsvit sūryendusamplavaḥ
ayanaṃ kiṃ bhavedadya kiṃ vākṣayatṛtīyakā
tataḥ svabharturvacanācchabarī prasthitā tadā
papraccha nārīṃ dṛṣṭvāgre dattvāgre kamale śubhe
tithiradyaiva kā proktā kiṃ parva kathayasva me
kimayaṃ snāti loko 'yaṃ kiṃ vā snānasya kāraṇam
nāryuvāca
adya caikādaśī puṇyā sarvapāpakṣayaṃkarī
upoṣitā sakṛdyena nākaprāptiṃ karoti sā
tasyāstadvacanaṃ śrutvā śabarī śābarāya vai
kathayāmāsa cāvyagrā strīvākyaṃ nṛpasattama
adya tvekādaśī puṇyā bālavṛddhair upoṣitā
madanaikādaśī nāma sarvapāpakṣayaṃkarī
niyatā śrūyate tatra rājaputrī suśobhanā
vratasthā niyatāhārā nāmnā bhānumatī satī
naitayā sadṛśī kācittriṣu lokeṣu viśrutā
dṛśyate sā varārohā hyavatīrṇā mahītale
bhāryāyā vacanaṃ śrutvā śabarastāṃ jagāda ha
kamalāni yathālābhaṃ dattvā bhuṅkṣva hi satvaram
mamaiṣā vartate buddhir na bhoktavyaṃ mayā dhruvam
na mayopārjitaṃ bhadre pāpabuddhyā śubhaṃ kvacit
śabaryuvāca
na pūrvaṃ tu mayā bhuktaṃ kasmiṃścaiva tu vāsare
bhuktaśeṣaṃ mayā bhuktaṃ yāvatkālaṃ smarāmyaham
bhāryāyā niścayaṃ jñātvā snānaṃ kartuṃ jagāma ha
ardhottarīyavastreṇa snānaṃ kṛtvā tu bhaktitaḥ
sarvān devān namaskṛtya gato devaśilāṃ prati
tasthau sa śaṅkamāno 'pi namaskṛtya janārdanam
yasyāstu kumude datte tayā rājñyai niveditam
taddṛṣṭvā padmayugalaṃ tāṃ dāsīṃ sābravīt tadā
kutra padmadvayaṃ labdhaṃ kathyatām agrato mama
śīghraṃ tatraiva gatvā ca padmānānaya cāparān
dhānyena vasunā vāpi kamalāni samānaya
bhānumatyā vacaḥ śrutvā gatā sā śabaraṃ prati
śrīphalāni ca puṣpāṇi bahūnyanyāni dehi me
śabary uvāca
śrīphalāni sapuṣpāṇi dāsyāmi ca viśeṣataḥ
na lobho na spṛhā me 'sti gatvā rājñīṃ nivedaya
tayā ca satvaraṃ gatvā yathāvṛttaṃ niveditam
śabaryuktaṃ purastasyāḥ savistaraparaṃ vacaḥ
tasyāstu vacanaṃ śrutvā rājñī tatra svayaṃ gatā
uvāca śabarīṃ prītyā dehi padmāni mūlyataḥ
śabaryuvāca
na mūlyaṃ kāmaye devi phalapuṣpasamudbhavam
śrīphalāni ca puṣpāṇi yatheṣṭaṃ mama gṛhyatām
arcāṃ kuru yathānyāyaṃ vāsudeve jagatpatau
rājñyuvāca
vinā mūlyaṃ na gṛhṇāmi kamalāni tavādhunā
dhānyasya khārikāmekāṃ dadāmi pratigṛhyatām
daśa viṃśatyatha triṃśac catvāriṃśad athāpi vā
gṛhāṇa vā khāriśataṃ durbhikṣāṃ bodhimuttara
vasu ratnaṃ suvarṇaṃ ca anyatte yad abhīpsitam
tatsarvaṃ sampradāsyāmi kamalārthe na saṃśayaḥ
śabaryuvāca
nāhāraṃ cintayāmyadya muktvā devaṃ varānane
devakāryaṃ vinā bhadre nānyā buddhiḥ pravartate
rājñyuvāca
na tvayānnaṃ parityājyaṃ sarvamanne pratiṣṭhitam
tasmāt sarvaprayatnena mamānnaṃ pratigṛhyatām
tapasvino mahābhāgā ye cāraṇyanivāsinaḥ
gṛhasthadvāri te sarve yācante 'nnam atandritāḥ
śabaryuvāca
niṣedhaśca kṛtaḥ pūrvaṃ sarvaṃ satye pratiṣṭhitam
satyena tapate sūryaḥ satyena jvalate 'nalaḥ
satyena tiṣṭhaty udadhirvāyuḥ satyena vāti hi
satyena pacyate sasyaṃ gāvaḥ kṣīraṃ sravanti ca
satyādhāram idaṃ sarvaṃ jagat sthāvarajaṅgamam
tasmāt sarvaprayatnena satyaṃ satyena pālayet
devakāryaṃ tu me muktvā nānyā buddhiḥ pravartate
gṛhāṇa rājñi puṣpāṇi kuru pūjāṃ gadābhṛtaḥ
śrūyate dvijavākyaistu na doṣo vidyate kvacit
kuśāḥ śākaṃ payo matsyā gandhāḥ puṣpākṣatā dadhi
māṃsaṃ śayyāsanaṃ dhānāḥ pratyākhyeyā na vāri ca
rājñyuvāca
ārāmopahṛtaṃ puṣpamāraṇyaṃ puṣpameva ca
krītaṃ pratigrahe labdhaṃ puṣpamevaṃ caturvidham
uttamaṃ puṣpamāraṇyaṃ gṛhītaṃ svayameva ca
madhyamaṃ phalamārāme tvadhamaṃ krītameva ca
pratigraheṇa yallabdhaṃ niṣphalaṃ tadvidurbudhāḥ
purohita uvāca
gṛhāṇa rājñi puṣpāṇi kuru pūjāṃ gadābhṛtaḥ
upakāraḥ prakartavyo vyapadeśena karhicit
īśvara uvāca
śrīphalāni sapadmāni dattāni śabareṇa tu
gṛhītvā tāni rājñī sā pūjāṃ cakre suśobhanām
kṣapājāgaraṇaṃ cakre śrutvā paurāṇikīṃ kathām
śabarastu tato bhāryām idaṃ vacanam abravīt
dīpārthaṃ gṛhyatāṃ sneho yathālābhena sundari
kṛtvā dīpaṃ tatastau tu kṛtvā pūjāṃ hareḥ śubhām
cakraturjāgaraṃ rātrau dhyāyanto dharaṇīdharam
tataḥ prabhātasamaye dṛṣṭvā snānotsukaṃ janam
snāti vai śūlabhede tu devanadyāṃ tathāpare
sarasvatyāṃ narāḥ kecinmārkaṇḍasya hrade 'pare
cakratīrthaṃ gatāścakruḥ snānaṃ kecidvidhānataḥ
śucayaste janāḥ sarve snātvā devāśilopari
śrāddhaṃ cakruḥ prayatnena śraddhayā pūtacetasā
tāndṛṣṭvā śabaro bilvaiḥ piṇḍāṃścakre prayatnataḥ
bhānumatyā tathā bhartuḥ piṇḍanirvapaṇaṃ kṛtam
anindyā bhojitā viprā dambhavārddhuṣyavarjitāḥ
haviṣyānnaistathā dadhnā śarkarāmadhusarpiṣā
pāyasena tu gavyena kṛtānnena viśeṣataḥ
bhojayitvā tathā rājñī dadau dānaṃ yathāvidhi
pādukopānahau chatraṃ śayyāṃ govṛṣameva ca
vividhāni ca dānāni hemaratnadhanāni ca
cakratīrthe mahārāja kapilāṃ yaḥ prayacchati
pṛthvī tena bhaved dattā saśailavanakānanā
uttānapāda uvāca
yāni yāni ca dattāni śastāni jagatīpateḥ
tāni sarvāṇi deveśa kathayasva prasādataḥ
īśvara uvāca
tilapradaḥ prajāmiṣṭāṃ dīpadaścakṣuruttamam
bhūmidaḥ svargamāpnoti dīrgham āyur hiraṇyadaḥ
gṛhado rogarahito rūpyado rūpavān bhavet
vāsodaścandrasālokyam arkasāyujyam aśvadaḥ
vṛṣadastu śriyaṃ puṣṭāṃ godātā ca triviṣṭapam
yānaśayyāprado bhāryām aiśvaryam abhayapradaḥ
dhānyadaḥ śāśvataṃ saukhyaṃ brahmado brahma śāśvatam
vāryannapṛthivīvāsastilakāñcanasarpiṣām
sarveṣāmeva dānānāṃ brahmadānaṃ viśiṣyate
yena yena hi bhāvena yadyaddānaṃ prayacchati
tena tena sa bhāvena prāpnoti pratipūjitam
dṛṣṭvā dānāni sarvāṇi rājñī dattāni yāni ca
uvāca śabaro bhāryāṃ yattacchṛṇu nareśvara
purāṇaṃ paṭhitaṃ bhadre brāhmaṇairvedapāragaiḥ
śrutaṃ ca tanmayā sarvaṃ dānadharmaphalaṃ śubham
pūrvajanmārjitaṃ pāpaṃ snānadānavratādibhiḥ
śarīraṃ dustyajaṃ muktvā labhate gatimuttamām
saṃsārasāgarādbhītaḥ satyaṃ bhadre vadāmi te
anekāni ca pāpāni kṛtāni bahuśo mayā
ghātitā jantavo bhadre nirdagdhāḥ parvatāḥ sadā
tena pāpena dagdho 'haṃ dāridryaṃ na nivartate
tīrthāvagāhanaṃ pūrvaṃ pāpena na kṛtaṃ mayā
tenāhaṃ duḥkhito bhadre dāridryam anivartikam
māturgṛhaṃ prayāhi tvaṃ tyaja snehaṃ mamopari
nagaśṛṅgaṃ samāruhya moktum icchāmyahaṃ tanum
śabaryuvāca
mātrā pitrā na me kāryaṃ nāpi svajanabāndhavaiḥ
yā gatistava jīveśa sā mamāpi bhaviṣyati
na strīṇāmīdṛśo dharmo vinā bhartrā svajīvitam
śrūyante bahavo doṣā dharmaśāstreṣvanekadhā
pāraṇaṃ kuru bhojendra vrataṃ yena na naśyati
yatte 'bhivāñchitaṃ kiṃcid viṣṇave kartum arhasi
bhāryāyā vacanaṃ śrutvā mumude śabarastataḥ
gṛhītvā śrīphalaṃ śīghraṃ homaṃ kṛtvā yathāvidhi
sarvadevānnamaskṛtya bhukto 'pi ca tayā saha
caitryāṃ tu viṣuvaṃ jñātvā tasthau tatra dinatrayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe vyādhavākyopadeśakathanapūrvakadānādiphalavarṇanaṃ nāma ṣaṭpañcāśattamo 'dhyāyaḥ
īśvara uvāca
bhānumatī dvijānbhojya bubhuje bhuktaśeṣataḥ
bhuktvā susukhamāsthāya tadannaṃ pariṇāmya ca
trayodaśyāṃ tato gatvā madanākhyatithau tadā
mārkaṇḍasya hrade snātvānarcya devaṃ guhāśayam
kṛtopavāsaniyamā snāpayitvā maheśvaram
pañcāmṛtasugandhena dhūpadīpanivedanaiḥ
ārcayadvividhaiḥ puṣpairnaivedyaiśca suśobhanaiḥ
kṣapājāgaraṇaṃ kṛtvā śrutvā paurāṇikīṃ kathām
nṛtyagītaistathā stotrairdadhyau devaṃ maheśvaram
annaṃ vistāritaṃ sarvaṃ devasyāgre yathāvidhi
cāturvarṇyasutāḥ sarve bhojitāḥ saparicchadāḥ
caturdaśyāṃ dinaṃ yāvatsampūjya vṛṣabhadhvajam
śaṅkhavāditrabherībhiḥ paṭahadhvanināditam
kṣapājāgaraṇaṃ kṛtvā prabhūtajanasaṃkulam
nṛtyagītaistathā stotraiḥ preritā sā niśā tadā
prabhāte bhojitā viprāḥ pāyasairmadhusarpiṣā
dattvā dānāni viprebhyaḥ śaktyā viprānusārataḥ
arcayitvā mahāpuṣpaiḥ sugandhair madanena ca
vicitraiḥ sūkṣmavastraiśca devaḥ sampūjya veṣṭitaḥ
sragdāmalambamānaiśca bahudīpasamujjvalaiḥ
pakvānnair vividhair bhakṣyaiḥ suvṛttair modakādibhiḥ
tataste brāhmaṇāḥ sarve vedādhyayanatatparāḥ
tatparva kīrtayāṃścakruḥ padmakaṃ nāma nāmataḥ
ādityasya dinaṃ tvadya tithiḥ pañcadaśī tathā
tvāṣṭrameva ca nakṣatraṃ saṃkrāntir viṣuvantathā
vyatīpātastathā yogaḥ karaṇaviṣṭireva ca
padmakaṃ nāma parvaitad ayanādicaturguṇam
atra dattaṃ hutaṃ japtaṃ sarvaṃ bhavati cākṣayam
te dvijā bhānumatyātha śūlabhedaṃ gatāḥ saha
dadṛśuḥ śabaraṃ kuṇḍe bhāryayā saha saṃsthitam
aiśānīṃ sa diśaṃ gatvā parvate bhṛgumūrdhani
patituṃ ca samārūḍho bhāryayā saha pārthiva
bhānumatyuvāca
tiṣṭha tiṣṭha mahāsattva śṛṇuṣva vacanaṃ mama
kimarthaṃ tyajasi prāṇānadyāpi ca yuvā bhavān
kaḥ santāpaḥ ka udvegaḥ kiṃ duḥkhaṃ vyādhireva ca
śiśuḥ saṃdṛśyase 'dyāpi kāraṇaṃ kathyatāmidam
śabara uvāca
kāraṇaṃ nāsti me kiṃcinna duḥkhaṃ kiṃcideva tu
saṃsārabhayabhīto 'haṃ nānyā buddhiḥ pravartate
duḥkhena labhyate yasmānmānuṣyaṃ janma bhāgyataḥ
mānuṣyaṃ janma cāsādya yā na dharmaṃ samācaret
sa gacchennirayaṃ ghoramātmadoṣeṇa sundari
tasmātpatitumicchāmi tīrthe 'sminpāpanāśane
rājñyuvāca
adyāpi vartate kālo dharmasyopārjane tava
kṛtāpakṛtakarmā vai vratadānair viśudhyati
ahaṃ dāsyāmi dhānyaṃ vā vāsāṃsi draviṇaṃ bahu
nityamācara dharmaṃ tvaṃ dhyāyannityaṃ maheśvaram
śabara uvāca
naivāhaṃ kāmaye vittaṃ na dhānyaṃ vastrameva ca
yo yasyaivānnamaśnāti sa tasyāśnāti kilbiṣam
rājñyuvāca
kandamūlaphalāhāro bhramitvā bhaikṣyamuttamam
avagāhya sutīrthāni sarvapāpaiḥ pramucyate
tato vimuktapāpastu yatkiṃcitkurute śuciḥ
karmaṇā tena pūtastvaṃ sadgatiṃ prāpsyasi dhruvam
śabara uvāca
annamadya mayā tyaktaṃ prāṇebhyo 'pi mahattaram
satyaṃ na lopayed devi niścitātra matirmama
prasādaḥ kriyatāṃ devi kṣamasvādya janaiḥ saha
ardhottarīyavastreṇa saṃyamyātmānamudyataḥ
bhāryayā sahito vyādho hariṃ dhyātvā papāta ha
nagārdhāt patito yāvadgatajīvo narādhipa
cūrṇībhūtau hi tau dṛṣṭvā kuṇḍasyopari bhūmipa
trimuhūrte gate kāle śabaro bhāryayā saha
divyaṃ vimānamārūḍho gataścānuttamāṃ gatim
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe vyādhasvargagamanavarṇanaṃ nāma saptapañcāśattamo 'dhyāyaḥ
uttānapāda uvāca
athāto devadeveśa bhānumatyakarocca kim
eṣa me saṃśayo deva kathayasva prasādataḥ
īśvara uvāca
cintayitvā muhūrtaṃ sā gatā kuṇḍasya sannidhau
dṛṣṭvā kuṇḍasya māhātmyaṃ rājñī harṣeṇa pūritā
viprān bahūn samāhūya pūjayāmāsa tatkṣaṇāt
dattvā tu vidhivaddānaṃ brāhmaṇebhyo nṛpātmaja
niścayaṃ paramaṃ kṛtvā sthitā śāntena cetasā
tataḥ sampūjya vidhivatpitṝndevān narādhipa
kṣapayitvā pakṣamekaṃ madhumāsasya sā sthitā
amāvāsyāṃ tato rājñī gatā parvatasannidhau
nagaśṛṅgaṃ samāruhya kṛtvā mukulitau karau
vijñāpya brāhmaṇān sarvān idaṃ vacanam abravīt
mama mātā pitā bhrātā ye cānye sakhibāndhavāḥ
kṣamāpayitvā sarvāṃstānvacanaṃ mama kathyatām
tvatputrī śūlabhede tu tapaḥ kṛtvā svaśaktitaḥ
visṛjya caiva sātmānaṃ tasmiṃstīrthe divaṃ yayau
brāhmaṇā ūcuḥ
saṃdeśaṃ kathayiṣyāmastvayoktaṃ śobhanavrate
mātāpitṛbhyāṃ suśroṇi mā te 'bhūdatra saṃśayaḥ
tato visṛjya tāṃllokān sthitā parvatamūrdhani
ardhottarīyavastreṇa gāḍhaṃ baddhā punaḥpunaḥ
tataścikṣepa sātmānam ekacittā narādhipa
nagārddhe patitā yāvattāvaddṛṣṭāḥ surāṅganāḥ
bhobho vatse mahābhāge bhānumatyatitāpasi
divyaṃ vimānamāruhya kailāsaṃ prati gamyatām
tataḥ sā paśyatāṃ teṣāṃ janānāṃ tridivaṃ gatā
mārkaṇḍeya uvāca
iti te kathitaḥ sarvaḥ śūlabhedasya vistaraḥ
yaḥ śrutaḥ śaṅkarātpūrvamṛṣidevasamāgame
ya idaṃ paṭhate bhaktyā tīrthe devakule 'pi vā
sa mucyate mahāpāpādapi janmaśatārjitāt
brahmahā ca surāpī ca steyī ca gurutalpagaḥ
goghātī strīvighātī ca devabrahmasvahārakaḥ
svāmidrohī mitraghātī tathā viśvāsaghātakaḥ
paranyāsāpahārī ca paranikṣepalopakaḥ
rasabhedī tulābhedī tathā vārddhuṣikastu yaḥ
yaḥ kanyāvighnakartā ca tathā vikrayakārakaḥ
parabhāryā bhrātṛbhāryā gauḥ snuṣā kanyakā tathā
abhigāmī paradveṣī tathā dharmapradūṣakaḥ
mucyante sarve evaite śūlabhedaprabhāvataḥ
ya idaṃ śrāvayecchrāddhe viprāṇāṃ bhuñjatāṃ nṛpa
mudaṃ prayānti saṃhṛṣṭāḥ pitarastasya sarvaśaḥ
yaścedaṃ śṛṇuyādbhaktyā paṭhyamānaṃ naro vaśī
sa muktaḥ sarvapāpebhyaḥ sarvakalyāṇabhāg bhavet
idaṃ yaśasyamāyuṣyamidaṃ pāvanamuttamam
paṭhatāṃ śṛṇvatāṃ nṛṇām āyuḥkīrtivivardhanam
iti kathitamidaṃ te śūlabhedasya puṇyaṃ mahimana hi manuṣyaiḥ śrūyate yatsapāpaiḥ
madanariputaṭinyā yāmyakūlasthitasya prabaladuritakandocchedakuddālakalpam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūlabhedatīrthamāhātmyavarṇanaṃ nāmāṣṭapañcāśattamo 'dhyāyaḥ
śūlabhedamāhātmyaṃ samāptam
śrīmārkaṇḍeya uvāca
tataḥ puṣkariṇīṃ gacchet sarvapāpapraṇāśinīm
śrute yasyāḥ prabhāve tu sarvapāpaiḥ pramucyate
revāyā uttare kūle tīrthaṃ paramaśobhanam
yatrāste sarvadā devo vedamūrtirdivākaraḥ
kurukṣetraṃ yathā puṇyaṃ sārvakāmikamuttamam
idaṃ tīrthaṃ tathā puṇyaṃ sarvakāmaphalapradam
kurukṣetre yathā vṛddhirdānasya jagatīpate
puṣkariṇyāṃ tathā dānaṃ vardhate nātra saṃśayaḥ
yavamekaṃ tu yo dadyāt sauvarṇaṃ mastake nṛpa
puṣkariṇyāṃ tathā sthānaṃ yathā sthānaṃ nare smṛtam
sūryagrahe tu yaḥ snātvā dadyād dānaṃ yathāvidhi
hastyaśvaratharatnādi gṛhaṃ gāśca yugaṃdharān
suvarṇaṃ rajataṃ vāpi brāhmaṇebhyo dadāti yaḥ
trayodaśa dinaṃ yāvattrayodaśaguṇaṃ bhavet
tilamiśreṇa toyena tarpayet pitṛdevatāḥ
dvādaśābde bhavet prītistatra tīrthe mahīpate
yastatra kurute śrāddhaṃ pāyasair madhusarpiṣā
śrāddhado labhate svargaṃ pitṝṇāṃ dattam akṣayam
akṣatairbadarairbilvairiṅgudairvā tilaiḥ saha
akṣayaṃ phalamāpnoti tasmiṃstīrthe na saṃśayaḥ
tatra snātvā tu yo devaṃ pūjayec ca divākaram
ādityahṛdayaṃ japtvā punarādityam arcayet
sa gacchet paramaṃ lokaṃ tridaśairapi vanditam
ṛcamekāṃ japedyastu yajurvā sāma eva ca
sa samagrasya vedasya phalamāpnoti vai nṛpa
yastryakṣaraṃ japenmantraṃ dhyāyamāno divākaram
ādityahṛdayaṃ japtvā mucyate sarvapātakaiḥ
yastatra vidhivatprāṇāṃstyajate nṛpasattama
sa gacchetparamaṃ sthānaṃ yatra devo divākaraḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe puṣkariṇyām ādityatīrthamāhātmyavarṇanaṃ nāmaikonaṣaṣṭitamo 'dhyāyaḥ
śrīmārkaṇḍeya uvāca
bhūyo'pyahaṃ pravakṣyāmi ādityeśvaramuttamam
sarvaduḥkhaharaṃ pārtha sarvavighnavināśanam
āyuḥśrīvarddhanaṃ nityaṃ putradaṃ svargadaṃ śivam
yasya tīrthasya cānyāni tīrthāni kurunandana
nālabhanta śriyaṃ nāke martye pātālagocare
kurukṣetraṃ gayā gaṅgā naimiṣaṃ puṣkaraṃ tathā
vārāṇasī ca kedāraṃ prayāgam rudranandanam
mahākālaṃ sahasrākṣaṃ śuklatīrthaṃ nṛpottama
ravitīrthasya sarvāṇi kalāṃ nārhanti ṣoḍaśīm
ravitīrthe hi yadvṛttaṃ tacchṛṇuṣva nṛpottama
snehātte kathayiṣyāmi vārddhakenātipīḍitaḥ
śṛṇvantu ṛṣayaḥ sarve taponiṣṭhā mahaujasaḥ
śrutaṃ me rudrasāṃnidhye nandiskandagaṇaiḥ saha
pārvatyā pṛṣṭaḥ śambhuśca ravitīrthasya yatphalam
śambhunā ca yadākhyātaṃ girijāyāḥ sasambhramam
tatsarvamekacittena rudrodgītaṃ śrutaṃ mayā
tatte 'haṃ sampravakṣyāmi śṛṇu yatnena pāṇḍava
durbhikṣopahatā viprā narmadāṃ tu samāśritāḥ
uddālako vaśiṣṭhaśca māṇḍavyo gautamastathā
yājñavalkyo 'tha gargaśca śāṇḍilyo gālavastathā
nāciketo vibhāṇḍaśca vālakhilyādayastathā
śātātapaśca śaṅkhaśca jaiminirgobhilastathā
jaigīṣavyaḥ śatānīkaḥ sarva eva samāgatāḥ
tīrthayātrā kṛtā taistu narmadāyāḥ samantataḥ
ādityeśvaramāyātāḥ prasaṅgādṛṣipuṃgavāḥ
vṛkṣaiḥ saṃchāditaṃ śubhraṃ dhavatindukapāṭalaiḥ
jambīrairarjunaiḥ kubjaiḥ śamīkesarakiṃśukaiḥ
tasmiṃstīrthe mahāpuṇye sugandhikusumākule
punnāganālikeraiśca khadiraiḥ kalpapādapaiḥ
anekaśvāpadākīrṇaṃ mṛgamārjārasaṃkulam
ṛkṣahastisamākīrṇaṃ citrakaiścopaśobhitam
praviṣṭā ṛṣayaḥ sarve vane puṣpasamākule
vanānte ca striyo dṛṣṭvā raktā raktāmbarānvitāḥ
raktamālyānuśobhāḍhyā raktacandanacarcitāḥ
raktābharaṇasaṃyuktāḥ pāśahastā bhayāvahāḥ
tāsāṃ samīpagā dṛṣṭāḥ kṛṣṇajīmūtasannibhāḥ
mahākāyā bhīmavaktrāḥ pāśahastā bhayāvahāḥ
anāvṛṣṭyupamā dṛṣṭā āturāḥ piṅgalocanāḥ
dīrghajihvā karālāsyā tīkṣṇadaṃṣṭrā durāsadā
vṛddhā nārī kuruśreṣṭha dṛṣṭānyā ṛṣipuṃgavaiḥ
tataḥ samīpagā vṛddhā tasya vṛndasya bhārata
svādhyāyaniratā viprā dṛṣṭāstaiḥ pāpakarmabhiḥ
ūcuste tu samūhena brāhmaṇāṃstapasi sthitān
asmākaṃ svāminaḥ sarve tiṣṭhante tīrthamadhyataḥ
te prasthāpyā mahābhāgāḥ sarvathaiva tvarānvitāḥ
tacchrutvā vacanaṃ teṣāṃ sarve caiva tvarānvitāḥ
jagmuste narmadākakṣaṃ dṛṣṭvā revāṃ dvijottamāḥ
tataḥ kecitstuvantyanye jaya devi namo 'stu te
namo 'stu te siddhagaṇair niṣevite namo 'stu te sarvapavitramaṅgale
namo 'stu te viprasahasrasevite namo 'stu rudrāṅgasamudbhave vare
namo 'stu te sarvapavitrapāvane namo 'stu te devi varaprade śive
namāmi te śītajale sukhaprade saridvare pāpahare vicitrite
anekabhūtaughasusevitāṅge gandharvayakṣoragapāvitāṅge
mahāgajaughair mahiṣair varāhair āpīyase toyamahormimāle
namāmi te sarvavare sukhaprade vimocayāsmānaghapāśabaddhān
bhramanti tāvannarakeṣu martyā yāvattavāmbho nahi saṃśrayanti
spṛṣṭaṃ karaiścandramaso raveścet taddevi dadyāt paramaṃ padaṃ tu
anekasaṃsārabhayārditānāṃ pāpairanekair abhiveṣṭitānām
gatistvamambhojasamānavaktre dvandvairanekairabhisaṃvṛtānām
nadyaśca pūtā vimalā bhavanti tvāṃ devi samprāpya na saṃśayo 'tra
duḥkhāturāṇāmabhayaṃ dadāsi śiṣṭair anekair abhipūjitāsi
viṇmūtradehāśca nimagnadehā bhramanti tāvannarakeṣu martyāḥ
mahābaladhvastataraṅgabhaṅgaṃ jalaṃ na yāvattava saṃspṛśanti
mlecchāḥ pulindāstvatha yātudhānāḥ pibanti ye 'ṃbhastava devi puṇyam
te 'pi pramucyanti bhayācca ghorātkimatra viprā bhavapāśabhītāḥ
sarāṃsi nadyaḥ kṣayamabhyupetā ghore yuge 'sminkalināvasṛṣṭe
tvaṃ bhrājase devi jalaughapūrṇā divīva nakṣatrapathe ca gaṅgā
tava prāsādādvarade viśiṣṭe kālaṃ yathemaṃ paripālayitvā
yāsyāma mokṣaṃ tava suprasādādvayaṃ yathā tvaṃ kuru naḥ prasādam
tvāmāśritā ye śaraṇaṃ gatāśca gatistvamambeva piteva putrān
tvatpālitā yāvadimaṃ sughoraṃ kālaṃ tvanāvṛṣṭihataṃ kṣipāmaḥ
evaṃ stutā tadā devī narmadā saritāṃ varā
pratyakṣā sā parā mūrtir brāhmaṇānāṃ yudhiṣṭhira
śrīmārkaṇḍeya uvāca
paṭhanti ye stotramidaṃ narendra śṛṇvanti bhaktyā parayā praśāntāḥ
te yānti rudraṃ vṛṣasaṃyutena yānena divyāmbarabhūṣitāṅgāḥ
ye stotram etat satataṃ japanti snātvā ca toyena tu narmadāyāḥ
tebhyo 'ntakāle sariduttameyaṃ gatiṃ viśuddhāmacirād dadāti
prātaḥ samutthāya tathā śayāno yaḥ kīrtayetānudinaṃ stavendram
dehakṣayaṃ sve salile dadāti samāśrayaṃ tasya mahānubhāva
pāpair vimuktā divi modamānāḥ sambhoginaścaiva tu nānyathā ca
prasannā narmadā devī stotreṇānena bhārata
jalenāpyāyitān viprān dakṣiṇāpathavāhinī
amṛtatvaṃ tu vo dadmi yogibhiryanna gamyate
durlabhaṃ yatsuraiḥ sarvair matprasādāl labhiṣyatha
iti te brāhmaṇā rājaṃllabdhā varamanuttamam
gamiṣyantaḥ prītacittā dadṛśuścitram adbhutam
śrīmārkaṇḍeya uvāca
dṛṣṭāstaiḥ puruṣāḥ pārtha narmadātaṭasaṃsthitāḥ
snānadevārcanāsaktāḥ pañca eva mahābalāḥ
te dṛṣṭā brāhmaṇaiḥ sarvairvedavedāṅgapāragaiḥ
saṃpṛṣṭāstairmahārāja yathā tadavadhāraya
viprā ūcuḥ
vanānte strīyugaṃ dṛṣṭvā mahāraudraṃ bhayāvaham
vṛddhāśca puruṣāstatra pāśahastā bhayāvahāḥ
durdharṣā durnirīkṣyāśca itaścetaśca cañcalāḥ
vyāharantaḥ śubhāṃ vācaṃ na tatra gatirasti vai
aparasparayoḥ sarve nirīkṣantaḥ punaḥpunaḥ
tais tu yadvacanaṃ proktaṃ tatsarvaṃ kathyatām iti
asmākaṃ puruṣāḥ pañca tiṣṭhanti tatra sattamāḥ
te prasthāpyā mahābhāgāḥ sarvathaiva tvarānvitāḥ
atha te puruṣāḥ pañca śrutvā vākyamidaṃ śubham
parasparaṃ nirīkṣanto vadanti ca punaḥpunaḥ
kva te kasya kuto yātāḥ kimuktaṃ tairbhayāvahaiḥ
puruṣā ūcuḥ
tīrthāvagāhanaṃ sarvaiḥ pūrvadakṣiṇapaścimaiḥ
uttaraiśca kṛtaṃ bhaktyā na pāpaṃ tair vyapohitam
niṣpāpāścātha saṃjātāstīrthasyāsya prabhāvataḥ
śṛṇvantu ṛṣayaḥ sarve vahnikālopamā dvijāḥ
pātakāni ca ghorāṇi yānyacintyāni dehinām
pāpiṣṭhena tu caikena gurudārā niṣevitā
hṛtaṃ cānyena mitrasvaṃ suvarṇaṃ ca dhanaṃ tathā
brahmahatyā mahāraudrā kṛtā cānyena pātakam
surāpānaṃ tu cānyasya saṃjātaṃ cāpyakāmataḥ
govadhyā cāpyakāmena kṛtā caikena pāpinā
akāmato 'pi sarveṣāṃ pātakāni narādhipa
brāhmaṇānāṃ tu te śrutvā vākyaṃ tadvismayānvitāḥ
sadya eva tadā jātāḥ pāpiṣṭhā gatakalmaṣāḥ
tīrthasyāsya prabhāvena narmadāyāḥ prabhāvataḥ
na kvacitpātakānāṃ tu praveśaścātra jāyate
evaṃ saṃcitya te sarve pāpiṣṭhāśca parasparam
citrabhānuḥ smṛtastaistu vicintya hṛdaye harim
snātvā revājale puṇye tarpitāḥ pitṛdevatāḥ
natvā tu bhāskaraṃ devaṃ hṛdi dhyātvā janārdanam
pradakṣiṇaṃ tu taṃ bhaktyā jvalantaṃ jātavedasam
patitāḥ pāṇḍavaśreṣṭha pāpodvignā mahīpate
sāttvikīṃ vāsanāṃ kṛtvā tyaktvā rajastamastathā
hataṃ taiḥ pāvake sarvaṃ revāyā uttare taṭe
vimānasthās tadā dṛṣṭā brāhmaṇaiste yudhiṣṭhira
āścaryamatulaṃ dṛṣṭam ṛṣibhir narmadātaṭe
tadāprabhṛti te sarve rāgadveṣavivarjitāḥ
ravitīrthaṃ dvijā hṛṣṭāḥ sevante mokṣakāṅkṣayā
tīrthasyāsya ca yatpuṇyaṃ tacchṛṇuṣva narādhipa
pīḍito vṛddhabhāvena bhaktyā prīto nareśvara
uddeśaṃ kathayiṣyāmi dvikrośābhyantare sthitaḥ
kurukṣetraṃ yathā puṇyaṃ ravitīrthaṃ śrutaṃ mayā
īśvareṇa purā khyātaṃ ṣaṇmukhasya narādhipa
śrutaṃ rudrācca taiḥ sarvair ahaṃ tatra samīpagaḥ
īśvara uvāca
mārtaṇḍagrahaṇe prāpte ye vrajanti ṣaḍānana
ravitīrthe kurukṣetre tulyametatphalaṃ labhet
snāne dāne tathā japye home caiva viśeṣataḥ
kurukṣetre samaṃ puṇyaṃ nātra kāryā vicāraṇā
grāme vā yadi vāraṇye puṇyā sarvatra narmadā
ravitīrthe viśeṣeṇa revā puṇyaphalapradā
ṣaṣṭhyāṃ sūryadine bhaktyā vyatīpāte ca vai dhṛtau
saṃkrāntau grahaṇe 'māyāṃ ye vrajanti jitendriyāḥ
kāmakrodhairvimuktāśca rāgadveṣais tathaiva ca
upoṣya parayā bhaktyā devasyāgre narādhipa
rātrau jāgaraṇaṃ kṛtvā dīpaṃ devasya bodhayet
kathāṃ vai vaiṣṇavīṃ pārtha vedābhyasanam eva ca
ṛgvedaṃ vā yajurvedaṃ sāmavedamatharvaṇam
ṛcamekāṃ japedyastu sa vedaphalamāpnuyāt
gāyatryā ca caturvedaphalamāpnoti mānavaḥ
prabhāte pūjayed viprānannadānahiraṇyataḥ
bhūmidānena vastreṇa annadānena śaktitaḥ
chatropānahaśayyādigṛhadānena pāṇḍava
grāmadhūrvahadānena gajakanyāhayena ca
vidyāśakaṭadānena sarveṣām abhayaṃ bhavet
śatruśca mitratāṃ yāti viṣaṃ caivāmṛtaṃ bhavet
grahā bhavanti suprītāḥ prītastasya divākaraḥ
etatte sarvam ākhyātaṃ ravitīrthaphalaṃ nṛpa
ye śṛṇvanti narā bhaktyā ravitīrthaphalaṃ śubham
te 'pi pāpavinirmuktā raviloke vasanti hi
godānena ca yatpuṇyaṃ yatpuṇyaṃ bhṛgudarśane
kedāra udakaṃ pītvā tatpuṇyaṃ jāyate nṛṇām
abdamaśvatthasevāyāṃ tilapātraprado bhavet
tatphalaṃ samavāpnoti ādityeśvarakīrtanāt
śrute yasya prabhāve na jāyate yannṛpātmaja
tatsarvaṃ kathayiṣyāmi bhaktyā tava mahīpate
pāpāni ca pralīyante bhinnapātre yathā jalam
tīrthasyābhimukho nityaṃ jāyate nātra saṃśayaḥ
guhyādguhyataraṃ tīrthaṃ kathitaṃ tava pāṇḍava
pāpiṣṭhānāṃ kṛtaghnānāṃ svāmimitrāvaghātinām
tīrthākhyānaṃ śubhaṃ teṣāṃ gopitavyaṃ sadā budhaiḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ādityeśvaratīrthamāhātmyavarṇanaṃ nāma ṣaṣṭitamo 'dhyāyaḥ
śrīmārkaṇḍeya uvāca
tato gacchet paraṃ puṇyaṃ narmadādakṣiṇe taṭe
śakratīrthaṃ suvikhyātam aśeṣāghavināśanam
purā śakreṇa tatraiva tapo vai duratikramam
prārabdhaṃ parayā bhaktyā devaṃ prati maheśvaram
tataḥ saṃtoṣito deva umāpatir narādhipa
devendratvaṃ varaṃ rājyaṃ dānavānāṃ vadhaṃ dadau
labdhaṃ śakreṇa nṛpate narmadātīrthabhāvataḥ
tataḥ puṇyatamaṃ tīrthaṃ saṃjātaṃ vasudhātale
kārttikasya tu māsasya kṛṣṇapakṣe trayodaśīm
upoṣya vai naro bhaktyā sarvapāpaiḥ pramucyate
duḥsvapnasambhavaiḥ pāpairdurnimittasamudbhavaiḥ
grahaśākinisambhūtair mucyate pāṇḍunandana
śakreśvaraṃ nṛpaśreṣṭha ye prapaśyanti bhaktitaḥ
teṣāṃ janmakṛtaṃ pāpaṃ naśyate nātra saṃśayaḥ
agamyāgamane caiva avāhye caiva vāhite
svāmimitravighāte yannaśyate nātra saṃśayaḥ
gopradānaṃ prakartavyaṃ śubhaṃ brāhmaṇapuṃgave
dhuryaṃ vā dāpayet tasmin sarvāṅgaruciraṃ nṛpa
dātavyaṃ parayā bhaktyā svarge vāsamabhīpsatā
etat te sarvam ākhyātaṃ śakreśvaraphalaṃ nṛpa
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śakreśvaratīrthamāhātmyavarṇanaṃ nāmaikaṣaṣṭitamo 'dhyāyaḥ
śrīmārkaṇḍeya uvāca
tato gacchettu rājendra karoḍīśvaram uttamam
yatra vai nihatāstāta dānavāḥ sapadānugāḥ
indrādidevaiḥ saṃhṛṣṭaiḥ satataṃ jayabuddhibhiḥ
teṣāṃ ye putrapautrāśca pūrvavairam anusmaram
kruddhairdevasamūhaiśca dānavā nihatā raṇe
teṣāṃ śirāṃsi saṃgṛhya sarve devāḥ savāsavāḥ
nikṣipya narmadātoye bandhubhāvam anusmaram
tatra snātvā surāḥ sarve sthāpayitvā umāpatim
indreṇa sahitāḥ sarve 'pūjayaṃllokasiddhaye
hṛṣṭacittāḥ surāḥ sarve jagmurākāśamaṇḍalam
dānavānāṃ mahābhāga sūditā koṭiruttamā
tadā prabhṛti tattīrthaṃ karoḍīti mahītale
vikhyātaṃ tu tadā loke pāpaghnaṃ pāṇḍunandana
aṣṭamyāṃ ca caturdaśyām ubhau pakṣau ca bhaktitaḥ
upoṣya śūlinaścāgre rātrau kurvīta jāgaram
satkathāpāṭhasaṃyukto vedādhyayanasaṃyutaḥ
prabhāte vimale prāpte pūjayet tridaśeśvaram
pañcāmṛtena saṃsnāpya śrīkhaṇḍena ca guṇṭhayet
śastaiḥ pallavapuṣpaiśca pūjayettu prayatnataḥ
bahurūpaṃ japanmantraṃ dakṣiṇāśāṃ vyavasthitaḥ
yathoktena vidhānena nābhimātre jale kṣipet
tilāñjaliṃ tu pretāya dakṣiṇāśām upasthitaḥ
śrāddhaṃ tatraiva viprāya kārayed vijitendriyaḥ
viṣamairagrajātaiśca vedābhyasanatatparaiḥ
gohiraṇyena sampūjya tāmbūlairbhojanaistathā
bhūṣaṇaiḥ pādukābhiśca brāhmaṇānpāṇḍunandana
bhavetkoṭiguṇaṃ tasya nātra kāryā vicāraṇā
tasmiṃs tīrthe tu yaḥ kaścit tyajed dehaṃ vidhānataḥ
tasya bhavati yatpuṇyaṃ tacchṛṇuṣva narādhipa
yāvadasthīni tiṣṭhanti martyasya narmadājale
tāvadvasati dharmātmā śivaloke sudurlabhe
tataḥ kālāccyutastasmādiha mānuṣatāṃ gataḥ
koṭidhanapatiḥ śrīmāñjāyate rājapūjitaḥ
sarvadharmasamāyukto medhāvī bījaputrakaḥ
vikhyāto vasudhāpṛṣṭhe dīrghāyurmānavo bhavet
punaḥ smarati tattīrthaṃ tatra gatvā nṛpottama
karoḍeśvaramabhyarcya prāpnoti paramāṃ gatim
indracandrayamair rudrairādityairvasubhistathā
viśvedevaistathā sarvaiḥ sthāpitastridaśeśvaraḥ
revāyā uttare kūle lokānāṃ hitakāmyayā
mānavo bhaktisaṃyuktaḥ prāsādaṃ kārayettu yaḥ
tasmiṃstīrthe naraśreṣṭha sadgatiṃ samavāpnuyāt
nyāyopāttadhanenaiva dārupāṣāṇakeṣṭakaiḥ
brāhmaṇaḥ kṣatriyairvaiśyaiḥ śūdraiḥ strībhiśca śaktitaḥ
te 'pi yānti narā loke śāṃkare surapūjite
yaḥ śṛṇoti sadā bhaktyā māhātmyaṃ tīrthajaṃ nṛpa
tasya pāpaṃ praṇaśyeta ṣaṇmāsābhyantaraṃ ca yat
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe karoḍīśvaratīrthamāhātmyavarṇanaṃ nāma dviṣaṣṭitamo 'dhyāyaḥ
śrīmārkaṇḍeya uvāca
tato gacchet tu rājendra kumāreśvaram uttamam
prasiddhaṃ sarvatīrthānām agastyeśvarasannidhau
ṣaṇmukhena purā tāta sarvapātakanāśanam
ārādhya parayā bhaktyā siddhiḥ prāptā narādhipa
devasainyādhipo jātaḥ sarvaśatrunibarhaṇaḥ
ugratejā mahātmāsau saṃjātastīrthasevanāt
tadāprabhṛti tattīrthaṃ saṃjātaṃnarmadātaṭe
tatra tīrthe tu yo gatvā ekacitto jitendriyaḥ
kārttikasya caturdaśyāmaṣṭamyāṃ ca viśeṣataḥ
snāpayed girijānāthaṃ dadhidugdhena sarpiṣā
gītaṃ tatra prakartavyaṃ piṇḍadānaṃ yathāvidhi
brāhmaṇaiḥ śrotriyaiḥ pārtha ṣaṭkarmanirataiḥ śubhaiḥ
yatkiṃciddīyate tatra akṣayaṃ pāṇḍunandana
sarvatīrthamayaṃ tīrtha nirmitaṃ śikhinā nṛpa
etatte sarvamākhyātaṃ kumāreśvarajaṃ phalam
kumāradarśanātpuṇyaṃ prāpyate pāṇḍunandana
mṛtaḥ svargamavāpnoti satyamīśvarabhāṣitam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kumāreśvaratīrthamāhātmyavarṇanaṃ nāma triṣaṣṭitamo 'dhyāyaḥ
śrīmārkaṇḍeya uvāca
tato gacchettu rājendra tīrthaṃ paramaśobhanam
narāṇāṃ pāpanāśāya agastyeśvaramuttamam
tatra snātvā naro rājan mucyate brahmahatyayā
kārttikasya tu māsasya kṛṣṇapakṣe caturdaśī
ghṛtena snāpayed devaṃ samādhistho jitendriyaḥ
ekaviṃśatikulopeto cyavedaiśvarāt padāt
dhanaṃ copānahau chatraṃ dadyācca ghṛtakambalam
bhojanaṃ caiva sarveṣāṃ sarvaṃ koṭiguṇaṃ bhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe agastyeśvaratīrthamāhātmyavarṇanaṃ nāma catuḥṣaṣṭitamo 'dhyāyaḥ
śrīmārkaṇḍeya uvāca
tato gacchettu rājendra ānandeśvaramuttamam
tattīrthaṃ kathayiṣyāmi sarvapāpakṣayaṃkaram
yudhiṣṭhira uvāca
ānandaścaiva saṃjāto rudrasya dvijasattama
kathyatāṃ me ca tatsarvaṃ saṃkṣepātsaha bāndhavaiḥ
śrīmārkaṇḍeya uvāca
kathayāmi nṛpaśreṣṭha ānandeśvaramuttamam
dānavānāṃ vadhaṃ kṛtvā devadevo maheśvaraḥ
pūjito daivataiḥ sarvaiḥ kinnarairyakṣapannagaiḥ
ānandasaṃyuto devo nanarta vṛṣavāhanaḥ
bhairavaṃ rūpamāsthāya gauryā cārddhāṅgasaṃsthitaḥ
bhūtavetālakaṅkālair bhairavair bhairavo vṛtaḥ
nanarta narmadātīre dakṣiṇe pāṇḍunandana
tuṣṭairmarudgaṇaiḥ sarvaiḥ sthāpitaḥ kamalāsanaḥ
tadāprabhṛti tattīrtham ānandeśvaram ucyate
aṣṭamyāṃ ca caturdaśyāṃ paurṇamāsyāṃ narādhipa
vidhivaccārcayed devaṃ sugandhena vilepayet
brāhmaṇānpūjayettatra yathāśaktyā yudhiṣṭhira
godānaṃ tatra kartavyaṃ vastradānaṃ śubhāvaham
vasantasya trayodaśyāṃ śrāddhaṃ tatraiva kārayet
iṅgudair badarair bilvair akṣataiśca jalena vā
pretānāṃ kārayecchrāddhamānandeśvara uttame
ānanditā bhaveyuste yāvadābhūtasamplavam
santatervai na vicchedaḥ saptajanmasu jāyate
ānando hi bhavatteṣāṃ pratijanmani bhārata
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ānandeśvaratīrthamāhātmyavarṇanaṃ nāma pañcaṣaṣṭitamo 'dhyāyaḥ
śrīmārkaṇḍeya uvāca
tato gacchettu rājendra mātṛtīrthamanuttamam
saṅgamasya samīpasthaṃ narmadādakṣiṇe taṭe
mātarastatra rājendra saṃjātā narmadātaṭe
umārdhanārir deveśo vyālayajñopavītadhṛk
uvāca yoginīvṛndaṃ kaṣṭaṃkaṣṭamaho hara
ajeyāḥ sarvadevānāṃ tvatprasādānmaheśvara
tīrthamatra vidhānena prakhyātaṃ vasudhātale
evaṃ bhavatu yoginya ityuktvāntaradhācchivaḥ
śrīmārkaṇḍeya uvāca
tatra tīrthe tu yo bhaktyā navamyāṃ niyataḥ śuciḥ
upoṣya parayā bhaktyā pūjayenmātṛgocaram
tasya syurmātaraḥ prītāḥ prīto 'yaṃ vṛṣavāhanaḥ
vandhyāyā mṛtavatsāyā aputrāyā yudhiṣṭhira
snāpanaṃ cārabhettatra mantraśāstraviduttamaḥ
sahiraṇyena kumbhena pañcaratnaphalānvitaḥ
snāpayet putrakāmāyāḥ kāṃsyapātreṇa deśikaḥ
putraṃ sā labhate nārī vīryavantaṃ guṇānvitam
yo yaṃ kāmamabhidhyāyettataḥ sa labhate nṛpa
mātṛtīrthātparaṃ tīrthaṃ na bhūtaṃ na bhaviṣyati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe mātṛtīrthamāhātmyavarṇanaṃ nāma ṣaṭṣaṣṭitamo 'dhyāyaḥ
śrīmārkaṇḍeya uvāca
tasyaivānantaraṃ tāta jalamadhye vyavasthitam
luṅkeśvaram iti khyātaṃ surāsuranamaskṛtam
idaṃ tīrthaṃ mahāpuṇyaṃ nānāścaryaṃ mahītale
asya tīrthasya māhātmyam utpattiṃ śṛṇu bhārata
āsītpurā mahāvīryo dānavo baladarpitaḥ
kālapṛṣṭha iti khyātaḥ suto brahmasutasya ca
gaṅgātaṭaṃ samāśritya cacāra vipulaṃ tapaḥ
adhomukho 'pi saṃsthitvāpibaddhūmam aharniśam
tataścānantaraṃ devastiṣṭhate hyumayā saha
dṛṣṭvā taṃ pārvatī sā tu tapasyugre vyavasthitam
paśya paśya mahādeva dhūmāśī tiṣṭhate naraḥ
prasīda taṃ kuruṣvādya dehi śīghraṃ varaṃ vibho
īśvara uvāca
yaduktaṃ vacanaṃ devi na tanme rocate priye
svakāryaṃ ca sadā cintyaṃ parakāryaṃ visarjayet
mūrkhastrībālaśatrūṇāṃ yaśchandenānuvartate
vyasane patate ghore satyametadudīritam
devyuvāca
bhāryayābhyarthito bhartā kāraṇaṃ bahu bhāṣate
laghutvaṃ yāti sā nārī evaṃ śāstreṣu paṭhyate
prāṇatyāgaṃ kariṣyāmi yadi māṃ tvaṃ na manyase
pārvatyā prerito devo gato 'sau dānavaṃ prati
īśvara uvāca
kimarthaṃ pibase dhūmaṃ kimarthaṃ tapyase tapaḥ
kiṃ duḥkhaṃ kiṃ nu santāpo vada kāryam abhīpsitam
yuvā tvaṃ dṛśyase 'dyāpi varṣaviṃśatir eva ca
tadācakṣva hi me sarvaṃ tapasaḥ kāraṇaṃ mahat
dānava uvāca
acalā dīyatāṃ bhaktirmama sthairyaṃ tavopari
aparaṃ varṣasāhasraṃ nirvighnaṃ me gataṃ vibho
divasānāṃ sahasre dve pūrṇe tvattapasā mama
īśvara uvāca
yācayābhīpsitaṃ kāryaṃ tuṣṭo 'haṃ tava suvrata
devasya vacanaṃ śrutvā cintayāmāsa dānavaḥ
kiṃ nākaṃ yācayāmyadya kimadya sakalāṃ mahīm
evaṃ saṃcintayāmāsa kāmabāṇena pīḍitaḥ
dānava uvāca
yadi tuṣṭo 'si me deva varaṃ dāsyasi me prabho
saṅgrāmaistu na tuṣṭo 'haṃ balaṃ nāstīti kiṃcana
yasya mūrdhanyahaṃ deva pāṇinā samupaspṛśe
devadānavagandharvo bhasmasādyātu tatkṣaṇāt
īśvara uvāca
yattvayā cintitaṃ kiṃcittatsarvaṃ saphalaṃ tava
uttiṣṭha gaccha śīghraṃ tvaṃ bhavanaṃ prati dānava
dānava uvāca
sthīyatāṃ devadeveśa yāvajjñāsyāmi te varam
yuṣmanmūrdhni nyase pāṇiṃ pratyayo me bhavedyathā
tataścānantaraṃ devaścintayāno maheśvaraḥ
na skando na harirbrahmā yaḥ kāryeṣu kṣamo 'dhunā
jñātvā caivāpadaṃ prāptāṃ devaḥ prārthayate vṛṣam
anena saha pāpena yudhyasva sāmprataṃ kṣaṇam
karaṃ prāsārayad daityo devaṃ mūrdhni kila spṛśet
lāṅgūlenāhato daityo viṣaṇṇaḥ patito bhuvi
devastu dakṣiṇāmāśāṃ gataścaivomayā saha
bhayabhīto nirīkṣeta grīvāṃ bhajya punaḥpunaḥ
gate cādarśanaṃ deve yuyudhe vṛṣabheṇa saḥ
dvāvetau balināṃ śreṣṭhau yuyudhāte mahābalau
prahārair vajrasadṛśaiḥ kopena ghaṭikātrayam
pāṇibhyāṃ na spṛśed yo vai vṛṣabhasya śirastathā
hatvā lāṅgūlapātena āgato vṛṣabhastadā
utthitaścāpyasau daityo vrajate vṛṣapṛṣṭhataḥ
vāyuvegena samprāpto yatra devo maheśvaraḥ
āgataṃ dānavaṃ dṛṣṭvā vṛṣo vacanamabravīt
āruhya pṛṣṭhe me deva śīghrameva hi gamyatām
āruhya vṛṣabhaṃ devo jagāma comayā saha
nākaṃ prāptas tato devo gataḥ śakrasya mandiram
nātyajaddevapṛṣṭhaṃ tu dānavo baladarpitaḥ
indralokaṃ parityajya brahmalokaṃ gatastadā
yatrayatra vrajeddevo bhayātsaha divaukasaiḥ
apaśyattatra tatraiva pṛṣṭhe lagnaṃ tu dānavam
sarvāṃl lokān bhramitvā tu devo vismayamāgataḥ
na sthānaṃ vidyate kiṃcidyatra viśramyate kṣaṇam
devadānavayostatra yuddhaṃ jñātvā sudāruṇam
harṣitātmā munistatra ciraṃ nṛtyati nāradaḥ
dhanyo 'hamadya me janma jīvitaṃ ca sujīvitam
mahāntaṃ ca kaliṃ dṛṣṭvā saṃtoṣaḥ paramo 'bhavat
devadānavayostatra yuddhaṃ tyaktvā ca nāradaḥ
ājagāma tato vipro yatra devo maheśvaraḥ
dṛṣṭvā devo 'tha taṃ vipraṃ pratipūjyābravīd idam
bho nārada muniśreṣṭha jānīṣe keśavaṃ kvacit
gatvā tatra ca śīghraṃ tvaṃ keśavāya nivedaya
nārada uvāca
devadānavasiddhānāṃ gandharvoragarakṣasām
sarveṣāmeva deveśo harate dhruvamāpadam
asaṃbhāvyaṃ na vaktavyaṃ manasāpi na cintayet
īdṛśīṃ naiva budhyāmi āpadaṃ ca vibho tava
īśvara uvāca
gaccha nārada śīghraṃ tvaṃ yatra devo janārdanaḥ
viditaṃ ca tvayā sarvaṃ yatkṛtaṃ dānavena tu
avadhyo dānavo hyeṣa sendrair api marudgaṇaiḥ
gatvā tu keśavaṃ devaṃ nivedaya mahāmune
nārada uvāca
na tu gacchāmyahaṃ deva suptaḥ kṣīrodadhau sukhī
keśavaḥ preraṇe hyeṣāmādeśo dīyatāṃ prabho
mātrā svasrā duhitrā vā rājānaṃ ca tathā prabhum
guruṃ caivāditaḥ kṛtvā śayānaṃ na prabodhayet
īśvara uvāca
yadi kvacid agāreṣu vahnirutpadyate mahān
nidhanaṃ yānti tatrasthā yad budhyer annasūrayaḥ
nārada uvāca
śīghraṃ gaccha mahādeva ātmānaṃ rakṣa suprabho
gacchāmyahaṃ na sandeho yatra devo janārdanaḥ
tato nandimahākālau stambhahastau bhayānakau
jaghnaturdānavaṃ tatra mudgarādibhirāyudhaiḥ
trayo 'pi ca mahākāyāḥ saptatālapramāṇakāḥ
na śamo jāyate teṣāṃ yudhyatāṃ ca parasparam
tataścānantaraṃ vipro 'gacchat taṃ keśavaṃ prati
suptaṃ kṣīrārṇave 'paśyaccheṣaparyaṅkasaṃsthitam
lakṣmyā pādayugaṃ gṛhya ūrūpari niveśitam
apsarogīyamānaṃ tu bhaktyānamya ca keśavam
adya me saphalaṃ janma jīvitaṃ ca sujīvitam
utthāpayasva deveśaṃ lakṣmi tvam aviśaṅkitā
nāradasya vacaḥ śrutvā padāṅguṣṭhaṃ vyamardayat
nāradastiṣṭhate dvāri uttiṣṭha madhusūdana
devo 'pi nāradaṃ dṛṣṭvā paraṃ harṣamupāgataḥ
svāgataṃ tu muniśreṣṭha suprabhātādya śarvarī
nārada uvāca
adya me saphalaṃ deva prabhātaṃ tava darśanāt
kuśalaṃ ca na devānāṃ śīghram uttiṣṭha gamyatām
śrīviṣṇuruvāca
brahmā cendraśca rudraśca ye cānye tu marudgaṇāḥ
āpadaḥ kāraṇaṃ yacca tatsamākhyātum arhasi
nārada uvāca
dānavena mahātīvraṃ tapastaptaṃ sudāruṇam
rudreṇa ca varo datto bhasmatvaṃ manasepsitam
varadānabalenaiva sa devaṃ hantum arhati
īdṛśaṃ ceṣṭitaṃ jñātvā nīto devo 'maraiḥ saha
nāradasya vacaḥ śrutvā jagāma samunirhariḥ
dṛṣṭvā devastamīśānaṃ gacchantaṃ diśamuttarām
dṛṣṭvā devaṃ ca rudro 'tha pariṣvajya punaḥpunaḥ
namaskṛtya jagannāthaṃ devaṃ ca madhusūdanaḥ
viṣṇur uvāca
bhayasya kāraṇaṃ deva kathyatāṃ ca maheśvara
devadānavayakṣāṇāṃ preṣayeyaṃ yamālayam
lalāṭe ca kṛto dharmo yuṣmākaṃ ca maheśvara
chittvā śirastathāṅgāni indriyāṇi na saṃśayaḥ
īśvara uvāca
nāsti saukhyaṃ ca mūrkheṣu nāsti saukhyaṃ ca rogiṣu
parādhīnena saukhyaṃ tu strījite ca viśeṣataḥ
strījitena mayā viṣṇo varo dattastu dānave
yasya mūrdhni nyasetpāṇiṃ sa bhaved bhasmapuṃjavat
ajeyaścāmaraścaiva mayā hyuktaḥ sa keśava
hantumicchati māṃ pāpa upāyastava vidyate
viṣṇuruvāca
gacchantu amarāḥ sarve yuṣmābhiḥ saha śaṅkara
upāyaṃ sarjayāmyadya vadhārthaṃ dānasya ca
revāyāśca taṭe tiṣṭha deva tvamamaraiḥ saha
kālakṣepo na kartavyo gamyatāṃ tvaritaṃ prabho
dakṣiṇā yatra gaṅgā ca revā caiva mahānadī
yatrayatra ca dṛśyeta prācī caiva sarasvatī
tatsamaṃ ca mahātīrthaṃ na martye caiva dṛśyate
snānaṃ ye tatra kurvanti dānaṃ caiva tu bhaktitaḥ
saptajanmakṛtaṃ pāpaṃ naśyate nātra saṃśayaḥ
etat tīrthaṃ mahāpuṇyaṃ sarvapātakanāśanam
gamyatāṃ tatra deveśa luṅkeśaṃ tvaṃ sahāmaraiḥ
viṣṇostu vacanādeva praviṣṭo hradamuttamam
ratiṃ sumahatīṃ cakre saha tatra marudgaṇaiḥ
tataścānantaraṃ devo māyāṃ kṛtvā hyanekadhā
vasantamāsaṃ saṃsṛjya udyānavanaśobhitam
aśokairbakulaiścaiva brahmavṛkṣaiḥ suśobhanaiḥ
śrīvṛkṣaiśca kapitthaiśca śirīṣair rājacampakaiḥ
śrīphalaiśca tathā tālaiḥ kadambodumbarais tathā
aśvatthādidrumaiścaiva nānāvṛkṣairanekaśaḥ
nānāpuṣpaiḥ sugandhāḍhyairbhramaraiśca nināditam
tasminmadhye mahāvṛkṣo nyagrodhaśca suśobhanaḥ
bahupakṣisamāyuktaḥ kokilārāvanāditaḥ
kṛṣṇena ca kṛtaṃ tasminkanyārūpaṃ ca tatkṣaṇāt
na tasyāḥ sadṛśī kanyā trailokye sacarācare
anyāśca kanyakāḥ sapta surūpāḥ śubhalocanāḥ
divyarūpadharāḥ sarvā divyābharaṇabhūṣitāḥ
pumāṃsamabhikāṅkṣantyo yadyekaḥ kāmayet striyaḥ
mauktikair ratnamāṇikyair vaiḍūryaiśca suśobhanaiḥ
kāmahāraiśca vaṃśaiśca baddho hindolakaḥ kṛtaḥ
ārūḍhāśca mahākanyā gāyante susvaraṃ tadā
mārutaḥ śītalo vāti vanaṃ spṛṣṭvā suśobhanam
vātena prerito gandho dānavo ghrāṇapīḍitaḥ
tataḥ kusumagandhena vismayaṃ paramaṃ gataḥ
āghrāya cedṛśaṃ puṇyaṃ na dṛṣṭaṃ na śrutaṃ mayā
vane cintayataḥ kiṃcid dhvanigītaṃ suśobhanam
gītasya ca dhvaniṃ śrutvā mohito māyayā hareḥ
vyādhasyaiva mahākūṭe patanti ca yathā mṛgāḥ
kālaspṛṣṭastathā kṛṣṇe patitaśca narādhipa
dṛṣṭvā kanyāṃ ca tāṃ daityo mūrcchayā patito bhuvi
patitena tu dṛṣṭaikā kanyā vaṭatale sthitā
āsyaṃ dṛṣṭvā tu nārīṇāṃ punaḥ kāmena pīḍitaḥ
gṛhītvā hemadaṇḍaṃ tu tāṃ pātayitum icchati
kanyovāca
mā mānusparśayatvaṃ hi kumāryahaṃ kulottama
bho muñca muñca māṃ śīghraṃ yāvadgacchāmyahaṃ gṛham
dānava uvāca
ahaṃ vivāhamicchāmi tvayā saha suśobhane
bhūpṛṣṭhe sakale rājñī bhavasyevaṃ na saṃśayaḥ
kanyovāca
pitā rakṣati kaumārye bhartā rakṣati yauvane
putro rakṣati vṛddhatve na strī svātantryam arhati
na svātantryaṃ mamaivāsti utpannāhaṃ mahatkule
yācyastu matpitā bhrātā mātāpi hi tathaiva ca
dānava uvāca
yadi māṃ necchase tvadya svātantryaṃ nāvalambase
mamāpi ca tadā hatyā satyaṃ ca śubhalocane
kanyovāca
viśvāso naiva kartavyo yādṛśe tādṛśe nare
narāḥ strīṣu vicitrāśca lampaṭāḥ kāmamohitāḥ
pariṇīya tu māṃ tvaṃ hi bhuṅkṣva bhogānmayā saha
janmanāśo bhavet paścānna tvaṃ nānyo bhavenmama
brāhmaṇī kṣatriṇī vaiśī śūdrī yāvat tathaiva ca
dvitīyo na bhaved bhartā ekākī ceha janmani
dānava uvāca
yattvayā gaditaṃ vākyaṃ tanmayā dhāritaṃ hṛdi
pratyayaṃ me kuruṣvādya yatte manasi rocate
kanyovāca
jānīṣva gopakanyāṃ māṃ krīḍāmi sakhibhiḥ saha
asmatkuleṣu yaddivyaṃ tatkuruṣva yathāvidhi
na taddivyaṃ kule 'smākaṃ viṣaṃ kośaṃ na tattulā
gopānvayeṣu sarveṣu hastaḥ śirasi dīyate
kāmāndhenaiva rājendra nikṣipto mastake karaḥ
tatkṣaṇād bhasmasādbhūto dagdhas tṛṇacayo yathā
keśavopari devaistu puṣpavṛṣṭiḥ śubhā kṛtā
hṛṣṭāḥ sarve 'gamandevāḥ svasthānaṃ vigatajvarāḥ
kṣīrodaṃ keśavo 'gacchat kālapṛṣṭhe nipātite
ya idaṃ śṛṇuyādbhaktyā caritaṃ dānavasya ca
sa jayī jāyate nityaṃ śaṅkarasya vaco yathā
etasmāt kāraṇād rājaṃl liṅgeśvaramiti śrutam
līnaṃ ca pātakaṃ yasmāt snānamātreṇa naśyati
tvagasthi śoṇitaṃ māṃsaṃ medaḥsnāyustathaiva ca
majjāśukragataṃ pāpaṃ naśyate janmakoṭijam
luṅkeśvare mahārāja toyaṃ pibati bhaktitaḥ
tribhiḥ prasṛtimātrābhiḥ pāpaṃ yāti sahasradhā
viśeṣeṇa caturdaśyāmubhau pakṣau tu cāṣṭamī
upoṣya yo naro bhaktyā pitṝṇāṃ pāṇḍunandana
uddhṛtāstena te sarve nārakīyāḥ pitāmahāḥ
kākiṇīṃ caiva yo dadyād brāhmaṇe vedapārage
tena dānaphalaṃ sarvaṃ kurukṣetrādikaṃ ca yat
prāptaṃ tu nānyathā rājañchaṅkaro vadate tvidam
sparśaliṅgamidaṃ rājañchaṅkareṇa tu nirmitam
sparśamātre manuṣyāṇāṃ rudravāso 'bhijāyate
tena dānaphalaṃ sarvaṃ kurukṣetrādikaṃ ca yat
etasmāt kāraṇād rājaṃl lokapālāśca rakṣakāḥ
durgā ca rakṣaṇe sṛṣṭā caturhastadharā śubhā
dhanado lokapāleśo rakṣakaśceśvarasya ca
rakṣati ca sadā kālaṃ grahavyāpārarūpataḥ
putrabhrātṛsamārūpaiḥ svāmisambandharūpibhiḥ
laṅkeśvaraṃ ca rājendra devairnādyāpi mucyate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe luṅkeśvaratīrthamāhātmyavarṇanaṃ nāma saptaṣaṣṭitamo 'dhyāyaḥ
śrīmārkaṇḍeya uvāca
dhanadasya tu tattīrthaṃ tato gacched yudhiṣṭhira
narmadādakṣiṇe kūle sarvapāpakṣayaṃkaram
sarvatīrthaphalaṃ tatra prāpyate nātra saṃśayaḥ
caitramāsatrayodaśyāṃ śuklapakṣe jitendriyaḥ
upoṣya parayā bhaktyā rātrau kurvīta jāgaram
pañcāmṛtena rājendra snāpayed dhanadaṃ budhaḥ
dīpaṃ ghṛtena dātavyaṃ gītaṃ vādyaṃ ca kārayet
prabhāte pūjayed viprān ātmanaḥ śreya icchati
pratigrahasamarthāṃśca vidyāsiddhāntavādinaḥ
śrautasmārtakriyāyuktān paradāraparāṅmukhān
pūjayedgohiraṇyena vastropānahabhojanaiḥ
chatraśayyāpradānena sarvapāpakṣayo bhavet
trijanmajanitaṃ pāpaṃ varadasya prabhāvataḥ
svargadaṃ durvinītānāṃ vinītānāṃ ca mokṣadam
annadaṃ ca daridrāṇāṃ bhavejjanmanijanmani
kulīnatvaṃ duḥkhahāniḥ svabhāvājāyate nare
vyādhidhvaṃso bhavet teṣāṃ narmadodakasevanāt
dhanadasya tu yastīrthe vidyādānaṃ prayacchati
sa yāti bhāskare loke sarvavyādhivivarjite
devadroṇīṃ ca tatraiva svaśaktyā pāṇḍunandana
ye prakurvanti bhūyiṣṭhāṃ revāyā dakṣiṇe taṭe
te yānti śāṃkare loke sarvaduḥkhavivarjite
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dhanadatīrthamāhātmyavarṇanaṃ nāmāṣṭaṣaṣṭitamo 'dhyāyaḥ
śrīmārkaṇḍeya uvāca
tato gacchettu rājendra maṅgaleśvaramuttamam
sthāpitaṃ bhūmiputreṇa lokānāṃ hitakāmyayā
toṣitaḥ parayā bhaktyā śaṅkaraḥ śaśiśekharaḥ
caturdaśyāṃ gururdevaḥ pratyakṣo maṅgaleśvaraḥ
brūhi putra varaṃ śubhraṃ taṃ te dāsyāmi maṅgala
maṅgala uvāca
prasādaṃ kuru me śambho pratijanmani śaṅkara
tvadaṅgasvedasambhūto grahamadhye vasāmyaham
tvatprasādena īśāna pūjyo 'haṃ sarvadaivataiḥ
kṛtārtho hyadya saṃjātastava darśanabhāṣaṇāt
sthāne 'smin devadeveśa mama nāmnā maheśvaraḥ
evaṃ bhavatu te putretyuktvā cāntaradhīyata
maṅgalo 'pi mahātmā vai sthāpayitvā maheśvaram
ātmayogabalenaiva śūlināpūjayattataḥ
sarvaduḥkhaharaṃ liṅgaṃ nāmnā vai maṅgaleśvaram
tatra tīrthe tu vai rājanbrāhmaṇānprīṇayetsudhīḥ
sapatnīkān nṛpaśreṣṭha caturthyaṅgārake vrate
patnībhartārasaṃyuktaṃ vidvāṃsaṃ śrotriyaṃ dvijam
vratānte caiva gaurdhuryaiḥ śivamuddiśya dīyate
prīyatāṃ me mahādevaḥ sapatnīko vṛṣadhvajaḥ
vastrayugmaṃ pradātavyaṃ lohitaṃ pāṇḍunandana
dhūrvahau raktavarṇau ca śubhraṃ kṛṣṇaṃ tathaiva ca
chatraṃ śayyāṃ śubhāṃ caiva raktamālyānulepanam
dātavyaṃ pāṇḍavaśreṣṭha viśuddhenāntarātmanā
caturthyāṃ tu tathāṣṭamyāṃ pakṣayoḥ śuklakṛṣṇayoḥ
śrāddhaṃ tatraiva kartavyaṃ vittaśāṭhyena varjitaḥ
pretā bhavanti suprītā yugamekaṃ mahīpate
saputro jāyate martyaḥ pratijanma nṛpottama
tasya tīrthasya bhāvena sarvāṅgaruciro nṛpa
maṅgalaṃ bhavate vaṃśo nāśubhaṃ vidyate kvacit
bhaktyā yaḥ kīrtayen nityaṃ tasya pāpaṃ vyapohati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe maṅgaleśvaratīrthamāhātmyavarṇanaṃ nāmaikonasaptatitamo 'dhyāyaḥ
śrīmārkaṇḍeya uvāca
revāyā uttare kūle tīrthaṃ paramaśobhanam
raviṇā nirmitaṃ pārtha sarvapāpakṣayaṃkaram
svāṃśena bhāskarastatra tiṣṭhate cottare taṭe
sarvavyādhiharaḥ puṃsāṃ narmadāyāṃ vyavasthitaḥ
ṣaṣṭhyāṃṣaṣṭhyāṃ nṛpaśreṣṭha hyaṣṭamyāṃ ca caturdaśīm
snānaṃ yaḥ kārayenmartyaḥ śrāddhaṃ preteṣu bhaktitaḥ
tasya pāpakṣayaḥ pārtha sūryaloke mahīyate
tataḥ svargāccyutaḥ so 'pi jāyate vimale kule
dhanāḍhyo vyādhinirmukto jīvejjanmanijanmani
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ravitīrthamāhātmyavarṇanaṃ nāma saptatitamo 'dhyāyaḥ
śrīmārkaṇḍeya uvāca
kāmeśvaraṃ tataścānyacchṛṇu pāṇḍavasattama
siddho yatra gaṇādhyakṣo gaurīputro mahābalaḥ
tatra tīrthe tu yo bhaktyā bhaktiyukto jitendriyaḥ
pañcāmṛtena saṃsnāpya dhūpanaivedyapūjanaiḥ
prasādya jagatāmīśaṃ sarvapāpaiḥ pramucyate
aṣṭamyāṃ mārgaśīrṣasya tatra snātvā yudhiṣṭhira
yo yena yajate tatra sa taṃ kāmamavāpnuyāt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kāmeśvaratīrthamāhātmyavarṇanaṃ nāmaikasaptatitamo 'dhyāyaḥ
śrīmārkaṇḍeya uvāca
tato gacchettu rājendra maṇināgeśvaraṃ śubham
uttare narmadākūle sarvapāpakṣayaṃkaram
sthāpitaṃ maṇināgena lokānāṃ hitakāmyayā
yudhiṣṭhira uvāca
āśīviṣeṇa sarpeṇa īśvarastoṣitaḥ katham
kṣudrāḥ sarvasya lokasya bhayadā viṣaśālinaḥ
kathyatāṃ tāta me sarvaṃ pātakasyopaśāntidam
mama santāpajaṃ duḥkhaṃ duryodhanasamudbhavam
karṇabhīṣmodbhavaṃ raudraṃ duḥkhaṃ pāñcālisambhavam
tava vaktrāmbujaughena plāvitaṃ nirvṛtiṃ gataḥ
śrutvā tava mukhodgītāṃ kathāṃ vai pāpanāśinīm
ayuktamidamasmākaṃ dvija kleśo na śāmyati
athavā prāpsyate tāta vidyādānasya yatphalam
tatphalaṃ prāpyate nityaṃ kathāśravaṇato hareḥ
śrīmārkaṇḍeya uvāca
yathāyathā tvaṃ nṛpa bhāṣase ca tathātathā me sukhameti bhāratī
śaithilyatā vā jarayānvitasya tvatsauhṛdaṃ naśyati naiva tāta
śṛṇuṣva tasmātsaha bāndhavaiśca kathāmimāṃ pāpaharāṃ praśastām
kathayāmi yathāvṛttamitihāsaṃ purātanam
kathitaṃ pūrvato vṛttaiḥ pāramparyeṇa bhārata
dve bhārye kaśyapasyāstāṃ sarvalokeṣvanuttame
garutmantaṃ ca vinatāsūta kadrūr ahīnatha
saṃtoṣeṇa ca te tāta tiṣṭhataḥ kāśyape gṛhe
kadrūśca vinatā nāma hṛṣṭe ca vanite sadā
tābhyāṃ sārddhaṃ krīḍate ca kaśyapo 'pi prajāpatiḥ
tatastvekadine prāpte āśramasthā śubhānanā
uccaiḥśravaṃ hayaṃ dṛṣṭvā manovegasamanvitam
paśya paśya hi tanvaṅgī hayaṃ sarvatra pāṇḍuram
dhāvamānamaviśrāntaṃ javena manasopamam
taṃ dṛṣṭvā sahasā cāśvamīrṣyābhāvena cābravīt
kadrūr uvāca
brūhi bhadre sahasrāṃśor aśvaḥ kiṃvarṇako bhavet
ahaṃ bravīmi kṛṣṇo 'yaṃ tvaṃ kiṃ vadasi tadvada
vinatovāca
paśyase nanu netraiśca kṛṣṇaṃ śvetaṃ na paśyasi
asatyabhāṣaṇādbhadre yamalokaṃ gamiṣyasi
satyānṛte tu vacane paṇastava mamaiva tu
sahasraṃ caiva varṣāṇāṃ dāsyahaṃ tava mandire
asatyā yadi me vāṇī kṛṣṇa uccaiḥśravā yadi
tadāhaṃ tvadgṛhe dāsī bhavāmi sarpamātṛke
yadi uccaiḥśravāḥ śveto 'haṃ dāsī ca tavaiva tu
evaṃ parasparaṃ dvābhyāṃ saṃvādo 'yaṃ vyavardhata
āśrameṣu gatā bālā rātrau cintāparā sthitā
bandhuvargasya kathitaṃ samastaṃ tadviceṣṭitam
putrāṇāṃ kathitaṃ pārtha paṇaṃ caiva mayā kṛtam
hāhākāraḥ kṛtaḥ sarpaiḥ śrutvā mātrā paṇaṃ kṛtam
jātā dāsī na sandehaḥ śveto bhāskaravāhanaḥ
uccaiḥśravā hayaḥ śveto na kṛṣṇo vidyate kvacit
kadrūr uvāca
yathāhaṃ na bhave dāsī tatkāryaṃ ca vicintyatām
viśadhvaṃ romakūpeṣu hyuccaiḥśravahayasya tu
ekaṃ muhūrtamātraṃ tu yāvat kṛṣṇaḥ sa dṛśyate
kṣaṇamātreṇa caikena dāsī sā bhavate mama
dāsīṃ kṛtvā tu tāṃ tanvīṃ vinatāṃ satyagarvitām
tataḥ svasthānagāḥ sarve bhaviṣyatha yathāsukham
sarpā ūcuḥ
yathā tvaṃ jananī cāmba sarveṣāṃ bhuvi pūjitā
tathā sāpi viśeṣeṇa vañcitavyā na mātaraḥ
mātā ca pitṛbhāryā ca mātṛmātā pitāmahī
karmaṇā manasā vācā hitaṃ tāsāṃ samācaret
sā tatastena vākyena kruddhā kālānalopamā
mama vākyam akurvāṇā ye kecidbhuvi pannagāḥ
havyavāhamukhe sarve te yāsyanty avicāritam
mātustadvacanaṃ śrutvā sarve caiva bhujaṅgamāḥ
kecitpraviṣṭā romeṣu uccaiḥśravahayasya ca
naṣṭāḥ kecid daśadiśaṃ kadrūśāpabhayāt tataḥ
kecidgaṅgājale naṣṭāḥ kecin naṣṭāḥ sarasvatīm
kecinmahodadhau līnāḥ praviṣṭā vindhyakandare
āśritya narmadātoye maṇināgottamo nṛpa
tapaścacāra vipulamuttare narmadātaṭe
mātṛśāpabhayātpārtha dhyāyate kāmanāśanam
acchedyamapratarkyaṃ ca vināśotpattivarjitam
vāyubhakṣaḥ śataṃ sāgraṃ tadardhaṃ ravivīkṣakaḥ
evaṃ dhyānaratasyaiva pratyakṣastripurāntakaḥ
sādhu sādhu mahābhāga sattvavāṃstu bhujaṃgama
tvayā bhaktyā gṛhīto 'haṃ prītaste hyurageśvara
varaṃ yācaya me kṣipraṃ yaste manasi vartate
maṇināga uvāca
mātṛśāpabhayānnātha kliṣṭo 'haṃ narmadātaṭe
tvatprasādena me nātha mātṛśāpo bhavedvṛthā
īśvara uvāca
havyavāhamukhaṃ vatsa na prāpsyasi mamājñayā
mama loke nivāsaśca tava putra bhaviṣyati
maṇināga uvāca
atra sthāne mahādeva sthīyatāmaṃśabhāgataḥ
sahasrāṃśena bhāgena sthīyatāṃ narmadājale
upakārāya lokānāṃ mama nāmnaiva śaṅkara
īśvara uvāca
sthāpayasva paraṃ liṅgam ājñayā mama pannaga
ityuktvāntarhito devo jagāma hyumayā saha
mārkaṇḍeya uvāca
tatra tīrthe tu ye gatvā śuciprayatamānasāḥ
pañcamyāṃ vā caturdaśyāmaṣṭamyāṃ śuklakṛṣṇayoḥ
arcayanti sadā pārtha nopasarpanti te yamam
dadhnā ca madhunā caiva ghṛtena kṣīrayogataḥ
snāpayanti virūpākṣamumādehārdhadhāriṇam
kāmāṅgadahanaṃ devamaghāsuraniṣūdanam
snāpyamānaṃ ca ye bhaktvā paśyanti parameśvaram
te yānti ca pare loke sarvapāpavivarjitaiḥ
śrāddhaṃ preteṣu ye pārtha cāṣṭamyāṃ pañcamīṣu ca
brāhmaṇaiśca sadā yogyair vedapāṭhakacintakaiḥ
svadāranirataiḥ ślakṣṇaiḥ paradāravivarjitaiḥ
ṣaṭkarmaniratais tāta śūdrapreṣaṇavarjitaiḥ
khañjāśca dardurāḥ ṣaṇḍhā vārddhuṣyāśca kṛṣīvalāḥ
bhinnavṛttikarāḥ putra niyojyā na kadācana
vṛṣalīmandire yasya mahiṣīṃ yastu pālayet
sa vipro dūratastyājyo vrate śrāddhe narādhipa
kāṇāṣṭuṃṭāśca maṇṭāśca vedapāṭhavivarjitāḥ
na te pūjyā dvijāḥ pārtha maṇināgeśvare śubhe
yadīcchedūrdhvagamanamātmanaḥ pitṛbhiḥ saha
sarvāṅgarucirāṃ dhenuṃ yo dadyādagrajanmane
sa yāti paramaṃ lokaṃ yāvadābhūtasamplavam
tataḥ svargāccyutaḥ so 'pi jāyate vimale kule
ye paśyanti paraṃ bhaktyā maṇināgeśvaraṃ nṛpa
na teṣāṃ jāyate vaṃśe pannagānāṃ bhayaṃ nṛpa
pannagaḥ śaṅkate teṣāṃ maṇināgapradarśanāt
sauparṇarūpiṇaste vai dṛśyante nāgamaṇḍale
phalāni caiva dānānāṃ śṛṇuṣvātha nṛpottama
annaṃ saṃskārasaṃyuktaṃ ye dadante narottamāḥ
toyaṃ śayyāṃ tathā chatraṃ kanyāṃ dāsīṃ subhāṣiṇīm
pātre deyaṃ yato rājan yadīcchecchreya ātmanaḥ
surabhīṇi ca puṣpāṇi gandhavastrāṇi dāpayet
dīpaṃ dhānyaṃ gṛhaṃ śubhraṃ sarvopaskarasaṃyutam
ye dadante paraṃ bhaktyā te vrajanti triviṣṭapam
maṇināge nṛpaśreṣṭha yacca dānaṃ pradīyate
tasya dānasya bhāvena svarge vāso bhaveddhruvam
pātakāni pralīyante āmapātre yathā jalam
narmadātoyasaṃsiddhaṃ bhojyaṃ vipre dadāti yaḥ
so 'pi pāpairvinirmuktaḥ krīḍate daivataiḥ saha
tataḥ svargacyutānāṃ hi lakṣaṇaṃ pravadāmyaham
dīrghāyuṣo jīvaputrā dhanavantaḥ suśobhanāḥ
sarvavyādhivinirmuktāḥ sutabhṛtyaiḥ samanvitāḥ
tyāgino bhogasaṃyuktā dharmākhyānaratāḥ sadā
devadvijagurorbhaktās tīrthasevāparāyaṇāḥ
mātāpitṛvaśā nityaṃ drohakrodhavivarjitāḥ
ebhireva guṇair yuktā ye narāḥ pāṇḍunandana
satyaṃ te svargādāyātāḥ svarge vāsaṃ vrajanti te
sarvatīrthavaraṃ tīrthaṃ maṇināgaṃ nṛpottama
tīrthākhyānamidaṃ puṇyaṃ yaḥ paṭhecchṛṇuyād api
so'pi pāpairvinirmuktaḥ śivaloke mahīyate
na viṣaṃ kramate teṣāṃ vicaranti yathecchayā
bhādrapadyāṃ ca yatṣaṣṭhyāṃ puṇyaṃ sūryasya darśane
tatphalaṃ samavāpnoti ākhyānaśravaṇena tu
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe maṇināgeśvaratīrthamāhātmyavarṇanaṃ nāma dvisaptatitamo 'dhyāyaḥ
śrīmārkaṇḍeya uvāca
narmadādakṣiṇe kūle tīrthaṃ paramaśobhanam
sarvapāpaharaṃ pārtha gopāreśvaramuttamam
godehānniḥsṛtaṃ liṅgaṃ puṇyaṃ bhūmitale nṛpa
yudhiṣṭhira uvāca
godehānniḥsṛtaṃ kasmālliṅgaṃ pāpakṣayaṃkaram
dakṣiṇe narmadākūle maṇināgasamīpataḥ
saṃkṣepātkathyatāṃ vipra gopāreśvarasambhavam
śrīmārkaṇḍeya uvāca
kāmadhenustapastatra purā pārtha cakāra ha
dhyāyate parayā bhaktyā devadevaṃ maheśvaram
tuṣṭastasyā jagannātha kapilāya maheśvaraḥ
niḥsṛto dehamadhyāttu acchedyaḥ parameśvaraḥ
tuṣṭo devi jaganmātaḥ kapile parameśvari
ārādhanaṃ kṛtaṃ yasmāt tad vadāśu śubhānane
surabhyuvāca
lokānām upakārāya sṛṣṭāhaṃ parameṣṭhinā
lokakāryāṇi sarvāṇi sidhyanti matprasādataḥ
lokāḥ svargaṃ prayāsyanti matprasādena śaṅkara
tīrthe tvaṃ bhava me śambho lokānāṃ hitakāmyayā
tatheti bhagavānuktvā tīrthe tatrāvasanmudā
tadāprabhṛti tattīrthaṃ vikhyātaṃ vasudhātale
snānenaikena rājendra pāpasaṅghaṃ vyapohati
gopāreśvaragodānaṃ yastu bhaktyā ca kārayet
yogye dvijottame deyā yogyā dhenuḥ sakāñcanā
savatsā taruṇī śubhrā bahukṣīrā savastrakā
kṛṣṇapakṣe caturdaśyām aṣṭamyāṃ vā pradāpayet
sarveṣu caiva māseṣu kārttike ca viśeṣataḥ
dāpayet parayā bhaktyā dvije svādhyāyatatpare
vidhinā ca pradadyād yo vidhinā yastu gṛhṇate
tāvubhau puṇyakarmāṇau prekṣakaḥ puṇyabhājanam
piṇḍadānaṃ prakuryād yaḥ pretānāṃ bhaktisaṃyutaḥ
piṇḍenaikena rājendra pretā yānti parāṃ gatim
bhaktyā praṇāmaṃ rudrasya ye kurvanti dine dine
teṣāṃ pāpaṃ pralīyeta bhinnapātre jalaṃ yathā
tatra tīrthe tu yo rājanvṛṣabhaṃ ca samutsṛjet
pitaraścoddhṛtās tena śivaloke mahīyate
yudhiṣṭhira uvāca
vṛṣotsarge kṛte tāta phalaṃ yajjāyate nṛṇām
tatsarvaṃ kathayasvāśu prayatnena dvijottama
śrīmārkaṇḍeya uvāca
sarvalakṣaṇasampūrṇe vṛṣe caiva tu yatphalam
tadahaṃ sampravakṣyāmi śṛṇuṣva dharmanandana
kārttike caiva vaiśākhe pūrṇimāyāṃ narādhipa
rudrasya sannidhau bhūtvā śuciḥ snāto jitendriyaḥ
vṛṣasyaiva samutsargaṃ kārayet prīyatāṃ haraḥ
sāṃnidhye kārayet putra catasro vatsikāḥ śubhāḥ
dattvā tu vipramukhyāya sarvalakṣaṇasaṃyutāḥ
prīyatāṃ ca mahādevo brahmā viṣṇurmaheśvaraḥ
vṛṣabhe romasaṃkhyā yā sarvāṅgeṣu narādhipa
tāvadvarṣapramāṇaṃ tu śivaloke mahīyate
śivaloke vasitvā tu yadā martyeṣu jāyate
kule mahati sambhūtir dhanadhānyasamākule
nīrogo rūpavāṃścaiva vidyāḍhyaḥ satyavāk śuciḥ
gopāreśvaramāhātmyaṃ mayā khyātaṃ yudhiṣṭhira
godehānniḥsṛtaṃ liṅgaṃ narmadādakṣiṇe taṭe
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe gopāreśvaramāhātmyavarṇanaṃ nāma trisaptatitamo 'dhyāyaḥ
śrīmārkaṇḍeya uvāca
revāyā uttare kūle tīrthaṃ paramaśobhanam
sarvapāpaharaṃ martye nāmnā vai gautameśvaram
sthāpitaṃ gautamenaiva lokānāṃ hitakāmyayā
svargasopānarūpaṃ tu tīrthaṃ puṃsāṃ yudhiṣṭhira
tatra gaccha paraṃ bhaktyā yatra devo jagadguruḥ
pātakasya vināśārthaṃ svargavāsapradas tathā
saubhāgyavarddhanaṃ tīrthaṃ jayadaṃ duḥkhanāśanam
piṇḍadānena caikena kulānām uddharet trayam
yatkiṃcid dīyate bhaktyā svalpaṃ vā yadi vā bahu
tatsarvaṃ śatasāhasram ājñayā gautamasya hi
tīrthānāṃ paramaṃ tīrthaṃ svayaṃ rudreṇa bhāṣitam
iti śrīskānde mahāpurāṇa ekāśītisāhasryāṃ saṃhitāyāṃ pañcamāvantyakhaṇḍe revākhaṇḍe gautameśvaratīrthamāhātmyavarṇanaṃ nāma catuḥsaptatitamo 'dhyāyaḥ
śrīmārkaṇḍeya uvāca
narmadādakṣiṇe kūle tīrthaṃ paramaśobhanam
śaṅkhacūḍasya nāmnā vai prasiddhaṃ bhūmimaṇḍale
śaṅkhacūḍaḥ svayaṃ tatra saṃsthitaḥ pāṇḍunandana
vainateyabhayātpārtha sukhadanarmadātaṭe
tatra tīrthe tu yo bhaktyā śucir bhūtvā samāhitaḥ
snāpayecchaṅkhacūḍaṃ tu kṣīrakṣaudreṇa sarpiṣā
rātrau jāgaraṇaṃ kuryād devasyāgre narādhipa
dadhibhaktena sampūjya brāhmaṇāñchaṃsitavratān
gopradāne dvijendro 'yaṃ sarvapāpakṣayaṃkaraḥ
tasmiṃstīrthe tu yaḥ pārtha sarpadaṣṭaṃ pratarpayet
sa yāti paramaṃ lokaṃ śaṅkarasya vaco yathā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śaṅkhacūḍatīrthamāhātmyavarṇanaṃ nāma pañcasaptatitamo 'dhyāyaḥ
śrīmārkaṇḍeya uvāca
tato gacchettu rājendra pāreśvaram anuttamam
parāśaro mahātmā vai narmadāyāstaṭe śubhe
tapaścacāra vipulaṃ putrārthaṃ pāṇḍunandana
himavadduhitā tena gaurī nārāyaṇī nṛpa
toṣitā parayā bhaktyā narmadottarake taṭe
tasya tuṣṭā mahādevī śaṅkarārdhāṅgadhāriṇī
bhobho ṛṣivara śreṣṭha tuṣṭāhaṃ tava bhaktitaḥ
varaṃ yācaya me vipra parāśara mahāmate
parāśara uvāca
parituṣṭāsi me devi yadi deyo varo mama
dehi putraṃ bhagavati satyaśaucaguṇānvitam
vedābhyasanaśīlaṃ hi sarvaśāstraviśāradam
tīrthe cātra bhaved devi sannidhānavareṇa tu
lokopakārahetośca sthīyatāṃ girinandini
parāśarābhidhānena narmadādakṣiṇe taṭe
śrīdevyuvāca
evaṃ bhavatu te vipra tatraivāntaradhīyata
parāśaro mahātmā vai sthāpayāmāsa pārvatīm
śaṅkaraṃ sthāpayāmāsa surāsuranamaskṛtam
acchedyam apratarkyaṃ ca devānāṃ tu durāsadam
parāśaro mahātmā vai kṛtārtho hyabhavan nṛpa
tatra tīrthe tu yo bhaktyā śuciḥ prayatamānasaḥ
stryathavā puruṣo vāpi kāmakrodhavivarjitaḥ
māghe caitre 'tha vaiśākhe śrāvaṇe nṛpanandana
māsi mārgaśire caiva śuklapakṣe tu sarvadā
tatra gatvā śubhe sthāne narmadādakṣiṇe taṭe
upoṣya parayā bhaktyā vratam etat samācaret
rātrau jāgaraṇaṃ kṛtvā dīpadānaṃ svaśaktitaḥ
gītaṃ nṛtyaṃ tathā vādyaṃ kāmakrodhavivarjitaḥ
prabhāte vimale prāpte dvijāḥ pūjyāḥ svaśaktitaḥ
sampūjya brāhmaṇān pārtha dhanadānahiraṇyataḥ
vastreṇa chatradānena śayyātāmbūlabhojanaiḥ
prīṇayennarmadātīre brāhmaṇāñchaṃsitavratān
śrāddhaṃ kāryaṃ nṛpaśreṣṭha āmaiḥ pakvairjalena ca
strīṇāṃ caiva tu śūdrāṇām āmaśrāddhaṃ praśasyate
āmaṃ caturguṇaṃ deyaṃ brāhmaṇānāṃ yudhiṣṭhira
vedoktena vidhānena dvijāḥ pūjyāḥ prayatnataḥ
hastamātraiḥ kuśaiścaiva tilaiścaivākṣatairnṛpa
viprā udaṅmukhāḥ kāryāḥ svayaṃ vai dakṣiṇāmukhaḥ
darbheṣu nikṣipedannamityuccārya dvijāgrataḥ
pretā yāntu pare loke tīrthasyāsya prabhāvataḥ
pāpaṃ me praśamaṃ yātu etu vṛddhiṃ śubhaṃ sadā
vṛddhiṃ yātu sadā vaṃśo jñātivargo dvijottama
evamuccārya viprāya dānaṃ deyaṃ svaśaktitaḥ
gobhūtisahiraṇyādi cānnaṃ vastraṃ svaśaktitaḥ
dātavyaṃ pāṇḍavaśreṣṭha pāreśvaravarāśrame
ye śṛṇvanti paraṃ bhaktyā mucyante sarvapātakaiḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe pāreśvaratīrthamāhātmyavarṇanaṃ nāma ṣaṭsaptatitamo 'dhyāyaḥ
śrīmārkaṇḍeya uvāca
bhīmeśvaraṃ tato gacchet sarvapāpakṣayaṃkaram
sevitaṃ ṛṣisaṅghaiśca bhīmavratadharaiḥ śubhaiḥ
tatra tīrthe tu yaḥ snātvā sopavāso jitendriyaḥ
japed ekākṣaraṃ mantramūrdhvabāhurdivākare
tasya janmārjitaṃ pāpaṃ tatkṣaṇādeva naśyati
saptajanmārjitaṃ pāpaṃ gāyatryā naśyate dhruvam
daśabhir janmabhir jātaṃ śatena tu purā kṛtam
sahasreṇa trijanmotthaṃ gāyatrī hanti kilbiṣam
vaidikaṃ laukikaṃ vāpi jāpyaṃ japtaṃ nareśvara
tatkṣaṇād dahate sarvaṃ tṛṇaṃ tu jvalano yathā
na devabalamāśritya kadācit pāpam ācaret
ajñānān naśyate kṣipraṃ nottaraṃ tu kadācana
tatra tīrthe tu yo dānaṃ śaktim āśritya cācaret
tadakṣayyaphalaṃ sarvaṃ jāyate pāṇḍunandana
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe bhīmeśvaratīrthamāhātmyavarṇanaṃ nāma saptasaptatitamo 'dhyāyaḥ
śrīmārkaṇḍeya uvāca
tato gacchettu rājendra naradeśvaramuttamam
tīrthānāṃ paramaṃ tīrthaṃ nirmitaṃ nāradena tu
yudhiṣṭhira uvāca
nāradena muniśreṣṭha kasmāttīrthaṃ vinirmitam
etadākhyāhi me sarvaṃ prasanno yadi sattama
śrīmārkaṇḍeya uvāca
parameṣṭhisutaḥ pārtha nārado munisattamaḥ
revāyāścottare kūle tapastena purā kṛtam
navanāḍīnirodhena kāṣṭhāvatyāṃ gatena ca
toṣitaḥ paśubhartā vai nāradena yudhiṣṭhira
īśvara uvāca
tuṣṭo 'haṃ tava viprendra yoginātha ayonija
varaṃ prārthaya me vatsa yaste manasi vartate
nārada uvāca
tvatprasādena me śambho yogaścaiva prasidhyatu
acalā te bhavedbhaktiḥ sarvakālaṃ mamaiva tu
svecchācārī bhave deva vedavedāṅgapāragaḥ
trikālajño jagannātha gītajño 'haṃ sadā bhave
dine dine yathā yuddhaṃ devadānavamānuṣaiḥ
pātāle martyaloke vā svarge vāpi maheśvara
paśyeyaṃ tvatprasādena bhavantaṃ pārvatīṃ tathā
tīrthaṃ lokeṣu vikhyātaṃ sarvapāpakṣayaṃkaram
īśvara uvāca
evaṃ nārada sarvaṃ tu bhaviṣyati na saṃśayaḥ
cintitaṃ matprasādena sidhyate nātra saṃśayaḥ
svecchācāro bhavervatsa svarge pātālagocare
martye vā bhrama vai yoginna kenāpi nivāryase
sapta svarāstrayo grāmā mūrcchanāścaikaviṃśatiḥ
tānā ekonapañcāśatprasādānme tava dhruvam
mama priyaṃkaraṃ divyaṃ nṛtyagītaṃ bhaviṣyati
kaliṃ ca paśyase nityaṃ devadānavakinnaraiḥ
tvattīrthaṃ bhūtale puṇyaṃ matprasādād bhaviṣyati
vedavedāṅgatattvajño hyaśeṣajñānakovidaḥ
ekastvamasi niḥsaṅgo matprasādena nārada
ityuktvāntardadhe devo nāradastatra śūlinam
sthāpayāmāsa rājendra sarvasattvopakārakam
pṛthivyāmuttamaṃ tīrthaṃ nirmitaṃ nāradena tu
tatra tīrthe nṛpaśreṣṭha yo gacchedvijitendriyaḥ
māsi bhādrapade pārtha kṛṣṇapakṣe caturdaśī
upoṣya parayā bhaktyā rātrau kurvīta jāgaram
chatraṃ tatra pradātavyaṃ brāhmaṇe śubhalakṣaṇe
śastreṇa tu hatā ye vai teṣāṃ śrāddhaṃ pradāpayet
te yānti paramaṃ lokaṃ piṇḍadānaprabhāvataḥ
kapilā tatra dātavyā pitṝn uddiśya bhārata
ityuccārya dvije deyā yāntu te paramāṃ gatim
asya śrāddhasya bhāvena brāhmaṇasya prasādataḥ
narmadātoyabhāvena nyāyārjitadhanasya ca
teṣāṃ caiva prabhāvena pretā yāntu parāṃ gatim
ityuccārya dvije deyā dakṣiṇā ca svaśaktitaḥ
haviṣyānnaṃ viśālākṣa dvijānāṃ caiva dāpayet
dīpaṃ bhaktyā pradātavyaṃ nṛtyaṃ gītaṃ ca kārayet
avāptaṃ tena vai sarvaṃ yaḥ karotīśvarālaye
sa yāti rudrasāṃnidhyam iti rudraḥ svayaṃ jagau
vidyādānena caikena akṣayāṃ gatim āpnuyāt
dhūrvahāstatra dātavyā bhūmiḥ sasyavatī nṛpa
citrabhānuṃ śubhairmantraiḥ prīṇayet tatra bhaktitaḥ
ājyena suprabhūtena homadravyeṇa bhārata
ye yajanti sadā bhaktyā trikālaṃ nṛtyameva ca
tīrthe nāradanāmākhye revāyāścottare taṭe
citrabhānumukhā devāḥ sarvadevamaya ṛṣiḥ
ṛṣiṇā prīṇitāḥ sarve tasmāt prītyo hutāśanaḥ
pūjite havyavāhe tu dāridryaṃ naiva jāyate
dhanena vipulā prītir jāyate pratijanmani
kulīnāśca suveṣāśca sarvakālaṃ dhanena tu
plavo nadīnāṃ patiraṅganānāṃ rājā ca sadvṛttarataḥ prajānām
dhanaṃ narāṇāmṛtavastarūṇāṃ gataṃ gataṃ yauvanamānayanti
dhanadatvaṃ dhaneśena tasmiṃstīrthe hyupārjitam
yamena ca yamatvaṃ hi indratvaṃ caiva vajriṇā
anyairapi mahīpālaiḥ pārthivatvamupārjitam
nāradeśvaramāhātmyād dhruvo niścalatāṃ gataḥ
sarvatīrthavaraṃ tīrthaṃ nirmitaṃ nāradena tu
pṛthivyāṃ sāgarāntāyāṃ revāyāścottare taṭe
tadvaraṃ sarvatīrthānāṃ mahāpātakanāśanam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe nāradeśvaratīrthamāhātmyavarṇanaṃ nāmāṣṭasaptatitamo 'dhyāyaḥ
śrīmārkaṇḍeya uvāca
tato gacchettu rājendra tīrthadvayamanuttamam
dadhiskandaṃ madhuskandaṃ sarvapāpakṣayaṃkaram
dadhiskande naraḥ snātvā yastu dadyād dvije dadhi
upatiṣṭhettatastasya saptajanmani bhārata
na vyādhirna jarā tasya na śoko naiva matsaraḥ
daśacandraśataṃ yāvajjāyate vimale kule
madhuskande 'pi madhunā miśritānyastilāndadet
nāsau vaivasvataṃ devaṃ paśyed vai janmasaptatim
madhunā saha sammiśraṃ piṇḍaṃ yastu pradāpayet
tasya pautraprapautrebhyo dāridryaṃ naiva jāyate
dadhibhiḥ saha saṃmiśraṃ piṇḍaṃ yastu pradāpayet
tasmiṃstīrthe naraḥ snātvā vidhivaddakṣiṇāmukhaḥ
pitā pitāmahaścaiva tathaiva prapitāmahaḥ
dvādaśābdāni tuṣyanti nātra kāryā vicāraṇā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dadhiskandamadhuskandatīrthamāhātmyavarṇanaṃ nāmaikonāśītitamo 'dhyāyaḥ
śrīmārkaṇḍeya uvāca
tato gacchettu rājendra nandikeśvaramuttamam
yatra siddho mahānandī tatte sarvaṃ vadāmyaham
revāyāṃ purataḥ kṛtvā purā nandī gaṇeśvaraḥ
tapastapañjayaṃ kurvaṃstīrthāttīrthaṃ jagāma ha
dadhiskandaṃ madhuskandaṃ yāvattyaktvā tu gacchati
tāvattuṣṭo mahādevo nandināthamuvāca ha
īśvara uvāca
bhobhoḥ prasanno nandīśa varaṃ vṛṇu yathepsitam
tapasā tena tuṣṭo 'haṃ tīrthayātrākṛtena te
nandīśvara uvāca
na cāhaṃ kāmaye vittaṃ na cāhaṃ kulasantatim
muktvā na kāmaye kāmaṃ tava pādāmbujātparam
kṛmikīṭapataṅgeṣu tiryagyoniṃ gatasya vā
janma janmāntare 'pyastu bhaktistvayi mamācalā
tathetyuktvā mahādevaḥ parayā kṛpayā nṛpa
gṛhītvā taṃ kare siddhaṃ jagāma nilayaṃ haraḥ
tasmiṃstīrthe tu yaḥ snātvā bhaktyā tryakṣaṃ prapūjayet
agniṣṭomasya yajñasya phalaṃ prāpnoti mānavaḥ
tatra tīrthe tu yaḥ snātvā prāṇatyāgaṃ karoti cet
śivasyānucaro bhūtvā modate kalpamakṣayam
tataḥ kālena mahatā jāyate vimale kule
vedavedāṅgatattvajño jīvecca śaradāṃ śatam
etatte kathitaṃ tāta tīrthamāhātmyamuttamam
durlabhaṃ martyasaṃjñasya sarvapāpakṣayaṃkaram
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe nandikeśvaratīrthamāhātmyavarṇanaṃ nāmāśītitamo 'dhyāyaḥ
śrīmārkaṇḍeya uvāca
tato gacchenmahārāja varuṇeśvaramuttamam
yatra siddho mahādevo varuṇo nṛpasattama
piṇyākaśākaparṇaiśca kṛcchracāndrāyaṇādibhiḥ
ārādhya girijānāthaṃ tataḥ siddhiṃ parāṃ gataḥ
tatra tīrthe tu yaḥ snātvā saṃtarpya pitṛdevatāḥ
pūjayecchaṅkaraṃ bhaktyā sa yāti paramāṃ gatim
kuṇḍikāṃ vardhanīṃ vāpi mahadvā jalabhājanam
annena sahitaṃ pārtha tasya puṇyaphalaṃ śṛṇu
yatphalaṃ labhate martyaḥ satre dvādaśavārṣike
tatphalaṃ samavāpnoti nātra kāryā vicāraṇā
sarveṣāmeva dānānāmannadānaṃ paraṃ smṛtam
sadyaḥ prītikaraṃ toyamannaṃ ca nṛpasattama
tatratīrthe mṛtānāṃ tu narāṇāṃ bhāvitātmanām
varuṇasya pure vāso yāvad ābhūtasaṃplavam
paścātpūrṇe tataḥ kāle martyaloke prajāyate
annadānaprado nityaṃ jīved varṣaśataṃ naraḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe varuṇeśvaratīrthamāhātmyavarṇanaṃ nāmaikāśītitamo 'dhyāyaḥ
śrīmārkaṇḍeya uvāca
tato gacchenmahīpāla vahnitīrthamanuttamam
yatra siddho mahātejāstapaḥ kṛtvā hutāśanaḥ
sarvabhakṣyaḥ kṛto yo 'sau daṇḍake muninā purā
narmadātaṭamāśritya pūto jāto hutāśanaḥ
tatra tīrthe tu yaḥ snātvā pūjayitvā maheśvaram
agnipraveśaṃ kurute sa gacchedagnisāmyatām
bhaktyā snātvā tu yastatra tarpayetpitṛdevatāḥ
agniṣṭomasya yajñasya phalamāpnotyasaṃśayam
tasyaivānantaraṃ rājankauberaṃ tīrthamuttamam
kubero yatra saṃsiddho yakṣāṇāmadhipaḥ purā
tatra tīrthe naraḥ snātvā samabhyarcya jagadgurum
umayā sahitaṃ bhaktyā sarvapāpaiḥ pramucyate
tatra tīrthe tu yaḥ snātvā dadyād viprāya kāṃcanam
nābhimātre jale tiṣṭhansa labhetārbudaṃ phalam
dadhiskande madhuskande nandīśe varuṇālaye
āgneye yatphalaṃ tāta snātvā tatphalamāpnuyāt
te vandyā mānuṣe loke dhanyāḥ pūrṇamanorathāḥ
yaistu dṛṣṭaṃ mahāpuṇyaṃ narmadātīrthapañcakam
te yānti bhāskare loke parame duḥkhanāśane
bhāskarādaiśvare loke caiśvarād anivartake
nīyate sa pare loke yāvad indrāścaturdaśa
tataḥ svargāccyuto martyo rājā bhavati dhārmikaḥ
sarvarogavinirmukto bhunakti sacarācaram
viṣṇuśca devatā yeṣāṃ narmadātīrthasevinām
akhaṇḍitapratāpāste jāyante nātra saṃśayaḥ
gaṅgā kanakhale puṇyā kurukṣetre sarasvatī
grāme vā yadi vāraṇye puṇyā sarvatra narmadā
revātīre vasennityaṃ revātoyaṃ sadā pibet
sa snātaḥ sarvatīrtheṣu somapānaṃ dine dine
gaṅgādyāḥ saritaḥ sarvāḥ samudrāśca sarāṃsi ca
kalpānte saṃkṣayaṃ yānti na mṛtā tena narmadā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dadhiskandādipañcatīrthamāhātmyavarṇanaṃ nāma dvyaśītitamo 'dhyāyaḥ
śrīmārkaṇḍeya uvāca
tato gacchenmahārāja tīrthaṃ paramaśobhanam
brahmahatyāharaṃ proktaṃ revātaṭasamāśrayam
hanūmatābhidhaṃ hyatra vidyate liṅgamuttamam
yudhiṣṭhira uvāca
hanūmanteśvaraṃ nāma kathaṃ jātaṃ vadasva me
brahmahatyāharaṃ tīrthaṃ revādakṣiṇasaṃsthitam
śrīmārkaṇḍeya uvāca
sādhu sādhu mahābāho somavaṃśavibhūṣaṇa
guhyādguhyataraṃ tīrthaṃ nākhyātaṃ kasyacinmayā
tava snehātpravakṣyāmi pīḍito vārddhakena tu
pūrvaṃ jātaṃ mahadyuddhaṃ rāmarāvaṇayorapi
pulastyo brahmaṇaḥ putro viśravāstasya vai sutaḥ
rāvaṇastena saṃjāto daśāsyo brahmarākṣasaḥ
trailokyavijayī bhūtaḥ prasādācchūlinaḥ sa ca
gīrvāṇā vijitāḥ sarve rāmasya gṛhiṇī hṛtā
vāritaḥ kumbhakarṇena sītāṃ mocaya mocaya
vibhīṣaṇena vai pāpo mandodaryā punaḥpunaḥ
tvaṃ jitaḥ kārtavīryeṇa raiṇukeyena so 'pi ca
sa rāmo rāmabhadreṇa tasya saṃkhye kathaṃ jayaḥ
rāvaṇa uvāca
vānaraiśca narairṛkṣairvarāhaiśca nirāyudhaiḥ
devāsurasamūhaiśca na jito 'haṃ kadācana
śrīmārkaṇḍeya uvāca
sugrīvahanumadbhyāṃ ca kumudenāṅgadena ca
etairanyaiḥ sahāyaiśca rāmacandreṇa vai jitaḥ
rāmacandreṇa paulastyo hataḥ saṃkhye mahābalaḥ
vanaṃ bhagnaṃ hatāḥ śūrāḥ prabhañjanasutena ca
rāvaṇasya suto janye hataścākṣakumārakaḥ
āyāmo rakṣasāṃ bhīmaḥ sampiṣṭo vānareṇa tu
evaṃ rāmāyaṇe vṛtte sītāmokṣe kṛte sati
ayodhyāṃ tu gate rāme hanumānsa mahākapiḥ
kailāsākhyaṃ gataḥ śailaṃ praṇāmāya maheśituḥ
tiṣṭha tiṣṭhetyasau prokto nandinā vānarottamaḥ
brahmahatyāyutastvaṃ hi rākṣasānāṃ vadhena hi
bhairavasya sabhā nūnaṃ na draṣṭavyā tvayā kape
hanumān uvāca
nandinātha haraṃ pṛccha pātakasyopaśāntidam
pāpo 'haṃ plavago yasmāt saṃjātaḥ kāraṇāntarāt
nandyuvāca
rudradehodbhavā kiṃ te na śrutā bhūtale sthitā
śravaṇājjanmajanitaṃ dviguṇaṃ kīrtanād vrajet
triṃśajjanmārjitaṃ pāpaṃ naśyed revāvagāhanāt
tasmāt tvaṃ narmadātīraṃ gatvā cara tapo mahat
gandhavāhasuto 'pyevaṃ nandinoktaṃ niśamya ca
prayāto narmadātīram aurvyādakṣiṇasaṅgamam
dadhyau sudakṣiṇe devaṃ virūpākṣaṃ triśūlinam
jaṭāmukuṭasaṃyuktaṃ vyālayajñopavītinam
bhasmopacitasarvāṅgaṃ ḍamarusvaranāditam
umārddhāṅgaharaṃ śāntaṃ gonāthāsanasaṃsthitam
vatsarān subahūn yāvad upāsāṃcakra īśvaram
tāvattuṣṭo mahādeva ājagāma sahomayā
uvāca madhurāṃ vāṇīṃ meghagambhīranisvanām
sādhu sādhvity uvāceśaḥ kaṣṭaṃ vatsa tvayā kṛtam
na ca pūrvaṃ tvayā pāpaṃ kṛtaṃ rāvaṇasaṃkṣaye
svāmikāryaratastvaṃ hi siddho 'si mama darśanāt
hanumāṃśca haraṃ dṛṣṭvā umārddhāṅgaharaṃ sthiram
sāṣṭāṅgaṃ praṇato 'vocajjaya śambho namo 'stu te
jayāndhakavināśāya jaya gaṅgāśirodhara
evaṃ stuto mahādevo varado vākyam abravīt
varaṃ prārthaya me vatsa prāṇasambhavasambhava
śrīhanumān uvāca
brahmarakṣovadhājjātā mama hatyā maheśvara
na pāpo 'haṃ bhavedeva yuṣmatsambhāṣaṇe kṣaṇāt
īśvara uvāca
narmadātīrthamāhātmyāddharmayogaprabhāvataḥ
manmūrtidarśanāt putra niṣpāpo 'si na saṃśayaḥ
anyaṃ ca te prayacchāmi varaṃ vānarapuṃgava
upakārāya lokānāṃ nāmāni tava mārute
hanūmānaṃ janisuto vāyuputro mahābalaḥ
rāmeṣṭaḥ phālguno gotraḥ piṅgākṣo 'mitavikramaḥ
udadhikramaṇaśreṣṭho daśagrīvasya darpahā
lakṣmaṇaprāṇadātā ca sītāśokanivartanaḥ
ityuktvāntardadhe deva umayā saha śaṅkaraḥ
hanūmānīśvaraṃ tatra sthāpayāmāsa bhaktitaḥ
ātmayogabalenaiva brahmacaryaprabhāvataḥ
īśvarasya prasādena liṅgaṃ kāmapradaṃ hi tat
acchedyamapratarkyaṃ ca vināśotpattivarjitam
śrīmārkaṇḍeya uvāca
hanūmanteśvare putra pratyakṣapratyayaṃ śṛṇu
yadvṛttaṃ dvāparasyādau tretānte pāṇḍunandana
suparvā nāma bhūpālo babhūva vasudhātale
tasya rājñaḥ sadā saukhyaṃ narā dīrghāyuṣaḥ sadā
sa putradhanasaṃyuktaścauropadravavarjitaḥ
śatabāhurbabhūvāsya putro bhīmaparākramaḥ
āsakto 'sau sadā kālaṃ pāpadharmair nareśvara
aṭāṭyata dharāṃ sarvāṃ parvatāṃśca vanāni ca
vadhārthaṃ mṛgayūthānām āgato vindhyaparvatam
tarujātisamākīrṇe hastiyūthasamācite
siṃhacitrakaśobhāḍhye mṛgavārāhasaṃkule
krīḍitvā sa vane rājā narmadāmānataḥ kvacit
hanūmantavane prāptaḥ śatakrośapramāṇake
ciñciṇīvanaśobhāḍhye kadambatarusaṃkule
nityaṃ pālāśajambīraiḥ karaṃjakhadiraistathā
pāṭalair badarairyuktaiḥ śamītindukaśobhitam
mṛgayūthaiḥ samāchannaśikhaṇḍisvaranāditam
pārāvatakasaṅghānāṃ samantātsvaraśobhitam
śaratkāle 'ramad rājā bahule cāśvinasya saḥ
vanamadhyaṃ gato 'drākṣīdbhramantaṃ piṅgaladvijam
pustikākarasaṃsthaṃ ca papraccha capalaṃ dvijam
śatabāhuruvāca
ekākī tvaṃ vane kasmād bhramase pustikākaraḥ
itastato 'pi sampaśyan kathayasva dvijottama
brāhmaṇa uvāca
kānyakubjātsamāyātaḥ preṣito rājakanyayā
asthikṣepāya vai rājanhanūmanteśvare jale
rājovāca
asthikṣepo jale kasmāddhanūmanteśvare dvija
kriyate kena kāryeṇa sāścaryaṃ kathyatāṃ mama
suparvaṇaḥ suto yānaṃ tyaktvā bhūmau praṇamya ca
kṛtāñjalipuṭo bhūtvā brāhmaṇāya nareśvara
samastaṃ kathayāmāsa vṛttāntaṃ svaṃ purātanam
brāhmaṇa uvāca
śikhaṇḍī nāma rājāsti kanyakubje pratāpavān
aputro 'sau mahīpālaḥ kanyā jātā manorathaiḥ
jātismarā sucārvaṅgī narmadāyāḥ prabhāvataḥ
pitrā ca saikadā kanyā vivāhāya prajalpitā
anitye putri saṃsāre kanyādānaṃ dadāmy aham
śvaḥkṛtyam adya kurvīta pūrvāhṇe cāparāhṇikam
na hi pratīkṣate mṛtyuḥ kṛtaṃ cāsya na cākṛtam
kanyovāca
iccheyaṃ yatra kale hi tatra deyā tvayā pituḥ
putrīvākyādasau rājā vismito vākyam abravīt
śikhaṇḍy uvāca
kathyatāṃ me mahābhāge sāścaryaṃ bhāṣitaṃ tvayā
piturvākyena sā bālottamā hyāgatāntikam
kathayāmāsa yadvṛttaṃ hanūmanteśvare nṛpa
kalāpinī hyahaṃ tāta yutā bhartrāvasaṃ tadā
revaurvyāsaṅgamantisthā revāyā dakṣiṇe taṭe
hanūmantavane puṇye cikrīḍāhaṃ yadṛcchayā
bhartṛyuktā ca saṃsuptā rajanyāṃ sarale nage
āgatā lubdhakāstatra kṣudhārtā vanamuttamam
bhartṛyogayutā pāpairdṛṣṭāhaṃ vadhacintakaiḥ
pāśabandhaṃ samādāya baddhāhaṃ svāminā saha
grīvāṃ te moṭayāmāsuḥ picchāchoṭanakaṃ kṛtam
hutāśanamukhe taistu saha kāntena lubdhakaiḥ
paribharjyāvayor māṃsaṃ bhakṣayitvā yatheṣṭataḥ
suptāḥ svasthendriyā rātrau sā gatā śarvarī kṣayam
prabhāte māṃsaśeṣaṃ ca jambukair gṛdhraghātibhiḥ
maccharīrodbhavaṃ cāsthi snāyumāṃsena cāvṛtam
gṛhītaṃ ghātinaikena cākāśātpatitaṃ tadā
taṃ māṃsabhakṣaṇaṃ dṛṣṭvā pare pakṣiṇa āgatāḥ
dṛṣṭvā pakṣisamūhaṃ tu asthikhaṇḍaṃ vyasarjayat
vihagānāṃ samastānāṃ dhāvatāṃ caiva paśyatām
patitaṃ narmadātoye hanūmanteśvare nṛpa
madīyamasthikhaṇḍaṃ ca patitaṃ narmadājale
tasya tīrthasya puṇyena jātāhaṃ putrikā tava
bhūpakanyā tvahaṃ jātā pūrṇacandranibhānanā
jātismarā narendrasya saṃjātā bhavataḥ kule
tasmād vivāhaṃ necchāmi mama bhartā nṛpottama
viṣame vartate 'dyāpi śakuntamṛgajātiṣu
tasyāsthiśeṣaṃ rājendra tasmiṃstīrthe bhaviṣyati
tatkṣepaṇārthaṃ vai tāta preṣayādya dvijottamam
etatte sarvamākhyātaṃ kāraṇaṃ nṛpasattama
madbhartā viṣame sthāne śakuntamṛgajātiṣu
yadi preṣayase tāta kaṃcittvaṃ narmadātaṭe
tasyāhaṃ kathayiṣyāmi sthānaiścihnaiśca lakṣitam
śikhaṇḍināpyahaṃ tatra hyāhūto hyavanīpate
dāsyāmi viṃśatigrāmāngaccha tvaṃ narmadātaṭe
preṣaṇaṃ me pratijñātamalakṣmyā pīḍitena tu
kanyovāca
gaccha tvaṃ narmadāṃ puṇyāṃ sarvapāpakṣayaṃkarīm
āgneyyāṃ somanāthasya hanūmanteśvaraḥ paraḥ
ardhakrośena revāyā vistīrṇo vaṭapādapaḥ
karaṃjaḥ kaṭahaś caiva sannidhāne vaṭasya ca
nyagrodhamūlasāṃnidhye sūkṣmānyasthīni drakṣyasi
samūhya tāni saṃgṛhya gaccha revāṃ dvijottama
āśvinasyāsite pakṣe tripurāristu vai tithau
snāpya triśūlinaṃ bhaktyā rātrau tvaṃ kuru jāgaram
kṣipeḥ prabhāte tāni tvaṃ nābhimātrajalasthitaḥ
ityuccārya dvijaśreṣṭha vimuktis tasya jāyatām
kṣiptvāsthīni punaḥ snānaṃ kartavyaṃ tvaghanāśanam
evaṃ kṛte tu rājendra gatistasya bhaviṣyati
kathitaṃ kanyayā yacca tatsarvaṃ pustikākṛtam
āgato 'haṃ nṛpaśreṣṭha tīrthe 'tra duritāpahe
so 'bhijñānaṃ tato dṛṣṭvā nītvāsthīni nareśvara
pūrvoktena vidhānena prākṣipaṃ nārmadā masipuṣpavṛṣṭiḥ 'śu sādhu sādhviti pāṇḍava
vimānaṃ ca tato divyam āgataṃ barhiṇas tadā
divyarūpadharo bhūtvā gato nāke kalāpavān
evaṃ tu pratyayaṃ dṛṣṭvā hanūmanteśvare nṛpa
cakārānaśanaṃ vipraḥ śatabāhuśca bhūpatiḥ
śoṣayāmāsatus tau svamīśvarārādhane ratau
dhyāyantau tasthaturdevaṃ śatabāhudvijottamau
māsārdhena mṛto rājā śatabāhur mahāmanāḥ
kiṅkaṇījālaśobhāḍhyaṃ vimānaṃ tatra cāgatam
sādhu sādhu nṛpaśreṣṭha vimānārohaṇaṃ kuru
śatabāhur uvāca
nāyāmi svargamārgāgraṃ vipro yāvanna saṃsthitaḥ
upadeśaprado mahyaṃ gururūpī dvijottamaḥ
apsarasa ūcuḥ
lobhāvṛto hyayaṃ vipro lobhāt pāpasya saṃgrahaḥ
hanūmanteśvare rājanye mṛtāḥ sattvamāsthitāḥ
te yānti śāṃkare loke sarvapāpakṣayaṃkare
naiva pāpakṣayaścāsya brāhmaṇasya nareśvara
gṛhaṃ ca gṛhiṇī citte brāhmaṇasya pravartate
śatabāhustato vipram uvāca vinayānvitaḥ
tyaja mūlamanarthasya lobhamenaṃ dvijottama
ityuktvā svaryayau rājā svargakanyāsamāvṛtaḥ
dinaiḥ kaiścidgato vipraḥ svargaṃ vaitālikairvṛtaḥ
barhī ca kāśīrājasya putras tīrthaprabhāvataḥ
ātmānaṃ kanyayā dattaṃ pūrvajanma vyacintayan
sā ca taṃ prauḍhamālokya piturājñāmavāpya ca
svayaṃvare svabhartāraṃ lebhe sādhvī nṛpātmajam
śrīmārkaṇḍeya uvāca
etadvṛttāntam abhavat tasmiṃstīrthe nṛpottama
etasmāt kāraṇānmedhyaṃ tīrtham etat sadā nṛpa
aṣṭamyāṃ vā caturdaśyāṃ sarvakālaṃ nareśvara
viśeṣāccāśvine māsi kṛṣṇapakṣe caturdaśīm
snāpayed īśvaraṃ bhaktyā kṣaudrakṣīreṇa sarpiṣā
dadhnā ca khaṇḍayuktena kuśatoyena vai punaḥ
śrīkhaṇḍena sugandhena guṇṭhayec ca maheśvaram
tataḥ sugandhapuṣpaiśca bilvapatraiśca pūjayet
mucakundena kadena jātīkāśakuśodbhavaiḥ
unmattamunipuṣpaughaiḥ puṣpaistatkālasambhavaiḥ
arcayet parayā bhaktyā hanūmanteśvaraṃ śivam
ghṛtena dāpayed dīpaṃ tailena tadabhāvataḥ
śrāddhaṃ ca kārayet tatra brāhmaṇair vedapāragaiḥ
sarvalakṣaṇasampūrṇaiḥ kulīnair gṛhapālakaiḥ
tarpayed brāhmaṇān bhaktyā vasanānnahiraṇyataḥ
narakasthā divaṃ yāntu procyeti praṇamed dvijān
patitān varjayed viprān vṛṣalī yasya gehinī
svavṛṣaṃ cāparityajya vṛṣair anyair vṛṣāyate
vṛṣalīṃ tāṃ vidurdevā na śūdrī vṛṣalī bhavet
brahmahatyā surāpānaṃ gurudāraniṣevaṇam
suvarṇaharaṇanyāsamitradrohodbhavaṃ tathā
naśyate pātakaṃ sarvam ityevaṃ śaṅkaro 'bravīt
śrīmārkaṇḍeya uvāca
vākpralāpena bho vatsa bahunoktena kiṃ mayā
sarvapātakasaṃyukto dadyād dānaṃ dvijanmane
godānaṃ ca prakartavyam asmiṃstīrthe viśeṣataḥ
godānaṃ hi yataḥ pārtha sarvadānādhikaṃ smṛtam
sarvadevamayā gāvaḥ sarve devās tadātmakāḥ
śṛṅgāgreṣu mahīpāla śakro vasati nityaśaḥ
uraḥ skandaḥ śiro brahmā lalāṭe vṛṣabhadhvajaḥ
candrārkau locane devau jihvāyāṃ ca sarasvatī
marudgaṇāḥ sadā sādhyā yasyā dantā nareśvara
huṅkāre caturo vedān vidyātsāṅgapadakramān
ṛṣayo romakūpeṣu hyasaṃkhyātās tapasvinaḥ
daṇḍahasto mahākāyaḥ kṛṣṇo mahiṣavāhanaḥ
yamaḥ pṛṣṭhasthito nityaṃ śubhāśubhaparīkṣakaḥ
catvāraḥ sāgarāḥ puṇyāḥ kṣīradhārāḥ staneṣu ca
viṣṇupādodbhavā gaṅgā darśanātpāpanāśanī
prasrāve saṃsthitā yasmāt tasmād vandyā sadā budhaiḥ
lakṣmīśca gomaye nityaṃ pavitrā sarvamaṅgalā
gomayālepanaṃ tasmāt kartavyaṃ pāṇḍunandana
gandharvāpsaraso nāgāḥ khurāgreṣu vyavasthitāḥ
pṛthivyāṃ sāgarāntāyāṃ yāni tīrthāni bhārata
tāni sarvāṇi jānīyād gaurgavyaṃ tena pāvanam
yudhiṣṭhira uvāca
sarvadevamayī dhenurgīrvāṇādyairalaṃkṛtā
etatkathaya me tāta kasmād goṣu samāśritāḥ
śrīmārkaṇḍeya uvāca
sarvadevamayo viṣṇur gāvo viṣṇuśarīrajāḥ
devāstadubhayāt tasmāt kalpitā vividhā janaiḥ
śvetā vā kapilā vāpi kṣīriṇī pāṇḍunandana
savatsā ca suśīlā ca sitavastrāvaguṇṭhitā
kāṃsyadohanikā deyā svarṇaśṛṅgī subhūṣitā
hanūmanteśvarasyāgre bhaktyā viprāya dāpayet
niyamasthena sā deyā svargamānantyam icchatā
asamarthāya ye dadyur viṣṇuloke prayānti te
asau loke cyuto rājanbhūtale dvijamandire
kuśalo jāyate putro guṇavidyādhanarddhimān
sarvapāpaharaṃ tīrthaṃ hanūmanteśvaraṃ nṛpa
śṛṇvanvimucyate pāpād varṇasaṃkarasaṃbhavāt
dūrasthaścintayan paśyan mucyate nātra saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe hanūmanteśvaratīrthamāhātmyavarṇanaṃ nāma tryaśītitamo 'dhyāyaḥ
śrīmārkaṇḍeya uvāca
atraivodāharantīmam itihāsaṃ purātanam
kailāse pṛcchate bhaktyā ṣaṇmukhāya śivoditam
īśvara uvāca
pūrvaṃ tretāyuge skanda hato rāmeṇa rāvaṇaḥ
caturdaśa tadā koṭyo nihatā brahmarakṣasām
hateṣu teṣu vai tatra rakṣaṇāya divaukasām
mahānandas tadā jātastriṣu lokeṣu putraka
tataḥ sītāṃ samāsādya samaṃ vānarapuṃgavaiḥ
rāmo'pyayodhyām āyāto bharatena kṛtotsavaḥ
tasmai samarpayāmāsa sa rājyaṃ lakṣmaṇāgrajaḥ
tasminpraśāsati tato rājyaṃ nihatakaṇṭakam
kṛtakāryo 'tha hanumānkailāsam agāt purā
tato nandī pratīhāro rudrāṃśam api taṃ kapim
na ca saṃgamayāmāsa rudreṇāghaughahāriṇā
tena pṛṣṭastadā nandī kiṃ mayā pātakaṃ kṛtam
yena rudravapuḥ puṇyaṃ na paśyāmyambikānvitam
nandyuvāca
tvayāvataraṇaṃ cakre kapīndrāmarahetunā
tathāpi hi kṛtaṃ pāpam upabhogena śāmyati
hanumān uvāca
kiṃ mayākāri tatpāpaṃ nandindevārthakāriṇā
rākṣasāśca hatā duṣṭā viprayajñāṅgaghātinaḥ
tatas tadālāpakutūhalī haro nijāṃśabhājaṃ kapim ugratejasam
uvāca dvārāntaradattadṛṣṭiḥ puraḥsthitaṃ prekṣya kapīśvaraṃ punaḥ
īśvara uvāca
gaṅgā gayā kape revā yamunā ca sarasvatī
sarvapāpaharā nadyastāsu snānaṃ samācara
narmadādakṣiṇe kūle tīrthaṃ paramaśobhanam
somanāthasamīpasthaṃ tatra tvaṃ gaccha vānara
tatra snātvā mahāpāpaṃ gamiṣyati mamājñayā
utpatya vegāddhanumāñchrīrevādakṣiṇe taṭe
jagāma sumahānādastapaścakre suduṣkaram
tasya vai tapyamānasya rakṣovadhakṛtaṃ tamaḥ
vilīnaṃ pārtha kālena kiyateśaprasādataḥ
tato devaiḥ samaṃ devastattīrthamagamaddharaḥ
kapim āliṅgayāmāsa varaṃ tasmai pradattavān
adyaprabhṛti te tīrthaṃ bhaviṣyati na saṃśayaḥ
kapitīrthaṃ tato jātaṃ tasthau tatra svayaṃ haraḥ
hanūmanteśvaro nāmnā sarvahatyāharastadā
tatra tīrthe tu yaḥ snātvā bhaktyā liṅgaṃ prapūjayet
sarvapāpāni naśyanti harasya vacanaṃ yathā
tatrāsthīni vilīyante piṇḍadāne 'kṣayā gatiḥ
yat kiṃcid dīyate tatra taddhi koṭiguṇaṃ bhavet
hanumān apy ayodhyāyāṃ rāmaṃ draṣṭumathāgamat
cakāra kuśalapraśnaṃ svasvarūpaṃ nyavedayat
śrīrāma uvāca
kurvato devakāryaṃ te mama kāryaṃ ca kurvataḥ
tato 'ham api pāpīyāṃstapas tapsyāmyasaṃśayam
tatraiva dakṣiṇe kūle revāyāḥ pāpahāriṇi
caturviṃśativarṣāṇi tapastepe 'tha rāghavaḥ
jyotiṣmatīpurīsaṃsthaḥ śrīrevāsnānamācaran
tasya śuśrūṣaṇaṃ cakre lakṣmaṇo 'pi tadājñayā
sthāpayāmāsaturliṅge tau tadā rāmalakṣmaṇau
prabhāvāt satyatapaso revātīre mahāmatī
niṣpāpatāṃ tadā vīrau jagmatū rāmalakṣmaṇau
tatastadā devapurogamo haro gato hi vai puṇyamunīśvaraiḥ saha
āgatya tīrthaṃ ca varaṃ dadau tadā nijāṃ kalāṃ tatra vimucya tīrthe
munibhiḥ sarvatīrthānāṃ kṣiptaṃ kumbhodakaṃ bhuvi
ekasthaṃ liṅganāmātha kalākumbhastathābhavat
kumbheśvara iti khyātastadā devagaṇārcitaḥ
rāmo 'pi pūjayāmāsa talliṅgaṃ devasevivatam
tato varaṃ dadau devo rāmakīrtyabhivṛddhaye
caturviṃśatime varṣe rāmo niṣpāpatāṃ gataḥ
yadā kanyāgataḥ paṅgurguruṇā sahito bhavet
tadeva devayātreyam iti devā jagurmudā
yathā godāvarītīrthe sarvatīrthaphalaṃ bhavet
tathātra revāsnānena liṅgānāṃ darśanairnṝṇām
kariṣyanty atra ye śrāddhaṃ pitṝṇāṃ narmadātaṭe
kumbheśvarasamīpasthās tatphalaṃ śṛṇu ṣaṇmukha
yāvanto romakūpāḥ syuḥ śarīre sarvadehinām
tāvad varṣapramāṇena pitṝṇām akṣayā gatiḥ
pṛthivyāṃ devatāḥ sarvāḥ sarvatīrthāni yāni tu
labhante tatphalaṃ martyā liṅgatrayavilokanāt
aputro labhate putraṃ nirdhano dhanamāpnuyāt
sarogo mucyate rogānnātra kāryā vicāraṇā
siṃharāśiṃ gate jīve yat syād godāvarīphalam
tad dvādaśaguṇaṃ skanda kumbheśvarasamīpataḥ
ye jānanti na paśyanti kumbhaśambhumumāpatim
narmadādakṣiṇe kūle teṣāṃ janma nirarthakam
yathā godāvarīyātrā kartavyā muniśāsanāt
caturviṃśatime varṣe tatheyaṃ devabhāṣitam
yāvaccandraśca sūryaśca yāvad vai divi tārakaḥ
tāvat tad akṣayaṃ dānaṃ revākumbheśvarāntike
mahādānāni deyāni tatra laukair vicakṣaṇaiḥ
godānamatra śaṃsanti sauvarṇaṃ rājataṃ tathā
yasyāḥ smaraṇamātreṇa naśyate pāpasañcayaḥ
snānena kiṃ punaḥ skanda brahmahatyāṃ vyapohati
tatra tīrthe tu yaḥ snātvā śrāddhaṃ kuryād yudhiṣṭhira
ekottaraṃ kulaśatam uddharecchivaśāsanāt
yāni kāni ca tīrthāni cāsamudrasarāṃsi ca
śivaliṅgārcanasyeha kalāṃ nārhanti ṣoḍaśīm
evaṃ devā varaṃ dattvā harīśvarapurogamāḥ
svasthānam agaman pūrvaṃ muktvā tannāma cottamam
tīrthasyāsya varaṃ dattvā sa rāmo lakṣmaṇāgrajaḥ
ayodhyāṃ praviveśāsau niṣpāpo narmadājalāt
sauvarṇīṃ ca tataḥ kṛtvā sītāṃ yajñaṃ cakāra saḥ
anumantrya munīṃllokāndevatāśca nijaṃ kulam
purā tretāyuge jātaṃ tattīrthaṃ skandanāmakam
niyamena tato lokaiḥ kartavyaṃ liṅgadarśanam
tāvat pāpāni deheṣu mahāpātakajānyapi
yāvanna prekṣate jantustattīrthaṃ devasevitam
te dhanyāste mahātmānas teṣāṃ janma sujīvitam
jyotiṣmatīpurīsaṃsthaṃ ye drakṣyanti haraṃ param
tasmānmohaṃ parityajya janair gantavyamādarāt
tīrthāśeṣaphalāvāptyai tīrthaṃ kumbheśvarāhvayam
mārkaṇḍeya uvāca
śrutveti śambhuvacasā sa ṣaḍānano 'tha natvā pituḥ padayugāmbujamādareṇa
samprāpya dakṣiṇataṭaṃ giriśasravantyāḥ kīśāgryarāmakalaśākhyaśivān dadarśa
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kapitīrtharāmeśvaralakṣmaṇeśvarakumbheśvaramāhātmyavarṇanaṃ nāma caturaśītitamo 'dhyāyaḥ
śrīmārkaṇḍeya uvāca
tato gacchettu rājendra narmadāyāḥ purātanam
brahmahatyāharaṃ tīrthaṃ vārāṇasyā samaṃ hi tat
yudhiṣṭhira uvāca
āścaryaṃ kathyatāṃ brahmanyadvṛttaṃ narmadātaṭe
vārāṇasyā samaṃ kasmād etat kathaya me prabho
nimagno duḥkhasaṃsāre hṛtarājyo dvijottama
yuṣmadvāṇījalasnāto nirduḥkhaḥ saha bāndhavaiḥ
śrīmārkaṇḍeya uvāca
sādhu sādhu mahābāho somavaṃśavibhūṣaṇa
pṛṣṭo 'smi durlabhaṃ tīrthaṃ guhyādguhyataraṃ param
ādau pitāmahas tāvat samastajagataḥ prabhuḥ
manasā tasya saṃjātā daśaiva ṛṣipuṃgavāḥ
marīcimatryaṅgirasau pulastyaṃ pulahaṃ kratum
pracetasaṃ vasiṣṭhaṃ ca bhṛguṃ nāradameva ca
jajñe prācetasaṃ dakṣaṃ mahātejāḥ prajāpatiḥ
dakṣasyāpi tathā jātāḥ pañcāśadduhitāḥ kila
dadau sa daśa dharmāya kaśyapāya trayodaśa
tathaiva sa mahābhāgaḥ saptaviṃśatimindave
rohiṇī nāma yā tāsāmabhīṣṭā sābhavadvidhoḥ
śeṣāsu karuṇāṃ kṛtvā śapto dakṣeṇa candramāḥ
kṣayarogyabhavaccandro dakṣasyāyaṃ prajāpateḥ
sa ca śāpaprabhāveṇa nistejāḥ śarvarīpatiḥ
gataḥ pitāmahaṃ somo vepamāno 'mṛtāṃśumān
padmayone namastubhyaṃ vedagarbha namo 'stu te
śaraṇaṃ tvāṃ prasanno 'smi pāhi māṃ kamalāsana
brahmovāca
nistejāḥ śarvarīnātha kalāhīnaśca dṛśyase
udvignamānasastāta saṃjātaḥ kena hetunā
soma uvāca
dakṣaśāpena me brahmannistejastvaṃ jagatpate
nirhāraścāsya śāpasya kathyatāṃ me pitāmaha
brahmovāca
sarvatra sulabhā revā triṣu sthāneṣu durlabhā
oṅkāre 'tha bhṛgukṣetre tathā caivaurvasaṃgame
tatra gaccha kṣapānātha yatra revāntaraṃ taṭam
tvarito 'sau gatastatra yatra revaurvisaṃgamaḥ
kāṣṭhāvasthaḥ sthitaḥ somo dadhyau tripuravairiṇam
yāvad varṣaśataṃ pūrṇaṃ tāvat tuṣṭo maheśvaraḥ
pratyakṣaḥ somarājasya vṛṣāsana umāpatiḥ
sāṣṭāṅgaṃ praṇipatyoccairjaya śambho namo 'stu te
jaya śaṅkara pāpaharāya namo jaya īśvara te jagadīśa namaḥ
jaya vāsukibhūṣaṇadhāra namo jaya śūlakapāladharāya namaḥ
jaya andhakadehavināśa namo jaya dānavavṛndavadhāya namaḥ
jaya niṣkalarūpa sakalāya namo jaya kāla kāmadahāya namaḥ
jaya mecakakaṇṭhadharāya namo jaya sūkṣmanirañjanaśabda namaḥ
jaya ādiranādirananta namo jaya śaṅkara kiṃkaramīśa bhaja
evaṃ stuto mahādevaḥ somarājena pāṇḍava
tuṣṭastasya nṛpaśreṣṭha śivayā śaṅkaro 'bravīt
īśvara uvāca
varaṃ prārthaya me bhadra yatte manasi vartate
sādhu sādhu mahāsattva tuṣṭo 'haṃ tapasā tava
soma uvāca
dakṣaśāpena dagdho 'haṃ kṣīṇasattvo maheśvara
śāpasyopaśamaṃ deva kuru śarma mama prabho
īśvara uvāca
tava bhaktigṛhīto 'hamumayā saha toṣitaḥ
niṣpāpaḥ somanāthastvaṃ saṃjātastīrthasevanāt
ityūce devadeveśaḥ kṣaṇaṃ dhyātvendunā tataḥ
sthāpitaṃ paramaṃ liṅgaṃ kāmadaṃ prāṇināṃ bhuvi
sarvaduḥkhaharaṃ tat tu brahmahatyāvināśanam
yudhiṣṭhira uvāca
somanāthaprabhāvaṃ me saṃkṣepātkathaya prabho
duḥkhārṇavanimagnānāṃ trātā prāpto dvijottama
śrīmārkaṇḍeya uvāca
śṛṇu tīrthaprabhāvaṃ te saṃkṣepātkathayāmy aham
yadvṛttamuttare kūle revāyā urisaṃgame
śambaro nāma rājābhūttasya putrastrilocanaḥ
trilocanasutaḥ kaṇvaḥ sa pāparddhiparo 'bhavat
vane nityaṃ bhramanso 'tha mṛgayūthaṃ dadarśa ha
mṛgayūthaṃ hataṃ tat tu trilocanasutena ca
mṛgarūpī dvijo madhye carate nirjane vane
sa hatastena saṅgena kaṇvena munisattama
brahmahatyānvitaḥ kaṇvo nistejā vyacaranmahīm
vyacaraṃścaiva samprāpto narmadām urisaṃgame
kiṃśukāśokabahale jambīrapanasākule
kadambapāṭalākīrṇe bilvanāraṅgaśobhite
ciñciṇīcampakopete hyagastitaruchādite
prabhūtabhūtasaṃyuktaṃ vanaṃ sarvatra śobhitam
citrakair mṛgamārjārair hiṃsraiḥ śambaraśūkaraiḥ
śaśairgavayasaṃyuktaiḥ śikhaṇḍikharamaṇḍitam
praviṣṭastu vane kaṇvastṛṣārtaḥ śramapīḍitaḥ
snāto revājale puṇye saṅgame pāpanāśane
arcitaḥ parayā bhaktyā somanātho yudhiṣṭhira
papau suvimalaṃ toyaṃ sarvapāpakṣayaṃkaram
phalāni ca vicitrāṇi cakhāda saha kiṃkaraiḥ
suptaḥ pādapacchāyāyāṃ śrānto mṛgavadhena ca
tāvattīrthavaraṃ vipraḥ snānārthaṃ saṅgamaṃ gataḥ
mārgago brāhmaṇo harṣodyuktastadgatamānasaḥ
abalā tamuvācedaṃ tiṣṭha tiṣṭha dvijottama
trasto nirīkṣate yāvaddiśaḥ sarvā nareśvara
tāvadvṛkṣasamārūḍhāṃ striyaṃ raktāmbarāvṛtām
raktamālyāṃ tadā bālāṃ raktacandanacarcitām
raktābharaṇaśobhāḍhyāṃ pāśahastāṃ dadarśa ha
stryuvāca
saṃdeśaṃ śrūyatāṃ vipra yadi gacchasi saṅgame
madbhartā tiṣṭhate tatra śīghrameva visarjaya
ekākinī ca te bhāryā tiṣṭhate vanamadhyagā
ityākarṇya gato vipraḥ saṅgamaṃ suradurlabhe
vṛkṣacchāyānvitaḥ kaṇvo brāhmaṇenāvalokitaḥ
uvāca taṃ prati tadā vacanaṃ brāhmaṇottamaḥ
brāhmaṇa uvāca
vanāntare mayā dṛṣṭā bālā kamalalocanā
raktāmbaradharā tanvī raktacandanacarcitā
raktamālyā suśobhāḍhyā pāśahastā mṛgekṣaṇā
vṛkṣārūḍhāvadadvākyaṃ madbhartā preṣyatāmiti
kaṇva uvāca
kasminsthāne tu viprendra vidyate mṛgalocanā
kasya sā kena kāryeṇa sarvametadvadāśu me
brāhmaṇa uvāca
saṅgamād ardhakrośe sā udyānānte hi vidyate
vacanād brahmaṇasyaiṣā na jñātā pārthivena tu
tadā sa kaṇvabhūpālaḥ svakaṃ dūtaṃ samādiśat
kaṇva uvāca
gaccha tvaṃ pṛcchatāṃ tāṃ kvāgatā kvaca gamiṣyasi
preṣitastvarito dūto gato nārīsamīpataḥ
vṛkṣasthāṃ dadṛśo bālāmuvāca nṛpasattama
mannāthaḥ pṛcchati tvāṃ tu kāsi tvaṃ kva gamiṣyasi
kanyovāca
gururātmavatāṃ śāstā rājā śāstā durātmanām
iha pracchan na pāpānāṃ śāstā vaivasvato yamaḥ
brahmahatyā ca saṃjātā mṛgarūpadharadvijāt
mayā yukto 'pi te rājā muktastīrthaprabhāvataḥ
ardhakrośāntarān madhye brahmahatyā na saṃviśet
somanāthaprabhāvo 'yaṃ vārāṇasyāḥ samaḥ smṛtaḥ
gaccha tvaṃ preṣyatāṃ rājā śīghram atra na saṃśayaḥ
gato bhṛtyastataḥ śīghraṃ vepamānaḥ suvihvalaḥ
samastaṃ kathayāmāsa yadvṛttaṃ hi purātanam
tasya vākyādasau rājā patito dharaṇītale
bhṛtya uvāca
kasmāt tvaṃ śocase nātha pūrvopāttaṃ śubhāśubham
ityākarṇya vacastasya rājā vacanam abravīt
prāṇatyāgaṃ kariṣyāmi somanāthasamīpataḥ
śīghramānīyatāṃ vahnirindhanāni bahūni ca
ānītaṃ tatkṣaṇātsarvaṃ bhṛtyais tadvaśavartibhiḥ
snānaṃ kṛtvā śubhe toye saṅgame pāpanāśane
arcitaḥ parayā bhaktyā somanātho mahībhṛtā
triḥpradakṣiṇataḥ kṛtvā jvalantaṃ jātavedasam
praviṣṭaḥ kaṇvarājāsau hṛdi dhyātvā janārdanam
pītāmbaradharaṃ devaṃ jaṭāmukuṭadhāriṇam
śriyā yuktaṃ suparṇasthaṃ śaṅkhacakragadādharam
surārisūdanaṃ dadhyau sugatir me bhavatviti
papāta puṣpavṛṣṭistu sādhu sādhu nṛpātmaja
āścaryamatulaṃ dṛṣṭvā nirīkṣya ca parasparam
mṛtaṃ taiḥ pāvake bhṛtyairhṛdi dhyātvā gadādharam
vimānasthās tataḥ sarve saṃjātāḥ pāṇḍunandana
niṣpāpāste divaṃ yātāḥ somanāthaprabhāvataḥ
brāhmaṇe saṅgame tatra dhyāyamāne vṛṣadhvajam
śrīmārkaṇḍeya uvāca
somanāthaprabhāvo 'yaṃ śṛṇuṣvaikamanā vidhim
aṣṭamyāṃ vā caturdaśyāṃ sarvakālaṃ raverdine
viśeṣācchuklapakṣe cetsūryavāreṇa saptamī
upoṣya yo naro bhaktyā rātrau kurvīta jāgaram
pañcāmṛtena gavyena snāpayet parameśvaram
śrīkhaṇḍena tato guṇṭhya puṣpadhūpādikaṃ dadet
ghṛtena bodhayed dīpaṃ nṛtyaṃ gītaṃ ca kārayet
somavāre tathāṣṭamyāṃ prabhāte pūjayed dvijān
jitakrodhānātmavataḥ paranindāvivarjitān
sarvāṅgarucirāñchastān svadāraparipālakān
gāyatrīpāṭhamātrāṃśca vikarmaviratān sadā
punarbhūvṛṣalīśūdrī careyur yasya mandire
dūrato 'sau dvijastyājya ātmanaḥ śreya icchatā
hīnāṅgān atiriktāṅgān yeṣāṃ pūrvāparaṃ na hi
vrate śrāddhe tathā dāne dūratastān vivarjayet
āyasī taruṇī tulyā dvijāḥ svādhyāyavarjitāḥ
ātmānaṃ saha yājyena pātayanti na saṃśayaḥ
śālmalīnāvatulyāḥ syuḥ ṣaṭkarmaniratā dvijāḥ
dātāraṃ ca tathātmānaṃ tārayanti taranti ca
śrāddhaṃ someśvare pārtha yaḥ kuryādgatamatsaraḥ
pretāstasya hi suprītā yāvad ābhūtasamplavam
annaṃ vastraṃ hiraṇyaṃ ca yo dadyād agrajanmane
sa yāti śāṅkare loka iti me satyabhāṣitam
hayaṃ yo yacchate tatra sampūrṇaṃ taruṇaṃ sitam
raktaṃ vā pītavarṇaṃ vā sarvalakṣaṇasaṃyutam
kuṅkumena viliptāṅgāvagrajanmahayāvapi
sragdāmabhūṣitau kāryau sitavastrāvaguṇṭhitau
aṅghriḥ pradīyatāṃ skandhe madīye hayamāruha
ārūḍhe brāhmaṇe brūyād bhāskaraḥ prīyatāmiti
sa yāti śāṃkaraṃ lokaṃ sarvapāpavivarjitaḥ
uparāge tu somasya tīrthaṃ gatvā jitendriyaḥ
satyalokāc cyutaścāpi rājā bhavati dhārmikaḥ
tasya vāsaḥ sadā rājanna naśyati kadācana
dīrghāyurjāyate putro bhāryā ca vaśavartinī
jīvedvarṣaśataṃ sāgraṃ sarvaduḥkhavivarjitaḥ
sopavāso jitakrodho dhenuṃ dadyāddvijanmane
savatsāṃ kṣīrasaṃyuktāṃ śvetavastrāvalokitām
śabalāṃ pītavarṇāṃ ca dhūmrāṃ vā nīlakarburām
kapilāṃ vā savatsāṃ ca ghaṇṭābharaṇabhūṣitām
rūpyakhurāṃ kāṃsyadohāṃ svarṇaśṛṅgīṃ nareśvara
śvetayā vardhate vaṃśo raktā saubhāgyavardhinī
śabalā pītavarṇā ca duḥkhaghnyau saṃprakīrtite
kapilā nāśayet pāpaṃ saptajanmasamudbhavam
satyalokamavāpnoti gopradāyī nareśvara
pakṣānte 'tha vyatīpāte vai dhṛtau ravisaṃkrame
dinakṣaye gajacchāyāṃ grahaṇe bhāskarasya ca
ye vrajanti mahātmānaḥ saṅgame suradurlabhe
mṛdāvaguṇṭhayitvā tu cātmānaṃ saṅgame viśet
hṛdayāntarjale jāpyā prāṇāyāmo 'thavā nṛpa
gāyatrī vaiṣṇavī caiva saurī śaivī yadṛcchayā
te 'pi pāpaiḥ pramucyanta ityevaṃ śaṅkaro 'bravīt
jagatīṃ somanāthasya yastu kuryāt pradakṣiṇām
pradakṣiṇīkṛtā tena saptadvīpā vasuṃdharā
brahmahatyā surāpānaṃ gurudāraniṣevaṇam
bhrūṇahā svarṇahartā ca mucyante nātra saṃśayaḥ
tīrthākhyānamidaṃ puṇyaṃ yaḥ śṛṇoti jitendriyaḥ
vyādhito mucyate rogī cārogī sukhamāpnuyāt
yatte saṃdahyate cetaḥ śṛṇu tanme yudhiṣṭhira
naikāpi nṛpa loke 'smin bhrūṇahatyā sudustyajā
kimu ṣaḍviṃśatiṃ pārtha prāpa yāḥ kṣaṇadākaraḥ
so 'pi tīrthamidaṃ prāpya tapastaptvā suduścaram
vimuktaḥ sarvapāpebhyaḥ śītaraśmirabhūtsukhī
śrūyate nṛpa paurāṇī gāthā gītā maharṣibhiḥ
liṅgaṃ pratiṣṭhitaṃ hyekaṃ daśabhrūṇahanaṃ bhavet
ato liṅgatrayaṃ somaḥ sthāpayāmāsa bhārata
revaurisaṃgame hyādyaṃ dvitīyaṃ bhṛgukacchake
tataḥ siddhiṃ parāṃ prāpya prabhāse tu tṛtīyakam
iti te kathitaṃ sarvaṃ tīrthamāhātmyamuttamam
dharmyaṃ yaśasyamāyuṣyaṃ svargyaṃ saṃśuddhikṛnnṛṇām
putrārthī labhate putrānniṣkāmaḥ svargamāpnuyāt
mucyate sarvapāpebhyas tīrthaṃ kṛtvā paraṃ nṛpa
etatte sarvamākhyātaṃ somanāthasya yatphalam
śrutvā putramavāpnoti snātvā cāṣṭau na saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe somanāthatīrthamāhātmyavarṇanaṃ nāma pañcāśītitamo 'dhyāyaḥ
śrīmārkaṇḍeya uvāca
tato gacchenmahārāja piṅgalāvartam uttamam
saṅgamasya samīpasthaṃ revāyā uttare taṭe
havyavāhena rājendra sthāpitaḥ piṅgaleśvaraḥ
yudhiṣṭhira uvāca
havyavāhena bhagavannīśvaraḥ sthāpitaḥ katham
etadākhyāhi me sarvaṃ prasādād vaktum arhasi
mārkaṇḍeya uvāca
śambhunā retasā rājaṃstarpito havyavāhanaḥ
prāptasaukhyena raudreṇa gauryākrīḍanacetasā
havyavāhamukhe kṣiptaṃ rudreṇāmitatejasā
rudrasya retasā dagdhas tīrthayātrākṛtādaraḥ
sāgarāṃśca nadīrgatvā kramādrevāṃ samāgataḥ
cacāra parayā bhaktyā dhyānamugraṃ hutāśanaḥ
vāyubhakṣaḥ śataṃ sāgraṃ yāvattepe hutāśanaḥ
tāvattuṣṭo mahādevo varado jātavedasaḥ
saṃnidhau samupetyātha vacanaṃ cedam abravīt
īśvara uvāca
varaṃ vṛṇīṣva havyāśa yaste manasi vartate
vahnir uvāca
namaste sarvalokeśa ugramūrte namo 'stu te
retasā tava saṃdagdhaḥ kuṣṭhī jāto maheśvara
kṛpāṃ kuru mahādeva mama rogaṃ vināśaya
īśvara uvāca
havyavāha bhavārogo matprasādācca satvaram
atra tīrthe kṛtasnānaḥ svarūpaṃ pratipatsyase
ityuktvā ca mahādevastatraivāntaradhīyata
anantaraṃ havyavāhaḥ sasnau revājale tvaran
tadaiva roganirmukto 'bhavaddivyasvarūpavān
sthāpayāmāsa deveśaṃ sa vahniḥ piṅgaleśvaram
nāmnā saṃpūjayāmāsa tuṣṭāva stutibhirmudā
tato jagāma deśaṃ svaṃ devānāṃ havyavāhanaḥ
havyavāhena bhūpaivaṃ sthāpitaḥ piṅgaleśvaraḥ
jitakrodho hi yastatra upavāsaṃ samācaret
atirāntraphalaṃ tasya ante rudratvamāpnuyāt
guṇānvitāya viprāya kapilāṃ tatra bhārata
alaṃkṛtya savatsāṃ ca śaktyālaṅkārabhūṣitām
yaḥ prayacchati rājendra sa gacchetparamāṃ gatim
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe piṅgaleśvaratīrthamāhātmyavarṇanaṃ nāma ṣaḍaśītitamo 'dhyāyaḥ
śrīmārkaṇḍeya uvāca
tato gacchenmahīpāla tīrthaṃ paramaśobhanam
sthāpitaṃ munisaṅghair yadbrahmavaṃśasamudbhavaiḥ
ṛṇamocanamityākhyaṃ revātaṭasamāśritam
ṣaṇmāsaṃ manujo bhaktyā tarpayan pitṛdevatāḥ
devaiḥ pitṛmanuṣyaiśca ṛṇamātmakṛtaṃ ca yat
mucyate tatkṣaṇān martyaḥ snāto vai narmadājale
pratyakṣaṃ duritaṃ tatra dṛśyate phalarūpataḥ
tatra tīrthe tu yo rājannekacitto jitendriyaḥ
snātvā dānaṃ ca vai dadyād arcayed girijāpatim
ṛṇatrayavinirmukto nāke dīpyati devavat
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ṛṇatrayamocanatīrthamāhātmyavarṇanaṃ nāma saptāśītitamo 'dhyāyaḥ
śrīmārkaṇḍeya uvāca
tasyaivānantaraṃ pārtha kāpilaṃ tīrtham āśrayet
sthāpitaṃ kapilenaiva sarvapātakanāśanam
aṣṭamyāṃ ca site pakṣe caturdaśyāṃ nareśvara
snāpayetparayā bhaktyā kapilākṣīrasarpiṣā
śrīkhaṇḍena sugandhena guṇṭhayeta maheśvaram
tataḥ sugandhapuṣpaiśca śvetaiśca nṛpasattama
ye 'rcayanti jitakrodhā na te yānti yamālayam
asipattravanaṃ ghoraṃ yamaculhī sudāruṇā
dṛśyate naiva vidvadbhiḥ kapileśvarapūjanāt
snātvā revājale puṇye bhojayed brāhmaṇāñchubhān
gopradānena vastreṇa tiladānena bhārata
chatraśayyāpradānena rājā bhavati dhārmikaḥ
tīvratejā vighoraś ca jīvatputraḥ priyaṃvadaḥ
śatruvargo na tasya syāt kadācit pāṇḍunandana
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kapileśvaratīrthamāhātmyavarṇanaṃ nāmāṣṭāśītitamo 'dhyāyaḥ
śrīmārkaṇḍeya uvāca
tato gacchettu rājendra pūtikeśvaramuttamam
narmadādakṣiṇe kūle sarvapāpakṣayaṃkaram
sthāpitaṃ jāmbuvantena lokānāṃ tu hitārthinā
rājā prasenajinnāma tasyāṃ vakṣasthalān maṇau
samutkṣipte tu tenaiva sapūtirabhavadvraṇaḥ
tatra tīrthe tapastaptvā nirvraṇaḥ samajāyata
tena tatsthāpitaṃ liṅgaṃ pūtikeśvaramuttamam
yastatra manujo bhaktyā snāyādbharatasattama
sarvānkāmānavāpnoti sampūjya parameśvaram
kṛṣṇāṣṭamyāṃ caturdaśyāṃ sarvakālaṃ narādhipa
ye 'rcayanti sadā devaṃ te na yānti yamālayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe pūtikeśvaratīrthamāhātmyavarṇanaṃ nāmaikonanavatitamo 'dhyāyaḥ
śrīmārkaṇḍeya uvāca
revāyā uttare kūle vaiṣṇavaṃ tīrthamuttamam
jalaśāyīti vai nāma vikhyātaṃ vasudhātale
dānavānāṃ vadhaṃ kṛtvā suptastatra janārdanaḥ
cakraṃ prakṣālitaṃ tatra devadevena cakriṇā
sudarśanaṃ ca niṣpāpaṃ revājalasamāśrayāt
yudhiṣṭhira uvāca
cakratīrthaṃ samācakṣva munisaṃghaiś ca vanditam
viṣṇoḥ prabhāvamatulaṃ revāyāścaiva yatphalam
śrīmārkaṇḍeya uvāca
sādhu sādhu mahāprājña viraktastvaṃ yudhiṣṭhira
guhyādguhyataraṃ tīrthaṃ nirmitaṃ cakriṇā svayam
tatte 'haṃ sampravakṣyāmi kathāṃ pāpapraṇāśinīm
āsītpurā mahādaityastālamegha iti śrutaḥ
tena devā jitāḥ sarve hṛtarājyā narādhipa
yajñabhāgān svayaṃ bhuṅkte ahaṃ viṣṇurna saṃśayaḥ
dhanadasya hṛtaṃ cittaṃ hṛtaḥ śakrasya vāraṇaḥ
indrāṇīṃ vāñchate pāpo hayaratnaṃ raverapi
tālameghabhayāt pārtha ravirudrāḥ savāsavāḥ
yamaḥ skando jaleśo 'gnirvāyurdevo dhaneśvaraḥ
savākpatimaheśāśca naṣṭacittāḥ pitāmaham
gatā devā brahmalokaṃ tatra dṛṣṭvā pitāmaham
tuṣṭuvurvividhaiḥ stotrair vāgīśapramukhāḥ surāḥ
guṇatrayavibhāgāya paścād bhedam upeyuṣe
dṛṣṭvā devān nirutsāhān vivarṇān avanīpate
prasādābhimukho devaḥ pratyuvāca divaukasaḥ
brahmovāca
svāgataṃ surasaṅghasya kāntirnaṣṭā purātanī
himakliṣṭaprabhāveṇa jyotīṃṣīva mukhāni vaḥ
praśamādarciṣām etad anudgīrṇaṃ surāyudham
vṛtrasya hantuḥ kuliśaṃ kuṇṭhitaśrīva lakṣyate
kiṃ cāyamaridurvāraḥ pāṇau pāśaḥ pracetasaḥ
mantreṇa hatavīryasya phaṇino dainyam āśritaḥ
kuberasya manaḥśalyaṃ śaṃsatīva parābhavam
apaviddhagato vāyurbhagnaśākha iva drumaḥ
yamo 'pi vilikhanbhūmiṃ daṇḍenāstamitatviṣā
kurute 'sminn amogho 'pi nirvāṇālātalāghavam
amī ca kathamādityāḥ pratāpakṣatiśītalāḥ
citranyastā iva gatāḥ prakāmālokanīyatām
tadbrūta vatsāḥ kimitaḥ prārthayadhvaṃ samāgatāḥ
kimāgamanakṛtyaṃ vo brūta niḥsaṃśayaṃ surāḥ
mayi sṛṣṭir hi lokānāṃ rakṣā yuṣmāsvavasthitā
tato mandānilodbhūtakamalākaraśobhinā
guruṃ netrasahasreṇa prerayāmāsa vṛtrahā
sa dvinetraṃ hareścakṣuḥ sahasranayanādhikam
vācaspatiruvācedaṃ prāñjalir jalajāsanam
yuṣmadvaṃśodbhavastāta tālamegho mahābalaḥ
upatāpayate devāndhūmaketurivocchritaḥ
tena devagaṇāḥ sarve duḥkhitā dānavena ca
tālamegho daityapatiḥ sarvānno bādhate balī
tasmāttvāṃ śaraṇaṃ prāptāḥ śaraṇaṃ no vidhe bhava
tataḥ prasanno bhagavān vedhāstān abravīd vacaḥ
brahmovāca
tālameghena vo madhye balī tena samaḥ surāḥ
vinā mādhavadevena sādhyo me naiva dānavaḥ
tataḥ suragaṇāḥ sarve viriñcipramukhā nṛpa
kṣīrodaṃ prasthitāḥ sarve duḥkhitāstena vairiṇā
tvaritāḥ prasthitā devāḥ keśavaṃ draṣṭukāmyayā
kṣīrodaṃ sāgaraṃ gatvāstuvaṃste jalaśāyinam
devā ūcuḥ
jagadādiranādistvaṃ jagadanto 'pyanantakaḥ
jaganmūrtiramūrtistvaṃ jaya gīrvāṇapūjita
jaya kṣīrodaśayana jaya lakṣmyā sadā vṛta
jaya dānavanāśāya jaya devakinandana
jaya śaṅkhagadāpāṇe jaya cakradhara prabho
iti devastutiṃ śrutvā prabuddho jalaśāyyatha
uvāca madhurāṃ vāṇīṃ meghagambhīranisvanām
kimarthaṃ bodhito brahman samarthair vaḥ surāsuraiḥ
brahmovāca
tālameghabhayātkṛṣṇa samprāptās tava mandiram
na vadhyaḥ kasyacit pāpastālamegho janārdana
tvameva jahi taṃ duṣṭaṃ mṛtyuṃ yāsyati nānyathā
śrīkṛṣṇa uvāca
svasthānaṃ gamyatāṃ devāḥ svakīyāṃ labhata prajām
duṣṭātmānaṃ haniṣyāmi tālameghaṃ mahābalam
sthānaṃ bruvantu me devā vasedyatra sa dānavaḥ
devā ūcuḥ
himācalaguhāyāṃ sa vasate dānaveśvaraḥ
caturviṃśatisāhasraiḥ kanyābhiḥ parivāritaḥ
turaṅgaiḥ syandanaiḥ kṛṣṇa saṃkhyā tasya na vidyate
naṭā nānāvidhāstatra asaṃkhyātaguṇā hare
dviradāḥ parvatākārā hayāśca dviradopamāḥ
mahābalo vasettatra gīrvāṇabhayadāyakaḥ
śrutvā devo vacasteṣāṃ devānāmāturātmanām
acintayadgarutmantaṃ śatrusaṅghavināśanam
cakraṃ kareṇa saṃgṛhya gadācakradharaḥ prabhuḥ
śārṅgaṃ ca muśalaṃ sīraṃ karairgṛhya janārdanaḥ
ārūḍhaḥ pakṣirājendraṃ vadhārthaṃ dānavasya ca
dānavasya pure peturutpātā ghorarūpiṇaḥ
gomāyurgṛdhramadhye tu kapotaiḥ samamāviśat
vinā vātena tasyaiva dhvajadaṇḍaḥ papāta ha
sarpasūṣakayor yuddhaṃ tathā kesarināgayoḥ
unmārgāḥ saritastatrāvahanraktavimiśritāḥ
akālatarupuṣpāṇi dṛśyante sma samantataḥ
tataḥ prāpto jagannātho himavantaṃ nageśvaram
pāñcajanyaśvasahasā pūritaḥ purasannidhau
tena śabdena mahatā hyārūḍho dānaveśvaraḥ
uvāca ca tadā vākyaṃ tālamegho mahābalaḥ
tālamegha uvāca
ko 'yaṃ mṛtyuvaśaṃ prāpto hyajñātvā mama vikramam
dhundhumārājñayā hyāśu svasainyaparivāritaḥ
balādānaya taṃ baddhvā mamāgre bahuśālinam
dhundhumāra uvāca
ānayāmi na sandehaḥ suro yakṣo 'tha kinnaraḥ
syandanaughaiḥ samāyukto gajavājibhaṭaiḥ saha
hṛṣṭastato jagadyoniḥ suparṇastho mahābalaḥ
gṛhyatāṃ gṛhyatāmeṣa ityuktāstena kiṃkarāḥ
caturdikṣu pradhāvanta itaścetaśca sarvataḥ
suparṇenāgnirūpeṇa dagdhāste śalabhā yathā
dhundhumāro 'pi kṛṣṇena śaraghātena tāḍitaḥ
hato vakṣaḥsthale pāpo mṛtāvastho rathopari
hāhākāraṃ tataḥ sarve dānavāścakrurāturāḥ
tālameghas tataḥ kruddho rathārūḍho vinirgataḥ
dadṛśe keśavaṃ pārtha śaṅkhacakragadādharam
tālamegha uvāca
anye te dānavāḥ kṛṣṇa ye hatāḥ samare tvayā
hiraṇyakaśipuprakhyānapumāṃso hi te 'cyuta
ityuktvā dānavaḥ pārtha varṣayāmāsa sāyakaiḥ
dānavasya śarān muktān chedayāmāsa keśavaḥ
garutmānavadhītsainyamavadhyaṃ yatsurāsuraiḥ
kṛṣṇena dviguṇāstasya preṣitāḥ svaśilīmukhāḥ
dviguṇaṃ dviguṇīkṛtya preṣayāmāsa dānavaḥ
tānapyaṣṭaguṇaiḥ kṛṣṇaśchādayāmāsa sāyakaiḥ
tataḥ kruddhena daityena hyāgneyaṃ bāṇamuttamam
vāruṇaṃ preṣayāmāsa tvāgneyaṃ śamitaṃ tataḥ
vāruṇenaiva vāyavyaṃ tālamegho vyasarjayat
sārpaṃ caiva hṛṣīkeśo vāyavyasya praśāntaye
nārasiṃhaṃ nṛsiṃho 'pi preṣayāmāsa pāṇḍava
nārasiṃhaṃ tato dṛṣṭvā tālamegho mahābalaḥ
uttīrya syandanācchīghraṃ gṛhītvā khaḍgacarmaṇī
kṛṣṇa tvāṃ preṣayiṣyāmi yamamārgaṃ sudāruṇam
ityuktvā dānavaḥ pārtha āgataḥ keśavaṃ prati
khaḍgenātāḍayaddaityo gadāpāṇiṃ janārdanam
maṇḍalāgraṃ tato gṛhya keśavo hṛṣṭamānasaḥ
jaghanoraḥsthale pārtha tālameghaṃ mahāhave
janārdanas tadā daityaṃ daityo harimahanmṛdhe
janārdanas tataḥ kruddhastālameghāya bhārata
amoghaṃ cakramādāya muktaṃ tasya ca mūrdhani
nipapāta śiras tasya parvatāśca cakampire
samudrāḥ kṣubhitāḥ pārtha nadya unmārgagāminīḥ
puṣpavṛṣṭiṃ tato devā mumucuḥ keśavopari
avadhyaḥ surasaṅghānāṃ sūditaḥ keśava tvayā
svasthāścaiva tato devāstālameghe nipātite
janārdano 'pi kaunteya narmadātaṭamāśritaḥ
kṣīrodāṃ narmadāṃ matvā anantabhujagopari
lakṣmyā samanvitaḥ kṛṣṇo nilīnaścottare taṭe
cakraṃ vibhīṣaṇaṃ martye jvālāmālāsamanvitam
patitaṃ narmadātoye jalaśāyisamīpataḥ
nirdhūtakalmaṣaṃ jātaṃ narmadātoyayogataḥ
tālameghavadhotpannaṃ yatpāpaṃ nṛpanandana
tatsravaṃ kṣālitaṃ sadyo narmadāṃbhasi bhārata
tadāprabhṛti loke 'smiñjalaśāyī mahīpate
cakratīrthaṃ vadantyanye kecit kālāghanāśanam
vikhyātaṃ bhārate varṣe narmadāyāṃ mahīpate
tattīrthasya prabhāvo 'yaṃ śrūyatāmavanīpate
yathā 'nanto hi nāgānāṃ devānāṃ ca janārdanaḥ
māsānāṃ mārgaśīrṣo 'sti nadīnāṃ narmadā yathā
māsi mārgaśire pārtha hyekādaśyāṃ site 'hani
gatvā yo manujo bhaktyā kāmakrodhavivarjitaḥ
vaiṣṇavīṃ bhāvanāṃ kṛtvā jaleśaṃ tu vrajeta vai
ekabhuktaṃ ca naktaṃ ca tathaivāyācitaṃ nṛpa
upavāsaṃ tathā dānaṃ brāhmaṇānāṃ ca bhojanam
karoti ca kuruśreṣṭha na sa yāti yamālayam
yamalokabhayādbhītā ye lokāḥ pāṇḍunandana
te paśyantu śriyaḥ kāntaṃ nāgaparyaṅkaśāyinam
gopījanasamāvṛttaṃ yoganidrāṃ samāśritam
viśvarūpaṃ jagannāthaṃ saṃsārabhayanāśanam
snāpayet parayā bhaktyā kṣaudrakṣīreṇa sarpiṣā
khaṇḍena toyamiśreṇa jagadyoniṃ janārdanam
snāpyamānaṃ ca paśyanti ye lokā gatamatsarāḥ
te yānti paramaṃ lokaṃ surāsuranamaskṛtam
ghṛtena bodhayed dīpamathavā tailapūritam
rātrau jāgaraṇaṃ kṛtvā daivasyāgre vimatsarāḥ
ye kathāṃ vaiṣṇavīṃ bhaktyā śṛṇvanti ca nṛpottama
brahmahatyādipāpāni naśyante nātra saṃśayaḥ
pradakṣiṇanti ye martyā jalaśāyijagadgurum
pradakṣiṇīkṛtā taistu saptadvīpā vasuṃdharā
tataḥ prabhāte vimale pitṝn saṃtarpayej jalaiḥ
śrāddhaṃ ca brāhmaṇaistatra yogyaiḥ pāṇḍava mānavāḥ
svadāranirataiḥ śāntaiḥ paradāravivarjakaiḥ
vedābhyasanaśīlaiśca svakarmanirataiḥ śubhaiḥ
nityaṃ yajanaśīlaiśca trisandhyāparipālakaiḥ
śraddhayā kārayecchrāddhaṃ yadīcchecchreya ātmanaḥ
te dhanyā mānuṣe loke vandyā hi bhuvi mānavāḥ
ye vasanti sadākālaṃ pādapadmāśrayā hareḥ
jalaśāyaṃ prapaśyanti pratyakṣaṃ suranāyakam
pakṣopavāsaṃ pārākaṃ vrataṃ cāndrāyaṇaṃ śubham
māsopavāsamugraṃ ca ṣaṣṭhānnaṃ pañcamaṃ vratam
tatra tīrthe tu yaḥ kuryāt so 'kṣayāṃ gatim āpnuyāt
śrīmārkaṇḍeya uvāca
ataḥ paraṃ pravakṣyāmi tiladhenośca yatphalam
yathā yasminyadā deyā dāne tasyāḥ śubhaṃ phalam
etatkathāntaraṃ puṇyamṛṣerdvaipāyanātpurā
śrutaṃ hi naimiṣe puṇye nāradādyairanekadhā
idaṃ paramamāyuṣyaṃ maṅgalyaṃ kīrtivardhanam
viprāṇāṃ śrāvayanvidvānphalānantyaṃsamaśnute
bahubhyo na pradeyāni gaurgṛhaṃ śayanaṃ striyaḥ
vibhaktadakṣiṇā hyetā dātāraṃ nāpnuvanti ca
ekametatpradātavyaṃ na bahūnāṃ yudhiṣṭhira
sā ca vikrayamāpannā dahatyāsaptamaṃ kulam
yathālābhā tu sarveṣāṃ caturdroṇā tu gauḥ smṛtā
droṇasya vatsakaḥ kāryo bahūnāṃ vāpi kāmataḥ
yasmindeśe tu yanmānaṃ viṣaye vā vicāritam
tena mānena tāṃ kurvannakṣayaṃ phalam aśnute
sukhapūrvaṃ śucau bhūmau puṣpadhūpākṣataistathā
karṇābhyāṃ ratne dātavye dīpau netradvaye tathā
śrīkhaṇḍamurasi sthāpyaṃ tābhyāṃ caiva tu kāñcanam
ūrdhve madhu ghṛtaṃ deyaṃ kuryāt sarṣaparomakam
kambale kambalaṃ dadyācchroṇyāṃ madhu ghṛtaṃ tathā
yavasaṃ pāyasaṃ dadyād ghṛtaṃ kṣaudrasamanvitam
svarṇaśṛṅgī rūpyaśiphārukmalāṅgūlasaṃyutā
ratnapṛṣṭhī tu dātavyā kāṃsyapātrāvadohinī
yatsyādbālyakṛtaṃ pāpaṃ yadvā kṛtam ajānatā
vācā kṛtaṃ karmakṛtaṃ manasā yadvicintitam
jale niṣṭhīvitaṃ caiva muśalaṃ vāpi laṅghitam
vṛṣalīgamanaṃ caiva gurudāraniṣevaṇam
kanyāyā gamanaṃ caiva suvarṇasteyameva ca
surāpānaṃ tathā cānyattiladhenuḥ punāti hi
ahorātropavāsena vidhivattāṃ visarjayet
yā sā yamapure ghore nadī vaitaraṇī smṛtā
vālukāyo'śmasthalā ca pacyate yatra duṣkṛtī
avīcirnarako yatra yatra yāmalaparvatau
yatra lohamukhāḥ kākā yatra śvāno bhayaṃkarāḥ
asipattravanaṃ caiva yatra sā kūṭaśālmalī
tānsukhena vyatikramya dharmarājālayaṃ vrajet
dharmarājastu taṃ dṛṣṭvā sūnṛtaṃ vakti bhārata
vimānamuttamaṃ yogyaṃ maṇiratnavibhūṣitam
atrāruhya naraśreṣṭha prayāhi paramāṃ gatim
mā ca cāṭu bhaṭe dehi maiva dehi purohite
mā ca kāṇe virūpe ca nyūnāṅge na ca devale
avedaviduṣe naiva brāhmaṇe sarvavikraye
mitraghne ca kṛtaghne ca mantrahīne tathaiva ca
vedāntagāya dātavyā śrotriyāya kuṭumbine
vedāntagasute deyā śrotriye gṛhapālake
sarvāṅgarucire vipre sadvṛtte ca priyaṃvade
pūrṇimāyāṃ tu māghasya kārttikyām atha bhārata
vaiśākhyāṃ mārgaśīrṣyāṃ vāṣāḍhyāṃ caitryām athāpi vā
ayane viṣuve caiva vyatīpāte ca sarvadā
ṣaḍaśītimukhe puṇye chāyāyāṃ kuṃjarasya vā
eṣa te kathitaḥ kalpastiladhenor mayānagha
vrajanti vaiṣṇavaṃ lokaṃ dattvā pādaṃ yamopari
prāṇatyāgāt paraṃ lokaṃ vaiṣṇavaṃ nātra saṃśayaḥ
bhittvāśu bhāskaraṃ yānti nātra kāryā vicāraṇā
etatte sarvamākhyātaṃ cakratīrthaphalaṃ nṛpa
yacchrutvā mānavo bhaktyā sarvapāpaiḥ pramucyate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe jalaśāyitīrthamāhātmyavarṇanaṃ nāma navatitamo 'dhyāyaḥ
śrīmārkaṇḍeya uvāca
tato gacchenmahīpāla tīrthaparamapāvanam
caṇḍādityaṃ nṛpaśreṣṭha sthāpitaṃ caṇḍamuṇḍayoḥ
āstāṃ purā mahādaityau caṇḍamuṇḍau sudāruṇau
narmadātīramāśritya ceratur vipulaṃ tapaḥ
dhyāyantau bhāskaraṃ devaṃ tamonāśaṃ jagattraye
tuṣṭastattapasā devaḥ sahasrāṃśuruvāca ha
sādhu sādhviti tau pārtha narmadāyāḥ śubhe taṭe
varaṃ prārthayataṃ vīrau yatheṣṭaṃ cetasecchitam
caṇḍamuṇḍāvūcatuḥ
ajeyau sarvadevānāṃ bhūyāsvāvāṃ samāhitau
sarvarogaiḥ parityaktau sarvakālaṃ divākara
evamastviti tau prāha bhāskaro vāritaskaraḥ
ityuktvāntardadhe bhānurdaityābhyāṃ tatra bhāskaraḥ
sthāpitaḥ parayā bhaktyā taṃ gacchedātmasiddhaye
gīrvāṇāṃśca manuṣyāṃśca pitṝṃs tatrāpi tarpayet
sa vased bhāskare loke viriñcidivasaṃ nṛpa
ghṛtena bodhayeddīpaṃ ṣaṣṭhyāṃ sa ca nareśvara
mucyate sarvapāpaistu pratiyāti puraṃ raveḥ
utpattiṃ caṇḍabhānoryaḥ śṛṇoti bharatarṣabha
vijayī sa sadā nūnamādhivyādhivivarjitaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe caṇḍādityatīrthamāhātmyavarṇanaṃ nāmaikanavatitamo 'dhyāyaḥ
śrīmārkaṇḍeya uvāca
tato gacchettu rājendra yamahāsyamanuttamam
sarvapāpaharaṃ tīrthaṃ narmadātaṭamāśritam
yudhiṣṭhira uvāca
yamahāsyaṃ kathaṃ jātaṃ pṛthivyāṃ dvijapuṃgava
etatsarvaṃ mamākhyāhi paraṃ kautūhalaṃ hi me
śrīmārkaṇḍeya uvāca
sādhu sādhu mahāprājña pṛṣṭo 'haṃ nṛpanandana
snānārthaṃ narmadāṃ puṇyāmāgataste pitā purā
rajakena yathā dhautaṃ vastraṃ bhavati nirmalam
tathāsau nirmalo jāto dharmarājo yudhiṣṭhira
sa paśyannirmalaṃ dehaṃ hasanprovāca vismitaḥ
yama uvāca
matpuraṃ katham āyānti manujāḥ pāpabṛṃhitāḥ
snānenaikena revāyāḥ prāpyate vaiṣṇavaṃ padam
samarthā ye na paśyanti revāṃ puṇyajalāṃ śubhām
jātyandhaiste samā jñeyā mṛtaiḥ paṅgubhireva vā
samarthā ye na paśyanti revāṃ puṇyajalāṃ nadīm
etasmāt kāraṇād rājanhasito lokaśāsanaḥ
sthāpayitvā yamastatra devaṃ svargaṃ jagāma ha
yamahāseśvare rājañjitakrodho jitendriyaḥ
viśeṣāccāśvine māsi kṛṣṇapakṣe caturdaśīm
upoṣya parayā bhaktyā sarvapāpaiḥ pramucyate
rātrau jāgaraṇaṃ kuryāddīpaṃ devasya bodhayet
ghṛtena caiva rājendra śṛṇu tatrāsti yatphalam
mucyate pātakaiḥ sarvair agamyāgamanodbhavaiḥ
abhakṣyabhakṣaṇodbhūtair apeyāpeyajair api
avāhyavāhite yatsyād adohyādohane yathā
snānamātreṇa tasyaivaṃ yānti pāpānyanekadhā
yamalokaṃ na vīkṣeta manujaḥ sa kadācana
pitṝṇāṃ paramaṃ guhyamidaṃ bhūmau nareśvara
dadatām akṣayaṃ sarvaṃ yamahāsye na saṃśayaḥ
amāvāsyāṃ jitakrodho yastu pūjayate dvijān
hiraṇyabhūmidānena tiladānena bhūyasā
kṛṣṇājinapradānena tiladhenupradānataḥ
vidhānoktadvijāgryāya ye pradāsyanti bhaktitaḥ
hayaṃ vā kuṃjaraṃ vātha dhūrvahau sīrasaṃyutau
kanyāṃ vasumatīṃ gāṃ ca mahiṣīṃ vā payasvinīm
dadate ye nṛpaśreṣṭha nopasarpanti te yamam
yamo 'pi bhavati prītaḥ pratijanma yudhiṣṭhira
yamasya vāho mahiṣo mahiṣyastasya mātaraḥ
tāsāṃ dānaprabhāveṇa yamaḥ prīto bhaved dhruvam
nāsau yamamavāpnoti yadi pāpaiḥ samāvṛtaḥ
etasmāt kāraṇād atra mahiṣīdānamuttamam
tasyāḥ śṛṅge jalaṃ kāryaṃ dhūmravastrānuveṣṭitā
āyasasya khurāḥ kāryās tāmrapṛṣṭhāḥ subhūṣitāḥ
lavaṇācalaṃ pūrvasyāmāgneyyāṃ guḍaparvatam
kārpāsaṃ yāmyabhāgaṃ tu navanītaṃ tu nairṛte
paścime saptadhānyāni vāyavye taṃdulāḥ smṛtāḥ
saumye tu kāñcanaṃ dadyād īśāne ghṛtameva ca
pradadyādyamarājo me prīyatāmityudīrayan
ityuccārya dvijasyāgre yamalokaṃ mahābhayam
asipattravanaṃ ghoraṃ yamacullī sudāruṇā
raudrā vaitaraṇī caiva kumbhīpāko bhayāvahaḥ
kālasūtro mahābhīmas tathā yamalaparvatau
krakacaṃ tailayantraṃ ca śvāno gṛdhrāḥ sudāruṇāḥ
nirucchvāsā mahānādā bhairavo rauravastathā
ete ghorā yāmyaloke śrūyante dvijasattama
tvatprasādena te somyāstīrthasyāsya prabhāvataḥ
dānasyāsya prabhāveṇa yamarājaprasādataḥ
narake 'haṃ na yāsyāmi dvija janmani janmani
yamahāsyasya cākhyānam idaṃ śṛṇvanti ye narāḥ
te 'pi pāpavinirmuktā na paśyanti yamālayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe yamahāsyatīrthamāhātmyavarṇanaṃ nāma dvinavatitamo 'dhyāyaḥ
śrīmārkaṇḍeya uvāca
tato gacchettu rājendra kalhoḍītīrthamuttamam
vikhyātaṃ bhārate loke gaṅgāyāḥ pāpanāśanam
durlabhaṃ manujaiḥ pārtha revātaṭasamāśritam
prāṇināṃ pāpanāśāya ūṣaraṃ puṣkaraṃ tathā
tattu tīrthamidaṃ puṇyamityevaṃ śūlino vacaḥ
jāhnavī paśurūpeṇa tatra snānārthamāgatā
atastadviśrutaṃ loke kalhoḍītīrthamuttamam
trirātraṃ kārayettatra pūrṇimāyāṃ yudhiṣṭhira
rajastamastathā krodhaṃ dambhaṃ mātsaryameva ca
etāṃstyajati yaḥ pārtha tenāptaṃ mokṣajaṃ phalam
payasā snāpayed devaṃ trisandhyaṃ ca tryahaṃ tathā
payo gosambhavaṃ sadyaḥ savatsā jīvaputriṇī
kṛtvā tattāmraje pātre kṣaudreṇa caiva yojite
oṃ namaḥ śrīśivāyeti snānaṃ devasya kārayet
sa yāti tridaśasthānaṃ nākastrībhiḥ samāvṛtaḥ
yastatra vidhivatsnātvā dānaṃ preteṣu yacchati
śuklāṃ gāṃ dāpayet tatra prīyatāṃ me pitāmahāḥ
brāhmaṇe śaucasampanne svadāranirate sadā
savatsāṃ vastrasaṃyuktāṃ hiraṇyopari saṃsthitām
sattvayukto dadad rājañchāmbhavaṃ lokamāpnuyāt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kalhoḍītīrthamāhātmyavarṇanaṃ nāma trinavatitamo 'dhyāyaḥ
śrīmārkaṇḍeya uvāca
tasyaivānantaraṃ rājannanditīrthaṃ vrajecchubham
sarvapāpaharaṃ puṃsāṃ nandinā nirmitaṃ purā
pāpaughahatajantūnāṃ mokṣadaṃ narmadātaṭe
ahorātroṣito bhūtvā nandināthe yudhiṣṭhira
pañcopacārapūjāyām arcayen nandikeśvaram
ratnāni caiva viprebhyo yo dadyād dharmanandana
sa yāti paramaṃ sthānaṃ yatra vāsaḥ pinākinaḥ
sarvasaukhyasamāyukto 'psarobhiḥ saha modate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe nandikeśvaratīrthamāhātmyavarṇanaṃ nāma caturnavatitamo 'dhyāyaḥ
śrīmārkaṇḍeya uvāca
tato gacchettu rājendra badaryāśramamuttamam
sarvatīrthavaraṃ puṇyaṃ kathitaṃ śaṃbhunā purā
yaścaiṣa bhāratasyārthe tatra siddhaḥ kirīṭabhṛt
bhrātā te phālguno nāma viddhyenaṃ naradaivatam
naranārāyaṇau dvau tāvāgatau narmadātaṭe
jñānaṃ tasyaiva yo rājanbhaktimānvai janārdane
samaṃ paśyati sarveṣu sthāvareṣu careṣu ca
brāhmaṇaṃ śvapacaṃ caiva tatra prīto janārdanaḥ
aikātmyaṃ paśya kaunteya mayi cātmani nāntaram
naranārāyaṇābhyāṃ hi kṛtaṃ badarikāśramam
sthāpitaḥ śaṅkarastatra lokānugrahakāraṇāt
trimūrtisthāpitaṃ liṅgaṃ svargamārgānumuktidam
tatra gatvā śucirbhūtvā hyekarātropavāsakṛt
rajastamas tathā tyaktvā sāttvikaṃ bhāvamāśrayet
rātrau jāgaraṇaṃ kṛtvā madhumāsāṣṭamīdine
athavā ca caturdaśyām ubhau pakṣau ca kārayet
āśvinasya viśeṣeṇa kathitaṃ tava pāṇḍava
snāpayet parayā bhaktyā kṣīreṇa madhunā saha
dadhnā śarkarayā yuktaṃ ghṛtena samalaṃkṛtam
pañcāmṛtam idaṃ puṇyaṃ snāpayed vṛṣabhadhvajam
snāpyamānaṃ śivaṃ bhaktyā vīkṣate yo vimatsaraḥ
tasya vāsaḥ śivopānte śakraloke na saṃśayaḥ
śāṭhyenāpi namaskāraḥ prayuktaḥ śūlapāṇine
saṃsāramūlabaddhānāmudveṣṭanakaro hi yaḥ
tenādhītaṃ śrutaṃ tena tena sarvamanuṣṭhitam
yenauṃ namaḥ śivāyeti mantrābhyāsaḥ sthirīkṛtaḥ
yaḥ punaḥ snāpayed bhaktyā ekabhakto jitendriyaḥ
tasyāpi yatphalaṃ pārtha vakṣye talleśatastava
pīḍito vṛddhabhāvena tava bhaktyā vadāmyaham
te yānti paramaṃ sthānaṃ bhittvā bhāskaramaṇḍalam
saṃsāre sarvasaukhyānāṃ nilayāste bhavanti ca
āścaryaṃ jñātivargāṇāṃ dharmāṇāṃ nilayāstu te
sampannāḥ sarvakāmaiste pṛthivyāṃ pṛthivīpate
śrāddhaṃ tatraiva yaḥ kuryānnarmadodakamiśritam
yogyaiśca brāhmaṇair rājankulīnairvedapāragaiḥ
surūpaiśca suśīlaiśca svadāranirataiḥ śubhaiḥ
āryadeśaprasūtaiśca ślakṣṇaiścaiva surūpibhiḥ
kārayetpiṇḍadānaṃ vai bhāskare kutapasthite
pitṝṇāṃ paramaṃ lokaṃ yadīccheddharmanandana
varjayettānprayatnena kāṇānduṣṭāṃśca dāmbhikān
tasmātsarvaprayatnena yogyaṃ vipraṃ samāśrayet
narakānmocayetpretānkumbhīpākapurogamān
mokṣo bhavati sarveṣāṃ pitṝṇāṃ nṛpanandana
viprebhyaḥ kāñcanaṃ dadyātprīyatāṃ me pitāmahaḥ
annaṃ ca dāpayettatra bhaktyā vastraṃ ca bhārata
gāṃ vṛṣaṃ medinīṃ dadyācchatraṃ śastaṃ nṛpottama
sa pumānsvargamāpnoti ityevaṃ śaṅkaro 'bravīt
prāṇatyāgaṃ tu yaḥ kuryācchikhinā salilena vā
anāśakena vā bhūyaḥ sa gacchecchivamandiram
naranārāyaṇītīre devadroṇyāṃ ca yo nṛpa
sa vasedīśvarasyāgre yāvad indrāścaturdaśa
punaḥ svargāccyutaḥ so 'pi rājā bhavati vīryavān
sarvaiśvaryaguṇairyuktaḥ prajāpālanatatparaḥ
tataḥ smarati tattīrthaṃ punarevāgamiṣyati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe nārāyaṇītīrthamāhātmyavarṇanaṃ nāma pañcanavatitamo 'dhyāyaḥ
śrīmārkaṇḍeya uvāca
tato gacchettu rājendra tīrthaṃ koṭīśvaraṃ param
ṛṣikoṭiḥ samāyātā yatra vai kurunandana
kṛṣṇadvaipāyanasyaiva kṣemārthaṃ munipuṃgavāḥ
mantrayitvā dvijaiḥ sarvair vedamaṅgalapāṭhakaiḥ
sthāpitaḥ śaṅkarastatra kāraṇaṃ bandhanāśanam
saṃsāracchedakaraṇaṃ prāṇināmārtināśanam
koṭīśvaramiti proktaṃ pṛthivyāṃ nṛpanandana
snāpayettaṃ tu yo bhaktyā pūrṇimāyāṃ nṛpottama
pitṝṇāṃ tarpaṇaṃ kṛtvā piṇḍadānaṃ yathāvidhi
śrāvaṇasya viśeṣeṇa pūrṇimāyāṃ yudhiṣṭhira
pitṝṇām akṣayā tṛptiryāvadābhūtasamplavam
pitṝṇāṃ paramaṃ guhyaṃ revātaṭasamāśritam
mokṣadaṃ sarvajantūnāṃ nirmitaṃ munisattamaiḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe koṭīśvaratīrthamāhātmyavarṇanaṃ nāma ṣaṇṇavatitamo 'dhyāyaḥ
śrīmārkaṇḍeya uvāca
tato gacchenmahīpāla vyāsatīrthamanuttamam
durlabhaṃ manujaiḥ puṇyamantarikṣe vyavasthitam
yudhiṣṭhira uvāca
kasmādvai vyāsatīrthaṃ tadantarikṣe vyavasthitam
etadākhyāhi saṃkṣepāt tyaja granthasya vistaram
śrīmārkaṇḍeya uvāca
sādhu sādhu mahābāho dharmavānsādhuvatsala
svakarmanirataḥ pārtha tīrthayātrākṛtādaraḥ
durlabhaṃ sarvajantūnāṃ vyāsatīrthaṃ nareśvara
pīḍito vṛddhabhāvena akalpo 'haṃ nṛpātmaja
visaṃjño gatavittastu saṃjātaḥ smṛtivarjitaḥ
guhyādguhyataraṃ tīrthaṃ nākhyātaṃ kasyacinmayā
kalistatraiva rājendra na viśedvyāsasaṃśrayāt
antarikṣe tu saṃjātaṃ revāyāśceṣṭitena tu
viriñcirnaiva śaknoti revāyā guṇakīrtanam
kathaṃ jñāsyāmyahaṃ tāta revāmāhātmyamuttamam
vyāsatīrthaṃ viśeṣeṇa lavamātraṃ bravīmyataḥ
pratyakṣaḥ pratyayo yatra dṛśyate 'dya kalau yuge
vihaṅgo gacchate naiva bhittvā śūlaṃ sudāruṇam
tasyotpattiṃ samāsena kathayāmi nṛpātmaja
āsītpūrvaṃ mahīpāla munirmānyaḥ parāśaraḥ
tenātyugraṃ tapaścīrṇaṃ gaṅgāmbhasi mahāphalam
prāṇāyāmena saṃtasthau praviṣṭo jāhnavījale
pūrṇe dvādaśame varṣe niṣkrānto jalamadhyataḥ
bhikṣārthī saṃcared grāmaṃ nāvā yatraiva tiṣṭhati
tatra tena parā dṛṣṭā bālā caiva manoharā
tāṃ dṛṣṭvā sa ca kāmārta uvāca madhuraṃ tadā
māṃ nayasva paraṃ pāraṃ kāsi tvaṃ mṛgalocane
nāvārūḍhe nadītīre mama cittapramāthini
evamuktā tu sā tena praṇamya ṛṣipuṃgavam
kathayāmāsa cātmānaṃ dṛṣṭvā taṃ kāmamohitam
kaivartānāṃ gṛhe dāsī kanyāhaṃ dvijasattama
nāvāsaṃrakṣaṇārthāya ādiṣṭā svāminā vibho
mayā vijñāpitaṃ vṛttamaśeṣaṃ jñātumarhasi
evamuktastayā so 'tha kṣaṇaṃ dhyātvābravīd idam
parāśara uvāca
ahaṃ jñānabalādbhadre tava jānāmi sambhavam
kaivartaputrikā na tvaṃ rājakanyāsi sundari
kanyovāca
kaḥ pitā kathyatāṃ brahmankasyā vā hyudarodbhavā
kasminvaṃśe prasūtāhaṃ kaivartatanayā katham
parāśara uvāca
kathayāmi samastaṃ yattvayā pṛṣṭamaśeṣataḥ
vasurnāmeti bhūpālaḥ somavaṃśavibhūṣaṇaḥ
jambūdvīpādhipo bhadre śatrūṇāṃ bhayavardhanaḥ
śatāni sapta bhāryāṇāṃ putrāṇāṃ ca daśaiva tu
dharmeṇa pālayellokānīśavatpūjyate sadā
mlecchāstasyāvidheyāśca kṣīradvīpanivāsinaḥ
teṣāmutsādanārthāya yayāvullaṅghya sāgaram
saṃyuktaḥ putrabhṛtyaiśca pauruṣe mahati sthitaiḥ
samaraṃ taiḥ samārabdhaṃ mlecchaiśca vasunā saha
jitā mlecchāḥ samastāste vasunā mṛgalocane
karadāste kṛtāstena saputrabalavāhanāḥ
pradhānā tasya sā rājñī tava mātā mṛgekṣaṇe
pravāsasthe mahīpāle saṃjātā sā rajasvalā
nārīṇāṃ tu sadākālaṃ manmatho hyadhiko bhavet
viśeṣeṇa ṛtoḥ kāle bhidyante kāmasāyakaiḥ
manmathena tu saṃtaptācintayatsā śubhekṣaṇā
dūtaṃ vai preṣayāmyadya vasurājñaḥ samīpataḥ
āhūtaḥ satvaraṃ dūta gaccha tvaṃ nṛpasannidhau
dūta uvāca
paratīraṃ gato devi vasurājāriśāsanaḥ
tatra gantum aśakyeta jalayānairvinā śubhe
tāni yānāni sarvāṇi gṛhītāni pare taṭe
dūtavākyena sā rājñī viṣaṇṇā kāmapīḍitā
tatsakhī tāmuvācātha kasmāttvaṃ paritapyase
svalekhaḥ preṣyatāṃ devi śukahaste yathārthataḥ
samudraṃ laṅghayitvā tu śakuntā yānti sundari
sakhivākyena sā rājñī svasthā jātā narādhipa
vyāhṛto lekhakastatra likha lekhaṃ mamājñayā
tvaddhīnā satyabhāmādya vaso rājanna jīvati
ṛtukālo 'dya saṃjāto likha lekhaṃ tu lekhakaṃ
likhite bhūrjapatre tu lekhe vai lekhakena tu
śukaḥ pañjaramadhyastha ānītoddhaiva sannidhau
satyabhāmovāca
nītvā lekhaṃ gaccha śīghraṃ vasurājñaḥ samīpataḥ
śakuniḥ praṇato bhūtvā gṛhītvā lekhamuttamam
utpatya sahasā rājañjagāmākāśamaṇḍalam
tataḥ pakṣī gataḥ śīghraṃ vasurājasamīpataḥ
kṣipte lekhe śukenaiva satyabhāmāvisarjite
vasurājñā tato lekho gṛhya haste 'vadhāritaḥ
lekhārthaṃ cintayitvā tu gṛhya vīryaṃ nareśvaraḥ
amoghaṃ puṭikāṃ kṛtvā pratilekhena miśritam
śukasya so 'payāmāsa gaccha rājñīsamīpataḥ
praṇamya vasurājānaṃ bījaṃ gṛhyotpapāta ha
samudropari samprāptaḥ śukaḥ śyenena vīkṣitaḥ
sāmiṣaṃ taṃ śukaṃ jñātvā śyenas tam abhyadhāvata
hataścañcuprahāreṇa śukaḥ śyenena bhārata
mūrcchayā tasya tadbījaṃ patitaṃ sāgarāmbhasi
matsyena gilitaṃ tacca bījaṃ vasumahīpateḥ
kanyā matsyodare jātā tena bījena sundari
prāpto 'sau lubdhakairmatsya ānītaḥ svagṛhaṃ tataḥ
yāvad vidārito matsyas tāvad dṛṣṭā tvam uttame
śaśimaṇḍalasaṅkāśā sūryatejaḥsamaprabhā
dṛṣṭvā tvāṃ harṣitāḥ sarve kaivartā jāhnavītaṭe
harṣitāste gatāḥ sarve pradhānasya ca mandiram
strīratnaṃ kathayāmāsurgṛhāṇa tvaṃ mahāprabham
gṛhītā tena tanvaṅgī hyaputreṇa mṛgekṣaṇā
bhāryāṃ svāmāha tanvaṅgi pālayasva mṛgekṣaṇe
tataḥ sā cintayāmāsa parāśaravacastadā
evamuktvā tu sā tena dattātmānaṃ nareśvara
uvāca sādhu me brahmanmatsyagandho 'nu vartate
tatastena tu sā bālā divyagandhādhivāsitā
kṛtā yogabalenaiva jvālayitvā vibhāvasum
kṛtvā pradakṣiṇaṃ vahnimūḍhā tena rasāttadā
jalayānasya madhye tu kāmasthānānyasaṃspṛśat
jñātvā kāmotsukaṃ vipraṃ bhītā sā dharmanandana
hasantī tamuvācātha deva tvaṃ lokasannidhau
na lajjase kathaṃ dhīmankurvāṇaḥ pāmarocitam
tatastena kṣaṇaṃ dhyātvā saṃsmṛtā hṛdi tāmasī
āgatā tāmasī māyā yayā vyāptaṃ carācaram
tataḥ sā vismitā tena karmaṇaiva tu rañjitā
brahmacaryābhitaptena strīsaukhyaṃ krīḍitaṃ tadā
tataḥ sā tatkṣaṇādeva garbhabhāreṇa pīḍitā
prasūtā bālakaṃ tatra jaṭilaṃ daṇḍadhāriṇam
kamaṇḍaludharaṃ śāntaṃ mekhalākaṭibhūṣitam
uttarīyakṛtaskandhaṃ viṣṇumāyāvivarjitam
tato 'pi śaṅkitā pārtha dṛṣṭvā taṃ kalabālakam
vepamānā tato bālā jagāma śaraṇaṃ muneḥ
rakṣa rakṣa muniśreṣṭha parāśara mahāmate
jātaṃ me 'tyadbhutaṃ putraṃ kaupīnavaramekhalam
daṇḍahastaṃ jaṭāyuktam uttarīyavibhūṣitam
parāśara uvāca
mā bhaiṣīḥ svasute jāte kumārī tvaṃ bhaviṣyasi
nāmnā yojanagandheti dvitīyaṃ satyavatyapi
śaṃtanur nāma rājā yaḥ sa te bhartā bhaviṣyati
prathamā mahiṣī tasya somavaṃśavibhūṣaṇā
gaccha tvaṃ svāśrayaṃ śubhre pūrvarūpeṇa saṃsthitā
mā viṣādaṃ kuruṣvātra dṛṣṭaṃ jñānasya me balam
ityuktvā prayayau vipraḥ sā bālā putramāśritā
natvoce mātaraṃ bhaktyā sāṣṭāṅgaṃ vinayānataḥ
kṣamyatāṃ mātaruktaṃ me prasādaḥ kriyatām api
īśvarārādhane yatnaṃ kariṣyāmyahamambike
tataḥ sā putravākyena viṣaṇṇā vākyam abravīt
yojanagandhovāca
mā tyaktvā gaccha vatsādya mātaraṃ māmanāgasam
tvadviyogena me putra pañcatvaṃ bhāvyasaṃśayam
nāsti putrasamaḥ sneho nāsti bhrātṛsamaṃ kulam
nāsti satyaparo dharmo nānṛtātpātakaṃ param
bālabhāve mayā jāta ādhāraḥ kila jāyase
na me bhartā na me putraḥ paśya karmaviḍambanam
vyāsa uvāca
mā viṣādaṃ kuruṣvāntaḥ satyam etanmayoritam
āpatkāle 'smi te devi smartavyaḥ kāryasiddhaye
āpadastārayiṣyāmi kṣamyatāṃ me duruttaram
ityuktvā prayayau vyāsaḥ kanyā sāpi gatā gṛham
parāśarasutastatra viṣaṣṇo vanamadhyataḥ
tretāyugāvasāne tu dvāparādau nareśvara
vyāsārthaṃ cintayāmāsurdevāḥ śakrapurogamāḥ
ākhyāto nāradenaiva putraḥ parāśarasya saḥ
kaivartaputrikājāto jñānī jahnusutātaṭe
tato nāradavākyena āgatāḥ surasattamāḥ
rāmaḥ pitāmahaḥ śakro munisaṅghaiḥ samāvṛtāḥ
āsyādikaṃ pṛthagdattvā sādhu sādhvityudīrayan
pitāmahena vai bālo garbhādhānādisaṃskṛtaḥ
dvīpāyano dvīpajanmā pārāśaryaḥ parāśarāt
kṛṣṇāṃśātkṛṣṇanāmāyaṃ vyāso vedānvyasiṣyati
virañcinābhiṣikto 'sau munisaṅghaiḥ punaḥpunaḥ
vyāsastvaṃ sarvalokeṣu ityuktvā prayayuḥ surāḥ
tīrthayātrā samārabdhā kṛṣṇadvaipāyanena tu
gaṅgāvagāhitā tena kedāraśca sapuṣkaraḥ
gayā ca naimiṣaṃ tīrthaṃ kurukṣetraṃ sarasvatī
ujjayinyāṃ mahākālaṃ somanāthaṃ prabhāsake
pṛthivyāṃ sāgarāntāyāṃ snātvā yāto mahāmuniḥ
amṛtāṃ narmadāṃ prāpto rudradehodbhavāṃ śubhām
sāhlādo narmadāṃ dṛṣṭvā cittaviśrāntimāpa ca
tapaścacāra vipulaṃ narmadātaṭamāśritaḥ
grīṣme pañcāgnimadhyastho varṣāsu sthaṇḍileśayaḥ
sārdravāsāśca hemante tiṣṭhandadhyau maheśvaram
svāntarhṛtkamale sthāpya dhyāyate parameśvaram
sṛṣṭisaṃhārakartāram achedyaṃ varadaṃ śubham
nityaṃ siddheśvaraṃ liṅgaṃ pūjayeddhyānatatparaḥ
arcanātsiddhaliṅgasya dhyānayogaprabhāvataḥ
pratyakṣaḥ śaṅkaro jātaḥ kṛṣṇadvaipāyanasya saḥ
īśvara uvāca
toṣito 'haṃ tvayā vatsa varaṃ varaya śobhanam
vyāsa uvāca
yadi tuṣṭo 'si me deva yadi deyo varo mama
pratyakṣo narmadātīre svayameva bhaviṣyasi
atītānāgatajño 'haṃ tvatprasādādumāpate
īśvara uvāca
evaṃ bhavatu te putra matprasādādasaṃśayam
tvayi bhaktigṛhīto 'haṃ pratyakṣo narmadātaṭe
sahasrāṃśārdhabhāvena pratyakṣo 'haṃ tvadāśrame
ityuktvā prayayau devaḥ kailāsaṃ nagamuttamam
patnīsaṃgrahaṇaṃ jātaṃ kṛṣṇadvaipāyanasya tu
śāstroktena vidhānena patnī pālayatastathā
putro jāto hyaputrasya parāśarasutasya ca
devair vardhāpitaḥ sarvair iñcendrapurogamaiḥ
putrajanmanyathājagmur vaśiṣṭhādyā munīśvarāḥ
tīrthayātrāprasaṅgena parāśarapurogamāḥ
manvatriviṣṇuhārītayājñavalkyośano'ṅgirāḥ
yamāpastambasaṃvartāḥ kātyāyanabṛhaspatī
evamādisahasrāṇi lakṣakoṭiśatāni ca
saśiṣyāśca mahābhāgā narmadātaṭamāśritāḥ
vyāsāśrame śubhe ramye saṃtuṣṭā āyayurnṛpa
dṛṣṭvā tānso 'pi viprendrānabhyutthānakṛtodyamaḥ
pituḥ pūrvaṃ praṇamyādau sarveṣāṃ ca yathāvidhi
āsanāni dadau bhaktyā pādyamarghaṃ nyavedayat
kṛtāñjalipuṭo bhūtvā vākyametad uvāca ha
uddhṛto 'haṃ na sandeho yuṣmatsambhāṣaṇārcanāt
āraṇyāni ca śākāni phalānyāraṇyajāni ca
tāni dāsyāmi yuṣmākaṃ sarveṣāṃ prītipūrvakam
nyamantrayata tānsarvānpratyekaṃ praṇipatya ca
tataste praṇataṃ dṛṣṭvā kṛṣṇadvaipāyanaṃ munim
vardhayitvā jayāśīrbhiravalokya parasparam
parāśaraḥ samastaiśca vīkṣito munipuṃgavaiḥ
uttaraṃ dīyatāṃ tāta kṛṣṇadvaipāyanasya ca
evamuktastu taiḥ sarvairbhagavānsa parāśaraḥ
provāca svātmajaṃ vyāsamṛṣīṇāṃ yaccikīrṣitam
śrīparāśara uvāca
necchanti dakṣiṇe kūle vratabhaṅgabhayādatha
bhojanaṃ bhoktukāmāste śrāddhe caiva viśeṣataḥ
vyāsa uvāca
karomi bhavatāmuktamatraiva sthīyatāṃ kṣaṇam
yāvatprasādya saritaṃ karomi vidhimuttamam
evamuktvā śucirbhūtvā narmadātaṭamāsthitaḥ
stotraṃ jagāda sahasā tannibodha nareśvara
jaya bhagavati devi namo varade jaya pāpavināśinī bahuphalade
jaya śumbhaniśumbhakapāladhare praṇamāmi tu devanarārtihare
jaya candradivākaranetradhare jaya pāvakabhūṣitavaktravare
jaya bhairavadehanilīnapare jaya andhakaraktaviśoṣakare
jaya mahiṣavimardini śūlakare jaya lokasamastakapāpahare
jaya devi pitāmaharāmanate jaya bhāskaraśakraśiro'vanate
jaya ṣaṇmukhasāyudha īśanute jaya sāgaragāmini śambhunute
jaya duḥkhadaridravināśakare jaya putrakalatravivṛddhikare
jaya devi samastaśarīradhare jaya nākavidarśini duḥkhahare
jaya vyādhivināśini mokṣakare jaya vāñchitadāyini siddhavare
etadvyāsakṛtaṃ stotraṃ yaḥ paṭhecchivasannidhau
gṛhe vā śuddhabhāvena kāmakrodhavivarjitaḥ
tasya vyāso bhavetprītaḥ prītaśca vṛṣavāhanaḥ
prītā syānnarmadā devī sarvapāpakṣayaṃkarī
na te yānti yamālokaṃ yaiḥ stutā bhuvi narmadā
pitāmaho 'pi muhyeta devi tvadguṇakīrtanāt
vākpatirnaiva te vaktuṃ svarūpaṃ veda narmade
kathaṃ guṇānahaṃ devi tvadīyāñjñātumutsahe
iti jñātvā śuciṃ bhāvaṃ vāṅmanaḥkāyakarmabhiḥ
prasannā narmadādevī tato vacanam abravīt
satyavādena tuṣṭāhaṃ bhobho vyāsa mahāmune
yadīcchasi varaṃ kiṃcittaṃ te sarvaṃ dadāmyaham
vyāsa uvāca
yadi tuṣṭāsi me devi yadi deyo varo mama
ātithyamuttare kūle ṛṣīṇāṃ dātumarhasi
narmadovāca
ayuktaṃ yācitaṃ vyāsa vimārge yatpravartanam
indracandrayamaiḥ śakyam unmārge na pravartitum
yācasvānyaṃ varaṃ putra yatkiṃcidbhuvi durlabham
etacchrutvā vaco devyā vyāso mūrcchāṃ yatastadā
vṛthā kleśo 'dya me jāta iti matvā papāta ha
dharaṇī calitā sarvā saśailavanakānanā
mūrcchāpannaṃ tato vyāsaṃ dṛṣṭvā devāḥ savāsavāḥ
hāhākāramukhāḥ sarve tatrājagmuḥ sahasraśaḥ
vyāsamutthāpayāmāsur vedavyasanatatparam
brāhmaṇārthe ca saṃkliṣṭo nātmahetoḥ saridvare
gavārthe brāhmaṇārthe ca sadyaḥ prāṇānparityajet
evaṃ sā narmadā proktā brahmādyaiḥ surasattamaiḥ
suśītalaistaṃ bahubhiśca vātair revābhyaṣiñcatsvajalena bhītā
sacetanaḥ satyavatīsuto 'pi praṇamya devānsaritaṃ jagāda
vyāsa uvāca
tīrthaiḥ samastaiḥ kila sevanāya phalaṃ pradiṣṭaṃ mama mandabhāgyāt
yaddevi puṇyā viphalā mamāśā āraṇyapuṣpāṇi yathā janānām
narmadovāca
yato yato māṃ hi mahānubhāva ninīṣate cittamilātale 'tra
vindhyena sārddhaṃ tava mārgamadya yāsyāmyahaṃ daṇḍadharasya pṛṣṭhe
evamukto mahātejā vyāsaḥ satyavatīsutaḥ
dakṣiṇe cālayāmāsa svāśramasya saridvarām
daṇḍahasto mahātejā huṅkāramakaronmuniḥ
vyāsahuṅkārabhītā sā calitā rudranandinī
daṇḍena darśayanmārgaṃ devī tatra pravartitā
vyāsamārgaṃ gatā devī dṛṣṭā śakrapurogamaiḥ
puṣpavṛṣṭiṃ tato devā vyamuñcan saha kiṃkaraiḥ
kiṃ kurmo brūhi me putra karmaṇā te sma rañjitāḥ
vyāsa uvāca
tapaśca vipulaṃ kṛtvā dānaṃ dattvā mahāphalam
etadeva naraiḥ kāryaṃ sādhūnāṃ yatsukhāvaham
yadi tuṣṭā mahābhāgā anugrāhyo hyahaṃ yadi
tasmānmamāśrame sarvaiḥ sthīyatāṃ nātra saṃśayaḥ
ātithyaṃ śākaparṇena revāmṛtavimiśritam
pratipannaṃ samastairvaḥ parāśaramukhairmama
sthātavyaṃ svāśrame sarvair revāyā uttare taṭe
mārkaṇḍeya uvāca
snānatarpaṇanityāni kṛtāni dvijasattamaiḥ
vyāsakuṇḍe tato gatvā homaḥ sarvaiḥ prakalpitaḥ
śrīphalairbilvapatraiśca juhuvurjātavedasam
gautamo bhṛgurmāṇḍavyo nārado lomaśastathā
parāśarastathā śaṅkhaḥ kauśikaścyavano muniḥ
pippalādo vasiṣṭhaśca nāciketo mahātapāḥ
viśvāmitro 'pyagastyaśca uddālakayamau tathā
śāṇḍilyo jaiminiḥ kaṇvo yājñavalkyośano'ṅgirāḥ
śātātapo dadhīciśca kapilo gālavastathā
jaigīṣavyastathā dakṣo bharato mudgalastathā
vātsyāyano mahātejāḥ saṃvartaḥ śaktireva ca
jātūkarṇyo bharadvājo vālakhilyāruṇistathā
evamādisahasrāṇi juhvate jātavedasam
akṣamālākarotkīrṇā dhyānayogaparāyaṇāḥ
ekacittā dvijāḥ sarve cakrurhomakriyāṃ tadā
tataḥ samutthitaṃ liṅgaṃ mokṣadaṃ vyādhināśanam
acchedyaṃ paramaṃ devaṃ dṛṣṭvā vyāsastutoṣa ca
puṣpavṛṣṭiṃ dadurdevā āśīrvādāndvijottamāḥ
sāṣṭāṅgaṃ praṇato vyāso devaṃ dṛṣṭvā trilocanam
brāhmaṇānpūjayāmāsa śākamūlaphalena ca
pitṛpūrvaṃ dvijāḥ sarve bhojitāḥ pāṇḍunandana
āśīrvādāṃstataḥ puṇyān dattvā viprā yayuḥ punaḥ
tadā prabhṛti tattīrthaṃ vyāsākhyaṃ procyate budhaiḥ
yudhiṣṭhira uvāca
vyāsatīrthasya yatpuṇyaṃ tatsarvaṃ kathayasva me
snānadānavidhānaṃ ca yasminkāle mahāphalam
śrīmārkaṇḍeya uvāca
kathayāmi samastaṃ te bhrātṛbhiḥ saha pāṇḍava
kārttikasya site pakṣe caturdaśyāṃ jitendriyaḥ
upoṣya yo naro bhaktyā rātrau kurvīta jāgaram
snāpayed īśvaraṃ bhaktyā kṣaudrakṣīreṇa sarpiṣā
dadhnā ca khaṇḍayuktena kuśatoyena vai punaḥ
śrīkhaṇḍena sugandhena guṇṭhayet parameśvaram
tataḥ sugandhakusumairbilvapatraiśca pūjayet
mucukundena kundena kuśajātīprasūnakaiḥ
unmattamunipuṣpaiśca tathānyaiḥ kālasambhavaiḥ
arcayetparayā bhaktyā dvīpeśvaram anuttamam
ikṣugaḍukadānena tuṣyate parameśvaraḥ
gaḍukāṣṭakadānena pātakaṃ yātyahorjitam
māsarjitaṃ ca naśyeta gaḍukāṣṭaśatena ca
ṣāṇmāsikaṃ sahasreṇa dviguṇair abdikaṃ tathā
ājanmajanitaṃ pāpamayutena praṇaśyati
dviguṇairnaśyate vyādhistriguṇaiḥ syāddhanāgamaḥ
ṣaḍguṇair jāyate vāgmī siddhastaddviguṇaistathā
rudratvaṃ daśalakṣaiśca jāyate nātra saṃśayaḥ
paurṇamāsyāṃ nṛpaśreṣṭha snānaṃ kurvīta bhaktitaḥ
mantroktena vidhānena sarvapāpakṣayaṃkaram
vāruṇaṃ ca tathāgneyaṃ brāhmayaṃ caivākṣayaṃkaram
devānpitṝn manuṣyāṃśca vidhivattarpayedbudhaḥ
ṛcā ṛgvedajaṃ puṇyaṃ sāmnā sāmaphalaṃ labhet
yajurvedasya yajuṣā gāyatryā sarvamāpnuyāt
akṣaraṃ ca japenmantraṃ sauraṃ vā śivadaivatam
athavā vaiṣṇavaṃ mantraṃ dvādaśākṣarasaṃjñitam
pūjayedbrāhmaṇānbhaktyā sarvalakṣaṇalakṣitān
svadāraniratānviprāndambhalobhavivarjitān
bhinnavṛttikarān pāpān patitāñchūdrasevanān
śūdrīgrahaṇasaṃyuktānvṛṣalī yasya mandire
parokṣavādino duṣṭāngurunindāparāyaṇān
vedadveṣaṇaśīlāṃśca haitukān bakavṛttikān
īdṛśānvarjayecchrāddhe dāne sarvavrateṣu ca
gāyatrīsāramātro 'pi varaṃ vipraḥ suyantritaḥ
nāyantritaś caturvedī sarvāśī sarvavikrayī
īdṛśānpūjayedviprānannadānahiraṇyataḥ
upānahau ca vastrāṇi śayyāṃ chatramathāsanam
yo dadyādbrāhmaṇe bhaktyā so 'pi svarge mahīyate
pratyakṣā surabhī tatra jaladhenus tathāghṛtā
tiladhenuḥ pradātavyā mahiṣyaśca tathaiva ca
kṛṣṇājinapradātā yo dātā yastilasarpiṣoḥ
kanyāpustakayordātā so 'kṣayaṃ lokamāpnuyāt
dhūrvāhau khurasaṃyuktau dhānyopaskarasaṃyutau
dāpayetsvargakāmastu iti me satyabhāṣitam
sūtreṇa veṣṭayeddvīpamathavā jagatīṃ śubham
mandiraṃ parayā bhaktyā parameśamathāpi vā
pradakṣiṇāṃ vidhānena yaḥ karotyatra mānavaḥ
jambūplākṣāhvayau dvīpau śālmaliścāparo nṛpa
kuśaḥ krauñcastathā kāśaḥ puṣkaraścaiva saptamaḥ
saptasāgaraparyantā veṣṭitā tena bhārata
dvīpeśvare mahārāja vṛṣotsargaṃ ca kārayet
vṛṣeṇāruṇavarṇena māheśaṃ lokamāpnuyāt
yastu vai pāṇḍuro vaktre lalāṭe pādayostathā
lāṅgūle yastu vai śubhraḥ sa vai nākasya darśakaḥ
nīlo 'yamīdṛśaḥ prokto yastu dvīpeśvare tyajet
sa samāḥ romasaṃkhyātā nāke vasati bhārata
sauraṃ ca śāṃkaraṃ lokaṃ vairañcaṃ vaiṣṇavaṃ kramāt
bhunakti svecchayā rājanvyāsatīrthaprabhāvataḥ
sapatnīkaṃ tato vipraṃ pūjayet tatra bhaktitaḥ
sitaraktāni vastrāṇi yo dadyād agrajanmane
kṛtvā pradakṣiṇaṃ yugmaṃ prīyatāṃ me jagadguruḥ
nāsti viprasamo bandhuriha loke paratra ca
yamaloke mahāghore patantaṃ yo 'bhirakṣati
itihāsapurāṇajñaṃ viṣṇubhaktaṃ jitendriyam
pūjayetparayā bhaktyā sāmagaṃ vā viśeṣataḥ
dvīpeśvaraṃ ca ye bhaktyā saṃsmaranti gṛhe sthitāḥ
na teṣāṃ jāyate śoko na hānirna ca duṣkṛtam
prathamaṃ pūjayet tatra liṅgaṃ siddheśvaraṃ tataḥ
yatra siddho mahābhāgo vyāsaḥ satyavatīsutaḥ
asyaiva pūjanātsiddho dhārāsarpo mahāmatiḥ
tatra tīrthe tu yo rājanprāṇatyāgaṃ karoti ca
sūryalokamasau bhittvā prayāti śivasannidhau
samāḥ sahasrāṇi ca sapta vai jale daśaikamagnau patane ca ṣoḍaśa
mahāhave ṣaṣṭiraśīti gograhe hyanāśake bhārata cākṣayā gatiḥ
pitā pitāmahaścaiva tathaiva prapitāmahaḥ
vāyubhūtaṃ nirīkṣante hyāgacchantaṃ svagotrajam
asmadgotre 'sti kaḥ putro yo no dadyāt tilodakam
kārttikyāṃ ca viśeṣeṇa veśākhyāṃ vā tathaiva ca
svargatiṃ ca prayāsyāmastatra tīrthopasevanāt
etatte kathitaṃ sarvaṃ dvīpeśvaram anuttamam
yaḥ paṭhetparayā bhaktyā śṛṇuyāttadgato nṛpa
so 'pi pāpavinirmukto modate śivamandire
ūṣaraṃ sarvatīrthānāṃ nirmitaṃ munipuṃgavaiḥ
kāmapradaṃ nṛpaśreṣṭha vyāsatīrthaṃ na saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe vyāsatīrthamāhātmyavarṇanaṃ nāma saptanavatitamo 'dhyāyaḥ
śrīmārkaṇḍeya uvāca
tato gacchettu rājendra prabhāseśvaramuttamam
vikhyātaṃ triṣu lokeṣu svargasopānamuttamam
yudhiṣṭhira uvāca
prabhāsaṃ tāta me brūhi kathaṃ jātaṃ mahāphalam
svargasopānadaṃ dṛśyaṃ saṃkṣepāt kathayasva me
śrīmārkaṇḍeya uvāca
durbhagā ravipatnī ca prabhānāmeti viśrutā
tayā cārādhitaḥ śambhurugreṇa tapasā purā
vāyubhakṣā sthitā varṣaṃ varṣaṃ dhyānaparāyaṇā
tatastuṣṭo mahādevaḥ prabhāyāḥ pāṇḍunandana
īśvara uvāca
kasmāt saṃkliśyase bāle kathyatāṃ yadvivakṣitam
ahaṃ hi bhāskaro 'pyeko nānātvaṃ naiva vidyate
prabhovāca
nānyo devaḥ striyaḥ śambho vinā bhartrā kvacitprabho
saguṇo nirguṇo vāpi dhanāḍhyo vāpyakiṃcanaḥ
priyo vā yadi vā dveṣyaḥ strīṇāṃ bhartaiva daivatam
durbhagatvena dagdhāhaṃ sakhīmadhye sureśvara
bharttar yallabdhasaukhyāsmi tena kliśyāmyahaṃ bhṛśam
īśvara uvāca
vallabhā bhāskarasyaiva matprasādādbhaviṣyasi
pārvatyuvāca
apramāṇaṃ bhavadvākyaṃ bhāskaro 'pi kariṣyati
vṛthā kleśo bhavedasyāḥ prabhāyāḥ parameśvara
umāvākyān maheśānadhyātastimiranāśanaḥ
āgato gaganādbhānurnarmadottararodhasi
bhānuruvāca
āhūto 'smi kathaṃ deva hyaghāsuraniṣūdana
īśvara uvāca
prabhāṃ pālaya bho bhāno saṃtoṣeṇa pareṇa hi
umovāca
prabhāyā mandire nityaṃ sthīyatāṃ himanāśana
agrapatnī samastānāṃ bhāryāṇāṃ kriyatāṃ rave
bhānuruvāca
evaṃ devi kariṣyāmi tava vākyaṃ varānane
etacchrutvā prabhāhūtā pratyuvāca maheśvaram
prabhovāca
svāṃśena sthīyatāṃ deva manmathāre umāpate
ekāṃśaḥ sthāpyatāmatra tīrthasyonmīlanāya ca
śrīmārkaṇḍeya uvāca
sarvadevamayaṃ liṅgaṃ sthāpitaṃ tatra pāṇḍava
prabhāseśa iti khyātaṃ sarvalokeṣu durlabham
anyāni yāni tīrthāni kāle tāni phalanti vai
prabhāseśastu rājendra sadyaḥ kāmaphalapradaḥ
māghamāse site pakṣe saptamyāṃ ca viśeṣataḥ
aśvaṃ yaḥ sparśayet tatra yathoktabrāhmaṇe nṛpa
indratvaṃ prāpyate tena bhāskarasyāthavā padam
snātvā paramayā bhaktyā dānaṃ dadyād dvijātaye
gopradātā labhetsvargaṃ satyalokaṃ vareśvara
sarvāṅgasundarīṃ śubhrāṃ kṣīriṇīṃ taruṇīṃ śubhām
savatsāṃ ghaṇṭāsaṃyuktāṃ kāṃsyapātrāvadohinīm
dadate ye nṛpaśreṣṭha na te yānti yamālayam
atha yaḥ parayā bhaktyā snānaṃ devasya kārayet
sa prāpnoti paraṃ lokaṃ yāvadābhūtasamplavam
daurbhāgyaṃ nāśamāyāti snānamātreṇa pāṇḍava
tatra tīrthe tu yo bhaktyā kanyādānaṃ prayacchati
brāhmaṇāya vivāhena dāpayet pāṇḍunandana
samānavayase deyā kulaśīladhanaistathā
ye dadante mahārāja hyapi pātakasaṃyutāḥ
teṣāṃ pāpāni līyante hyudake lavaṇaṃ yathā
svāmidrohakṛtaṃ pāpaṃ nikṣepasyāpahāriṇi
mitraghne ca kṛtaghne ca kūṭasākṣyasamudbhavam
tadgrāmodyānabhedotthaṃ paradāraniṣevaṇam
vārddhuṣikasya yatpāpaṃ yatpāpaṃ steyasambhavam
kūpabhedodbhavaṃ yacca baiḍālavratadhāriṇaḥ
dāmbhikaṃ vṛkṣacchedotthaṃ vivāhasya niṣedhajam
ārāmasthatarucchedamagamyāgamanodbhavam
svabhāryātyajane yacca parabhāryāsamīhanāt
brahmasvaharaṇe yacca garade govighātini
vidyāvikrayaṇotthaṃ ca saṃsargādyacca pātakam
śvabiḍālavadhādghoraṃ sarpaśūdrodbhavaṃ tathā
bhūmihartuśca yatpāpaṃ bhūmihāriṇi caiva hi
mā dadasveti yatpāpaṃ govahnibrāhmaṇeṣu ca
tatpāpaṃ yāti vilayaṃ kanyādānena pāṇḍava
sa gatvā bhāskaraṃ lokaṃ rudraloke śubhe vrajet
krīḍate rudralokastho yāvad indrāścaturdaśa
sarvapāpakṣaye jāte śive bhavati bhāvanā
etadvrajati yastīrthaṃ prabhāsaṃ pāṇḍunandana
sarvatīrthaphalaṃ prāpya so 'śvamedhaphalaṃ labhet
gopradānaṃ mahāpuṇyaṃ sarvapāpakṣayaṃ param
praśastaṃ sarvakālaṃ hi caturdaśyāṃ viśeṣataḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe prabhāsatīrthamāhātmyavarṇanaṃ nāmāṣṭanavatitamo 'dhyāyaḥ
śrīmārkaṇḍeya uvāca
tato gacchenmahīpāla narmadādakṣiṇe taṭe
sthāpitaṃ vāsukīśaṃ tu samastāghaughanāśanam
yudhiṣṭhira uvāca
kasmācca kāraṇāttāta revāyā dakṣiṇe taṭe
vāsukīśasthāpito vai vistarādvada me guro
śrīmārkaṇḍeya uvāca
etatsarvaṃ samāsthāya nṛtyaṃ śambhuścakāra vai
śramādajāyata svedo gaṅgātoyavimiśritam
patantamurago 'śnāti haramaulivinirgatam
mandākinī tataḥ kruddhā vyālasyopari bhārata
prāpnuhyajagarat tvaṃ hi bhujaṅga kṣudrajantuka
vāsukiruvāca
anugrāhyo 'smi te pāpo durnayo 'haṃ harādṛte
trailokyapāvanī puṇyā sarittvaṃ śubhalakṣaṇā
saṃsāracchedanakarī hyārtānāmārtināśanī
svargadvāre sthitā tvaṃ hi dayāṃ kuru mayīśvari
gaṅgovāca
kuruṣva vipulaṃ vindhyaṃ tapastvaṃ śaṅkaraṃ prati
tataḥ prāpsyasi svaṃ sthānaṃ pannagatvaṃ mamājñayā
śrīmārkaṇḍeya uvāca
tato 'sau tvarito vindhyaṃ nāgo gatvā nagaṃ śubham
tapas taptuṃ samārebhe śaṅkarārādhanodyataḥ
nityaṃ dadhyau mahādevaṃ tryakṣaṃ ḍamarukodyatam
tato varṣaśate pūrṇa uparuddho jagadguruḥ
āgatastatsamīpaṃ tu ślakṣṇāṃ vāṇīmudāharat
varaṃ varaya me vatsa pannaga tvaṃ kṛtādara
vāsukir uvāca
yadi tuṣṭo 'si me deva varaṃ dāsyasi śaṅkara
prasādāttava deveśa bhūyānniṣpāpatā mama
tīrthaṃ kiṃcitsamākhyāhi sarvapāpapraṇāśanam
īśvara uvāca
pannaga tvaṃ mahābāho revāṃ gaccha śubhaṃkarīm
yāmye tasyāstaṭe puṇye snānaṃ kuru yathāvidhi
ityuktvāntardadhe devo vāsukistvarayānvitaḥ
rūpeṇājagareṇaiva praviṣṭo narmadājalam
mārgeṇa tasya saṃjātaṃ jāhnavyāḥ srota uttamam
nirdhūtakalmaṣaḥ sarpaḥ saṃjāto narmadājale
sthāpitaḥ śaṅkarastatra narmadāyāṃ yudhiṣṭhira
tato nāgeśvaraṃ liṅgaṃ prasiddhaṃ pāpanāśanam
aṣṭamyāṃ vā caturdaśyāṃ snāpayenmadhunā śivam
vimuktakalmaṣaḥ sadyo jāyate nātra saṃśayaḥ
aputrā ye narāḥ pārtha snānaṃ kurvanti saṅgame
te labhante sutāñchreṣṭhān kārttavīryopamāñchubhān
śrāddhaṃ tatraiva yaḥ kuryād upavāsaparāyaṇaḥ
kurvanpramocayetpretānnarakānnṛpanandana
sarpāṇāṃ ca bhayaṃ vaṃśe jñātivarge na jāyate
nirdoṣaṃ nandate tasya kulaṃ nāgaprasādataḥ
etatte sarvamākhyātaṃ tava snehānnṛpottama
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe nāgeśvaratīrthamāhātmyavarṇanaṃ nāmaikonaśatatamo 'dhyāyaḥ
śrīmārkaṇḍeya uvāca
tato gacchenmahīpāla tīrthaṃ paramarocanam
mārkaṇḍeśamiti khyātaṃ narmadādakṣiṇe taṭe
uttamaṃ sarvatīrthānāṃ gīrvāṇair vanditaṃ śivam
guhyādguhyataraṃ putra nākhyātaṃ kasyacinmayā
sthāpitaṃ tu mayā pūrvaṃ svargasopānasaṃnibham
jñānaṃ tatraiva me jātaṃ prasādācchaṅkarasya ca
anyastatraiva yo gatvā drupadāmantarjale japet
sa pātakairaśeṣaśca mucyate pāṇḍunandana
vācikair mānasaiśca vā karmajairapi pātakaiḥ
piṇḍikāṃ cāpyavaṣṭabhya yāmyāmāśāṃ ca saṃsthitaḥ
yojayecchūlinaṃ bhaktyā dvātriṃśadbahurūpiṇam
dehapāte śivaṃ gacchediti me niścayo nṛpa
ājyena bodhayeddīpamaṣṭamyāṃ niśi bhārata
svargalokamavāpnoti ityevaṃ śaṅkaro 'bravīt
śrāddhaṃ tatraiva yo bhaktyā kurvīta nṛpanandana
pitarastasya tṛpyanti yāvadābhūtasamplavam
iṅgudairbadarairbilvairakṣatena jalena vā
tarpayet tatra yo vaṃśyānāpnuyājjanmanaḥ phalam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe mārkaṇḍeśvaratīrthamāhātmyavarṇanaṃ nāma śatatamo 'dhyāyaḥ
śrīmārkaṇḍeya uvāca
tato gacchettu rājendra tīrthaṃ paramaśobhanam
uttare narmadākūle yajñavāṭasya madhyataḥ
saṃkarṣaṇamiti khyātaṃ pṛthivyāṃ pāpanāśanam
tapaścīrṇaṃ purā rājanbalabhadreṇa tatra vai
gīrvāṇā api tatraiva saṃnidhau nṛpanandana
umayā sahitaḥ śambhuḥ sthitastatraiva keśavaḥ
balabhadreṇa rājendra prāṇinām upakārataḥ
sthāpitaḥ parayā bhaktyā śaṅkaraḥ pāpanāśanaḥ
yastatra snāti vai bhaktyā jitakrodho jitendriyaḥ
ekādaśyāṃ site pakṣe madhunā snāpayecchivam
śrāddhaṃ tatraiva yo bhaktyā pitṝṇāmatha dāpayet
sa yāti paramaṃ sthānaṃ balabhadravaco yathā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe saṃkarṣaṇatīrthamāhātmyavarṇanaṃ nāmaikādhikaśatatamo 'dhyāyaḥ
mārkaṇḍeya uvāca
manmatheśaṃ tato gacchet sarvadevanamaskṛtam
snānamātrānnaro rājanyamalokaṃ na paśyati
anapatyā yā ca nārī snāyād vai pāṇḍunandana
putraṃ sā labhate pārtha satyasaṅghaṃ dṛḍhavratam
tatra snātvā naro rājañchuciḥ prayatamānasaḥ
upoṣya rajanīmekāṃ gosahasraphalaṃ labhet
kāmikaṃ tīrtharājaṃ tu tādṛśaṃ na bhaviṣyati
trirātraṃ kurute rājansa golakṣaphalaṃ labhet
tatra nṛtyaṃ prakartavyaṃ tuṣyate parameśvaraḥ
gītavāditranirghoṣai rātrau jāgaraṇena ca
eraṇḍyāṃ ca mahādevo dṛṣṭo me manmatheśvaraḥ
kiṃ samartho yamo ruṣṭo bhadro bhadrāṇi paśyati
kāmena sthāpitaḥ śambhuretasmāt kāmado nṛpa
sopānaḥ svargamārgasya pṛthivyāṃ manmatheśvaraḥ
viśeṣaścātra sandhyāyāṃ śrāddhadāne ca bhārata
annadānena rājendra kīrtitaṃ phalamuttamam
etatte sarvamākhyātaṃ tava bhaktyā tu bhārata
pṛthivyāṃ sāgarāntāyāṃ prakhyāto manmatheśvaraḥ
godānaṃ pāṇḍavaśreṣṭha trayodaśyāṃ prakārayet
caitre māsi site pakṣe tatra gatvā jitendriyaḥ
rātrau jāgaraṇaṃ kṛtvā devasyāgre nṛpottama
dīpaṃ bhaktyā ghṛtenaiva devasyāgre nivedayet
stryatha vā puruṣo vāpi samametatphalaṃ smṛtam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe manmatheśvaratīrthamāhātmyavarṇanaṃ nāma dvyadhikaśatatamo 'dhyāyaḥ
śrīmārkaṇḍeya uvāca
tato gacchenmahīpāla eraṇḍīsaṅgamaṃ param
yacchrutaṃ vai mayā rājañchivasya vadataḥ purā
etadeva purā praśnaṃ gauryā pṛṣṭastu śaṅkaraḥ
provāca nṛpaśārdūla guhyādguhyataraṃ śubham
īśvara uvāca
śṛṇu devi paraṃ guhyaṃ nākhyātaṃ kasyacinmayā
revāyāścottare kūle tīrthaṃ paramaśobhanam
bhrūṇahatyāharaṃ devi kāmadaṃ putravardhanam
pārvatyuvāca
kathayasva mahādeva tīrthaṃ paramaśobhanam
bhrūṇahatyāharaṃ kasmātkāmadaṃ svargadarśanam
īśvara uvāca
atrirnāma mahādevi mānaso brahmaṇaḥ sutaḥ
agnihotrarato nityaṃ devatātithipūjakaḥ
somasaṃsthāśca saptaiva kṛtā vipreṇa pārvati
anasūyeti vikhyātā bhāryā tasya guṇānvitā
pativratā patiprāṇā patyuḥ kāryahite ratā
evaṃ yāti tataḥ kāle na putrā na ca putrikā
aparāhṇe mahādevi sukhāsīnau tu sundari
vadantau sukhaduḥkhāni pūrvavṛttāni yāni ca
atriruvāca
saumye śubhe priye kānte cārusarvāṅgasundari
vidyāvinayasampanne padmapatranibhekṣaṇe
pūrṇacandranibhākāre pṛthuśroṇibharālase
na tvayā sadṛśī nārī trailokye sacarācare
ratiputraphalā nārī paṭhyate vedavādibhiḥ
putrahīnasya yatsaukhyaṃ tatsaukhyaṃ mama sundari
yathāhaṃ na tathā putraḥ samarthaḥ sarvakarmasu
punnāmanarakādbhadre jātamātreṇa sundari
patantaṃ rakṣayeddevi mahāpātakinaṃ yadi
mahāghore gatā vāpi duṣṭakarmapitāmahāḥ
taddharanti suputrāśca vaitaraṇyāṃ gatānapi
putreṇa lokāñjayati pautreṇa paramā gatiḥ
atha putrasya pautreṇa pragacched brahma śāśvatam
nāsti putrasamo bandhuriha loke paratra ca
ahaśca madhyarātre ca cintayānasya sarvadā
śuṣyanti mama gātrāṇi grīṣme nadyudakaṃ yathā
anasūyovāca
yattvayā śocitaṃ vipra tatsarvaṃ śocayāmyaham
tavodvegakaraṃ yacca tanme dahati cetasi
yena putrā bhaviṣyanti āyuṣmanto guṇānvitāḥ
tatkāryaṃ ca samīkṣasva yena tuṣyet prajāpatiḥ
atriruvāca
tapastaptaṃ mayā bhadre jātamātreṇa duṣkaram
vratopavāsaniyamaiḥ śākāhāreṇa sundari
kṣīṇadehastu tiṣṭhāmi hyaśakto 'haṃ mahāvrate
tena śocāmi cātmānaṃ rahasyaṃ kathitaṃ mayā
anasūyovāca
bhartuḥ pativratā nārī ratiputravivardhinī
trivargasādhanā sā ca ślāghyā ca viduṣāṃ jane
japastapastīrthayātrā mṛḍejyāmantrasādhanam
devatārādhanaṃ caiva strīśūdrapatanāni ṣaṭ
īdṛśaṃ tu mahādoṣaṃ strīṇāṃ tu vratasādhane
vadanti munayaḥ sarve yathoktaṃ vedabhāṣitam
anujñātā tvayā brahmaṃs tapas tapsyāmi duṣkaram
putrārthitvaṃ samuddiśya toṣayāmi surottamān
atriruvāca
sādhu sādhu mahāprājñe mama saṃtoṣakāriṇi
ājñātā tvaṃ mayā bhadre putrārthaṃ tapa āśraya
devatānāṃ manuṣyāṇāṃ pitṝṇāmanṛṇo bhave
na bhāryāsadṛśo bandhustriṣu lokeṣu vidyate
tena devāḥ praśaṃsanti na bhāryāsadṛśaṃ sukham
sanmukhe manmukhāḥ putrāḥ vilome tu parāṅmukhāḥ
tena bhāryāṃ praśaṃsanti sadevāsuramānuṣāḥ
mahāvrate mahāprājñe sattvavati śubhekṣaṇe
tapastapasva śīghraṃ tvaṃ putrārthaṃ tu mamājñayā
etadvākyāvasāne tu sāṣṭāṅgaṃ praṇatābravīt
tvatprasādena viprendra sarvānkāmānavāpnuyām
haṃsalīlāgatiḥ sā ca mṛgākṣī varavarṇinī
niyamasthā tato bhūtvā samprāptā narmadāṃ nadīm
śivasvedodbhavāṃ devīṃ sarvapāpapraṇāśanīm
yasyā darśanamātreṇa naśyate pāpasañcayaḥ
snānamātreṇa vai yasyā aśvamedhaphalaṃ labhet
ye pibanti mahādevi śraddadhānāḥ payaḥ śubham
somapānena tattulyaṃ nātra kāryā vicāraṇā
ye smaranti divā rātrau yojanānāṃ śatairapi
mucyante sarvapāpebhyo rudralokaṃ prayānti te
narmadāyāḥ samīpe tu tāvubhau yojanadvaye
na paśyanti yamaṃ tatra ye mṛtā varavarṇini
tatastaduttare kūle eraṇḍyāḥ saṅgame śubhe
niyamasthā viśālākṣī śākāhāreṇa sundari
toṣayantī trīṃśca devāñchubhaiḥ stotrair vrataistathā
grīṣmeṣu ca mahādevi pañcāgniṃ sādhayet tataḥ
varṣākāle cārdravāsāścareccāndrāyaṇāni ca
hemante tu tataḥ prāpte toyamadhye vasetsadā
prātaḥsnānaṃ tataḥ sandhyāṃ kuryād devarṣitarpaṇam
devānāmarcanaṃ kṛtvā homaṃ kuryād yathāvidhi
yajate vaiṣṇavāṃl lokān snānajāpyahutena ca
evaṃ varṣaśate prāpte rudraviṣṇupitāmahāḥ
samprāptā dvijarūpaistu eraṇḍyāḥ saṅgame priye
purataḥ saṃsthitāstasyā vedamabhyuddharanti ca
anasūyā japaṃ tyaktvā nirīkṣya tānmuhurmuhuḥ
utthitā sā viśālākṣī arghaṃ dattvā yathāvidhi
adya me saphalaṃ janma adya me saphalaṃ tapaḥ
darśanena tu viprāṇāṃ sarvapāpaiḥ pramucyate
pradakṣiṇaṃ tataḥ kṛtvā sāṣṭāṅgaṃ praṇatābravīt
kandamūlaphalaṃ śākaṃ nīvārānapi pāvanān
prayacchāmyahamadyaiva munīnāṃ bhāvitātmanām
viprā ūcuḥ
tapasā tu vicitreṇa tapaḥsatyena suvrate
tṛptāḥ sma sarvakāmaistu suvrate tava darśanāt
asmākaṃ kautukaṃ jātaṃ tāpasena vratena yat
svargamokṣasutasyārthe tapastapasi duṣkaram
anasūyovāca
tapasā sidhyate svargastapasā paramā gatiḥ
tapasā cārthakāmau ca tapasā guṇavānsutaḥ
tapa eva ca me viprāḥ sarvakāmaphalapradam
viprā ūcuḥ
tanvī śyāmā viśālākṣī snigdhāṅgī rūpasaṃyutā
haṃsalīlāgatigamā tvaṃ ca sarvāṅgasundarī
kiṃ ca te tapasā kāryamātmānaṃ śocyase katham
anasūyovāca
yadi rudraśca viṣṇuśca svayaṃ sākṣātpitāmahaḥ
gūḍharūpadharāḥ sarve taccihnamupalakṣaye
tasyā vākyāvasāne tu svarūpaṃ darśayanti te
svasvarūpaiḥ sthitā devāḥ sūryakoṭisamaprabhāḥ
caturbhujo mahādevi śaṅkhacakragadādharaḥ
atasīpuṣpavarṇastu pītavāsā janārdanaḥ
garutmānvāhanaṃ yasya śriyā ca sahito hariḥ
prasannavadanaḥ śrīmānsvayaṃrūpo vyavasthitaḥ
pītavāsā mahādevi caturvadanapaṅkajaḥ
haṃsopari samārūḍho hyakṣamālākarodyataḥ
āgato narmadātīre brahmā lokapitāmahaḥ
yo 'sau sarvajagadvyāpī svayaṃ sākṣānmaheśvaraḥ
vṛṣabhaṃ tu samārūḍho daśabāhusamanvitaḥ
bhasmāṅgarāgaśobhāḍhyaḥ pañcavaktrastrilocanaḥ
jaṭāmukuṭasaṃyuktaḥ kṛtacandrārddhaśekharaḥ
evaṃrūpadharo devaḥ sarvavyāpī maheśvaraḥ
anasūyā nirīkṣyaitaddevānāṃ darśanaṃ param
vepamānā tataḥ sādhvī surāndṛṣṭvā muhurmuhuḥ
anasūyovāca
kiṃ vyāpārasvarūpāstu viṣṇurudrapitāmahāḥ
etadvai śrotumicchāmi hyaśeṣaṃ kathayantu me
brahmovāca
prāvṛṭkālo hyahaṃ brahmā āpaścaiva prakīrtitāḥ
megharūpo hyahaṃ prokto varṣayāmi ca bhūtale
ahaṃ sarvāṇi bījāni prāksandhyāsūdite ravau
etadvai kāraṇaṃ sarvaṃ rahasyaṃ kathitaṃ param
viṣṇuruvāca
hemantaśca bhavedviṣṇurviśvarūpaṃ carācaram
pālanāya jagatsarvaṃ viṣṇormāhātmyamuttamam
rudra uvāca
grīṣmakālo hyahaṃ proktaḥ sarvabhūtakṣayaṃkaraḥ
karṣayāmi jagatsarvaṃ rudrarūpastapasvini
evaṃ brahmā ca viṣṇuśca rudraścaiva mahāvrate
trayo devāstrayaḥ sandhyāstrayaḥ kālāstrayo 'gnayaḥ
tathā brahmā ca viṣṇuśca rudraścaikātmatāṃ gataḥ
varaṃ dadyuśca te bhadre yastvayā manasīpsitam
anasūyovāca
dhanyā puṇyā hyahaṃ loke ślāghyā vandyā ca sarvadā
brahmā viṣṇuśca rudraśca prasannavadanāḥ śubhāḥ
yadi tuṣṭāstrayo devā dayāṃ kṛtvā mamopari
asmiṃstīrthe tu sāṃnidhyādvaradāḥ santu me sadā
rudra uvāca
evaṃ bhavatu te vākyaṃ yattvayā prārthitaṃ śubhe
pratyakṣā vaiṣṇavī māyā eraṇḍīnāma nāmataḥ
yasyā darśanamātreṇa naśyate pāpasañcayaḥ
caitramāse tu samprāpte ahorātroṣito bhavet
eraṇḍyāḥ saṅgame snātvā brahmahatyāṃ vyapohati
rātrau jāgaraṇaṃ kuryāt prabhāte bhojayed dvijān
yathoktena vidhānena piṇḍaṃ dadyād yathāvidhi
pradakṣiṇāṃ tato dadyāddhiraṇyaṃ vastrameva ca
rajataṃ ca tathā gāvo bhūmidānam athāpi vā
sarvaṃ koṭiguṇaṃ proktamiti svāyambhuvo 'bravīt
ye mriyanti narā devi eraṇḍyāḥ saṅgame śubhe
yāvadyugasahasraṃ tu rudraloke vasanti te
ahorātroṣito bhūtvā japedrudrāṃśca vaidikān
ekādaśaikasaṃjñāṃśca sa yāti paramāṃ gatim
vidyārthī labhate vidyāṃ dhanārthī labhate dhanam
putrārthī labhate putrāṃl labhet kāmān yathepsitān
eraṇḍyāḥ saṅgame snātvā revāyā vimale jale
mahāpātakino vāpi te yānti paramāṃ gatim
anasūyovāca
yadi tuṣṭāstrayo devā mama bhaktipracoditāḥ
mama putrā bhavantveva harirudrapitāmahāḥ
viṣṇuruvāca
pūjyā yatputratāṃ yānti na kadācicchrutaṃ mayā
śubhe dadāmi putrāṃste devatulyaparākramān
rūpavanto guṇopetānyajvinaśca bahuśrutān
anasūyovāca
īpsitaṃ tacca dātavyaṃ yanmayā prārthitaṃ hare
nānyathā caiva kartavyā mama putraiṣaṇā tu yā
viṣṇuruvāca
pūrvaṃ tu bhṛgusaṃvāde garbhavāsa upārjitaḥ
tasyāhaṃ caiva pāraṃ tu naiva paśyāmi śobhane
smaramāṇaḥ purāvṛttaṃ cintayāmi punaḥpunaḥ
evaṃ saṃcintya te devāḥ pitāmahamaheśvarāḥ
ayonijā bhaviṣyāmastava putrā varānane
yonivāse mahāprājñi devā naiva vrajanti ca
sāṃnidhyātsaṅgame devi lokānāṃ tu varapradāḥ
eraṇḍī vaiṣṇavī māyā pratyakṣā tvaṃ bhaviṣyasi
trayo devāḥ sthitāḥ pātha revāyā uttare taṭe
varaprāptā tu sā devī gatā māhendraparvatam
kṣīṇāṅgī śukladehā ca rūkṣakeśī sudāruṇā
kṛtayajñopavītā sā taponiṣṭhā śubhekṣaṇā
śilātalaniviṣṭo 'sau dṛṣṭaḥ kānto mahāyaśāḥ
hṛṣṭacitto 'bhavaddevi uttiṣṭhottiṣṭha sābravīt
atriruvāca
sādhu sādhu mahāprājñe hyanasūye mahāvrate
acintyaṃ gālavādīnāṃ varaṃ prāptāsi durlabham
anasūyovāca
tvatprasādena devarṣe varaṃ prāptāsmi durlabham
tena devāḥ praśaṃsanti siddhāśca ṛṣayo 'malāḥ
evamuktā tu sā devī harṣeṇa mahatā yutā
ālokayettataḥ kāntaṃ tenāpi śubhadarśanā
īkṣaṇāccaiva saṃjātaṃ lalāṭe maṇḍalaṃ śubham
navayojanasāhasraṃ maṇḍalaṃ raśmibhirvṛtam
kadambagolakākāraṃ triguṇaṃ parimaṇḍalam
tasya madhye tu deveśi puruṣo divyarūpadhṛk
hemavarṇo 'mṛtamayaḥ sūryakoṭisamaprabhaḥ
ādyaḥ putro 'nasūyāyāḥ svayaṃ sākṣātpitāmahaḥ
candramā iti vikhyātaḥ somarūpo nṛpātmaja
iṣṭāpūrte ca saṃpāti kalāṣoḍaśakena tu
pratipac ca dvitīyā ca tṛtīyā ca maheśvari
caturthī pañcamī caiva avyayā ṣoḍaśī kalā
caturvidhasya lokasya sūkṣmo bhūtvā varānane
āprīṇāti jagatsarvaṃ trailokyaṃ sacarācaram
sarve te hyupajīvanti hutaṃ dattaṃ śaśisthitam
vanaspatigate some dhanavāṃśca varānane
bhuñjan paragṛhe mūḍho dadedabdakṛtaṃ śubham
vanaspatigate some yastu chindyādvanaspatīn
tena pāpena deveśi narā yānti yamālayam
vanaspatigate some maithunaṃ yo niṣevate
brahmahatyāsamaṃ pāpaṃ labhate nātra saṃśayaḥ
vanaspatigate some manthānaṃ yo 'dhivāhayet
gāvastasya praṇaśyanti yāśca vai pūrvasaṃcitāḥ
vanaspatigate some hyadhvānaṃ yo 'dhigacchati
bhavanti pitarastasya taṃ māsaṃ reṇubhojanāḥ
amāvasyāṃ mahādevi yastu śrāddhaprado bhavet
abdamekaṃ viśālākṣi tṛptāstatpitaro dhruvam
hiraṇyaṃ rajataṃ vastraṃ yo dadāti dvijātiṣu
sarvaṃ lakṣaguṇaṃ devi labhate nātra saṃśayaḥ
evaṃ guṇaviśiṣṭo 'sau somarūpaḥ prajāpatiḥ
saṃjātaḥ prathamaḥ putro hyanasūyāsunandanaḥ
dvitīyastu mahādevi durvāsā nāma nāmataḥ
sṛṣṭisaṃhārakartā ca svayaṃ sākṣānmaheśvaraḥ
ṛṣimadhyagato devi tapastapati duṣkaram
so 'pi rudratvamāyāti samprāpte bhūtaviplave
indro 'pi śaptastenaiva durvāsasā varānane
dvitīyasya tu putrasya sambhavaḥ kathito mayā
dattātreyasvarūpeṇa bhagavānmadhusūdanaḥ
jagadvyāpī jagannāthaḥ svayaṃ sākṣājjanārdanaḥ
ete devāstrayaḥ putrā anasūyāyā maheśvari
varadānena te devā hyavatīrṇā mahītale
putraprāptikaraṃ tīrthaṃ revāyāścottare taṭe
anasūyākṛtaṃ pārtha sarvapāpakṣayaṃ param
śrīmārkaṇḍeya uvāca
āścaryabhūtaṃ loke 'sminnarmadāyāṃ purātanam
bhrūṇahatyā gatā tatra brāhmaṇasya narādhipa
yudhiṣṭhira uvāca
itihāsaṃ dvijaśreṣṭha kathayasva mamānagha
sarvapāpaharaṃ loke duḥkhārtasya ca kathyatām
śrīmārkaṇḍeya uvāca
suvarṇaśilake grāme gautamānvayasambhavaḥ
kṛṣīvalo mahādevi bhāryāputrasamanvitaḥ
vasate tatra govindaḥ saṃjāto vipule kule
putradārasamopeto gṛhakṣetrarataḥ sadā
śakaṭaṃ pūrayitvā tu kāṣṭhānāmagamadguham
prakṣiptāni ca kāṣṭhāni hyekākī kṣudhayānvitaḥ
riṅgamāṇas tadā putraḥ pituḥ śabdātsamāgataḥ
na dṛṣṭastena vai putraḥ kāṣṭhaiḥ saṃchādito 'vaśaḥ
āgatastvarito gehe pipāsārto narādhipa
śakaṭaṃ mocya taddvāri savṛṣaṃ rajjusaṃyutam
bhāryā tasyaiva yā dṛṣṭā cittajñā vaśavartinī
dṛṣṭvā nipātitaṃ putraṃ kāṣṭhairnirbhinnamastakam
ajalpamānākaruṇaṃ nikṣiptaṃ jñolikāṃ śiśum
śuśrūṣaṇe ratā sādhvī priyasya ca narādhipa
tataḥ snānādikaṃ kṛtvā bhojanācchayanaṃ śubham
putraṃ putravatāṃ śreṣṭhā hyutthāpayati śāsanaiḥ
yadā ca notthitaḥ suptaḥ putraḥ pañcatvamāgataḥ
tadā sā dīnavadanā ruroda ca mumoha ca
tacchrutvā ruditaṃ śabdaṃ govindastrastamānasaḥ
kimetaditi coktvā tu patito dharaṇītale
dvāvetau muktakeśau tu bhūmau nipatitau nṛpa
vilepāte ca rājendra niḥśvāsocchvāsitena ca
kaṃ paśye prāṅgaṇe putraṃ dṛṣṭvā krīḍantamāturam
saṃdhārayiṣye hṛdayaṃ sphuṭitaṃ tava kāraṇe
tvajjanmāntaṃ yaśo nityam akṣayāṃ kulasantatim
dṛṣṭvā kim anṛṇībhūto yāsyāmi paramāṃ gatim
mama vṛddhasya dīnasya gatistvaṃ kila putraka
ete manorathāḥ sarve cintitā viphalā gatāḥ
imāṃ tu vikalāṃ dīnāṃ vihīnāṃ sutabāndhavaiḥ
rudantīṃ patitāṃ pāhi mātaraṃ dharaṇītale
punnāmno narakādyasmāt pitaraṃ trāyate sutaḥ
tena putra iti proktaḥ svayameva svayambhuvā
aputrasya gṛhaṃ śūnyaṃ diśaḥ śūnyā hyabāndhavāḥ
mūrkhasya hṛdayaṃ śūnyaṃ sarvaśūnyaṃ daridratā
mṛṣāyaṃ vadate lokaścandanaṃ kila śītalam
putragātrapariṣvaṅgaścandanādapi śītalaḥ
śmaśrugrahaṇakrīḍantaṃ dhūlidhūsaritānanam
puṇyahīnā na paśyanti nijotsaṅgasamāsthitam
digambaraṃ gatavrīḍaṃ jaṭilaṃ dhūlidhūsaram
puṇyahīnā na paśyanti gaṅgādharamivātmajam
vīṇāvādyasvaro loke susvaraḥ śrūyate kila
ruditaṃ bālakasyaiva tasmād āhlādakārakam
mṛgapakṣiṣu kākeṣu paśūnāṃ svarayoniṣu
putraṃ teṣu samasteṣu vallabhaṃ bruvate budhāḥ
matsyāśvaprakarāścaiva kūrmagrāhādayo 'pi vā
putrotpattau ca hṛṣyanti vipattau yānti duḥkhitām
devagandharvayakṣāśca hṛṣyante putrajanmani
pañcatve te 'pi śocanti mandabhāgyo 'smi putraka
ṛṣimelāpakaṃ cakre putrārthe rāghavo nṛpa
indrasthāne sthitastasya prokṣate hyāsanaṃ yataḥ
svargavāsaṃ sutādbāhyaṃ vidyate na tu pāṇḍava
cakre daśarathas tasmāt putrārthaṃ yajñamuttamam
rāmo lakṣmaṇaśatrughnau bharatastatra sambhavāt
kārtavīryo jito yena rāmeṇāmitatejasā
sa rāmo rāmacandreṇa aṣṭavarṣeṇa nirjitaḥ
ekākinā hato vālī plavagaḥ śatrudurjayaḥ
rāvaṇo brahmaputro yastrailokyaṃ yasya śaṅkate
hataḥ sa rāmacandreṇa saputraḥ sahabāndhavaḥ
evaṃ putraṃ vinā saukhyaṃ martyaloke na vidyate
vaṃśārthe maithunaṃ yasya svargārthe yasya bhāratī
mṛṣṭānnaṃ brāhmaṇasyārthe svarge vāsaṃ tu yānti te
brahmahatyāśvamedhābhyāṃ na paraṃ pāpapuṇyayoḥ
putrotpattivipattibhyāṃ na paraṃ sukhaduḥkhayoḥ
kiṃ bravīmīti bho vatsa na tu saukhyaṃ sutaṃ vinā
evaṃ bahuvidhaṃ duḥkhaṃ pralapitvā punaḥpunaḥ
janaiścāśvāsito vipro bālaṃ gṛhya bahirgataḥ
tataḥ saṃskṛtya taṃ bālaṃ vidhidṛṣṭena karmaṇā
samavetau tu duḥkhārtāvāgatau svagṛhaṃ punaḥ
evaṃ gṛhāgate vipre rātrirjātā yudhiṣṭhira
bhūmau prasupto govindaḥ putraśokena pīḍitaḥ
yāvannirīkṣate bhāryā bhartāraṃ duḥkhapīḍitam
kṛmirāśigataṃ sarvaṃ govindaṃ samapaśyata
duḥkhādduḥkhatare magnā dṛṣṭvā taṃ pātakānvitam
evaṃ duḥkhanimagnāyāḥ śarvarī vigatā tadā
paśupālastu mahiṣīmuktvāraṇye 'gamadgṛhāt
araṇye mahiṣīḥ sarvā rakṣayitvā gṛhāgataḥ
vijñaptaḥ paśupālena govindo brāhmaṇottamaḥ
yāvadbhokṣyāmyahaṃ svāminmahiṣīstvaṃ ca rakṣase
tataḥ sa tvarito vipro jagāma mahiṣīḥ prati
na tatra mahiṣīḥ paśyet paścāt kṣetrābhisammukham
dhāvamānaśca viprastu eraṇḍīsaṅgame gataḥ
tataḥ praviṣṭastu jale revairaṇḍyostu saṅgame
tajjalaṃ pītamātraṃ tu tvarayā cātitarṣitaḥ
akāmāt salilaṃ pītvā prakṣālya nayane śubhe
ājagāma tataḥ paścādbhavanaṃ divasakṣaye
bhuktvā duḥkhānvito rātrau govindaḥ śayanaṃ yayau
nidrābhibhūtaḥ śokena śrameṇaiva tu kheditaḥ
punastaccārdharātre tu tasya bhāryā yudhiṣṭhira
kṛmibhirveṣṭitaṃ gāntraṃ kvacit paśyatyaveṣṭitam
punaḥ sā vismayāviṣṭā tasya bhāryā guṇānvitā
uvāca duṣkṛtaṃ tasya sādhvasāviṣṭacetasā
bhāryovāca
atīte pañcame cāhni tvindhanaṃ kṣipatastu te
gṛhapaścādgato bālo hyajñānādghātitastvayā
mayā tatpātakaṃ ghoraṃ rahasyaṃ na prakāśitam
tena pracchannapāpena dahyamānā divāniśam
na sukhaṃ tava gātrasya paśyāmi na hi cātmanaḥ
nidrā mama śamaṃ yātā ratiścaiva tvayā saha
śrūyate mānave śāstre śloko gīto maharṣibhiḥ
smṛtvā smṛtvā tu taṃ citte paritāpo na śāmyati
kīrtanān naśyate dharmo vardhate 'sau nigūhanāt
iha loke pare caiva pāpasyāpyevameva ca
evaṃ saṃcityamānāhaṃ sthitā rātrau bhayāturā
kṛmirāśigataṃ tvāṃ hi kasyāhaṃ kathayāmi kim
punastvaṃ cādya me dṛṣṭo bhrūṇahatyākṛmiśritaḥ
kvacidbhindanti te gātraṃ kvacinnaṣṭāḥ samantataḥ
etatsaṃsmṛtya saṃsmṛtya vimṛśāmi punaḥpunaḥ
na jāne kāraṇaṃ kiṃcitpṛcchantyāḥ kathayasva me
taḍāgaṃ vā saridvāpi tīrthaṃ vā devatārcanam
yaṃ gato 'si prabhāvo 'yaṃ tasya nānyasya me sthitam
evamuktastu vipro 'sau kathayāmāsa bhārata
bhāryāyā yaddivā vṛttaṃ śaṅkamāno nṛpottama
adyāhaṃ mahiṣīsārthaṃ eraṇḍīsaṅgamaṃ gataḥ
nābhimātre jale gatvā pītavānsalilaṃ bahu
nānyattīrthaṃ vijānāmi saritaṃ sara eva vā
satyaṃ satyaṃ punaḥ satyaṃ kathitaṃ tava bhāmini
evaṃ jñātvā tu sā sarvamupavāsakṛtakṣaṇā
sapatnīko gatastatra saṅgame varavarṇini
snātvā tatra jale ramye natvā devaṃ tu bhāskaram
snāpayāmāsa deveśaṃ śaṅkaraṃ comayā saha
pañcagavyaghṛtakṣīrair dadhikṣaudraghṛtairjalaiḥ
gandhamālyādidhūpaiśca naivedyaiśca suśobhanaiḥ
pūjya trayīmayaṃ liṅgaṃ devīṃ kātyāyanīṃ śubhām
rātrau jāgaraṇaṃ kṛtvā patyāsi pativratā
tataḥ prabhāte vimale dvijānsampūjya yatnataḥ
godānena hiraṇyena vastreṇānnena bhārata
govindaḥ pūjayāmāsa svaśaktyā brāhmaṇāñchubhān
muktapāpo gṛhāyātaḥ svabhāryāsahito nṛpa
evaṃ yaḥ śṛṇute bhaktyā govindākhyānamuttamam
paṭhate parayā bhaktyā bhrūṇahatyā praṇaśyati
krīḍate śāṃkare loke yāvadābhūtasamplavam
yaścaivāśvayuje māsi caitre vā nṛpasattama
saptamyāṃ ca site pakṣe sopavāso jitendriyaḥ
sāttvikīṃ vāsanāṃ kṛtvā yo vasecchivamandire
dhyāyamāno virūpākṣaṃ triśūlakarasaṃsthitam
kaṃsāsuranihantāraṃ śaṅkhacakragadādharam
pakṣirājasamārūḍhaṃ trailokyavaradāyakam
pitāmahaṃ tato dhyāyeddhaṃsasthaṃ caturānanam
sargapradaṃ samastasya kamalākaraśobhitam
yo hyevaṃ vasate tatra triyame sthāna uttame
tataḥ prabhāte vimale hyaṣṭamyāṃ ca narādhipa
brāhmaṇān pūjayed bhaktyā sarvadoṣavivarjitān
sarvāvayavasampūrṇānsarvaśāstraviśāradān
vedābhyāsaratānnityaṃ svadāraniratānsadā
śrāddhe dāne vrate yogyān brāhmaṇān pāṇḍunandana
pretānāṃ pūjanaṃ tatra devapūrvaṃ samārabhet
pretatvān mucyate śīghrameraṇḍyāṃ piṇḍatarpaṇaiḥ
dānāni tatra deyāni hyannamukhyāni sarvadā
hiraṇyabhūmikanyāśca dhūrvāhau śubhalakṣaṇau
sīreṇa sahitau pārtha dhānyaṃ droṇakasaṃkhyayā
alaṃkṛtāṃ savatsāṃ ca kṣīriṇīṃ taruṇīṃ sitām
raktāṃ vā kṛṣṇavarṇāṃ vā pāṭalāṃ kapilāṃ tathā
kāṃsyadohanasaṃyuktāṃ rukmakhuravibhūṣaṇām
svarṇaśṛṅgīṃ savatsāṃ ca brāhmaṇāyopapādayet
prīyatāṃ me jagannāthā harakṛṣṇapitāmahāḥ
saṃsārarakṣaṇī devī surabhī māṃ samuddharet
putrārthaṃ yāḥ striyaḥ pārtha hyeraṇḍīsaṅgame nṛpa
snāpyante rudrasūktaiśca caturvedodbhavaistathā
caturbhirbrāhmaṇaiḥ śastaṃ dvābhyāṃ yogyaiśca kārayet
ekena sārdrakumbhena dāmpatyamabhiṣecayet
daivajñenaiva caikena athavā sāmagena vā
pañcaratnasamāyuktaṃ kumbhe tatraiva kārayet
gandhatoyasamāyuktaṃ sarvauṣadhivimiśritam
āmrapallavasaṃyuktam aśvatthamadhukaṃ tathā
guṇṭhitaṃ sitavastreṇa sitacandanacarcitam
sitapuṣpaistu saṃchannaṃ siddhārthakṛtamadhyamam
kāṃsyapātre tu saṃsthāpya putrārthī deśikottamaḥ
aṅgalagnaṃ tu yadvastraṃ kaṭakābharaṇaṃ tathā
tatsarvaṃ maṇḍale tyājyaṃ siddhyarthaṃ cātmanastadā
praṇamya bhāskaraṃ paścādācāryaṃ rudrarūpiṇam
madhuraṃ ca tato 'śnīyād devyā bhuvana uttame
phaladānaṃ ca viprāya chatraṃ tāmbūlameva ca
upānahau ca yānaṃ ca sa bhaved duḥkhavarjitaḥ
bhāskare krīḍate loke yāvad ābhūtasamplavam
dānaṃ koṭiguṇaṃ sarvaṃ śubhaṃ vā yadi vāśubham
yathā nadīnadāḥ sarve sāgare yānti saṃkṣayam
evaṃ pāpāni naśyanti hyeraṇḍīsaṅgame nṛṇām
samantācchastrapātena hyeraṇḍīsaṅgame nṛpa
bhrūṇahatyāsamaṃ pāpaṃ naśyate śaṅkaro 'bravīt
prāṇatyāgaṃ ca yo bhaktyā jātavedasi kārayet
anāśakaṃ nṛpaśreṣṭha jale vā tadanantaram
pañcasāhasrikaṃ mānaṃ varṣāṇāṃ jātavedasi
jale trīṇi sahasrāṇyanāśake ṣaṣṭiṃ bhuñjate
kākā bakāḥ kapotāśca hyulūkāḥ paśavas tathā
saṃgamodakasaṃspṛṣṭās te yānti paramāṃ gatim
vṛkṣāśca tatpadaṃ jñātvā yāṃ gatiṃ yānti yoginaḥ
eraṇḍikā mayā devī dṛṣṭo me manmatheśvaraḥ
kiṃ samartho yamo ruṣṭo bhadro bhadrāṇi paśyati
mṛttikāṃ saṅgamodbhūtāṃ ye ca guṇṭhanti nityaśaḥ
bhrūṇahatyādipāpāni naśyante nātra saṃśayaḥ
eraṇḍīsaṅgame martyo luṇṭhyamāno narādhipa
sarvapāpairvinirmuktaḥ padaṃ gacchatyanāmayam
eraṇḍyāḥ saṅgamaṃ martyāḥ kīrtayantyāśramasthitāḥ
vimuktapāpā jāyante satyaṃ śaṅkarabhāṣitam
eraṇḍīpādapāgraistu dṛṣṭaiḥ pāpaṃ vyapohati
tīrthākhyānamidaṃ puṇyaṃ ye paṭhiṣyanti mānavāḥ
śṛṇvanti cāpare bhaktyā muktapāpā bhavanti te
etatte sarvamākhyātam eraṇḍīsaṅgamaṃ nṛpa
bhūyaścānyat pravakṣyāmi sarvapāpakṣayaṃkaram
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe eraṇḍīsaṅgamatīrthaphalamāhātmyavarṇanaṃ nāma tryadhikaśatatamo 'dhyāyaḥ
śrīmārkaṇḍeya uvāca
tato gacchenmahīpālaṃ sauvarṇaśilamuttamam
prakhyātamuttare kūle sarvapāpakṣayaṃkaram
samantācchatapātena munisaṅghaiḥ purā kṛtam
revāyāṃ durlabhaṃ sthānaṃ saṅgamasya samīpataḥ
vibhaktaṃ hastamātraṃ ca puṇyakṣetraṃ narādhipa
suvarṇaśilake snātvā pūjayitvā maheśvaram
natvā tu bhāskaraṃ devaṃ hotavyaṃ ca hutāśane
bilvenājyavimiśreṇa bilvapatrairathāpi vā
prīyatāṃ me jagannātho vyādhir naśyatu me dhruvam
dvijāya kāñcane datte yatphalaṃ tacchṛṇuṣva me
bahusvarṇasya yatproktaṃ yāgasya phalamuttamam
tathāsau labhate sarvaṃ kāñcanaṃ yaḥ prayacchati
tena dānena pūtātmā mṛtaḥ svargamavāpnuyāt
rudrasyānucaras tāvad yāvad indrāścaturdaśa
tataḥ svargāvatīrṇastu jāyate viśade kule
dhanadhānyasamopetaḥ punaḥ smarati tajjalam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe suvarṇaśilātīrthamāhātmyavarṇanaṃ nāma caturadhikaśatatamo 'dhyāyaḥ
śrīmārkaṇḍeya uvāca
karañjākhyaṃ tato gacchet sopavāso jitendriyaḥ
tatra snātvā tu rājendra sarvapāpaiḥ pramucyate
arcayitvā mahādevaṃ dattvā dānaṃ tu bhaktitaḥ
suvarṇaṃ rajataṃ vāpi maṇimauktikavidrumān
pādukopānahau chatraṃ śayyāṃ prāvaraṇāni ca
koṭikoṭiguṇaṃ sarvaṃ jāyate nātra saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe karañjatīrthamāhātmyavarṇanaṃ nāma pañcādhikaśatatamo 'dhyāyaḥ
śrīmārkaṇḍeya uvāca
tato gacchenmahīpāla tīrthaṃ paramaśobhanam
saubhāgyakaraṇaṃ divyaṃ naranārīmanoramam
tatra yā durbhagā nārī naro vā nṛpasattama
snātvārcayed umārudrau saubhāgyaṃ tasya jāyate
tṛtīyāyāmahorātraṃ sopavāso jitendriyaḥ
nimantrayed dvijaṃ bhaktyā sapatnīkaṃ surūpiṇam
gandhamālyairalaṃkṛtya vastradhūpādivāsitam
bhojayet pāyasānnena kṛsareṇātha bhaktitaḥ
bhojayitvā yathānyāyaṃ pradakṣiṇamudāharet
prīyatāṃ me mahādevaḥ sapatnīko vṛṣadhvajaḥ
yathā te devadeveśa na viyogaḥ kadācana
mamāpi karuṇāṃ kṛtvā tathāstviti vicintayet
evaṃ kṛte tatastasya yatpuṇyaṃ samudāhṛtam
tatte sarvaṃ pravakṣyāmi yathā devena bhāṣitam
daurbhāgyaṃ durgatiścaiva dāridryaṃ śokabandhanam
vandhyatvaṃ saptajanmāni jāyate na yudhiṣṭhira
jyeṣṭhamāse site pakṣe tṛtīyāyāṃ viśeṣataḥ
tatra gatvā tu yo bhaktyā pañcāgniṃ sādhayettataḥ
so 'pi pāpairaśeṣaistu mucyate nātra saṃśayaḥ
guggulaṃ dahate yastu dvidhā cittavivarjitaḥ
śarīraṃ bhedayed yastu gauryāścaiva samīpataḥ
tasminkarmapraviṣṭasya utkrāntir jāyate yadi
dehapāte vrajet svargam ityevaṃ śaṅkaro 'bravīt
sitaraktaistathā pītairvastraiśca vividhaiḥ śubhaiḥ
brāhmaṇīṃ brāhmaṇaṃ caiva pūjayitvā yathāvidhi
puṣpairnānāvidhaiścaiva gandhadhūpaiḥ suśobhanaiḥ
kaṇṭhasūtrakasindūraiḥ kuṅkumena vilepayet
kalpayeta striyaṃ gaurīṃ brāhmaṇaṃ śivarūpiṇam
teṣāṃ tadrūpakaṃ kṛtvā dānamutsṛjyate tataḥ
kaṅkaṇaṃ karṇaveṣṭaṃ ca kaṇṭhikāṃ mudrikāṃ tathā
saptadhānyaṃ tathā caiva bhojanaṃ nṛpasattama
anyānyapi ca dānāni tasmiṃstīrthe dadāti yaḥ
sarvadānaiśca yatpuṇyaṃ prāpnuyānnātra saṃśayaḥ
sahasraguṇitaṃ sarvaṃ nātra kāryā vicāraṇā
śaṅkareṇa samaṃ tasmādbhogaṃ bhuṅkte hyanuttamam
saubhāgyaṃ tasya vipulaṃ jāyate nātra saṃśayaḥ
aputro labhate putramadhano dhanamāpnuyāt
rājendra kāmadaṃ tīrthaṃ narmadāyāṃ vyavasthitam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kāmadatīrthamāhātmyavarṇanaṃ nāma ṣaḍuttaraśatatamo 'dhyāyaḥ
śrīmārkaṇḍeya uvāca
tato gaccheta rājendra bhaṇḍārītīrtham uttamam
daridracchedakaraṇaṃ yugānyekonaviṃśatiḥ
dhanadena tapastaptvā prasanne padmasambhave
tatraiva svalpadānena prāptaṃ vittasya rakṣaṇam
tatra gatvā tu yo bhaktyā snātvā vittaṃ prayacchati
tasya vittaparicchedo na kadācid bhaviṣyati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe bhaṇḍārītīrthamāhātmyavarṇanaṃ nāma saptottaraśatatamo 'dhyāyaḥ
śrīmārkaṇḍeya uvāca
tato gacchenmahīpāla rohiṇītīrthamuttamam
vikhyātaṃ triṣu lokeṣu sarvapāpaharaṃ param
yudhiṣṭhira uvāca
rohiṇītīrthamāhātmyaṃ sarvapāpapraṇāśanam
śrotumicchāmi tattvena tanme tvaṃ vaktumarhasi
śrīmārkaṇḍeya uvāca
tasminnekārṇave ghore naṣṭe sthāvarajaṅgame
udadhau ca śayānasya devadevasya cakriṇaḥ
nābhau samutthitaṃ padmaṃ ravimaṇḍalasannibham
karṇikākesaropetaṃ patraiśca samalaṃkṛtam
tatra brahmā samutpannaścaturvadanapaṅkajaḥ
kiṃ karomīti deveśa ājñā me dīyatāṃ prabho
evamuktastu deveśaḥ śaṅkhacakragadādharaḥ
uvāca madhurāṃ vāṇīṃ tadā devaṃ pitāmaham
sarasvatyāṃ mahābāho lokaṃ kuru mamājñayā
bhūtagrāmamaśeṣasya utpādanavidhikṣayam
etacchrutaṃ tu vacanaṃ padmanābhasya bhārata
cintayāmāsa bhagavānsaptarṣīnhitakāmyayā
kramātte cintitāḥ prājñāḥ pulastyaḥ pulahaḥ kratuḥ
prācetaso vasiṣṭhaśca bhṛgurnārada eva ca
yajñe prācetaso dakṣo mahātejāḥ prajāpatiḥ
dakṣasyāpi tathā jātāḥ pañcāśadduhitaro 'nagha
dadau sa daśa dharmāya kaśyapāya trayodaśa
tathaiva sa mahābhāgaḥ saptaviṃśatimindave
rohiṇīnāma yā tāsāṃ madhye tasya narādhipa
aniṣṭā sarvanārīṇāṃ bhartuścaiva viśeṣataḥ
tataḥ sā paramaṃ kṛtvā vairāgyaṃ nṛpasattama
āgatya narmadātīre cacāra vipulaṃ tapaḥ
ekarātrais trirātraiśca ṣaḍdvādaśabhireva ca
pakṣamāsopavāsaiśca karśayanti kalevaram
ārādhayantī satataṃ mahiṣāsuranāśinīṃ
devīṃ bhagavatīṃ tāta sarvārtivinivāraṇīm
snātvā snātvā jale nityaṃ narmadāyāḥ śucismitā
tatastuṣṭā mahābhāgā devī nārāyaṇī nṛpa
prasannā te mahābhāge vratena niyamena ca
etacchrutvā tu vacanaṃ rohiṇī śaśinaḥ priyā
yathā bhavāmi na cirāttathā bhavatu mānade
evamastviti sā coktvā bhavānī bhaktavatsalā
stūyamānā munigaṇaistatraivāntaradhīyata
tadāprabhṛti tattīrthaṃ rohiṇī śaśinaḥ priyā
saṃjātā sarvakālaṃ tu vallabhā nṛpasattama
tatra tīrthe tu yā nārī naro vā snāni bhaktitaḥ
vallabhā jāyate sā tu bhartur vai rohiṇī yathā
tatra tīrthe tu yaḥ kaścitprāṇatyāgaṃ karoti vai
saptajanmāni dāmpatyaviyogo na bhavet kvacit
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe rohiṇīsomanāthatīrthamāhātmyavarṇanaṃ nāmāṣṭottaraśatatamo 'dhyāyaḥ
śrīmārkaṇḍeya uvāca
tato gacchenmahīpāla cakratīrthamanuttamam
senāpuramitikhyātaṃ sarvapāpakṣayaṃkaram
saināpatyābhiṣekāya devadevena cakriṇā
ānītaśca mahāseno devaiḥ sendrapurogamaiḥ
dānavānāṃ vadhārthāya jayāya ca divaukasām
bhūmidānena viprendrāṃs tarpayitvā yathāvidhi
śaṅkhabherīninādaiśca paṭahānāṃ ca nisvanaiḥ
vīṇāveṇumṛdaṅgaiśca jhallarīsvaramaṅgalaiḥ
tataḥ kṛtvā svanaṃ ghoraṃ dānavo baladarpitaḥ
rururnāma vighātārthamabhiṣekasya cāgataḥ
hastyaśvarathapattyoghaiḥ pūrayanvai diśo daśa
tatra tena mahadyuddhaṃ pravṛttaṃ kila bhārata
śaktyṛṣṭipāśamuśalaiḥ khaḍgaistomaraṭaṅkanaiḥ
bhallaiḥ karṇikanārācaiḥ kabandhapaṭasaṃkulaiḥ
tatastu tāṃ śatrubalasya senāṃ kṣaṇena cāpancyutabāṇaghātaiḥ
vidhvastahastyaśvarathānmahātmā jagrāha cakraṃ ripusaṅghanāśanaḥ
jvalacca cakraṃ niśitaṃ bhayaṃkaraṃ surāsurāṇāṃ ca sudarśanaṃ raṇe
cakarta daityasya śirastadānīṃ karātpramuktaṃ madhughātinaśca tat
taṃ dṛṣṭvā sahasā vighnamabhiṣeke ṣaḍānanaḥ
tyaktvā tu tatra saṃsthānaṃ cacāra vipulaṃ tapaḥ
muktaṃ cakraṃ vināśāya hariṇā lokadhāriṇā
dvidalaṃ dānavaṃ kṛtvā papāta vimale jale
tadā prabhṛti tattīrthaṃ cakratīrthamiti śrutam
sarvapāpavināśāya nirmitaṃ viśvamūrtinā
cakratīrthe tu yaḥ snātvā pūjayed devamacyutam
puṇḍarīkasya yajñasya phalamāpnoti mānavaḥ
tatra tīrthe tu yaḥ snātvā pūjayed brāhmaṇāñchubhān
śāntadāntajitakrodhānsa labhetkoṭijaṃ phalam
tatra tīrthe tu yo bhaktyā tyajate dehamātmanaḥ
viṣṇulokaṃ mṛto yāti jayaśabdādimaṅgalaiḥ
krīḍayitvā yathākāmaṃ devagandharvapūjitaḥ
ihāgatya ca bhūyo 'pi jāyate vipule kule
etatpuṇyaṃ pāpaharaṃ dhanyaṃ duḥkhapraṇāśanam
kathitaṃ te mahābhāga bhūyaścānyacchṛṇuṣva me
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe senāpure cakratīrthamāhātmyavarṇanaṃ nāma navottaraśatatamo 'dhyāyaḥ
śrīmārkaṇḍeya uvāca
dhautapāpaṃ tato gacchen mahāpātakanāśanam
samīpe cakratīrthasya viṣṇunā nirmitaṃ purā
nihatair dānavair ghorair devadevo janārdanaḥ
tatpāpasya vināśārthaṃ dānavāntodbhavasya ca
tatra tīrthe jitakrodhaścacāra vipulaṃ tapaḥ
duścaraṃ maunamāsthāya hyaśakyaṃ devadānavaiḥ
snātvā dattvā dvijātibhyo dānāni vividhāni ca
tatkṣaṇāt supāpas tu gatastadvaiṣṇavaṃ padam
evaṃ yuktastu yastatra pāpaṃ kṛtvā sudāruṇam
snātvā japtvā vidhānena mucyate sarvapātakaiḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dhautapāpatīrthamāhātmyavarṇanaṃ nāma daśottaraśatatamo 'dhyāyaḥ
śrīmārkaṇḍeya uvāca
narmadādakṣiṇe kūle tīrthaṃ paramaśobhanam
skandena nirmitaṃ pūrvaṃ tapaḥ kṛtvā sudāruṇam
yudhiṣṭhira uvāca
skandasya caritaṃ sarvamājanma dvijasattama
tīrthasya ca vidhiṃ puṇyaṃ kathayasva yathārthataḥ
śrīmārkaṇḍeya uvāca
devadevena vai taptaṃ tapaḥ pūrvaṃ yudhiṣṭhira
vijñaptena suraiḥ sarvairumādevī vivāhitā
nāsti senāpatiḥ kaściddevānāṃ surasattama
nīyante dānavairghoraiḥ sarve devāḥ savāsavāḥ
yathā niśā vinā candraṃ divaso bhāskaraṃ vinā
na śobhate muhūrtaṃ vai tathā senā vināyakā
evaṃ jñātvā mahādeva parayā dayayā vibho
senānīr dīyatāṃ kaścittriṣu lokeṣu viśrutaḥ
etacchrutvā śubhaṃ vākyaṃ devānāṃ parameśvaraḥ
kāmayāna umāṃ devīṃ sasmāra manasā smaram
tena mūrchitasarvāṅgaḥ kāmarūpo jagadguruḥ
kāmayāmāsa rudrāṇīṃ divyaṃ varṣaśataṃ kila
devarājastato jñātvā mahāmaithunagaṃ haram
saṃmantrya daivataiḥ sārddhaṃ praiṣayajjātavedasam
tena gatvā mahādevaḥ paramānandasaṃsthitaḥ
sahasā tena dṛṣṭo 'sau hāhetyuktvā samutthitaḥ
tataḥ kruddhā mahādevī śāpavācamuvāca ha
vepamānā mahārāja śṛṇu yatte vadāmyaham
ahaṃ yasmāt suraiḥ sarvairyācitā putrajanmani
kṛtā ratiśca viphalā saṃpreṣya jātavedasam
tasmātsarve putrahīnā bhaviṣyanti na saṃśayaḥ
hareṇoktastato vahnirasmākaṃ bījamāvaha
yathā bhavati lokeṣu tathā tvaṃ kartum arhasi
mama tejastvayā śakyaṃ gṛhītuṃ surasattama
devakāryārthasiddhyarthaṃ nānyaḥ śakto jagattraye
agniruvāca
tejasastava me deva kā śaktirdhāraṇe vibho
karoti bhasmasātsarvaṃ trailokyaṃ sacarācaram
īśvara uvāca
udarasthena bījena yadi te jāyate rujā
tadā kṣipasva tattejo gaṅgātoye hutāśana
evamuktvā mahādevo 'moghaṃ bījamuttamam
havyavāhamukhe sarvaṃ prakṣipyāntaradhīyata
gate cādarśanaṃ deve dahyamāno hutāśanaḥ
gaṅgātoye vinikṣipya jagāma svaṃniveśanam
asahantī tu tattejo gaṅgāpi saritāṃ varā
śarastambe vinikṣipya jagāmāśu yathāgatam
tatra jātaṃ tu taddṛṣṭvā sarve devāḥ savāsavāḥ
kṛttikāṃ preṣayāmāsuḥ stanyaṃ pāyayituṃ tadā
dṛṣṭvā tā āgatāḥ sarvā gaṅgāgarbhe mahāmateḥ
ṣaṇmukhaiḥ ṣaṇmukho bhūtvā pipāsurapibatstanam
jātakarmādisaṃskārānvedoktānpadmasambhavaḥ
cakāra sarvāndājendra vidhidṛṣṭena karmaṇā
ṣaṇmukhātṣaṇmukho nāma kārttikeyastu kṛttikāt
kumāraśca kumāratvād gaṅgāgarbho 'gnijo 'paraḥ
evaṃ kumāraḥ sambhūto hy anadhītya sa vedavit
śāstrāṇyanekāni veda cacāra vipulaṃ tapaḥ
devāraṇyeṣu sarveṣu nadīṣu ca nadeṣu ca
pṛthivyāṃ yāni tīrthāni samudrād yāni bhārata
tataḥ paryāyayogena narmadātaṭamāśritaḥ
narmadādakṣiṇe kūle cacāra vipulaṃ tapaḥ
ṛgyajuḥsāmavihitaṃ japañjāpyamaharniśam
dhyāyamāno mahādevaṃ śucirdhamanisaṃtataḥ
tato varṣasahasrānte pūrṇe devo maheśvaraḥ
umayā sahitaḥ kāle tadā vacanam abravīt
īśvara uvāca
ahaṃ te varadastāta gaurī mātā pitā hyaham
varaṃ vṛṇīṣva yacceṣṭaṃ triṣu lokeṣu durlabham
ṣaṇmukha uvāca
yadi tuṣṭo mahādeva umayā saha śaṅkara
vṛṇomi mātāpitarau nānyā gatirmatirmama
etacchrutvā śubhaṃ vākyaṃ putrasya vadanāccyutam
tathetyuktvā tu snehena premṇā taṃ pariṣasvaje
tatastaṃ mūrdhnyupāghrāya hyumayovāca śaṅkaraḥ
īśvara uvāca
akṣayaścāvyayaścaiva senānīs tvaṃ bhaviṣyasi
śikhī ca te vāhanaṃ divyarūpo datto mayā śaktidharasya saṃkhye
surāsurādīṃśca jayeti coktvā jagāma kailāsavaraṃ mahātmā
gate cādarśanaṃ deve tadā sa śikhivāhanaḥ
sthāpayitvā mahādevaṃ jagāma surasannidhau
tadāprabhṛti tattīrthaṃ skandatīrthamiti śrutam
sarvapāpaharaṃ puṇyaṃ martyānāṃ bhuvi durlabham
tatra tīrthe tu yo rājanbhaktyā snātvārcayecchivam
gandhamālyābhiṣekaiśca yājñikaṃ sa labhet phalam
skandatīrthe tu yaḥ snātvā pūjayet pitṛdevatāḥ
tilamiśreṇa toyena tasya puṇyaphalaṃ śṛṇu
piṇḍadānena caikena vidhiyuktena bhārata
dvādaśābdāni tuṣyanti pitaro nātra saṃśayaḥ
tatra tīrthe tu rājendra śubhaṃ vā yādi vāśubham
iha loke pare caiva tatsarvaṃ jāyate 'kṣayam
tatra tīrthe tu yaḥ kaścit prāṇatyāgaṃ kariṣyati
śāstrayuktena vidhinā sa gacchecchivamandiram
kalpamekaṃ vasitvā tu devagandharvapūjitaḥ
atra bhāratavarṣe tu jāyate vimale kule
vedavedāṅgatattvajñaḥ sarvavyādhivivarjitaḥ
jīvedvarṣaśataṃ sāgraṃ putrapautrasamanvitaḥ
idaṃ te kathitaṃ rājanskandatīrthasya sambhavam
dhanyaṃ yaśasyamāyuṣyaṃ sarvaduḥkhaghnamuttamam
sarvapāpaharaṃ puṇyaṃ devadevena bhāṣitam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe skandatīrthamāhātmyavarṇanaṃ nāmaikādaśottaraśatatamo 'dhyāyaḥ
śrīmārkaṇḍeya uvāca
tato gacchettu rājendra tīrthamāṅgirasasya tu
uttare narmadākūle sarvapāpavināśanam
purāsīdaṅgirānāma brāhmaṇo vedapāragaḥ
putrahetor yugasyādau cacāra vipulaṃ tapaḥ
nityaṃ triṣavaṇasnāyī japandevaṃ sanātanam
pūjayaṃśca mahādevaṃ kṛcchracāndrāyaṇādibhiḥ
dvādaśābde tataḥ pūrṇe tutoṣa parameśvaraḥ
vareṇa chandayāmāsa dvijam āṅgirasaṃ varam
vavre sa tu mahādevaṃ putraṃ putravatāṃ varam
vedavidyāvratasnātaṃ sarvaśāstraviśāradam
devānāṃ mantriṇaṃ rājan sarvalokeṣu pūjitam
brahmalakṣmyāḥ sadāvāsam akṣayaṃ cāvyayaṃ sutam
tathābhilaṣitaḥ putraḥ sarvavidyāviśāradaḥ
bhaviṣyati na sandehaścaivamuktvā yayau haraḥ
varair aṅgirasaścāpi bṛhaspatirajāyata
yathābhilaṣitaḥ putro vedavedāṅgapāragaḥ
jāte putre'ṅgirās tatra sthāpayāmāsa śaṅkaram
hṛṣṭatuṣṭamanā bhūtvā jagāmottaraparvatam
tatra cāṅgirase tīrthe yaḥ snātvā pūjayecchivam
sarvapāpavinirmukto rudralokaṃ sa gacchati
aputro labhate putramadhano dhanamāpnuyāt
icchate yaśca yaṃ kāmaṃ sa taṃ labhati mānavaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe 'gnirasatīrthamāhātmyavarṇanaṃ nāma dvādaśādhikaśatatamo 'dhyāyaḥ
śrīmārkaṇḍeya uvāca
tato gacchettu rājendra koṭitīrthamanuttamam
ṛṣikoṭirgatā tatra parāṃ siddhimupāgatā
tatra tīrthe tu yaḥ snātvā bhojayed brāhmaṇāñchuciḥ
ekasminbhojite vipre koṭirbhavati bhojitā
tatra tīrthe tu yaḥ snātvā pūjayet pitṛdevatāḥ
pūjite tu mahādeve vājapeyaphalaṃ labhet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe koṭitīrthamāhātmyavarṇanaṃ nāma trayodaśādhikaśātatamo 'dhyāyaḥ
śrīmārkaṇḍeya uvāca
tato gacchettu rājendra tīrthaṃ paramaśobhanam
ayonijaṃ mahāpuṇyaṃ sarvapāpapraṇāśanam
ayonije naraḥ snātvā pūjayet parameśvaram
pitṛdevārcanaṃ kṛtvā mucyate sarvakilbiṣaiḥ
tatra tīrthe tu vidhinā prāṇatyāgaṃ karoti yaḥ
sa kadācinmahārāja yonidvāraṃ na paśyati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ayonisambhavatīrthamāhātmyavarṇanaṃ nāma caturdaśādhikaśatatamo 'dhyāyaḥ
śrīmārkaṇḍeya uvāca
tato gacchenmahārāja tīrtham aṅgārakaṃ param
rūpadaṃ sarvalokānāṃ viśrutaṃ narmadātaṭe
aṅgārakeṇa rājendra purā taptaṃ tapaḥ kila
arbudaṃ ca nikharvaṃ ca prayutaṃ varṣasaṃkhyayā
tatastuṣṭo mahādevaḥ parayā kṛpayā nṛpa
pratyakṣadarśī bhagavān uvāca kṣitinandanam
varado 'smi mahābhāga durlabhaṃ tridaśair api
varaṃ dāsyāmyahaṃ vatsa brūhi yatte vivakṣitam
aṅgāraka uvāca
tava prasādāddeveśa sarvalokamaheśvara
grahamadhyagato nityaṃ vicarāmi nabhastale
yāvaddharādharo loke yāvaccandradivākarau
nadyo nadāḥ samudrāśca varo me cākṣayo bhavet
evamastviti deveśo dattvā varamanuttamam
jagāmākāśamāviśya vandyamānaḥ surāsuraiḥ
bhūmiputrastatastasminsthāpayāmāsa śaṅkaram
gataḥ surālaye loke grahabhāve niveśitaḥ
tatra tīrthe tu yaḥ snātvā pūjayetparameśvaram
hutahomo jitakrodhaḥ so 'śvamedhaphalaṃ labhet
caturthyaṅgārake yastu snātvā cābhyarcayedgraham
aṅgārakaṃ vidhānena saptajanmāni bhārata
daśayojanavistīrṇe maṇḍale rūpavān bhavet
tatraiva tā mṛto jantuḥ kāmato 'kāmato 'pi vā
rudrasyānucaro bhūtvā tenaiva saha modate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe aṅgārakatīrthamāhātmyavarṇanaṃ nāma pañcadaśottaraśatatamo 'dhyāyaḥ
mārkaṇḍeya uvāca
pāṇḍutīrthaṃ tato gacchet sarvapāpavināśanam
tatra snātvā naro rājan mucyate sarvakilbiṣaiḥ
tatra tīrthe tu yaḥ snātvā dāpayet kāñcanaṃ śuciḥ
bhrūṇahatyādipāpāni naśyante nātra saṃśayaḥ
piṇḍodakapradānena vājapeyaphalaṃ labhet
pitaraḥ pitāmahāśca nṛtyante ca praharṣitāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe pāṇḍutīrthamāhātmyavarṇanaṃ nāma ṣoḍaśādhikaśatatamo 'dhyāyaḥ
śrīmārkaṇḍeya uvāca
tato gacchettu rājendra puṇyaṃ tīrthaṃ trilocanam
tatra tiṣṭhati deveśaḥ sarvalokanamaskṛtaḥ
tatra tīrthe tu yaḥ snātvā bhaktyārcayati śaṅkaram
rudrasya bhavanaṃ yāti mṛto nāstyatra saṃśayaḥ
kalpakṣaye tataḥ pūrṇe krīḍitvā ca ihāgataḥ
āviyogena tiṣṭheta pūjyamānaḥ śataṃ samāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe trilocanatīrthamāhātmyavarṇanaṃ nāma saptadaśottaraśatatamo 'dhyāyaḥ
śrīmārkaṇḍeya uvāca
tato gacchettu rājendra tīrthaṃ paramaśobhanam
indratīrthetivikhyātaṃ narmadādakṣiṇe taṭe
yudhiṣṭhira uvāca
narmadādakṣiṇe kūle indratīrthaṃ kathaṃ bhavet
śrotumicchāmi viprendra hyādimadhyāntavistaraiḥ
etacchrutvā tu vacanaṃ dharmaputrasya dhīmataḥ
kathayāmāsa tadvattamitihāsaṃ purātanam
śrīmārkaṇḍeya uvāca
viśvāsayitvā suciraṃ dharmaśatruṃ mahābalam
vṛtraṃ jitvātha hatvā tu gacchamānaṃ śacīpatim
niṣkrāmamāṇaṃ mārgeṇa brahmahatyā durāsadā
ahorātramaviśrāntā jagāma bhuvanatrayam
yatoyato brahmahaṇaṃ yāti yānena śobhanam
diśo bhāgaṃ suraiḥ sārddhaṃ tato hatyā na muñcati
brahmahatyā surāpānaṃ steyaṃ gurvaganāgamaḥ
pātakānāṃ gatirdṛṣṭā na tu viśvāsaghātinām
pāpakarmamukhaṃ dṛṣṭvā snānadānairviśudhyati
nārī vā puruṣo vāpi naiva viśvāsaghātinaḥ
evamādīni cānyāni śrutvā vākyāni devarāṭ
vacanaṃ tadvidhairuktaṃ viṣādamagamatparam
tyaktvā rājyaṃ suraiḥ sārdhaṃ jagāma tapa uttamam
putradāragṛhaṃ rājyaṃ vasūni vividhāni ca
phalānyetāni dharmasya śobhayanti janeśvaram
phalaṃ dharmasya bhuñjeti suhṛtsvajanabāndhavāḥ
paśyatāṃ sarvam eteṣāṃ pāpamekena bhujyate
paraṃ hi sukhamutsṛjya karśayanvai kalevaram
devarājo jagāmāsau tīrthānyāyatanāni ca
gaṅgātīrtheṣu sarveṣu yāmuneṣu tathaiva ca
sārasvateṣu sarveṣu sāmudreṣu pṛthakpṛthak
nadīṣu devakhāteṣu taḍāgeṣu saraḥsu ca
pāpaṃ na muñcate sarve paścāddevasamāgame
revāprabhavatīrtheṣu kūlayor ubhayor api
pūjayanvai mahādevaṃ skandatīrthaṃ samāsadat
tava sthitvopavāsaiśca kṛcchracāndrāyaṇādibhiḥ
karśayanvai svakaṃ dehaṃ na lebhe śarma vai kvacit
grīṣme pañcāgnimadhyastho varṣāsu sthaṇḍileśayaḥ
ārdravāsāstu hemante cacāra vipulaṃ tapaḥ
evaṃ tu tapatastasya indrasya viditātmanaḥ
vatsarāṇāṃ sahasrāṇi gatāni daśa bhārata
tatastvekādaśe prāpte varṣe tu nṛpasattama
sahasā bhagavāndevastu tutoṣa parameśvaraḥ
tathā brahmarṣayaḥ siddhā brahmaviṣṇupurogamāḥ
tatrājagmuḥ surāḥ sarve yatra devaḥ śatakratuḥ
dṛṣṭvā samāgatān devān ṛṣīṃścaiva mahāmatiḥ
uvāca praṇato bhūtvā sarvadevapurohitaḥ
viditaṃ sarvameteṣāṃ yathā vṛtravadhaḥ kṛtaḥ
yuṣmākaṃ cājñayā pūrvaṃ brahmaviṣṇumaheśvarāḥ
tathāpyevaṃ brahmahaṇaṃ matvā pāpasya kāriṇam
bhramantaṃ sarvatīrtheṣu brahmahatyā na muñcati
na nandati jagatsarvaṃ trailokyaṃ sacarācaram
yathā vihīnacandrārkaṃ tathā rājyamanāyakam
tasmātsarve suraśreṣṭhā vijñāpyaṃ mama samprati
kurvantu śakraṃ nirdoṣaṃ tathā sarve maharṣayaḥ
bṛhaspatimukhodgīrṇaṃ śrutvā tadvacanaṃ śubham
tataḥ provāca bhagavānbrahmā lokapitāmahaḥ
etatpāpaṃ mahāghoraṃ brahmahatyāsamudbhavam
daivatebhyo 'tha bhūtebhyaścaturbhāgaṃ kṣipāmyaham
evaṃ muktvā kṣipaccaino jalopari mahāmatiḥ
avagāhya tataḥ peyā āpo vai nānyathā budhaiḥ
dharāyāmakṣipadbhāgaṃ dvitīyaṃ padmasaṃbhavaḥ
abhakṣyā tena saṃjātā sadākālaṃ vasuṃdharā
tadārdhamarddhaṃ nārīṇāṃ dvitīye 'hni yudhiṣṭhira
nikṣipya bhagavāndevaḥ punaranyajjagāda ha
asaṃgrāhyā tvasaṃgrāhyā tena jātā rajasvalā
caturdināni sā prājñaiḥ pāpasya mahato mahāt
caturthaṃ tu tato bhāgaṃ vibhajya parameśvaraḥ
kṛṣigorakṣyavāṇijyaiḥ śūdrasevākare dvije
tato 'bhinandayāmāsuḥ sarve devā maharṣayaḥ
devendraṃ vāgbhir iṣṭābhir narmadājalasaṃsthitam
vareṇa chandayāmāsa tatastuṣṭo maheśvaraḥ
varaṃ dāsyāmi deveśa varaṃ vṛṇu yathepsitam
indra uvāca
yadi tuṣṭo 'si deveśa yadi deyo varo mama
atra saṃsthāpayiṣyāmi sadā saṃnihito bhava
evamastviti coktvā taṃ brahmaviṣṇumaheśvarāḥ
jagmurākāśamāviśya stūyamānā maharṣibhiḥ
gateṣu devadeveṣu devarājaḥ śatakratuḥ
sthāpayitvā mahādevaṃ jagāma tridaśālayam
indratīrthe tu yaḥ snātvā tarpayet pitṛdevatāḥ
mahāpātakayukto 'pi mucyate sarvapātakaiḥ
indratīrthe tu yaḥ snātvā pūjayet parameśvaram
so 'śvamedhasya yajñasya puṣkalaṃ phalam aśnute
etatte kathitaṃ sarvaṃ tīrthamāhātmyamuttamam
śrutamātreṇa yenaiva mucyante pātakair narāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe indratīrthamāhātmyavarṇanaṃ nāmāṣṭādaśottaraśatatamo 'dhyāyaḥ
śrīmārkaṇḍeya uvāca
tato gacchettu rājendra kahloḍītīrtham uttamam
revāyāścottare kūle sarvapāpavināśanam
hitārthaṃ sarvabhūtānām ṛṣibhiḥ sthāpitaṃ purā
tapasā tu samuddhṛtya narmadāyāṃ mahāmbhasi
snātvā tu kapilātīrthe kapilāṃ yaḥ prayacchati
śrutvā cākhyānakaṃ divyaṃ brāhmaṇāñchṛṇu yatphalam
sarveṣāmeva dānānāṃ kapilādānamuttamam
brāhmaṇānveṣitaṃ pūrvamṛṣidevasamāgame
sadyaḥ prasūtāṃ kapilāṃ śobhanāṃ yaḥ prayacchati
sopavāso jitakrodhastasya puṇyaphalaṃ śṛṇu
sasamudraguhā tena saśailavanakānanā
dattā caiva mahābāho pṛthivī nātra saṃśayaḥ
vācikaṃ mānasaṃ pāpaṃ karmaṇā yatpurā kṛtam
naśyate kapilāṃ dattvā saptajanmārjitaṃ nṛpa
bhūmidānaṃ dhanaṃ dhānyaṃ hastyaśvakanakādikam
kapilādānasyaikasya kalāṃ nārhanti ṣoḍaśīm
tatra tīrthe naraḥ snātvā kapilāṃ yaḥ prayacchati
mṛto viṣṇupuraṃ yāti gīyamāno 'psarogaṇaiḥ
yāvanti tasyā romāṇi savatsāyāstu bhārata
tāvadvarṣasahasrāṇi sa svarge krīḍate ciram
tato 'vakīrṇakālena tviha mānuṣyatāṃ gataḥ
dhanadhānyasamopeto jāyate vipule kule
vedavidyā vratasnātaḥ sarvaśāstraviśāradaḥ
vyādhiśokavinirmukto jīvecca śaradāṃ śatam
etatte sarvamākhyātaṃ kalhoḍītīrtham uttamam
yatkṛtvā sarvapāpebhyo mucyate nātra saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kahloḍītīrthamāhātmyavarṇanaṃ nāmaikonaviṃśatyuttaraśatatamo 'dhyāyaḥ
śrīmārkaṇḍeya uvāca
ataḥ paraṃ pravakṣyāmi kambukeśvaramuttamam
hiraṇyakaśipurdaityo dānavo baladarpitaḥ
avadhyaḥ sarvalokānāṃ triṣu lokeṣu viśrutaḥ
tasya putro mahātejāḥ prahlādo nāma nāmataḥ
viṣṇuprasādādbhaktyā ca tasya rājye pratiṣṭhitaḥ
virocanastasya sutas tasyāpi balireva ca
baliputro 'bhavad bāṇastasmādapi ca śambaraḥ
śambarasyānvaye jātaḥ kamburnāma mahāsuraḥ
jñātvā viṣṇumayaṃ ghoraṃ mahadbhayamupasthitam
dānavānāṃ vināśāya nānyo hetuḥ kadācana
sa tyaktvā putradārāṃśca suhṛdbandhuparigrahān
cacāra maunamāsthāya tapaḥ kamburmahāmatiḥ
akṣasūtrakaro bhūtvā daṇḍī muṇḍī ca mekhalī
śākayāvakabhakṣaśca valkalājinasaṃvṛtaḥ
snātvā nityaṃ dhṛtiparo narmadājalamāśritaḥ
pūjayaṃstu mahādevamarbudaṃ varṣasaṃkhyayā
tatastutoṣa bhagavāndevadevo maheśvaraḥ
uvāca dānavaṃ kāle meghagambhīrayā girā
bhobhoḥ kambo mahābhāga tuṣṭo 'haṃ tava suvrata
iṣṭaṃ vratānāṃ paramaṃ maunaṃ sarvārthasādhanam
caritaṃ ca tvayā loke devadānavaduścaram
varaṃ vṛṇīṣva bhadraṃ te yatte manasi rocate
kamburuvāca
yadi prasanno deveśa yadi deyo varo mama
akṣayyaścāvyayaścaiva svecchayā vicarāmyaham
daityadānavasaṅghānāṃ saṃyugeṣvapalāyitā
bhayaṃ cānyanna vidyeta muktvā devaṃ gadādharam
tasyāhaṃ saṃyuge sādhyo yenopāyena śaṅkara
bhavāmi na sadā kālaṃ taṃ vadasva varaṃ mama
īśvara uvāca
mama saṃnihito yatra tvaṃ bhaviṣyasi dānava
tatra viṣṇubhayaṃ nāsti vasātra vigatajvaraḥ
tasya devādhidevasya vedagarbhasya saṃyuge
śaṅkhacakradharasyeśā nāhaṃ sarve surāsurāḥ
kiṃ punaryo dviṣatyenaṃ lokālokaprabhuṃ harim
sa sukhī vartate kālaṃ na nimeṣaṃ mataṃ mama
tasmāt tvaṃ parayā bhaktyā sarvabhūtahite rataḥ
vasiṣyasi ciraṃ kālam ityuktvādarśanaṃ gataḥ
gate cādarśanaṃ deve tatra tīrthe mahāmatiḥ
sthāpayāmāsa deveśaṃ śivaṃ śāntamanāmayam
tasmiṃstīrthe mahādevaṃ sthāpayitvā divaṃ gataḥ
tadāprabhṛti tatpārtha kambutīrthamiti śrutam
vikhyātaṃ sarvalokeṣu mahāpātakanāśanam
kambutīrthe naraḥ snātvā vidhinābhyarcya bhāskaram
ṛgyajuḥsāmamantraiśca stūyamāno nṛpottama
tasya puṇyaṃ samuddiṣṭaṃ brāhmaṇairvedapāragaiḥ
tatsarvaṃ tu śṛṇuṣvādya mamaiva gadato nṛpa
ṛgyajuḥsāmagīteṣu sāṅgopāṅgeṣu yatphalam
tatphalaṃ samavāpnoti gāyatrīmātramantravit
tatra tīrthe tu yaḥ snātvā tarpayet pitṛdevatāḥ
pūjayed devamīśānaṃ so 'gniṣṭomaphalaṃ labhet
akāmo vā sakāmo vā tatra tīrthe kalevaram
yastyajennātra sandeho rudralokaṃ sa gacchati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kambukeśvaratīrthamāhātmyavarṇanaṃ nāma viṃśatyuttaraśatatamo 'dhyāyaḥ
mārkaṇḍeya uvāca
tato gacchenmahīpāla candrahāsamataḥ param
yatra siddhiṃ parāṃ prāptaḥ somarājaḥ surottamaḥ
yudhiṣṭhira uvāca
kathaṃ siddhiṃ parāṃ prāptaḥ somanātho jagatpatiḥ
tatsarvaṃ śrotumicchāmi kathayasva mamānagha
śrīmārkaṇḍeya uvāca
purā śapto munīndreṇa dakṣeṇa kila bhārata
asevanāddhi dārāṇāṃ kṣayarogī bhaviṣyasi
udvāhitānāṃ patnīnāṃ ye na kurvanti sevanam
yā niṣṭhā jāyate nṛṇāṃ tāṃ śṛṇuṣva narādhipa
ṛtāvṛtau hi nārīṇāṃ sevanājjāyate sutaḥ
sutātsvargaśca mokṣaśca ityevaṃ śrutibhāṣitam
tatkālocitadharmeṇa veṣṭito raurave patet
tasyāstadrudhiraṃ pāpaḥ pibate kālamīpsitam
tato 'vatīrṇaḥ kālena yāṃ yāṃ yoniṃ prayāsyati
tasyāṃ tasyāṃ sa duṣṭātmā durbhago jāyate sadā
nārīṇāṃ tu sadā kāmo 'bhyadhikāḥ parivartate
viśeṣeṇa ṛtau kāle pīḍyate kāmasāyakaiḥ
paribhūtā hitā bhartrā dhyāyante 'nyaṃ patiṃ striyaḥ
tataḥ putraḥ samutpanno hyaṭate kulamuttamam
svargasthāstena pitaraḥ pūrvajāste pitāmahāḥ
patanti jātamātreṇa kulaṭastena cocyate
tena karmavipākena kṣayarogyabhavacchaśī
tyaktvā lokaṃ surendrāṇāṃ martyalokamupāgataḥ
tatastīrthānyanekāni puṇyānyāyatanāni ca
bhramanvai narmadāṃ prāptaḥ sarvapāpapraṇāśanīm
upavāsaṃ ca dānāni vratāni niyamāṃs tathā
cacāra dvādaśābdāni tato muktaḥ sa kilbiṣaiḥ
snāpayitvā mahādevaṃ sarvapātakanāśanam
jagāma prabhayā pūrṇaḥ sa ca lokamanuttamam
yenaiva sthāpito devaḥ pūjyate varṣasaṃkhyayā
tāvadvarṣasahasrāṇi rudraloke sa pūjyate
tena devānvidhānoktānsthāpayanti narā bhuvi
akṣayaṃ cāvyayaṃ yasmātkālaṃ bhuñjanti mānavāḥ
somatīrthe naraḥ snātvā pūjayeddevamīśvaram
sa bhrājate naro loke somavat priyadarśanaḥ
candrahāse tu yo gatvā grahaṇe candrasūryayoḥ
snānaṃ samācared bhaktyā mucyate sarvakilbiṣaiḥ
tatra snānaṃ ca dānaṃ ca candrahāse śubhāśubham
kṛtaṃ nṛpavaraśreṣṭha sarvaṃ bhavati cākṣayam
te dhanyāste mahātmānas teṣāṃ janma sujīvitam
candrahāse tu ye snātvā paśyanti grahaṇaṃ narāḥ
vācikaṃ mānasaṃ pāpaṃ karmajaṃ yatpurākṛtam
snānamātreṇa rājendra tatra tīrthe praṇaśyati
bahavastaṃ na jānanti mahāmohasamanvitāḥ
dehasthamiva sarveṣāṃ paramānandarūpiṇam
paścime sāgare gatvā somatīrthe tu yatphalam
tatsamagram avāpnoti candrahāse na saṃśayaḥ
saṃkrāntau ca vyatīpāte ayane viṣuve tathā
candrahāse naraḥ snātvā sarvapāpaiḥ pramucyate
te mūḍhāste durācārāsteṣāṃ janma nirarthakam
candrahāsaṃ na jānanti ye revāyāṃ vyavasthitam
candrahāse tu yaḥ kaścitsaṃnyāsaṃ kurute dvijaḥ
anivartikā gatistasya somalokānna saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe somatīrthamāhātmyavarṇanaṃ nāmaikaviṃśatyuttaraśatatamo 'dhyāyaḥ
śrīmārkaṇḍeya uvāca
tato gacchenmahīpāla kohanasveti viśrutam
sarvapāpaharaṃ puṇyaṃ tīrthaṃ mṛtyuvināśanam
purā tatra dvijaḥ kaścidvedavedāṅgapāragaḥ
patnīputrasuhṛdvargaiḥ svakarmanirato 'vasat
yudhiṣṭhira uvāca
brāhmaṇasya tu yatkarma utpattiḥ kṣatriyasya tu
vaiśyasyāpi ca śūdrasya tatsarvaṃ kathayasva me
dharmasyārhasya kāmasya mokṣasya ca paraṃ vidhim
nikhilaṃ jñātum icchāmi nānyo vettā matirmama
mārkaṇḍeya uvāca
utpattikāraṇaṃ brahmā devadevaḥ prakīrtitaḥ
prathamaṃ sarvabhūtānāṃ carācarajagadguruḥ
dvijātayo mukhājjātāḥ kṣatriyā bāhuyantrataḥ
ūrupradeśād vaiśyāstu śūdrāḥ pādeṣvathābhavan
tatastvanye pṛthagvarṇāḥ pṛthagdharmān samācaran
paryāyeṇa samutpannā hyanulomavilomataḥ
teṣāṃ dharmaṃ pravakṣyāmi śrutismṛtyarthacoditam
yena samyakkṛtenaiva sarve yānti parāṃ gatim
gatirdhyānaṃ vinā bhaktair brāhmaṇaiḥ prāpyate nṛpa
adhyāpayanyato vedānvedaṃ vāpi yathāvidhi
kulajāṃ rūpasampannāṃ sarvalakṣaṇalakṣitām
udvāhayettataḥ patnīṃ guruṇānumate tadā
tataḥ smārtaṃ vivāhāgniṃ śrautaṃ vā pūjayet kramāt
pratigrahadhano bhūtvā dambhalobhavivarjitaḥ
pañcayajñavidhānāni kārayedvai yathāvidhi
vanaṃ gacchet tataḥ paścāddvitīyāśramasevanāt
putreṣu bhāryāṃ nikṣipya sarvasaṅgavivarjitaḥ
iṣṭāṃllokānavāpnoti na ceha jāyate punaḥ
kṣatriyastu sthito rājye pālayitvā vasuṃdharām
śaśvaddharmamanāścaiva prāpnoti paramāṃ gatim
vaiśyadharmo na sandehaḥ kṛṣigorakṣaṇe rataḥ
satyaśaucasamopeto gacchate svargamuttamam
na śūdrasya pṛthagdharmo vihitaḥ parameṣṭhinā
na mantro na ca saṃskāro na vidyāparisevanam
na śabdavidyāsamayo devatābhyarcanāni ca
yathā jātena satataṃ vartitavyamaharniśam
sa dharmaḥ sarvavarṇānāṃ purā sṛṣṭaḥ svayambhuvā
mantrasaṃskārasampannāstrayo varṇā dvijātayaḥ
teṣāṃ matam anādṛtya yadi varteta kāmataḥ
sa mṛto jāyate śvā vai gatirūrdhvā na vidyate
na teṣāṃ preṣaṇaṃ nityaṃ teṣāṃ matamanusmaran
yaśobhāgī svadharmasthaḥ svargabhāgī sa jāyate
evaṃ guṇagaṇākīrṇo 'vasadvipraḥ sa bhārata
hanasveti hanasveti śṛṇoti vākyamīdṛśam
tato nirīkṣate cordhvam adhaścaiva diśo daśa
vepamānaḥ sa bhītaśca praskhalaṃśca pade pade
śṛṅkhalāyudhahastaiśca pāśaiścaiva sudāruṇaiḥ
veṣṭitaṃ mahiṣārūḍhaṃ naraṃ paśyati manmukham
kṛṣṇāṃjanacayaprakhyaṃ kṛṣṇāmbaravibhūṣitam
raktākṣamāyatabhujaṃ sarvalakṣaṇalakṣitam
dṛṣṭvā taṃ tu samāyāntaṃ nirīkṣyātmānamātmanā
japañjāpyaṃ ca paramaṃ śatarudrīyasaṃstavam
tataḥ provāca bhagavānyamaḥ saṃyamano mahān
śṛṇu vākyamato brahmanyamo 'haṃ sarvajantuṣu
saṃharasva mahābhāga rudrajāpyaṃ sudurbhidam
yenāhaṃ kālapāśaistvāṃ saṃyamāmi gatavyathaḥ
tacchrutvā niṣṭhuraṃ vākyaṃ yamasya mukhanirgatam
mahābhayasamopeto brāhmaṇaḥ prapalāyitaḥ
tasya mārge gatāḥ sarve yamena saha kiṃkarāḥ
tiṣṭha tiṣṭheti taṃ vipramūcuste so 'pyadhāvata
tvaramāṇaḥ pariśrānto hā hato 'haṃ durātmabhiḥ
rakṣa rakṣa mahādeva śaraṇāgatavatsala
evamuktvāpatadbhūmau liṅgamāliṅgya bhārata
gatasattvaḥ sa viprendraḥ samāśritya sureśvaram
taṃ dṛṣṭvā patitaṃ bhūmau devadevo maheśvaraḥ
ko haniṣyati mābhaistvaṃ huṅkāramakarottadā
tena te kiṃkarāḥ sarve yamena saha bhārata
huṅkāreṇa gatāḥ sarve meghā vātahatā yathā
tadāprabhṛti tattīrthaṃ kohanasveti viśrutam
sarvapāpaharaṃ puṇyaṃ sarvatīrtheṣvanuttamam
tatra tīrthe tu yaḥ snātvā pūjayet parameśvaram
agniṣṭomasya yajñasya phalamāpnotyanuttamam
tatra tīrthe tu rājendra prāṇatyāgaṃ karoti yaḥ
na paśyati yamaṃ devamityevaṃ śaṅkaro 'bravīt
agnipraveśaṃ yaḥ kuryājjale vā nṛpasattama
agniloke vaset tāvad yāvat kalpaśatatrayam
evaṃ varuṇaloke 'pi vasitvā kālamīpsitam
iha lokamanuprāpto mahādhanapatirbhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kohanatīrthamāhātmyavarṇanaṃ nāma dvāviṃśatyuttaraśatatamo 'dhyāyaḥ
mārkaṇḍeya uvāca
tato gacchettu rājendra karmadītīrtham uttamam
yatra tiṣṭhati vighneśo gaṇanātho mahābalaḥ
tatra tīrthe naraḥ snātvā caturthyāṃ vā hyupoṣitaḥ
vighnaṃ na vidyate tasya saptajanmani bhārata
tatra tīrthe hi yatkiṃcid dīyate nṛpasattama
tadakṣayaphalaṃ sarvaṃ jāyate nātra saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe karmadeśvaratīrthamāhatmyavarṇanaṃ nāma trayoviṃśatyuttaraśatatamo 'dhyāyaḥ
śrīmārkaṇḍeya uvāca
tato gacchenmahīpāla narmadeśvaramuttamam
tatra tīrthe naraḥ snātvā mucyate sarvakilbiṣaiḥ
agnipraveśaśca jale 'thavā mṛtyuranāśake
anivartikā gatistasya yathā me śaṅkaro 'bravīt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadeśvaratīrthamāhātmyavarṇanaṃ nāma caturviṃśatyuttaraśatatamo 'dhyāyaḥ
śrīmārkaṇḍeya uvāca
tato gacchenmahīpāla ravitīrthamanuttamam
yatra devaḥ sahasrāṃśustapastaptvā divaṃ gataḥ
yudhiṣṭhira uvāca
kathaṃ devo jagaddhātā sarvadevanamaskṛtaḥ
tapastapati deveśastāpaso bhāskaro raviḥ
ārādhyaḥ sarvabhūtānāṃ sarvadevaiśca pūjitaḥ
pratyakṣo dṛśyate loke sṛṣṭisaṃhārakārakaḥ
ādityatvaṃ kathaṃ prāptaḥ kathaṃ bhāskara ucyate
sarvametatsamāsena kathayasva mamānagha
mārkaṇḍeya uvāca
mahāpraśno mahārāja yastvayā paripṛcchitaḥ
tatsarvaṃ sampravakṣyāmi namaskṛtya svayambhuvam
āsīdidaṃ tamobhūtamaprajñātamalakṣaṇam
apratarkyam avijñeyaṃ prasuptam iva sarvataḥ
tatas tejaśca divyaṃ ca taptapiṇḍamanuttamam
ākāśāttu yathaivolkā sṛṣṭihetor adhomukhī
tattejaso 'ntaḥ puruṣaḥ saṃjātaḥ sarvabhūṣitaḥ
sa śivo 'pāṇipādaśca yena sarvamidaṃ tatam
tasyotpannasya bhūtasya tejo rūpasya bhārata
paścātprajāpatirbhūyaḥ kālaḥ kālāntareṇa vai
agnirjātaḥ sa bhūtānāṃ manuṣyāsurarakṣasām
sarvadevādhidevaśca ādityastena cocyate
ādau tasya namaskāro 'nyeṣāṃ ca tadanantaram
kriyate daivataiḥ sarvaistena sarvairmaharṣibhiḥ
tisraḥ sandhyāstrayo devāḥ sāṃnidhyāḥ sūryamaṇḍale
namaskṛtena sūryeṇa sarve devā namaskṛtāḥ
na divā na bhaved rātriḥ ṣaṇmāsā dakṣiṇāyanam
ayanaṃ cottaraṃ cāpi bhāskareṇa vinā nṛpa
snānaṃ dānaṃ japo homaḥ svādhyāyo devatārcanam
na vartate vinā sūryaṃ tena pūjyatamo raviḥ
śabdagāḥ śrutimukhyāśca brahmaviṣṇumaheśvarāḥ
pratyakṣo bhagavāndevo dṛśyate lokapāvanaḥ
utpattiḥ pralayasthānaṃ nidhānaṃ bījamavyayam
hetureko jagannātho nānyo vidyeta bhāskarāt
evamātmabhavaṃ kṛtvā jagatsthāvarajaṅgamam
lokānāṃ tu hitārthāya sthāpayed dharmapaddhatim
narmadātaṭamāśritya sthāpayitvātmanas tanum
sahasrāṃśuṃ nidhiṃ dhāmnāṃ jagāmākāśamavyayam
tatra tīrthe tu yaḥ snātvā pūjayet parameśvaram
sahasrakiraṇaṃ devaṃ nāmamantravidhānataḥ
tena taptaṃ hutaṃ tena tena sarvamanuṣṭhitam
tena samyagvidhānena samprāptaṃ paramaṃ padam
te dhanyāste mahātmānasteṣāṃ janma sujīvitam
snātvā ye narmadātoye devaṃ paśyanti bhāskaram
tathā devasya rājendra ye kurvanti pradakṣiṇam
ananyabhaktyā satataṃ trirakṣarasamanvitāḥ
tena pūtaśarīrāste mantreṇa gatapātakāḥ
yatpuṇyaṃ ca bhavet teṣāṃ tadihaikamanāḥ śṛṇu
sasamudraguhā tena saśailavanakānanā
pradakṣiṇīkṛtā sarvā pṛthivī nātra saṃśayaḥ
mantramūlam idaṃ sarvaṃ trailokyaṃ sacarācaram
tena mantravihīnaṃ tu kāryaṃ loke na sidhyati
yathā kāṣṭhamayo hastī yathā carmamayo mṛgaḥ
kāryārthaṃ naiva sidhyeta tathā karma hyamantrakam
bhasmahutaṃ pārtha yathā toyavivarjitam
niṣphalaṃ jāyate dānaṃ tathā mantravivarjitam
kāṣṭhapāṣāṇaloṣṭeṣu mṛnmayeṣu viśeṣataḥ
mantreṇa loke pūjāṃ tu kurvanti na hyamantrataḥ
dvādaśābdānnamaskārādbhaktyā yallabhate phalam
mantrayuktanamaskārātsakṛttallabhate phalam
saṃkrāntau ca vyatīpāte ayane viṣuve tathā
narmadāyā jale snātvā yastu pūjayate ravim
dvādaśābdena yat pāpam ajñānajñānasaṃcitam
tatkṣaṇānnaśyate sarvaṃ vahninā tu tuṣaṃ yathā
candrasūryagrahe snātvā sopavāso jitendriyaḥ
tatrādityamukhaṃ dṛṣṭvā mucyate sarvakilbiṣaiḥ
māghamāse tu samprāpte saptamyāṃ nṛpasattama
sopavāso jitakrodha uṣitvā sūryamandire
prātaḥ snātvā vidhānena dadātyarghaṃ divākare
vidhinā mantrayuktena sa labhet puṇyamuttamam
pitṛdevamanuṣyāṇāṃ kṛtvā hyudakatarpaṇam
mandire devadevasya tataḥ pūjāṃ samācaret
gandhaiḥ puṣpaistathā dhūpairdīpanaivedyaśobhanaiḥ
pūjayitvā jagannāthaṃ tato mantramudīrayet
viṣṇuḥ śakro yamo dhātā mitro 'tha varuṇastathā
vivasvānsavitā pūṣā caṇḍāṃśurbharga eva ca
iti dvādaśanāmāni japankṛtvā pradakṣiṇām
yatphalaṃ labhate pārtha tadihaikamanāḥ śṛṇu
daridro vyādhito mūko badhiro jaḍa eva ca
na bhavetsapta janmāni ityevaṃ śaṅkaro 'bravīt
evaṃ jñātvā vidhānena japanmantraṃ vicakṣaṇaḥ
ārādhayed raviṃ bhaktyā ya icchetpuṇyamuttamam
mantrahīnāṃ tu yaḥ kuryād bhaktiṃ devasya bhārata
sa viḍambati cātmānaṃ paśukīṭapataṅgavat
tatra tīrthe tu yaḥ kaścit tyajate dehamuttamam
sa gatastatra devaistu pūjyamāno maharṣibhiḥ
svecchayā suciraṃ kālamiha loke nṛpo bhavet
putrapautrasamāyukto hastyaśvarathasaṅkulaḥ
dāsīdāsaśatopeto jāyate vipule kule
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ravitīrthamāhātmyavarṇanaṃ nāma pañcaviṃśatyuttaraśatatamo 'dhyāyaḥ
mārkaṇḍeya uvāca
tato gacchettu rājendra paraṃ tīrthamayonijam
snātamātro narastatra na paśyed yonisaṅkaṭam
tatra tīrthe naraḥ snātvā pūjayed devamīśvaram
ayonijo mahādeva yathā tvaṃ parameśvara
tathā mocaya māṃ deva sambhavād yonisaṅkaṭāt
gandhapuṣpādidhūpaiśca sa mucyet sarvapātakaiḥ
tasya devasya yo bhaktyā kurute liṅgapūraṇam
sa vaseddevadevasya yāvatsikthasya saṃkhyayā
ayonije mahādevaṃ snāpayed gandhavāriṇā
madhukṣīreṇa dadhnā vā sa labhed vipulāṃ śriyam
aṣṭabhyāṃ ca site pakṣe asitāṃ vā caturdaśīm
pūjayitvā mahādevaṃ prīṇayed gītavādyakaiḥ
vasetsa ca śive loke ye kurvanti manoharam
te vasanti śive loke yāvad ābhūtasamplavam
tasya devasya bhaktyā tu yaḥ karoti pradakṣiṇām
vijñāpayaṃśca satataṃ mantreṇānena bhārata
tasya yatphalamuddiṣṭaṃ pāramparyeṇa mānavaiḥ
sakāśāddevadevasya tacchṛṇuṣva samādhinā
ayonijo mahādeva yathā tvaṃ parameśvara
tathā mocaya māṃ śarva sambhavādyonisaṅkaṭāt
kiṃ tasya bahubhirmantraiḥ kaṃṭhaśoṣaṇatatparaiḥ
yenauṃnamaḥ śivāyeti proktaṃ devasya saṃnidhau
tenādhītaṃ śrutaṃ tena tena sarvamanuṣṭhitam
yenauṃnamaḥ śivāyeti mantrābhyāsaḥ sthirīkṛtaḥ
na tatphalamavāpnoti sarvadeveṣu vai dvijaḥ
yatphalaṃ samavāpnoti ṣaḍakṣara udīraṇāt
tatra tīrthe tu yaḥ snātvā pūjayecchivayoginam
dvijānāmayutaṃ sāgraṃ sa labhet phalamuttamam
athavā bhaktiyuktastu teṣāṃ dānte jitendriye
saṃskṛtya dadate bhikṣāṃ phalaṃ tasya tato 'dhikam
yatihaste jalaṃ dadyād bhikṣāṃ dattvā punarjalam
sā bhikṣā meruṇā tulyā tajjalaṃ sāgaropamam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ayoniprabhavatīrthamāhātmyavarṇanaṃ nāma ṣaḍviṃśatyuttaraśatatamo 'dhyāyaḥ
mārkaṇḍeya uvāca
tato gacchet tu rājendra agnitīrthamanuttamam
tatra snātvā tu pakṣādau mucyate sarvakilbiṣaiḥ
tatra tīrthe tu yaḥ kanyāṃ dadyāt svayamalaṃkṛtām
tasya yatphalamuddiṣṭaṃ tacchṛṇuṣva narottama
agniṣṭomātirātrābhyāṃ śataṃ śataguṇīkṛtam
prāpnoti puruṣo dattvā yathāśaktyā hyalaṃkṛtām
tasyāḥ putraprapautrāṇāṃ yā bhaved romasaṃgatiḥ
sa yāti tena mānena śivaloke parāṃ gatim
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe agnitīrthamāhātmyavarṇanaṃ nāma saptaviṃśatyuttaraśatatamo 'dhyāyaḥ
mārkaṇḍeya uvāca
tato gacchettu rājendra bhṛkuṭeśvaram uttamam
yatra siddho mahābhāgo bhṛguḥ paramakopanaḥ
tena varṣaśataṃ sāgraṃ tapaścīrṇaṃ purānagha
putrārthaṃ varayāmāsa putraṃ putravatāṃ varaḥ
varo datto mahābhāga devenāndhakaghātinā
tatra tīrthe tu yaḥ snātvā pūjayet parameśvaram
agniṣṭomasya yajñasya phalamaṣṭaguṇaṃ labhet
bhṛkuṭeśaṃ tu yaḥ kaścid ghṛtena madhunā saha
putrārthī snāpayed bhaktyā sa labhet putramīpsitam
tatra tīrthe tu yaḥ snātvā dadyād viprāya kāñcanam
godānaṃ vā mahīṃ vāpi tasya puṇyaphalaṃ śṛṇu
sasamudraguhā tena saśailavanakānanā
dattā pṛthvī na sandehas tena sarvā nṛpottama
tena dānena sa svarge krīḍayitvā yathāsukham
martye bhavati rājendro brāhmaṇo vā supūjitaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe bhṛkuṭeśvaratīrthamāhātmyavarṇanaṃ nāmāṣṭāviṃśatyuttaraśatatamo 'dhyāyaḥ
śrīmārkaṇḍeya uvāca
tato gacchen mahīpāla brahmatīrthamanuttamam
anyeṣāṃ caiva tīrthānāṃ parātparataraṃ mahat
tatra tīrthe suraśreṣṭho brahmā lokapitāmahaḥ
caturṇāmapi varṇānāṃ narmadātaṭamāśritaḥ
vācikaṃ mānasaṃ pāpaṃ karmajaṃ yatpurākṛtam
tatkṣālayati deveśo darśanād eva pātakam
śrutismṛtyuditānyeva tatra snātvā dvijarṣabhāḥ
prāyaścittāni kurvanti teṣāṃ vāsastriviṣṭape
ye punaḥ śāstramutsṛjya kāmalobhaprapīḍitāḥ
prāyaścittaṃ vadiṣyanti te vai nirayagāminaḥ
snātvādau pātakī brahmannatvā tu kīrtayed agham
tasya tannaśyate kṣipraṃ tamaḥ sūryodaye yathā
tatra tīrthe tu yaḥ snātvā pūjayet pitṛdevatāḥ
agniṣṭomasya yajñasya sa labhet phalamuttamam
tatra tīrthe tu yad dānaṃ brahmoddiśya prayacchati
tadakṣayaphalaṃ sarvamityevaṃ śaṅkaro 'bravīt
gāyatrīsāramātro 'pi tatra yaḥ kriyate japaḥ
ṛgyajuḥsāmasahitaḥ sa bhavennātra saṃśayaḥ
tatra tīrthe tu yo bhaktyā tyajeddehaṃ sudustyajam
anivartikā gatistasya brahmalokān na saṃśayaḥ
yāvadasthīni tiṣṭhanti brahmatīrthe ca dehinām
tāvad varṣasahasrāṇi devaloke mahīyate
avatīrṇastato loke brahmajño jāyate kule
uttamaḥ sarvavarṇānāṃ devānāmiva devatā
vidyāsthānāni sarvāṇi vetti vedāṅgapāragaḥ
jāyate pūjito loke rājabhiḥ sa na saṃśayaḥ
putrapautrasamopetaḥ sarvavyādhivivarjitaḥ
jīvedvarṣaśataṃ sāgraṃ brahmatīrthaprabhāvataḥ
etatpuṇyaṃ pāpaharaṃ tīrthaṃ jñānavatāṃ varam
ye paśyanti mahātmāno hyamṛtatvaṃ prayānti te
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe brahmatīrthamāhātmyavarṇanaṃ nāmaikonatriṃśadadhikaśatatamo 'dhyāyaḥ
śrīmārkaṇḍeya uvāca
narmadādakṣiṇe kūle devatīrthamanuttamam
tatra devaiḥ samāgatya toṣitaḥ parameśvaraḥ
tatra tīrthe tu yaḥ snātvā kāmakrodhavivarjitaḥ
sa labhennātra sandeho gosahasraphalaṃ dhruvam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe devatīrthamāhātmyavarṇanaṃ nāma triṃśadadhikaśatatamo 'dhyāyaḥ
śrīmārkaṇḍeya uvāca
narmadādakṣiṇe kūle nāgatīrthamanuttamam
yatra siddhā mahānāgā bhaye jāte tato nṛpa
yudhiṣṭhira uvāca
mahābhayānāṃ lokasya nāgānāṃ dvijasattama
kathaṃ jātaṃ bhayaṃ tīvraṃ yena te tapasi sthitāḥ
bhūtaṃ bhavyaṃ bhaviṣyacca yatsurāsuramānave
tāta te viditaṃ sarvaṃ tena me kautukaṃ mahat
mama saṃtāpajaṃ duḥkhaṃ duryodhanasamudbhavam
tava vaktrāmbujaughena plāvitaṃ nirvṛtiṃ gatam
śrutvā tava mukhodgītāṃ kathāṃ pāpapraṇāśanīm
bhūyo bhūyaḥ smṛtirjātā śravaṇe mama suvrata
na kleśatvaṃ dvije yuktaṃ na cānyo jānate phalam
vidyādānasya mahataḥ śrāvitasya sutasya ca
evaṃ jñātvā yathānyāyaṃ yaḥ praśnaḥ pṛcchito mayā
kathā tu kathyatāṃ vipra dayāṃ kṛtvā mamopari
mārkaṇḍeya uvāca
yathā yathā tvaṃ nṛpa bhāṣase ca tathā tathā me sukhameti bhāratī
śaithilyabhāvājjarayānvitasya tvatsauhṛdaṃ naśyati naiva tāta
kathayāmi yathāvṛttam itihāsaṃ purātanam
kathitaṃ pūrvato vṛddhaiḥ pāramparyeṇa bhārata
dve bhārye kaśyapasyāstāṃ sarvalokeṣvanuttame
garutmato vai vinatā sarpāṇāṃ kadrureva ca
aśvasaṃdarśanāt tābhyāṃ kalirūpaṃ vyavasthitam
prabhātakāle rājendra bhāskarākāravarcasam
taṃ dṛṣṭvā vinatā rūpam aśvaṃ sarvatra pāṇḍuram
atha tāṃ kadrūmavocatsā paśya paśya varānane
uccaiḥśravasaḥ sādṛśyaṃ paśya sarvatra pāṇḍuram
dhāvamānam aviśrāntaṃ javena pavanopamam
taṃ dṛṣṭvā sahasā yāntam īrṣyābhāvena mohitā
kṛṣṇaṃ matvā tathājalpattayā saha nṛpottama
vinate tvaṃ mṛṣā loke nṛśaṃse kulapāṃsani
kṛṣṇaṃ cainaṃ vada śvetaṃ narakaṃ yāsyase param
vinatovāca
satyānṛte tu vacane paṇo 'yaṃ te mamaiva tu
sahasraṃ vatsarāndāsī bhaveyaṃ tava veśmani
tatheti te pratijñāya rātrau gatvā svakaṃ gṛham
parityajya ubhe te tu krodhamūrchitamūrchite
bandhugarvasya gatvā tu kathayāmāsa taṃ paṇam
kadrūrvinatayā sārddhaṃ yadvṛttaṃ pramadālaye
tacchrutvā bāndhavāḥ sarve kadrūputrāstathaiva ca
na manyante hitaṃ kāryaṃ kṛtaṃ mātrā vigarhitam
akṛṣṇaḥ kṛṣṇatām amba kathaṃ gaccheddhayottamaḥ
dāsatvaṃ prāpsyase tvaṃ hi paṇenānena suvrate
kadrūruvāca
bhaveyaṃ na yathādāsī tatkurudhvaṃ hi satvaram
viśadhvaṃ romakūpeṣu tasyāśvasya matirmama
kṣaṇamātraṃ kṛte kārye sā dāsī ca bhavenmama
tataḥ svasthoragāḥ sarve bhaviṣyatha yathāsukham
sarpā ūcuḥ
yathā tvaṃ jananī devi pannagānāṃ matā bhuvi
tathāpi sā viśeṣeṇa vañcitavyā na karhicit
kadrūruvāca
mama vākyamakurvāṇā ye kecidbhuvi pannagāḥ
havyavāhamukhaṃ sarve te yāsyantyavicāritāḥ
etacchrutvā tu vacanaṃ ghoraṃ mātṛmukhodbhavam
kecitpraviṣṭā romāṇi tathānye girisaṃsthitāḥ
kecitpraviṣṭā jāhnavyāmanye ca tapasi sthitāḥ
tato varṣasahasrānte tutoṣa parameśvaraḥ
mahādevo jagaddhātā hyuvāca parayā girā
bho bhoḥ sarpā nivartadhvaṃ tapaso 'sya mahatphalam
yamicchatha dadāmyadya nātra kāryā vicāraṇā
sarpā ūcuḥ
kadrūśāpabhayādbhītā devadeva maheśvara
tava pārśve vasiṣyāmo yāvadābhūtasamplavam
devadeva uvāca
ekaścāyaṃ mahābāhurvāsukirbhujagottamaḥ
mama pārśve vasennityaṃ sarveṣāṃ bhayarakṣakaḥ
anyeṣāṃ caiva sarpāṇāṃ bhayaṃ nāsti mamājñayā
āplutya narmadātoye bhujagāste ca rakṣitāḥ
nāsti mṛtyubhayaṃ teṣāṃ vasadhvaṃ yatra cepsitam
kadrūśāpabhayaṃ nāsti hyeṣa me vistaraḥ paraḥ
evaṃ dattvā varaṃ teṣāṃ devadevo maheśvaraḥ
jagāmākāśamāviśya kailāsaṃ dharaṇīdharam
gate cādarśanaṃ deve vāsukipramukhā nṛpa
sthāpayitvā tathā jagmurdevadevaṃ maheśvaram
tatra tīrthe tu yaḥ kaścit pañcamyāmarcayecchivam
tasya nāgakulānyaṣṭau na hiṃsanti kadācana
mṛtaḥ kālena mahatā tatra tīrthe nareśvara
śivasyānucaro bhūtvā vasate kālamīpsitam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe nāgeśvaratīrthamāhātmyavarṇanaṃ nāmaikatriṃśadadhikaśatatamo 'dhyāyaḥ
śrīmārkaṇḍeya uvāca
tato gacchettu rājendra uttare narmadātaṭe
sarvapāpaharaṃ tīrthaṃ vārāhaṃ nāma nāmataḥ
tatra devo jagaddhātā vārāhaṃ rūpam āsthitaḥ
sthito lokahitārthāya saṃsārārṇavatārakaḥ
tatra tīrthe tu yaḥ snātvā pūjayed dharaṇīdharam
gandhamālyaviśeṣaiśca jayaśabdādimaṅgalaiḥ
upavāsaparo bhūtvā dvādaśyāṃ nṛpasattama
vṛṣalāḥ pāpakarmāṇas tathaivāndhapiśācinaḥ
ālāpād gātrasaṃparkān niḥśvāsāt sahabhojanāt
pāpaṃ saṃkramate yasmāt tasmāt tān parivarjayet
brāhmaṇān pūjayed bhaktyā yathāśaktyā yathāvidhi
rātrau jāgaraṇaṃ kāryaṃ kathāyāṃ tatra bhārata
prabhāte vimale snātvā tatra tīrthe jagadgurum
ye paśyanti jitakrodhāste muktāḥ sarvapātakaiḥ
yathā tu dṛṣṭvā bhujagāḥ suparṇaṃ naśyanti muktvā viṣamugratejaḥ
naśyanti pāpāni tathaiva śīghraṃ dṛṣṭvā mukhaṃ śūkararūpiṇastu
nabhogataṃ naśyati cāndhakāraṃ dṛṣṭvā raviṃ devavaraṃ tathaiva
naśyanti pāpāni sudustarāṇi dṛṣṭvā mukhaṃ pārtha dharādharasya
kiṃ tasya bahubhir mantrair bhaktir yasya janārdane
namo nārāyaṇāyeti mantraḥ sarvārthasādhakaḥ
eko 'pi kṛṣṇasya kṛtaḥ praṇāmo daśāśvamedhāvabhṛthena tulyaḥ
daśāśvamedhī punareti janma kṛṣṇapraṇāmī na punarbhavāya
dhyāyamānā mahātmāno rūpaṃ nārāyaṇaṃ hareḥ
ye tyajanti svakaṃ dehaṃ tatra tīrthe jitendriyāḥ
te gacchantyamalaṃ sthānaṃ yatsurair api durlabham
kṣarākṣaravinirmuktaṃ tadviṣṇoḥ paramaṃ padam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ādivārāhatīrthamāhātmyavarṇanaṃ nāma dvātriṃśadadhikaśatatamo 'dhyāyaḥ
śrīmārkaṇḍeya uvāca
tato gacchenmahīpāla paraṃ tīrthacatuṣṭayam
yeṣāṃ darśanamātreṇa sarvapāpakṣayo bhavet
kauberaṃ vāruṇaṃ yāmyaṃ vāyavyaṃ tu tataḥ param
yatra siddhā mahāprājñā lokapālā mahābalāḥ
yudhiṣṭhira uvāca
kimarthaṃ lokapālaiśca tapaścīrṇaṃ purānagha
narmadātaṭamāśritya hyetanme vaktumarhasi
śrīmārkaṇḍeya uvāca
adhiṣṭhānaṃ samicchanti hyacalaṃ nirbale sati
saṃsāre sarvabhūtānāṃ tṛṇabinduvadasthire
kadalīsāraniḥsāre mṛgatṛṣṇeva cañcale
sthāvare jaṅgame sarve bhūtagrāme caturvidhe
dharmo mātā pitā dharmo dharmo bandhuḥ suhṛt tathā
ādhāraḥ sarvabhūtānāṃ trailokye sacarācare
evaṃ jñātvā tu te sarve lokapālāḥ kṛtakṣaṇāḥ
tapaste cakruratulaṃ mārutāhāratatparāḥ
tatastuṣṭo mahādevaḥ kṛtasyārddhe gate tadā
anurūpeṇa rājendra yugasya parameśvaraḥ
vareṇa chandayāmāsa lokapālān mahābalān
yo yamicchati kāmaṃ vai taṃ taṃ tasya dadāmyaham
etacchrutvā vacastasya lokapālā jagaddhitāḥ
varadaṃ prārthayāmāsur devaṃ varam anuttamam
kubera uvāca
yadi tuṣṭo mahādeva yadi deyo varo mama
yakṣāṇām īśvaraścāhaṃ bhavāmi dhanadastviti
tataḥ provāca deveśaṃ yamaḥ saṃyamane rataḥ
tatra pradhāno bhagavān bhaveyaṃ sarvajantuṣu
varuṇo 'nantaraṃ prāha praṇamya tu maheśvaram
krīḍeyaṃ vāruṇe loke yādogaṇasamanvitaḥ
jagādāśu tato vāyuḥ praṇamya tu maheśvaram
vyāpakatvaṃ trilokeṣu prārthayāmāsa bhārata
teṣāṃ yadīpsitaṃ kāmamumayā saha śaṅkaraḥ
sarveṣāṃ lokapālānaḥ dattvā cādarśanaṃ gataḥ
gate maheśvare deve yathāsthānaṃ tu te sthitāḥ
sthāpanā ca kṛtā sarvaiḥ svanāmnaiva pṛthakpṛthak
kuberaśca kubereśaṃ yamaścaiva yameśvaram
varuṇo varuṇeśaṃ tu vāto vāteśvaraṃ nṛpa
tarpaṇaṃ vidadhuḥ sarve mantraiśca vividhaiḥ śubhaiḥ
sarve sarveśvaraṃ deva pūjayitvā yathāvidhi
āhvayāmāsus tān viprānsarve sarveśvarā iva
kṣāntadāntajitakrodhānsarvabhūtābhayapradān
vedavidyāvratasnātān sarvaśāstraviśāradān
ṛgyajuḥsāmasaṃyuktāṃs tathātharvavibhūṣitān
cāturvidhyaṃ tu sarveṣāṃ dānaṃ dāsyāma gṛhṇata
evamuktvā tu sarveṣāṃ viprāṇāṃ dānamuttamam
tatra sthāne dadus teṣāṃ bhūmidānam anuttamam
yāvaccandraśca sūryaśca yāvat tiṣṭhati medinī
tāvaddānaṃ tu yuṣmākaṃ paripanthī na kaścana
rājā vā rājatulyo vā lokapālair anuttamam
dattaṃ lopayate mūḍhaḥ śrūyatāṃ tasya yo vidhiḥ
śoṣayeddhanado vittaṃ tasya pāpasya bhārata
śarīraṃ varuṇo devaḥ saṃtatīṃ śvasanas tathā
āyurnayati tasyāśu yamaḥ saṃyamano mahān
niḥśeṣaṃ bhasmasāt kṛtvā hutabhugyāti bhārata
tasmāt sarvaprayatnena brāhmaṇebhyo yudhiṣṭhira
bhaktiḥ kāryā nṛpaiḥ sarvair icchadbhiḥ śreya ātmanaḥ
rājā vṛkṣo brāhmaṇāstasya mūlaṃ bhṛtyāḥ parṇā mantriṇastasya śākhāḥ
tasmān mūlaṃ yatnato rakṣaṇīyaṃ mūle gupte nāsti vṛkṣasya nāśaḥ
ṣaṣṭivarṣasahasrāṇi svarge tiṣṭhati bhūmidaḥ
ācchettā cāvamantā ca tānyeva narake vaset
svadattā paradattā vā pālanīyā vasuṃdharā
yasya yasya yadā bhūmistasya tasya tadā phalam
devatājñāmanusmṛtya rājāno ye 'pi tāṃ nṛpa
pālayiṣyanti satataṃ teṣāṃ vāsastriviṣṭape
svadattā paradattā vā yatnādrakṣyā yudhiṣṭhira
mahī mahīkṣitā nityaṃ dānācchreyo 'nupālanam
āyuryaśo balaṃ vittaṃ saṃtatiścākṣayā nṛpa
teṣāṃ bhaviṣyate nūnaṃ ye prajāpālane ratāḥ
evamuktvā tu tān sarvāṃllokapālān dvijottamān
pūjayitvā vidhānena praṇipatya vyasarjayan
gateṣu vipramukhyeṣu snātvā hutahutāśanāḥ
lokapālāḥ kṣudhāviṣṭāḥ paryaṭanbhaikṣamātmanaḥ
asthicarmāvaśeṣāṅgāḥ kapāloddhṛtapāṇayaḥ
alabdhagrāsamarddhārdhaṃ niryayur nagarādbahiḥ
śāpaṃ dattvā tadā krodhād brāhmaṇāya yudhiṣṭhira
daridrāḥ satataṃ mūrkhā bhaveyuśca yayurgṛhān
tadāprabhṛti te sarve brāhmaṇā dhanavarjitāḥ
śāpadoṣeṇa kauberyāṃ saṃjātā duḥkhabhājanāḥ
na dhanaṃ paitṛkaṃ putrairna pitā putrapautrikam
bhuñjate sakalaṃ kālamityevaṃ śaṅkaro 'bravīt
kubereśo naraḥ snātvā yastu pūjayate śivam
gandhadhūpanamaskāraiḥ so 'śvamedhaphalaṃ labhet
yamatīrthe tu yaḥ snātvā sampaśyati yameśvaram
sarvapāpaiḥ pramucyeta saptajanmāntarārjitaiḥ
pūrṇamāsyām amāvāsyāṃ snātvā tu pitṛtarpaṇam
yaḥ karoti tilaiḥ snānaṃ tasya puṇyaphalaṃ śṛṇu
sutṛptāstena toyena pitaraśca pitāmahāḥ
svargasthā dvādaśābdāni krīḍanti prapitāmahāḥ
varuṇeśe naraḥ snātvā hyarcayitvā maheśvaram
vājapeyasya yajñasya phalaṃ prāpnoti puṣkalam
mṛtāṃ kālena mahatā loke yatra jaleśvaraḥ
sa gacchet tatra yānena gīyamāno 'psarogaṇaiḥ
vāteśvare naraḥ snātvā sampūjya ca maheśvaram
jāyate kṛtakṛtyo 'sau lokapālānavekṣayan
kiṃ tasya bahubhiryajñairdānairvā bahudakṣiṇaiḥ
snātvā catuṣṭaye loke avāptaṃ janmanaḥ phalam
te dhanyāste mahātmānas teṣāṃ janma sujīvitam
nityaṃ vasanti kaurilyāṃ lokapālānnimantrya ye
etatpuṇyaṃ pāpaharaṃ dhanyamāyurvivardhanam
paṭhatāṃ śṛṇvatāṃ caiva sarvapāpakṣayo bhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kuberāditīrthacatuṣṭayamāhātmyavarṇanaṃ nāma trayastriṃśadadhikaśatatamo 'dhyāyaḥ
śrīmārkaṇḍeya uvāca
narmadādakṣiṇe kūle rāmeśvaramanuttamam
tīrthaṃ pāpaharaṃ puṇyaṃ sarvaduḥkhaghnamuttamam
tatra tīrthe tu ye snātvā pūjayanti maheśvaram
mahādevaṃ mahātmānaṃ mucyante sarvakilbiṣaiḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe rāmeśvaratīrthamāhātmyavarṇanaṃ nāma catustriṃśadadhikaśatatamo 'dhyāyaḥ
śrīmārkaṇḍeya uvāca
tasyaivānantaraṃ cānyatsiddheśvaramanuttamam
tīrthaṃ sarvaguṇopetaṃ sarvalokeṣu pūjitam
tatra tīrthe tu yaḥ snātvā hyumārudraṃ prapūjayet
vājapeyasya yajñasya sa labhet phalamuttamam
tena puṇyena mahatā mṛtaḥ svargamavāpnuyāt
apsarogaṇasaṃvīto jayaśabdādimaṅgalaiḥ
sahasravatsarāṃstatra krīḍayitvā yathāsukham
dhanadhānyasamopete kule mahati jāyate
pūjyamāno naraśreṣṭha vedavedāṅgapāragaḥ
vyādhiśokavinirmukto jīvecca śaradāṃ śatam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe siddheśvaramāhātmyavarṇanaṃ nāma pañcatriṃśadadhikaśatatamo 'dhyāyaḥ
śrīmārkaṇḍeya uvāca
tato gacchenmahīpāla cāhalyeśvaramuttamam
yatra siddhā mahābhāgā tvahalyā tāpasī purā
gautamo brāhmaṇastvāsīt sākṣād brahmeva cāparaḥ
satyadharmasamāyukto vānaprasthāśrame rataḥ
tasya patnī mahābhāgā hyahalyā nāma viśrutā
rūpayauvanasampannā triṣu lokeṣu viśrutā
asyā apyatirūpeṇa devarājaḥ śatakratuḥ
mohito lobhayāmāsa hyahalyāṃ balasūdanaḥ
māṃ bhajasva varārohe devarājam anindite
krīḍayasva mayā sārddhaṃ triṣu lokeṣu pūjitā
kiṃ kariṣyasi vipreṇa śaucācārakṛśena tu
tapaḥsvādhyāyaśīlena kliśyantīva sulocane
evamuktā varārohā strīsvabhāvāt sucañcalā
manasādhyāya śakraṃ sā kāmena kaluṣīkṛtā
tasyā viditvā taṃ bhāvaṃ sa devaḥ pākaśāsanaḥ
gautamaṃ vañcayāmāsa duṣṭabhāvena bhāvitaḥ
viditvā cāntaraṃ tasya gṛhītvā veṣamuttamam
ahalyāṃ ramayāmāsa viśvastāṃ mandirāntike
kṣaṇamātrāntare tatra devarājasya bhārata
ājagāma muniśreṣṭho mandiraṃ tvarayānvitaḥ
āgataṃ gautamaṃ dṛṣṭvā bhītabhītaḥ puraṃdaraḥ
nirgataḥ sa tato dṛṣṭvā śakro 'yamiti cintayan
tataḥ śaśāpa devendraṃ gautamaḥ krodhamūrchitaḥ
ajitendriyo 'si yasmāttvaṃ tasmād bahubhago bhava
evamuktastu devendrastatkṣaṇādeva bhārata
bhagānāṃ tu sahasreṇa tatkṣaṇād eva veṣṭitaḥ
tyaktvā rājyaṃ suraiḥ sārddhaṃ gataśrīko jagāma ha
tapaścacāra vipulaṃ gautamena mahītale
ahalyāpi tataḥ śaptā yasmāt tvaṃ duṣṭacāriṇī
prekṣya māṃ ramase śakraṃ tasmād aśmamayī bhava
gate varṣasahasrānte rāmaṃ dṛṣṭvā yaśasvinam
tīrthayātrāprasaṅgena dhautapāpā bhaviṣyasi
evaṃ gate tataḥ kāle dṛṣṭā rāmeṇa dhīmatā
viśvāmitrasahāyena tyaktvā sāśmamayīṃ tanum
pūjayitvā yathānyāyaṃ gatapāpā vimatsarā
āgatā narmadātīre tīrthe snātvā yathāvidhi
kṛtaṃ cāndrāyaṇaṃ māsaṃ kṛcchraṃ cānyaṃ tataḥ param
tatastuṣṭo mahādevo dattvā varamanuttamam
jagāmādarśanaṃ bhūyo reme comāpatiściram
ahalyā tu gate deve sthāpayitvā jagadgurum
ahalyeśvaranāmānaṃ svagṛhe cāgamatpunaḥ
tatra tīrthe tu yaḥ snātvā pūjayet parameśvaram
sa mṛtaḥ svargamāpnoti yatra devo maheśvaraḥ
krīḍayitvā yathākāmaṃ tatra loke mahātapāḥ
gate varṣasahasrānte mānuṣyaṃ labhate punaḥ
dhanadhānyacayopetaḥ putrapautrasamanvitaḥ
vedavidyāśrayo dhīmāñjāyate vimale kule
rūpasaubhāgyasampannaḥ sarvavyādhivivarjitaḥ
jīvedvarṣaśataṃ sāgram ahalyātīrthasevanāt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ahalyātīrthamāhātmyavarṇanaṃ nāma ṣaṭtriṃśadadhikaśatatamo 'dhyāyaḥ
mārkaṇḍeya uvāca
dharmaputra tato gacchet karkaṭeśvaramuttamam
uttare narmadākūle sarvapāpakṣayaṃkaram
tatra snātvā vidhānena yastu pūjayate śivam
anivartikā gatistasya rudralokād asaṃśayam
tasya tīrthasya māhātmyaṃ purāṇe yacchrutaṃ mayā
na tadvarṇayituṃ śakyaṃ saṃkṣepeṇa vadāmyataḥ
tatra tīrthe tu yaḥ kuryātkiṃcitkarma śubhāśubham
harṣān madān mahārāja tatsarvaṃ jāyate 'kṣayam
tatra tīrthe tapastaptvā vālakhilyā marīcayaḥ
ramante 'dyāpi lokeṣu svecchayā kurunandana
tatrasthāstanna jānanti narājñānabahiṣkṛtāḥ
śarīrastham ivātmānam akṣayaṃ jyotikhyayam
tatra tīrthe nṛpaśreṣṭha devī nārāyaṇī purā
adyāpi tapate ghoraṃ tapo yāvatkilārbudam
tatra tīrthe tu yaḥ snātvā tarpayet pitṛdevatāḥ
tasya te dvādaśābdāni tṛptiṃ yānti pitāmahāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe karkaṭeśvaratīrthamāhātmyavarṇanaṃ nāma saptatriṃśadadhikaśatatamo 'dhyāyaḥ
śrīmārkaṇḍeya uvāca
tato gacchet pāṇḍuputra śakratīrtham anuttamam
yatra siddho mahābhāgo devarājaḥ śatakratuḥ
gautamena purā śaptaṃ jñātvā devāḥ sureśvaram
brahmādyā devatāḥ sarva ṛṣayaśca tapodhanāḥ
gautamaṃ prārthayāmāsur vākyaiḥ sānunayaiḥ śubhaiḥ
gatarājyaṃ gataśrīkaṃ śakraṃ prati munīśvara
indrena rahitaṃ rājyaṃ na kaścit kāmayed dvija
devo vā mānavo vāpi etatte viditaṃ prabho
tasya tvaṃ bhagayuktasya dayāṃ kuru dvijottama
gataścādarśanaṃ śakro dūṣitaḥ svena pāpmanā
devānāṃ vacanaṃ śrutvā gautamo vedavittamaḥ
tatheti kṛtvā śakrasya varaṃ dātuṃ pracakrame
etadbhagasahasraṃ tu purā jātaṃ śatakrato
tallocanasahasraṃ tu matprasādād bhaviṣyati
evamuktaḥ sahasrākṣaḥ praṇamya munisattamam
brāhmaṇāṃs tān mahābhāgān narmadāṃ pratyagāt tataḥ
snātvā sa vimale toye saṃsthāpya tripurāntakam
jagāma tridaśāvāsaṃ pūjyamāno 'psarogaṇaiḥ
tatra tīrthe tu yaḥ snātvā pūjayet parameśvaram
paradārābhigamanān mucyate pātakān naraḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śakratīrthamāhātmyavarṇanam nāmāṣṭatriṃśadadhikaśatatamo 'dhyāyaḥ
śrīmārkaṇḍeya uvāca
tato gacchen mahārāja somatīrthamanuttamam
yatra somastapastaptvā nakṣatrapathamāsthitaḥ
tatra tīrthe tu yaḥ snāyādācamya vidhipūrvakam
kṛtajāpyo raviṃ dhyāyet tasya puṇyaphalaṃ śṛṇu
ṛgvedayajurvedābhyāṃ sāmavedena bhārata
japato yatphalaṃ proktaṃ gāyatryā cātra tatphalam
tatra tīrthe tu yo bhaktyā brāhmaṇān bhojayecchuciḥ
tena samyagvidhānena koṭirbhavati bhojitā
pādukopānahau chatraṃ vastrakambalavājinaḥ
yo datte vipramukhyāya tasya tatkoṭisaṃmitam
sahasraṃ tu sahasrāṇāmanṛcāṃ yastu bhojayet
ekasya mantrayuktasya kalāṃ nārhati ṣoḍaśīm
evaṃ tu bhojayet tatra bahvṛcaṃ vedapāragam
śākhāntargam athādhvaryuṃ chandogaṃ vā samāptigam
agnihotrasahasrasya yatphalaṃ prāpyate budhaiḥ
samaṃ tadvedaviduṣā tīrthe somasya tatphalam
bhojayedyaḥ śataṃ teṣāṃ sahasraṃ labhate naraḥ
ekasya yogayuktasya tatphalaṃ kavayo viduḥ
saṃnirudhyendriyagrāmaṃ yatrayatra vasen muniḥ
tatratatra kurukṣetraṃ naimiṣaṃ puṣkarāṇi ca
tasmātsarvaprayatnena grahaṇe candrasūryayoḥ
saṃkrāntau ca vyatīpāte yogī bhojyo viśeṣataḥ
saṃnyāsaṃ kurute yastu tatra tīrthe yudhiṣṭhira
vimānena mahābhāgāḥ sa yāti tridivaṃ naraḥ
somasyānucaro bhūtvā tenaiva saha modate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe somatīrthamāhātmyavarṇanaṃ nāmaikonacatvāriṃśadadhikaśatatamo 'dhyāyaḥ
mārkaṇḍeya uvāca
tato gacchenmahārāja nandāhradamanuttamam
yatra siddhā mahābhāgā nandā devī varapradā
mahiṣāsure mahākāye purā devabhayaṃkare
śūlinyā śūlabhinnāṅge kṛte dānavasattame
yenaikādaśarudrāśca hyādityāḥ samarudgaṇāḥ
vasavo vāyunā sārddhaṃ candrādityau sureśvara
balinā nirjitā yena brahmaviṣṇumaheśvarāḥ
saṅgrāme sumahāghore kṛte devabhayaṃkare
kṛtvā tatkadanaṃ ghoraṃ nandā devī sureśvarī
yasmātsnātā viśālākṣī tena nandāhradaḥ smṛtaḥ
tatra tīrthe tu yaḥ snātvā nandāmuddiśya bhārata
dadāti dānaṃ viprebhyaḥ so 'śvamedhaphalaṃ labhet
bhairavaṃ caiva kedāraṃ tathā rudraṃ mahālayam
nandāhradaścaturthaḥ syātpañcamaṃ bhuvi durlabham
bahavastaṃ na jānanti kāmarāgasamanvitāḥ
narmadāyā hradaṃ puṇyaṃ sarvapātakanāśanam
tatra tīrthe tu yaḥ snātvā nandāṃ devīṃ prapūjayet
kiṃ tasya himavanmadhyagamanena prayojanam
paramārtham avijñāya paryaṭanti tamovṛtāḥ
teṣāṃ samāgame pārtha śrama eva hi kevalam
pṛthivyāṃ sāgarāntāyāṃ snānadānena yatphalam
tatphalaṃ samavāpnoti snātvā nandāhrade nṛpa
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe nandāhradatīrthamāhātmyavarṇanaṃ nāma catvāriṃśadadhikaśatatamo 'dhyāyaḥ
śrīmārkaṇḍeya uvāca
tato gacchen mahīpāla tāpeśvaramanuttamam
yatra sā hariṇī siddhā vyādhabhītā nareśvara
jale prakṣipya gātrāṇi hyantarikṣaṃ gatā tu sā
vyādho vismitacittastu tāṃ mṛgīmavalokya ca
vimucya saśaraṃ cāpaṃ prārebhe tapa uttamam
divyaṃ varṣasahasraṃ tu vyādhenācaritaṃ tapaḥ
atīte tu tataḥ kāle parituṣṭo maheśvaraḥ
varaṃ brūhi mahāvyādha yatte manasi rocate
vyādha uvāca
yadi tuṣṭo 'si deveśa yadi deyo varo mama
tava pārśve mahādeva vāso me pratidīyatām
īśvara uvāca
evaṃ bhavatu te vyādha yastvayā kāṅkṣito varaḥ
daivadevo mahādeva ityuktvāntaradhīyata
gate cādarśanaṃ deve sthāpayitvā maheśvaram
pūjayitvā vidhānena gato vyādhastato divam
tadāprabhṛti tattīrthaṃ triṣu lokeṣu viśrutam
vyādhānutāpasaṃjātaṃ tāpeśvaramiti śrutam
tatra tīrthe tu yaḥ snātvā sampūjayati śaṅkaram
śivalokamavāpnoti māmuvāca maheśvaraḥ
ye snātā narmadātoye tīrthe tāpeśvare narāḥ
tāpatrayavimuktāste nātra kāryā vicāraṇā
aṣṭamyāṃ ca caturdaśyāṃ tṛtīyāyāṃ viśeṣataḥ
snānaṃ samācaren nityaṃ sarvapātakaśāntaye
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe tāpeśvaratīrthamāhātmyavarṇanaṃ nāmaikacatvāriṃśadadhikaśatatamo 'dhyāyaḥ
śrīmārkaṇḍeya uvāca
tato gacchenmahārāja rukmiṇītīrthamuttamam
yatraiva snānamātreṇa rūpavānsubhago bhavet
aṣṭamyāṃ ca caturdaśyāṃ tṛtīyāyāṃ viśeṣataḥ
snānaṃ samācaret tatra na ceha jāyate punaḥ
yaḥ snātvā rukmiṇītīrthe dānaṃ dadyāttu kāṃcanam
tattīrthasya prabhāvena śokaṃ nāpnoti mānavaḥ
yudhiṣṭhira uvāca
tīrthasyāsya kathaṃ jāto mahimedṛṅmunīśvara
rūpasaubhāgyadaṃ yena tīrtham etad bravīhi me
mārkaṇḍeya uvāca
kathayāmi yathāvṛttamitihāsaṃ purātanam
kathitaṃ pūrvato vṛddhaiḥ pāramparyeṇa bhārata
taṃ te 'haṃ sampravakṣyāmi śṛṇuṣvaikāgramānasaḥ
nagaraṃ kuṇḍinaṃ nāma bhīṣmakaḥ paripāti hi
hastyaśvarathasampanno dhanāḍhyo 'ti pratāpavān
strīsahasrasya madhyasthaḥ kurute rājyamuttamam
tasya bhāryā mahādevī prāṇebhyo 'pi garīyasī
tasyāmutpādayāmāsa putramekaṃ ca rukmakam
dvitīyā tanayā jajñe rukmiṇī nāma nāmataḥ
tadāśarīriṇī vācā rājānaṃ tamuvāca ha
caturbhujāya dātavyā kanyeyaṃ bhuvi bhīṣmaka
evaṃ tadvacanaṃ śrutvā jaharṣa priyayā saha
brāhmaṇaiḥ saha vidvadbhiḥ praviṣṭaḥ sūtikāgṛham
svastikaṃ vācayitvāsyāścakre nāmeti rukmiṇī
yataḥ suvarṇatilako janmanā saha bhārata
tataḥ sā rukmiṇīnāma brāhmaṇaiḥ kīrtitā tadā
tataḥ sā kālaparyāyādaṣṭavarṣā vyajāyata
pūrvoktaṃ caiva tadvākyamaśarīriṇyudīritam
smṛtvā smṛtvātha nṛpatiścintayāmāsa bhūpatiḥ
kasmai deyā mayā bālā bhavitā kaścaturbhujaḥ
etasminnantare tāvadraivatātparvatottamāt
mukhyaścedipatistatra damaghoṣaḥ samāgataḥ
praviṣṭo rājasadanaṃ yatra rājā sa bhīṣmakaḥ
taṃ dṛṣṭvā cāgataṃ gehe pūjayāmāsa bhūpatiḥ
āsanaṃ vipulaṃ dattvā sabhāṃ gatvā niveśitaḥ
kuśalaṃ tava rājendra damaghoṣa śriyāyuta
puṇyāhamadya saṃjātamahaṃ tvaddarśanotsukaḥ
kanyā madīyā rājendra hyaṣṭavarṣā vyajāyata
caturbhujāya dātavyā vāguvācāśarīriṇī
bhīṣmakasya vacaḥ śrutvā damaghoṣo 'bravīd idam
caturbhujo mama sutastriṣu lokeṣu viśrutaḥ
tasyeyaṃ dīyatāṃ kanyā śiśupālasya bhīṣmaka
tasya tadvacanaṃ śrutvā damaghoṣasya bhūmipa
bhīṣmakena tato dattā śiśupālāya rukmiṇī
prārabdhaṃ maṅgalaṃ tatra bhīṣmakeṇa yudhiṣṭhira
dikṣu deśāntareṣveva ye vasanti svagotrajāḥ
nimantritāstu te sarve samājagmur yathākramam
tato yādavavaṃśasya tilakau balakeśavau
nimantritau samāyātau kuṇḍinaṃ bhīṣmakasya tu
bhīṣmakeṇa yathānyāyaṃ pūjitau tau yadūttamau
tataḥ pradoṣasamaye rukmiṇī kāmamohinī
sakhībhiḥ sahitā yātā pūrbahiścāmbikārcane
sāpaśyat tatra deveśaṃ gopaveṣadharaṃ harim
taṃ dṛṣṭvā mohamāpannā kāmena kaluṣīkṛtā
keśavo 'pi ca tāṃ dṛṣṭvā saṃkarṣaṇam uvāca ha
strīratnapravaraṃ tāta hartavyamiti me matiḥ
keśavasya vacaḥ śrutvā saṃkarṣaṇa uvāca ha
gaccha kṛṣṇa mahābāho strīratnaṃ cāśu gṛhyatām
ahaṃ ca tava mārgeṇa hyāgamiṣyāmi pṛṣṭhataḥ
dānavānāṃ ca sarveṣāṃ kurvaṃśca kadanaṃ mahat
saṃkarṣaṇamataṃ prāpya keśavaḥ keśisūdanaḥ
yayau kanyāṃ gṛhītvā tu rathamāropya satvaram
nirgataḥ sahasā rājanvegenaivānilo yathā
hāhākāras tadā jāto bhīṣmakasya pure mahān
nirgatā dānavāḥ kruddhā velā iva mahodadheḥ
garjantaḥ sāyudhāḥ sarve dhāvanto rathavartmani
baladevaṃ tataḥ prāptā rathamārgānugāminam
teṣāṃ yuddhaṃ balasyāsīt sarvalokakṣayaṃkaram
yathā tārāmaye pūrvaṃ saṅgrāme lokaviśrute
gadāhasto mahābāhus trailokye 'pratimo balaḥ
halenākṛṣya sahasā gadāpātairapātayat
aśakyo dānavairhantuṃ balabhadro mahābalaḥ
babhañja dānavānsarvāṃstasthau giririvācalaḥ
taṃ dṛṣṭvā ca balaṃ kruddhaṃ durdharṣaṃ tridaśairapi
bhīṣmaputro mahātejā rukmīnām mahayaśāḥ
narāṇāmatiśūrāṇām akṣauhiṇyā samanvitaḥ
balabhadramatikramya tato yuddhe nirākarot
tadyuddhaṃ vañcayitvā tu rathamārgeṇa satvaram
keśavo 'pi tadā devo rukmiṇyā sahito yayau
vindhyaṃ tu laṅghayitvāgre trailokyagururavyayaḥ
narmadātaṭamāpede yatra siddhaḥ purā punaḥ
ajeyo yena saṃjātastīrthasyāsya prabhāvataḥ
etasmāt kāraṇāt tāta yodhanīpuram ucyate
rukmo 'pi dānavendro 'sau prāptaḥ
pratyuvācācyutaṃ kruddhas tiṣṭha tiṣṭheti mā vraja
adya tvāṃ niśitairbāṇairneṣyāmi yamasādanam
evaṃ parasparaṃ vīrau jagarjaturubhāvapi
tayoryuddhamabhūdghoraṃ tārakāgnijasannibham
cikṣepa śarajālāni keśavaṃ prati dānavaḥ
nānucintya śarāṃs tasya keśavaḥ keśisūdanaḥ
tato viṣṇuḥ svayaṃ kruddhaścakraṃ gṛhya sudarśanam
sampraharatyamuṃ yāvadrukmiṇyātra nivāritaḥ
tvāṃ na jānāti deveśaṃ caturbāhuṃ janārdanam
darśayasva svakaṃ rūpaṃ dayāṃ kṛtvā mamopari
evamuktastu rukmiṇyā darśayāmāsa bhārata
devā dṛṣṭvāpi tadrūpaṃ stuvantyākāśasaṃsthitāḥ
divyaṃ cakṣus tadā devo dadau rukmasya bhārata
rukma uvāca
yanmayā pāpaniṣṭhena mandabhāgyena keśava
sāyakairāhataṃ vakṣastatsarvaṃ kṣantumarhasi
pūrvaṃ dattā svayaṃ deva jānakī janakena vai
mayā pradattā deveśa rukmiṇī tava keśava
udvāhaya yathānyāyaṃ vidhidṛṣṭena karmaṇā
rukmasya vacanaṃ śrutvā tatastuṣṭo jagadguruḥ
babhāṣe devadeveśo rukmiṇaṃ bhīṣmakātmajam
gaccha svakaṃ puraṃ mā bhaiḥ kuru rājyamakaṇṭakam
keśavasya vacaḥ śrutvā rukmo dānavapuṃgavaḥ
taṃ praṇamya jagannāthaṃ jagāma bhavanaṃ pituḥ
gate rukme tadā kṛṣṇaḥ samāmantrya dvijottamān
marīcimatryaṅgirasaṃ pulastyaṃ pulahaṃ kratum
vasiṣṭhaṃ ca mahābhāgamityete sapta mānasāḥ
ityete brāhmaṇāḥ sapta purāṇe niścayaṃ gatāḥ
kṣamāvantaḥ prajāvanto maharṣibhir alaṃkṛtāḥ
ityevaṃ brahmaputrāśca satyavanto mahāmate
narmadātaṭamāśritya nivasanti jitendriyāḥ
tapaḥsvādhyāyaniratā japahomaparāyaṇāḥ
nimantritāstu rājendra keśavena mahātmanā
śrāddhaṃ kṛtvā yathānyāyaṃ brahmoktavidhinā tataḥ
haristānpūjayāmāsa saptabrahmarṣipuṃgavān
pradadau dvādaśa grāmāṃstebhyastatra janārdanaḥ
yāvaccandraśca sūryaśca yāvattiṣṭhati medinī
tāvaddānaṃ mayā dattaṃ paripanthī na kaścana
maddattaṃ pālayiṣyante ye nṛpā gatakalmaṣāḥ
tebhyaḥ svasti kariṣyāmi dāsyāmi paramāṃ gatim
yāvaddhi yānti lokeṣu mahābhūtāni pañca ca
tāvatte divi modante maddattaparipālakāḥ
yastu lopayate mūḍho dattaṃ vaḥ pṛthivītale
narake tasya vāsaḥ syād yāvadābhūtasamplavam
svadattā paradattā vā pālanīyā vasuṃdharā
yasya yasya yadā bhūmis tasya tasya tadā phalam
svadattāṃ paradattāṃ vā yo hareta vasuṃdharām
sa viṣṭhāyāṃ kṛmirbhūtvā pitṛbhiḥ saha majjati
anyāyena hṛtā bhūmiranyāyena ca hāritā
hartā hārayitā caiva viṣṭhāyāṃ jāyate kṛmiḥ
ṣaṣṭivarṣasahasrāṇi svarge tiṣṭhati bhūmidaḥ
ācchettā cānumantā ca tānyeva narake vaset
yānīha dattāni purā narendrair dānāni dharmārthayaśaskarāṇi
nirmālyarūpapratimāni tāni ko nāma sādhuḥ punarādadāti
evaṃ tānpūjayitvā tu samyaṅ nyāyena pāṇḍava
rukmiṇyā vidhivatpāṇiṃ jagrāha madhusūdanaḥ
muśalī ca tataḥ sarvāñjitvā dānavapuṃgavān
svasthānam agamat tatra kṛtvā kāryaṃ suśobhanam
prayātau dvāravatyāṃ tau kṛṣṇasaṃkarṣaṇāvubhau
gacchamānaṃ tu taṃ dṛṣṭvā keśavaṃ kleśanāśanam
brāhmaṇāḥ satyavantaśca nirgatāḥ śaṃsitavratāḥ
āgacchamānāṃs tau vīkṣya rathamārgeṇa brāhmaṇān
muhūrtaṃ tatra viśramya keśavo vākyam abravīt
kimāgamanakāryaṃ vo brūta sarvaṃ dvijottamāḥ
kurvāṇāḥ svīyakarmāṇi mama kṛtyaṃ tu tiṣṭhate
devasya vacanaṃ śrutvā munayo vākyam abruvan
kalpakoṭisahasreṇa satyabhāvāttu vanditaḥ
duṣprāpyo 'si manuṣyāṇāṃ prāptaḥ kiṃ tyajase hi naḥ
brāhmaṇānāṃ vacaḥ śrutvā bhagavān idam abravīt
mathurāyāṃ dvāravatyāṃ yodhanīpura eva ca
trikālamāgamiṣyāmi satyaṃ satyaṃ punaḥ punaḥ
evaṃ te brāhmaṇāḥ śrutvā yodhanīpuramāgatāḥ
avatīrṇastribhāgena prādurbhāve tu māthure
etatte kathitaṃ sarvaṃ tīrthasyotpattikāraṇam
bhūtaṃ bhavyaṃ bhaviṣyacca vartamānaṃ tathāparam
yaṃ śrutvā sarvapāpebhyo mucyate nātra saṃśayaḥ
tatra tīrthe tu yaḥ snātvā pūjayed balakeśavau
tena devo jagaddhātā pūjitastriguṇātmavān
upavāsī naro bhūtvā yastu kuryāt pradakṣiṇam
mucyate sarvapāpebhyo nātra kāryā vicāraṇā
tatra tīrthe tu ye vṛkṣāstānpaśyantyapi ye narāḥ
te 'pi pāpaiḥ pramucyante bhrūṇahatyāsamair api
prātarutthāya ye kecitpaśyanti balakeśavau
tena te sadṛśāḥ syur vai devadevena cakriṇā
te pūjyāste namaskāryās teṣāṃ janma sujīvitam
ye namanti jagannāthaṃ devaṃ nārāyaṇaṃ harim
tatra tīrthe tu yaddānaṃ snānaṃ devārcanaṃ nṛpa
tatsarvamakṣayaṃ tasya ityevaṃ śaṅkaro 'bravīt
praviśyāgnau mṛtānāṃ ca yatphalaṃ samudāhṛtam
tacchṛṇuṣva nṛpaśreṣṭha procyamānamaśeṣataḥ
vimānenārkavarṇena kiṃkiṇījālamālinā
āgneye bhavate tatra modate kālamīpsitam
jale caivā mṛtānāṃ tu yodhanīpuramadhyataḥ
vasanti vāruṇe loke yāvadābhūtasamplavam
anāśake mṛtānāṃ tu tatra tīrthe narādhipa
anivartikā gatir nṛṇāṃ nātra kāryā vicāraṇā
tatra tīrthe tu yo dadyāt kapilādānamuttamam
vidhānena tu saṃyuktaṃ śṛṇu tasyāpi yatphalam
yāvanti tasyā romāṇi tatprasūteśca bhārata
tāvanti divi modante sarvakāmaiḥ supūjitāḥ
yāvanti romāṇi bhavanti dhenvāstāvanti varṣāṇi mahīyate saḥ
svargāc cyutaścāpi tatastrilokyāṃ kule samutpatsyati gomatāṃ saḥ
tatra tīrthe tu yo dadyād rūpyaṃ kāñcanameva vā
kāñcanena vimānena viṣṇuloke mahīyate
tasmiṃstīrthe tu yo dadyāt pāduke vastram eva ca
dānasyāsya prabhāvena labhate svargamīpsitam
ṛgyajuḥsāmavedānāṃ paṭhanād yatphalaṃ bhavet
tatra tīrthe tu rājendra gāyatryā tatphalaṃ labhet
prayāge yadbhavetpuṇyaṃ gayāyāṃ ca tripuṣkare
kurukṣetre tu rājendra rāhugraste divākare
someśvare ca yatpuṇyaṃ somasya grahaṇe tathā
tatphalaṃ labhate tatra snānamātrān na saṃśayaḥ
dvādaśyāṃ tu naraḥ snātvā namaskṛtya janārdanam
uddhṛtāḥ pitarastena avāptaṃ janmanaḥ phalam
saṃkrāntau ca vyatīpāte dvādaśyāṃ ca viśeṣataḥ
brāhmaṇaṃ bhojayed ekaṃ koṭirbhavati bhojitā
pṛthivyāṃ yāni tīrthāni hyāsamudrāṇi pāṇḍava
tāni sarvāṇi tatraiva dvādaśyāṃ pāṇḍunandana
kṣayaṃ yānti ca dānāni yajñahomabalikriyāḥ
na kṣīyate mahārāja tatra tīrthe tu yatkṛtam
yadbhūtaṃ yadbhaviṣyacca tīrthamāhātmyamuttamam
kathitaṃ te mayā sarvaṃ pṛthagbhāvena bhārata
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe rukmiṇītīrthamāhātmyavarṇanaṃ nāma dvicatvāriṃśadadhikaśatatamo 'dhyāyaḥ
śrīmārkaṇḍeya uvāca
tato gacchenmahārāja yojaneśvaram uttamam
yatra siddhau purā kalpe naranārāyaṇāvṛṣī
tatra tīrthe tapastaptvā saṅgrāme devadānavaiḥ
jayaṃ prāptau mahātmānau naranārāyaṇāvubhau
punastretāyuge prāpte tau devau rāmalakṣmaṇau
tatra tīrthe punaḥ snātvā rāvaṇo durjayo hataḥ
punaḥ pārtha kalau prāpte tau devau balakeśavau
vasudevakule jātau duṣkaraṃ karma cakratuḥ
narakaṃ kālanemiṃ ca kaṃsaṃ cāṇūramuṣṭikau
śiśupālaṃ jarāsaṃdhaṃ jaghnatur balakeśavau
tatastatra ripūnsaṃkhye bhīṣmadroṇapuraḥsarān
karṇaduryodhanādīṃśca nihaniṣyati sa prabhuḥ
dharmakṣetre kurukṣetre tatra yudhyanti te kṣaṇam
bhīmārjunanimittena śiṣyau kṛtvā parasparam
tatra tīrthe punargatvā tapaḥ kṛtvā suduṣkaram
pūjayitvā dvijānbhaktyā yāsyete dvārakāṃ punaḥ
tatra tīrthe tu yaḥ snātvā pūjayed balakeśavau
tena devo jagaddhātā pūjitastriguṇātmavān
upavāsī naro bhūtvā yastu kuryāt prajāgaram
mucyate sarvapāpebhyo gāyaṃstasya śubhāṃ kathām
yāvatastatra tīrthe tu vṛkṣān paśyanti mānavāḥ
brahmahatyādikaṃ pāpaṃ tāvad eṣāṃ praṇaśyati
prātarutthāya ye kecit paśyanti balakeśavau
tenaiva sadṛśāḥ sarve devadevena cakriṇā
te pūjyāste namaskāryāsteṣāṃ janma sujīvitam
ye namanti jagatpūjyaṃ devaṃ nārāyaṇaṃ harim
tatra tīrthe tu yaddānaṃ snānaṃ devārcanaṃ nṛpa
kriyate tatphalaṃ sarvamakṣayāyopakalpate
agnerapatyaṃ prathamaṃ suvarṇaṃ bhūrvaiṣṇavī sūryasutāśca gāvaḥ
lokāstrayastena bhavanti dattā yaḥ kāñcanaṃ gāṃ ca bhuvaṃ ca dadyāt
etatte kathitaṃ sarvaṃ tīrthamāhātmyamuttamam
atītaṃ ca bhaviṣyacca vartamānaṃ mahābalam
śrutvā vāpi paṭhitvedaṃ śrāvayipatvātha dhārmikān
mucyate sarvapāpebhyo nātra kāryā vicāraṇā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe yojaneśvaratīrthamāhātmyavarṇanaṃ nāma tricatvāriṃśadadhikaśatatamo 'dhyāyaḥ
śrīmārkaṇḍeya uvāca
tato gacchenmahārāja dvādaśītīrthamuttamam
kṣaranti sarvadānāni japahomabalikriyāḥ
na kṣīyate tu rājendra cakratīrthe tu yatkṛtam
yadbhūtaṃ yadbhaviṣyacca tīrthamāhātmyamuttamam
kathitaṃ tanmayā sarvaṃ pṛthagbhāvena bhārata
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dvādaśītīrthamahātmyavarṇanaṃ nāma catuścatvāriṃśadadhikaśatatamo 'dhyāyaḥ
mārkaṇḍeya uvāca
tato gaccheddharāpāla śīvatīrthamanuttamam
darśanādyasya devasya mucyate sarvakilbiṣaiḥ
śivatīrthe tu yaḥ snātvā jitakrodho jitendriyaḥ
pūjayeta mahādevaṃ so 'gniṣṭomaphalaṃ labhet
tatra tīrthe tu yo bhaktyā sopavāso 'rcayecchivam
anivartikā gatistasya rudralokād asaṃśayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śivatīrthamāhātmyavarṇanaṃ nāma pañcacatvāriṃśadadhikaśatatamo 'dhyāyaḥ
mārkaṇḍeya uvāca
asmāhakaṃ tato gacchet pitṛtīrthamanuttamam
pretatvādyatra mucyante piṇḍenaikena pūrvajāḥ
yudhiṣṭhira uvāca
asmāhakasya māhātmyaṃ kathayasva mamānagha
snānadānena yatpuṇyaṃ tathā piṇḍodakena ca
śrīmārkaṇḍeya uvāca
purā kalpe nṛpaśreṣṭha ṛṣidevasamāgame
praśnaḥ pṛṣṭo mayā tāta yathā tvamanupṛcchasi
ekatra sāgarāḥ sapta saprayāgāḥ sapuṣkarāḥ
nāsya sāmyaṃ labhante te nātra kāryā vicāraṇā
somanāthaṃ tu vikhyātaṃ yatsomena pratiṣṭhitam
tatra somagrahe puṇyaṃ tatpuṇyaṃ labhate naraḥ
māsānte pitaro nṛṇāṃ vīkṣante santatiṃ svakām
kaścid asmatkule 'smākaṃ piṇḍamatra pradāsyati
prapitāmahāstathādityāḥ śrutireṣā sanātanī
evaṃ bruvanti devāśca ṛṣayaḥ satapodhanāḥ
sakṛtpiṇḍodakenaiva śṛṇu pārthiva yatphalam
dvādaśābdāni rājendra yogaṃ bhuktvā suśobhanam
yuge yuge mahārāja asmāhake pitāmahāḥ
sarvadā hyavalokanta āgacchantaṃ svagotrajam
bhaviṣyati kim asmākam amāvāsyāpyamāhake
snānaṃ dānaṃ ca ye kuryuḥ pitṝṇāṃ tilatarpaṇam
te sarvapāpanirmuktāḥ sarvānkāmāṃllabhati vai
jalamadhye 'tra bhūpāla agnitīrthaṃ ca tiṣṭhati
darśanāt tasya tīrthasya pāparāśirvilīyate
snānamātreṇa rājendra brahmahatyāṃ vyapohati
śuklāmbaradharo nityaṃ niyataḥ sa jitendriyaḥ
ekakālaṃ tu bhuñjāno māsaṃ tīrthasya sannidhau
suvarṇālaṃkṛtānāṃ tu kanyānāṃ śatadānajam
phalamāpnoti sampūrṇaṃ pitṛloke mahīyate
pṛthivyām āsamudrāyāṃ mahābhogapatirbhavet
dhanadhānyasamāyukto dātā bhavati dhārmikaḥ
upavāsī śucirbhūtvā brahmalokamavāpnuyāt
asmāhakaṃ samāsādya yastu prāṇān parityajet
koṭivarṣasahasrāṇi rudraloke mahīyate
tataḥ svargāt paribhraṣṭaḥ kṣīṇakarmā divaścyutaḥ
suvarṇamaṇimuktāḍhye kule jāyeta rūpavān
kṛtvābhiṣekavidhinā hayamedhaphalaṃ labhet
dhanāḍhyo rūpavāndakṣo dātā bhavati dhārmikaḥ
caturvedeṣu yatpuṇyaṃ satyavādiṣu yatphalam
tatphalaṃ labhate nūnaṃ tatra tīrthe 'bhiṣecanāt
tīrthānāṃ paramaṃ tīrthaṃ nirmitaṃ śambhunā purā
hṛdayeśaḥ svayaṃ viṣṇur japeddevaṃ maheśvaram
gandharvāpsarasaścaiva maruto mārutāstathā
viśvedevāśca pitaraḥ sacandrāḥ sadivākarāḥ
marīciratryaṅgirasau pulastyaḥ pulahaḥ kratuḥ
pracetāśca vasiṣṭhaśca bhṛgurnārada eva ca
cyavano gālavaścaiva vāmadevo mahāmuniḥ
vālakhilyāśca gandhārāstṛṇabinduśca jājaliḥ
uddālakaścarṣyaśṛṅgo vasiṣṭhaśca sanandanaḥ
śukraścaiva bharadvājo vātsyo vātsyāyanastathā
agastirmitrāvaruṇau viśvāmitro munīśvaraḥ
gautamaśca pulastyaśca paulastyaḥ pulahaḥ kratuḥ
sanātanastu kapilo vāhniḥ pañcaśikhastathā
anye 'pi bahavastatra munayaḥ śaṃsitavratāḥ
krīḍanti devatāḥ sarva ṛṣayaḥ satapodhanāḥ
manuṣyāścaiva yogīndrāḥ pitaraḥ sapitāmahāḥ
asmāhake 'tra tiṣṭhanti sarva eva na saṃśayaḥ
pitaraḥ pitāmahāścaiva tathaiva prapitāmahāḥ
yeṣāṃ dattamupasthāyi sukṛtaṃ vāpi duṣkṛtam
akṣayaṃ tatra tatsarvaṃ yatkṛtaṃ yodhanīpure
mātaraṃ pitaraṃ tyaktvā sarvabandhusuhṛjjanān
dhanaṃ dhānyaṃ priyānputrāṃs tathā dehaṃ nṛpottama
gacchate vāyubhūtastu śubhāśubhasamanvitaḥ
adṛśyaḥ sarvabhūtānāṃ paramātmā mahattaraḥ
śubhāśubhagatiṃ prāptaḥ karmaṇā svena pārthiva
yudhiṣṭhira uvāca
śubhāśubhaṃ na bandhūnāṃ jāyate kena hetunā
ekaḥ prasūyate jantureka eva pralīyate
eko hi bhuṅkte sukṛtameka eva hi duṣkṛtam
mārkaṇḍeya uvāca
eṣa tvayokto nṛpate mahāpraśnaḥ smṛto mayā
pitāmahamukhodgītaṃ śrutaṃ te kathayāmyaham
yanme pitāmahātpūrvaṃ vijñātam ṛṣisaṃsadi
na mātā na pitā bandhuḥ kasyacinna suhṛtkvacit
kasya na jñāyate rūpaṃ vāyubhūtasya dehinaḥ
yadyevaṃ na bhavettāta lokasya tu nareśvara
amaryādaṃ bhavennūnaṃ vinaśyati carācaram
evaṃ jñātvā pūrā rājansamastairlokakartṛbhiḥ
maryādā sthāpitā loke yathā dharmo na naśyati
dharme naṣṭe manuṣyāṇām adharmo 'bhibhavet punaḥ
tataḥ svadharmacalanānnarake gamanaṃ dhruvam
loko niraṅkuśaḥ sarvo maryādālaṅghane rataḥ
maryādā sthāpitā tena śāstraṃ vīkṣya maharṣibhiḥ
snānaṃ dānaṃ japo homaḥ svādhyāyo devatārcanam
piṇḍodakapradānaṃ ca tathaivātithipūjanam
pitaraḥ pitāmahāścaiva tathaiva prapitāmahāḥ
trayo devāḥ smṛtāstāta brahmaviṣṇumaheśvarāḥ
pūjitaiḥ pūjitāḥ sarve tathā mātāmahāstrayaḥ
tasmāt sarvaprayatnena śrutismṛtyarthanoditān
dharmaṃ samācarannityaṃ pāpāṃśena na lipyate
śrutismṛtyuditaṃ dharmaṃ manasāpi na laṅghayet
iha loke pare caiva yadīcchecchreya ātmanaḥ
pitāputrau sadāpyekau bimbādbimbamivoddhṛtau
vibhaktau vāvibhaktau vā śrutismṛtyarthatastathā
uddharedātmanātmānam ātmānam avasādayet
piṇḍodakapradānābhyāmṛte pārtha na saṃśayaḥ
evaṃ jñātvā prayatnena piṇḍodakaprado bhavet
āyurdharmo yaśastejaḥ santatiścaiva vardhate
pṛthivyāṃ sāgarāntāyāṃ pitṛkṣetrāṇi yāni ca
tāni te sampravakṣyāmi yeṣu dattaṃ mahāphalam
gayāyāṃ puṣkare jyeṣṭhe prayāge naimiṣe tathā
saṃnihatyāṃ kurukṣetre prabhāse kurunandana
piṇḍodakapradānena yatphalaṃ kathitaṃ budhaiḥ
asmāhake tadāpnoti narmadāyāṃ na saṃśayaḥ
tatra brahmā murāriśca rudraśca umayā saha
indrādyā devatāḥ sarve pitaro munayastathā
sāgarāḥ saritaścaiva parvatāśca balāhakāḥ
tiṣṭhanti pitaraḥ sarve sarvatīrthādhikaṃ tataḥ
sthitā brahmaśilā tatra gajakumbhanibhā nṛpa
kalau na dṛśyā bhavati pradhānaṃ yadgayāśiraḥ
vaiśākhe māsi samprāpte 'māvāsyāṃ nṛpottama
vyāpya sā tiṣṭhate tīrthaṃ gajakumbhanibhā śilā
tacca gavyūtimātraṃ hi tīrthaṃ tataḥ pravakṣate
tasmindine tatra gatvā yastu śrāddhaprado bhavet
pitṝṇām akṣayā tṛptirjāyate śatavārṣikī
anyasyāmapyamāvāsyāṃ yaḥ snātvā vijitendriyaḥ
karoti manujaḥ śrāddhaṃ vidhivanmantrasaṃyutam
tasya puṇyaphalaṃ yatsyāt tacchṛṇuṣva narādhipa
agniṣṭomāśvamedhābhyāṃ vājapeyasya yatphalam
tatphalaṃ samavāpnoti yathā me śaṅkaro 'bravīt
rauravādiṣu sarveṣu narakeṣu vyavasthitāḥ
pitā pitāmahādyāśca pitṛke mātṛke tathā
piṇḍodakena caikena tarpaṇena viśeṣataḥ
krīḍanti pitṛlokasthā yāvad ābhūtasamplavam
ye karmasthā vikarmasthā ye jātāḥ pretakalmaṣāḥ
piṇḍenaikena mucyante te 'pi tatra na saṃśayaḥ
asmāhake śilā divyā tiṣṭhate gajasannibhā
brahmaṇā nirmitā pūrvaṃ sarvapāpakṣayaṃkarī
uparyasyā yathānyāyaṃ pitṝn uddiśya bhārata
dakṣiṇāgreṣu darbheṣu dadyātpiṇḍānvicakṣaṇaḥ
bhūmau cānnena siddhena śrāddhaṃ kṛtvā yathāvidhi
śrāddhibhyo vastrayugmāni chatropānatkamaṇḍalu
dakṣiṇā vividhā deyā pitṝn uddiśya bhārata
yo dadāti dvijaśreṣṭha tasya puṇyaphalaṃ śṛṇu
tasya te dvādaśābdāni tṛptiṃ yānti na saṃśayaḥ
asmāhake mahārāja pitaraśca pitāmahāḥ
vāyubhūtā nirīkṣante āgacchantaṃ svagotrajam
atra tīrthe suto 'bhyetya snātvā toyaṃ pradāsyati
śrāddhaṃ vā piṇḍadānaṃ vā tena yāsyāma sadgatim
snāne kṛte tu ye kecij jāyante vastravipluṣaḥ
prīṇayennarakasthāṃstu taiḥ pitṝn nātra saṃśayaḥ
keśodabindavas tasya ye cānye lepabhājinaḥ
tṛpyantyanagninasaṃskārā yaṃ mṛtāḥ syuḥ svagotrajāḥ
tatra tīrthe tu ye kecic chrāddhaṃ kṛtvā vidhānataḥ
narakāduddharantyāśu japantaḥ pitṛsaṃhitām
vanaspatigate some yadā somadinaṃ bhavet
akṣayāllabhate lokānpiṇḍenaikena mānavaḥ
akṣayaṃ tatra vai sarvaṃ jāyate nātra saṃśayaḥ
narakāduddharantyāśu japante pitṛsaṃhitām
tasmiṃstīrthe tvamāvāsyāṃ pitṝn uddiśya bhārata
nīlaṃ sarvāṅgasampūrṇaṃ yo 'bhiṣicya samutsṛjet
tasya puṇyaphalaṃ vaktuṃ na tu vācaspatiḥ kṣamaḥ
asmāhake vṛṣotsargādyatpuṇyaṃ samavāpyate
tava śuśrūṣaṇāt sarvaṃ tatpravakṣyāmi bhārata
rauravādiṣu ye kiṃcit pacyante tasya pūrvajāḥ
vṛṣotsargeṇa tānsarvāṃstārayedekaviṃśatim
lohito yastu varṇena mukhe pucche ca pāṇḍuraḥ
piṅgaḥ khuraviṣāṇābhyāṃ sa nīlo vṛṣa ucyate
yastu sarvāṅgapiṅgaśca śvetaḥ pucchakhureṣu ca
sa piṅgo vṛṣa ityāhuḥ pitṝṇāṃ prītivardhanaḥ
pārāvatasavarṇaśca lalāṭe tilako bhavet
taṃ vṛṣaṃ babhrumityāhuḥ pūrṇaṃ sarvāṅgaśobhanam
sarvāṅgeṣv ekavarṇo yaḥ piṅgaḥ pucchakhureṣu ca
khurapiṅgaṃ tamityāhuḥ pitṝṇāṃ sadgatipradam
nīlaṃ sarvaśarīreṇa svāraktanayanaṃ dṛḍham
tameva nīlamityāhurnīlaḥ pañcavidhaḥ smṛtaḥ
yastu vaiśyagṛhe jātaḥ sa vai nīlo viśiṣyate
na vāhayedgṛhe jātaṃ vatsakaṃ tu kadācana
tenaiva ca vṛṣotsarge pitṝṇām anṛṇo bhavet
jātaṃ tu svagṛhe vatsaṃ dvijanmā yastu vāhayet
patanti pitarastasya brahmakokagatā api
yathāyathā hi pibati pītvā dhūnāti mastakam
pibanpitṝn prīṇayati narakāduddhared dhunan
yathā pucchābhighātena skandhaṃ gacchanti bindavaḥ
narakāduddharantyāśu patitān gotriṇas tathā
garjanprāvṛṣi kāle tu viṣāṇābhyāṃ bhuvaṃ likhan
khurebhyo yā mṛdudbhūtā tayā saṃprīṇayed ṛṣīn
pibanpitṝn prīṇayate khādanollekhane surān
garjannṛṣimanuṣyāṃśca dharmarūpo hi dharmaja
bhūtairvāpi piśācairvā cāturthikajvareṇa vā
gṛhīto 'smāhakaṃ gacchet sarveṣām ādhināśanam
snātvā tu vimale toye darbhagranthiṃ nibandhayet
mastake bāhumūle vā nābhyāṃ vā galake 'pi vā
gatvā devasamīpaṃ ca prādakṣiṇyena keśavam
tataḥ samuccaran mantraṃ gāyatryā vātha vaiṣṇavam
nārāyaṇaṃ śaraṇyeśaṃ sarvadevanamaskṛtam
namo yajñāṅgasambhūta sarvavyāpinnamo 'stu te
namo namaste deveśa padmagarbha sanātana
dāmodara jayānanta rakṣa māṃ śaraṇāgatam
tvaṃ kartā tvaṃ ca hartā ca jagat yasmiṃścarācare
tvaṃ pālayasi bhūtāni bhuvanaṃ tvaṃ bibharṣi ca
prasīda devadeveśa suptamaṅgaṃ prabodhaya
tvaddhyānanirato nityaṃ tvadbhaktiparamo hare
iti stuto mayā deva prasādaṃ kuru me 'cyuta
māṃ rakṣa rakṣa pāpebhyastrāyasva śaraṇāgatam
evaṃ stutvā ca deveśaṃ dānavāntakaraṃ harim
punaruktena vai snātvā tato viprāṃstu bhojayet
vedoktena vidhānena snānaṃ kṛtvā yathāvidhi
piṇḍanirvapaṇaṃ kṛtvā vācayetsvastikaṃ tataḥ
evaṃ stutvā ca deveśaṃ dānavāntakaraṃ harim
punaruktena vai snātvā tato viprāṃstu bhojayet
vedoktena vidhānena snānaṃ kṛtvā yathāvidhi
evaṃ tānvācayitvā tu tato viprānvisarjayet
yattatroccaritaṃ kiṃcittadviprebhyo nivedayet
tatra tīrthe naraḥ snātvā nārī vā bhaktitatparā
śaktito dakṣiṇāṃ dadyātkṛtvā śrāddhaṃ yathāvidhi
tatra tīrthe naro yāvat snāpayed vidhipūrvakam
kṣīreṇa madhunā vāpi dadhnā vā śītavāriṇā
tāvatpuṣkarapātreṣu pibanti pitaro jalam
ayane viṣuve caiva yugādau sūryasaṃkrame
puṣpaiḥ sampūjya deveśaṃ naivedyaṃ yaḥ pradāpayet
so 'śvamedhasya yajñasya phalaṃ prāpnoti puṣkalam
tatra tīrthe tu yo rājan sūryagrahaṇam ācaret
sūryatejonibhairyānairviṣṇuloke mahīyate
tatra tīrthe tu yaḥ śrāddhaṃ pitṛbhyaḥ samprayacchati
satputreṇa ca tenaiva samprāptaṃ janmanaḥ phalam
iti śrutvā tato devāḥ sarve śakrapurogamāḥ
brahmaviṣṇumaheśāśca sthāpayāṃcakrur īśvaram
sarvarogopaśamanaṃ sarvapātakanāśanam
yastu saṃvatsaraṃ pūrṇamamāvāsyāṃ tu bhāvitaḥ
pitṛbhyaḥ piṇḍadānaṃ ca kuryādasmāhake nṛpa
tripuṣkare gayāyāṃ ca prabhāse naimiṣe tathā
yatpuṇyaṃ śrāddhakartṝṇāṃ tadihaiva bhaveddhruvam
tilodakaṃ kuśairmiśraṃ yo dadyāddakṣiṇāmukhaḥ
manvādau ca yugādau ca vyatīpāte dinakṣaye
yo dadyāt pitṛmātṛbhyaḥ so 'śvamedhaphalaṃ labhet
asmāhake naro yastu snātvā sampūjayeddharim
brahmāṇaṃ śaṅkaraṃ bhaktyā kuryāj jāgaraṇakriyām
sarvapāpavinirmuktaḥ śakrātithyamavāpnuyāt
tatra tīrthe naraḥ snātvā yaḥ paśyati janārdanam
viśeṣavidhinābhyarcya praṇamya ca punaḥpunaḥ
saputreṇa ca tenaiva pitṝṇāṃ vihitā gatiḥ
ekamūrtistrayo devā brahmaviṣṇumaheśvarāḥ
satkāryakāraṇopetāḥ susūkṣmāḥ sumahāphalāḥ
etatte kathitaṃ rājanmahāpātakanāśanam
asmāhakasya māhātmyaṃ kimanyat paripṛcchasi
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe asmāhakatīrthamāhātmyavarṇanaṃ nāma ṣaṭcatvāriṃśadadhikaśatatamo 'dhyāyaḥ
mārkaṇḍeya uvāca
tato gacchenmahīpāla siddheśvaramanuttamam
narmadādakṣiṇe kūle tīrthaṃ paramaśobhanam
tatra tīrthe tu yaḥ snātvā pūjayed vṛṣabhadhvajam
sarvapāpavinirmukto gatiṃ yātyaśvamedhinām
tatra tīrthe tu yaḥ snātvā śrāddhaṃ kuryāt prayatnataḥ
pitṝṇāṃ prīṇanārthāya sarvaṃ tena kṛtaṃ bhavet
tatra tīrthe mṛtānāṃ tu jantūnāṃ nṛpasattama
garbhavāse matisteṣāṃ na jāyeta kadācana
garbhavāso hi duḥkhāya na sukhāya kadācana
tattīrthavāriṇā snātur na punarbhavasambhavaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe siddheśvaratīrthamāhātmyavarṇanaṃ nāma saptacatvāriṃśadadhikaśatatamo 'dhyāyaḥ
śrīmārkaṇḍeya uvāca
tato gacchenmahīpāla tīrthamaṅgārakaṃ śivam
uttare narmadākūle sarvapāpakṣayaṃkaram
caturthyaṅgārakadine saṃkalpya kṛtaniścayaḥ
snāyādastaṃ gate sūrye sandhyopāsanatatparaḥ
pūjayellohitaṃ bhaktyā gandhamālyavibhūṣaṇaiḥ
saṃsthāpyasthaṇḍile devaṃ raktacandanacarcitam
aṅgārakāyeti namaḥ karṇikāyāṃ prapūjayet
kujāya bhūmiputrāya raktāṅgāya suvāsase
harakopodbhavāyeti svedajāyātibāhave
sarvakāmapradāyeti pūrvādiṣu daleṣu ca
evaṃ sampūjya vidhivaddadyādarghyaṃ vidhānataḥ
bhūmiputra mahāvīrya svedodbhava pinākinaḥ
aṅgāraka mahātejā lohitāṅga namo 'stu te
karakaṃ vārisaṃyuktaṃ śālitaṃdulapūritam
sahiraṇyaṃ savastraṃ ca modakopari saṃsthitam
brāhmaṇāya nivedyaṃ tatkujo me prīyatāmiti
arghaṃ dattvā vidhānena raktacandanavāriṇā
raktapuṣpasamākīrṇaṃ tilataṃdulamiśritam
kṛtvā tāmramaye pātre maṇḍale vartule śubhe
kṛtvā śirasi tatpātraṃ jānubhyāṃ dharaṇīṃ gataḥ
mantrapūtaṃ mahābhāga dadyād arghyaṃ vicakṣaṇaḥ
tato bhuñjīta maunena kṣāratilāmlavarjitam
snigdhaṃ mṛdusamadhuram ātmanaḥ śreya icchatā
evaṃ caturthe samprāpte caturthyaṅgārake nṛpa
sauvarṇaṃ kārayeddevaṃ yathāśakti surūpiṇam
sthāpayet tāmrake pātre guḍapīṭhasamanvite
gandhapuṣpādibhirdevaṃ pūjayed guḍasaṃsthitam
īśānyāṃ sthāpayeddevaṃ guḍatoyasamanvitam
kāsāreṇa tathāgneyyāṃ sthāpayet karakaṃ param
raktatandulasaṃmiśraṃ nairṛtyāṃ vāyugocare
sthāpayenmodakaiḥ sārdhaṃ caturthaṃ karakaṃ budhaḥ
sūtreṇa veṣṭitagrīvaṃ gandhamālyair alaṃkṛtam
śaṅkhatūryaninādena jayaśabdādimaṅgalaiḥ
raktāmbaradharaṃ vipraṃ raktamālyānulepanam
vedimadhyagataṃ vāpi mahadāsanasaṃsthitam
surūpaṃ subhagaṃ śāntaṃ sarvabhūtahite ratam
vedavidyāvratasnātaṃ sarvaśāstraviśāradam
pūjayitvā yathānyāyaṃ vācayetpāṇḍunandana
raktāṃ gāṃ ca tato dadyād raktenānaḍuhā saha
prīyatāṃ bhūmijo devaḥ sarvadaivatapūjitaḥ
vipraṃ pradakṣiṇīkṛtya patnīputrasamanvitaḥ
pitṛmātṛsuhṛtsārddhaṃ kṣamāpya ca visarjayet
evaṃ kṛtasya tasyātha tasmiṃstīrthe viśeṣataḥ
yatpuṇyaṃ phalamuddiṣṭaṃ tatte sarvaṃ vadāmyaham
sapta janmāni rājendra surūpaḥ subhago bhavet
tīrthasyāsya prabhāvena nātra kāryā vicāraṇā
akāmo vā sakāmo vā tatra tīrthe mṛto naraḥ
aṅgārakapuraṃ yāti devagandharvapūjitaḥ
upabhujya yathānyāyaṃ divyānbhogānanuttamān
iha mānuṣyaloke vai rājā bhavati dhārmikaḥ
surūpaḥ subhagaścaiva sarvavyādhivivarjitaḥ
jīvedvarṣaśataṃ sāgraṃ sarvalokanamaskṛtaḥ
iti śrīskānde mahāpurāṇe ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe maṅgaleśvaratīrthamāhātmyavarṇanaṃ nāmāṣṭācatvāriṃśadadhikaśatatamo 'dhyāyaḥ
śrīmārkaṇḍeya uvāca
tasyaivānantaraṃ tīrthaṃ liṅgeśvaramiti śrutam
darśanād devadevasya yatra pāpaṃ praṇaśyati
kṛtvā tu kadanaṃ ghoraṃ dānavānāṃ yudhiṣṭhira
vārāhaṃ rūpamāsthāya narmadāyāṃ vyavasthitaḥ
tatra tīrthe tu yaḥ snānaṃ kṛtvā devaṃ namasyati
sa mucyate nṛpaśreṣṭha mahāpāpaiḥ purākṛtaiḥ
dvādaśyāṃ kṛṣṇapakṣasya śukle ca samupoṣitaḥ
gandhamālyairjagannāthaṃ pūjayet pāṇḍunandana
brāhmaṇāṃśca mahābhāga dānasaṃmānabhojanaiḥ
pūjayetparayā bhaktyā tasya puṇyaphalaṃ śṛṇu
satrayājiphalaṃ jantur labhate dvādaśābdakaiḥ
brāhmaṇānbhojayaṃstatra tadeva labhate phalam
tarpayitvā pitṝn devān snātvā tadgatamānasaḥ
japed dvādaśanāmāni devasya purataḥ sthitaḥ
māsi māsi nirāhāro dvādaśyāṃ kurunandana
keśavaṃ pūjayen nityaṃ māsi mārgaśire budhaḥ
pauṣe nārāyaṇaṃ devaṃ māghamāse tu mādhavam
govindaṃ phālgune māsi viṣṇuṃ caitre samarcayet
vaiśākhe madhuhantāraṃ jyeṣṭhe devaṃ trivikramam
vāmanaṃ tu tathāṣāḍhe śrāvaṇe śrīdharaṃ smaret
hṛṣīkeśaṃ bhādrapade padmanābhaṃ tathāśvine
dāmodaraṃ kārttike tu kīrtayan nāvasīdati
vācikaṃ mānasaṃ pāpaṃ karmajaṃ yatpurā kṛtam
tannaśyati na sandeho māsanāmānukīrtanāt
svayaṃ vinuddhaḥ satatamunmiṣannimiṣaṃstathā
śīghraṃ prapaśya bhuñjāno mantrahīnaṃ samudgiret
paramāpadgatasyāpi jantoreṣā pratikriyā
yanmāsādhipater viṣṇor māsanāmānukīrtanam
tā niśāste ca divasāste māsāste ca vatsarāḥ
narāṇāṃ saphalā yeṣu cintito bhagavānhariḥ
paramāpadgatasyāpi yasya devo janārdanaḥ
nāvasarpati hṛtpadmātsa yogī nātra saṃśayaḥ
te bhāgyahīnā manujāḥ suśocyāste bhūmibhārāya kṛtāvatārāḥ
acetanāste paśubhiḥ samānā ye bhaktihīnā bhagavatyanante
te pūrṇakāryāḥ puruṣāḥ pṛthivyāṃ te svāṅgapātādbhuvanaṃ punanti
vicakṣaṇā viśvavibhūṣaṇāste ye bhaktiyuktā bhagavatyanante
sa eva sukṛtī tena labdhaṃ janmataroḥ phalam
citte vacasi kāye ca yasya devo janārdanaḥ
etattīrthavaraṃ puṇyaṃ liṅgo yatra janārdanaḥ
vañcayitvā ripūnsaṃkhye krodho bhūtvā sanātanaḥ
upaplave candramaso raveśca yo hyaṣṭakānāmayanadvaye ca
pānīyamapyatra tilairvimiśraṃ dadyāt pitṛbhyaḥ prayato manuṣyaḥ
ghoṇonmīlitamerurandhranivaho duḥkhābdhimajjatplavaḥ prādurbhūtarasātalodarabṛhatpaṅkārdhamagnakṣuraḥ
phūtkārotkaranunnavātavidaladdigdantinādaśrutinyastastabdhavapuḥ śrutirbhavatu vaḥ kroḍo hariḥ śāntaye
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe liṅgavārāhatīrthamāhātmyavarṇanaṃ nāmaikonapañcāśadadhikaśatatamo 'dhyāyaḥ
śrīmārkaṇḍeya uvāca
tato gacchenmahārāja kusumeśvaramuttamam
dakṣiṇe narmadākūle upapātakanāśanam
kāmena sthāpito devaḥ kusumeśvarasaṃjñitaḥ
khyātaḥ sarveṣu lokeṣu devadevaḥ sanātanaḥ
kāmo manobhavo viśvaḥ kusumāyudhacāpabhṛt
sa kāmān dadāti sarvān pūjito mīnaketanaḥ
tena nirdagdhakāyena cārādhya parameśvaram
anaṅgena tathā prāptamaṅgitvaṃ narmadātaṭe
yudhiṣṭhira uvāca
aṅgibhṛtasya nāśatvamanaṅgasya tu me vada
na śrutaṃ na ca me dṛṣṭaṃ bhūtapūrvaṃ kadācana
etatsarvaṃ yathā vṛttamācakṣva dvijasattama
śrotumicchāmi viprendra bhīmārjunayamaiḥ saha
śrīmārkaṇḍeya uvāca
ādau kṛtayuge tāta devadevo maheśvaraḥ
tapaścacāra vipulaṃ gaṅgāsāgarasaṃsthitaḥ
tena sampāditā lokāstapasā sasurāsurāḥ
jagmuste śaraṇaṃ sarve devadevaṃ śacīpatim
vyāpakaḥ sarvabhūtānāṃ devadevo maheśvaraḥ
saṃtāpayati lokāṃstrīṃstannivāraya gopate
śrutvā tadvacanaṃ teṣāṃ devānāṃ balavṛtrahā
cintayāmāsa manasā tapovighnāyacādiśat
apsarāṃ menakāṃ rambhāṃ ghṛtācīṃ ca tilottamām
vasantaṃ kokilaṃ kāmaṃ dakṣiṇānilamuttamam
gatvā tatra mahādevaṃ tapaścaraṇatatparam
kṣobhayadhvaṃ yathānyāyaṃ gaṅgāsāgaravāsinam
evamuktāstu te sarve devarājena bhārata
devāpsaraḥsamopetā jagmuste harasannidhau
vasantamāse kusumākarākule mayūradātyūhasukokilākule
pranṛtya devāpsaragītasaṃkule pravāti vāte yamanairṛtākule
tena saṃmūrchitāḥ sarve saṃsargācca khagottamāḥ
madhumādhavagandhena sakinnaramahoragāḥ
yāvad ālokate tāvattadvanaṃ vyākulīkṛtam
vīkṣate madanāviṣṭaṃ daśāvasthāgataṃ janam
devadevo 'pi devānām avasthātritayaṃ gataḥ
sāttvikīṃ rājasīṃ rājaṃstāmasīṃ tāṃ śṛṇuṣva me
ekaṃ yogasamādhinā mukulitaṃ cakṣurdvitīyaṃ punaḥ pārvatyā jaghanasthalastanataṭe śṛṅgārabhārālasam
anyaddūranirastacāpamadanakrodhānaloddīpitaṃ śambhorbhinnarasaṃ samādhisamaye netratrayaṃ pātu vaḥ
evaṃ dṛṣṭaḥ sa devena saśaraḥ saśarāsanaḥ
bhasmībhūto gataḥ kāmo vināśaḥ sarvadehinām
kāmaṃ dṛṣṭvā kṣayaṃ yātaṃ tatra devāpsarogaṇāḥ
bhītā yathāgataṃ sarve jagmuścaiva diśo daśa
kāmena rahitā lokāḥ sasurāsuramānavāḥ
brahmāṇaṃ śaraṇaṃ jagmurdevā indrapurogamāḥ
sīdamānaṃ jagad dṛṣṭvā tamūcuḥ parameṣṭhinam
jānāsi tvaṃ jagaccheṣaṃ prabho maithunasambhavāt
prajāḥ sarvā viśuṣyanti kāmena rahitā vibho
etacchrutvā vacasteṣāṃ devānāṃ prapitāmahaḥ
jagāma sahitas tatra yatra devo maheśvaraḥ
atoṣayajjagannāthaṃ sarvabhūtamaheśvaram
stutibhistaṇḍakaiḥ stotrairvedavedāṅgasambhavaiḥ
tatas tuṣṭo mahādevo devānāṃ parameśvaraḥ
uvāca madhurāṃ vāṇīṃ devānbrahmapurogamān
kiṃ kāryaṃ kaśca santāpaḥ kiṃ vāgamanakāraṇam
devatānām ṛṣīṇāṃ ca kathyatāṃ mama māciram
devā ūcuḥ
kāmanāśājjagannāśo bhavitāyaṃ carācare
trailokyaṃ tvaṃ punaḥ śambho utpādayitum arhasi
etacchrutvā vacas teṣāṃ vimṛśya parameśvaraḥ
cintayāmāsa kāmasya vigrahaṃ bhuvi durlabham
ājagāma tataḥ śīghram anaṅgo hyaṅgatāṃ gataḥ
prāṇadaḥ sarvabhūtānāṃ paśyatāṃ nṛpasattama
tataḥ śaṅkhaninādena bherīṇāṃ niḥsvanena ca
abhyanandaṃs tato devaṃ surāsuramahoragāḥ
namaste devadeveśa kṛtārthāḥ surasattamāḥ
visarjitāḥ punarjagmur yathāgatam arindama
gateṣu sarvadeveṣu kāmadevo 'pi bhārata
tapaścacāra vipulaṃ narmadātaṭamāśritaḥ
tapojapakṛśībhūto divyaṃ varṣaśataṃ kila
mahābhūtairvighnakaraiḥ pīḍyamānaḥ samantataḥ
ātmavighnavināśārthaṃ saṃsmṛtaḥ kuṇḍaleśvaraḥ
cakāra rakṣāṃ sarvatra śarapāte nṛpottama
tatastuṣṭo mahādevo dṛḍhabhaktyā varapradaḥ
vareṇa chandayāmāsa kāmaṃ kāmavināśanaḥ
jñātvā tuṣṭaṃ mahādevamuvāca jhaṣaketanaḥ
praṇataḥ prāñjalir bhūtvā devadevaṃ trilocanam
yadi tuṣṭo 'si deveśa yadi deyo varo mama
atra tīrthe jagannātha sadā saṃnihito bhava
tatheti coktvā vacanaṃ devadevo maheśvaraḥ
jagāmākāśamāviśya stūyamāno 'psarogaṇaiḥ
gate cādarśanaṃ deve kāmadevo jagadgurum
sthāpayāmāsa rājendra kusumeśvarasaṃjñitam
tatra tīrthe tu yaḥ snātvā hyupavāsaparāyaṇaḥ
caitramāse caturdaśyāṃ madanasya dine 'thavā
prabhāte vimale prāpte snātvā pūjya divākaram
tilamiśreṇa toyena tarpayet pitṛdevatāḥ
kṛtvā snānaṃ vidhānena pūjayitvā ca taṃ nṛpa
piṇḍanirvapaṇaṃ kuryāt tasya puṇyaphalaṃ śṛṇu
sattrayājiphalaṃ yacca labhate dvādaśābdikam
piṇḍadānātphalaṃ tacca labhate nātra saṃśayaḥ
aṅkullamūle yaḥ piṇḍaṃ pitṝnuddiśya dāpayet
tasya te dvādaśābdāni tṛptiṃ yānti pitāmahāḥ
kṛmikīṭapataṅgā ye tatra tīrthe yudhiṣṭhira
prāpnuvanti mṛtāḥ svargaṃ kiṃ punarye narā mṛtāḥ
saṃnyāsaṃ kurute yo 'tra jitakrodho jitendriyaḥ
kusumeśe naro bhaktyā sa gacchecchivamandiram
tatra divyāpsarobhiśca devagandharvagāyanaiḥ
krīḍate sevyamānastu kalpakoṭiśataṃ nṛpa
pūrṇe caiva tataḥ kāla iha mānuṣyatāṃ gataḥ
jāyate rājarājendraiḥ pūjyamāno nṛpo mahān
surūpaḥ subhago vāgmī vikrānto matimāñchuciḥ
jīvedvarṣaśataṃ sāgraṃ sarvavyādhivivarjitaḥ
etatpuṇyaṃ pāpaharaṃ tīrthakoṭiśatādhikam
kusumeśeti vikhyātaṃ sarvadevanamaskṛtam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kusumeśvaratīrthamāhātmyavarṇanaṃ nāma pañcāśadadhikaśatatamo 'dhyāyaḥ
śrīmārkaṇḍeya uvāca
uttare narmadākūle tīrthaṃ paramaśobhanam
jayavārāhamāhātmyaṃ sarvapāpapraṇāśanam
uddhṛtā jagatī yena sarvadevanamaskṛtā
lokānugrahabuddhyā ca saṃsthito narmadātaṭe
tatra tīrthe tu yaḥ snātvā vīkṣate madhusūdanam
mucyate sarvapāpebhyo daśajanmānukīrtanāt
matsyaḥ kūrmo varāhaśca narasiṃho 'tha vāmanaḥ
rāmo rāmaśca kṛṣṇaśca buddhaḥ kalkiśca te daśa
yudhiṣṭhira uvāca
matsyena kiṃ kṛtaṃ tāta kūrmeṇa munisattama
varāheṇa ca kiṃ karma narasiṃhena kiṃ kṛtam
vāmanena ca rāmeṇa rāghaveṇa ca kiṃ kṛtam
buddharūpeṇa kiṃ vāpi kalkinā kiṃ kṛtaṃ vada
evamuktastu viprendro dharmaputreṇa dhīmatā
uvāca madhurāṃ vāṇīṃ tadā dharmasutaṃ prati
śrīmārkaṇḍeya uvāca
mīno bhūtvā purā kalpe prītyarthaṃ brahmaṇo vibhuḥ
samarpayatsamuddhṛtya vandānmagnānmahārṇave
amṛtotpādane rājankūrmo bhūtvā jagadguruḥ
mandaraṃ dhārayāmāsa tathā devīṃ vasuṃdharām
ujjahāra dharāṃ magnāṃ pātālatalavāsinīm
vārāhaṃ rūpamāsthāya devadevo janārdanaḥ
narasyārddhatanuṃ kṛtvā siṃhasyārddhatanuṃ tathā
hiraṇyakaśiporvakṣo vidadāra nakhāṅkuśaiḥ
jaṭī vāmanarūpeṇa stūyamāno dvijottamaiḥ
taddivyaṃ rūpamāsthāya kramitvā medinīṃ kramaiḥ
kṛtavāṃśca baliṃ paścāt pātālatalavāsinam
sthāpayitvā surān sarvān gato viṣṇuḥ svakaṃ puram
jamadagnisuto rāmo bhūtvā śastrabhṛtāṃ varaḥ
kṣatriyān pṛthivīpālān avadhīddhaihayādikān
kaśyapāya mahīṃ dattvā saparvatavanākarām
tapastapati deveśo mahendre 'dyāpi bhārata
tato dāśarathī rāmo rāvaṇaṃ devakaṇṭakam
sagaṇaṃ samare hatvā rājyaṃ dattvā vibhīṣaṇe
pālayitvā nayādbhūmiṃ makhaiḥ saṃtarpya devatāḥ
svargaṃ gato mahātejā rāmo rājīvalocanaḥ
vasudevagṛhe bhūyaḥ saṃkarṣaṇasahāyavān
avatīrṇo jagannātho vāsudevo yudhiṣṭhira
so 'vadhīttava sāmarthyādvadhārthaṃ duṣṭabhūbhṛtām
cāṇūrakaṃsakeśīnāṃ jarāsaṃdhasya bhārata
tena tvaṃ susahāyena hatvā śatrūnnareśvara
bhokṣyase pṛthivīṃ sarvāṃ bhrātṛbhiḥ saha saṃbhṛtām
tathā buddhatvamaparaṃ navamaṃ prāpsyate 'cyutaḥ
śāntimāndevadeveśo madhuhantā madhupriyaḥ
tena buddhasvarūpeṇa devena parameṣṭhinā
bhaviṣyati jagatsarvaṃ mohitaṃ sacarācaram
na śroṣyanti pituḥ putrāstadāprabhṛti bhārata
na gurorbāndhavāḥ śiṣyā bhaviṣyatyadharottaram
jito dharmo hyadharmeṇa cāsatyena ṛtaṃ jitam
jitāścauraiśca rājānaḥ strībhiśca puruṣā jitāḥ
sīdanti cāgnihotrāṇi gurau pūjā praṇaśyati
sīdanti mānavā dharmāḥ kalau prāpte yudhiṣṭhira
dvādaśe daśame varṣe nārī garbhavatī bhavet
kanyāstatra prasūyante brāhmaṇo haripiṅgalaḥ
bhaviṣyati tataḥ kalkirdaśame janmani prabhuḥ
etat te kathitaṃ rājandevasya parameṣṭhinaḥ
kāraṇaṃ daśa janmanāṃ sarvapāpakṣayaṃkaram
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śvetavārāhatīrthamāhātmyavarṇanaṃ nāmaikapañcāśadadhikaśatatamo 'dhyāyaḥ
śrīmārkaṇḍeya uvāca
tato gacched dharāpāla bhārgaleśvaram uttamam
śaṅkaraṃ jagataḥ prāṇaṃ smṛtamātrāghanāśanam
tatra tīrthe tu yaḥ snātvā pūjayet parameśvaram
aśvamedhasya yajñasya phalaṃ prāpnoti mānavaḥ
tatra tīrthe tu yaḥ kaścit prāṇatyāgaṃ kariṣyati
anivartikā gatistasya rudralokādasaṃśayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe bhārgaleśvaratīrthamāhātmyavarṇanaṃ nāma dvipañcāśadadhikaśatatamo 'dhyāyaḥ
mārkaṇḍeya uvāca
tasyaivānantaraṃ cānyadravitīrthamanuttamam
yasya saṃdarśanādeva mucyante pātakairnarāḥ
ravitīrthe tu yaḥ snātvā naraḥ paśyati bhāskaram
tasya yatphalamuddiṣṭaṃ svayaṃ devena tacchṛṇu
nāndho na mūko badhiraḥ kule bhavati kaścana
kurūpaḥ kunakhī vāpi tasya janmāni ṣoḍaśa
dadrucitrakakuṣṭhāni maṇḍalāni vicarcikā
naśyanti devabhaktasya ṣaṇmāsānnātra saṃśayaḥ
caritaṃ tasya devasya purāṇe yacchrutaṃ mayā
na tatkathayituṃ śakyaṃ saṃkṣepeṇa nṛpottama
tatra tīrthe tu yaddānaṃ ravimuddiśya dīyate
vidhinā pātraviprāya tasyānto nāsti karhicit
ayane viṣuve caiva candrasūryagrahe tathā
ravitīrthe pradattānāṃ dānānāṃ phalamuttamam
saṃkrāntau yāni dānāni havyakavyāni bhārata
apāmiva samudrasya teṣāmanto na labhyate
yena yena yadā dattaṃ yena yena yadā hutam
tasya tasya tadā kāle savitā pratidāyakaḥ
sapta janmāni tānyeva dadātyarkaḥ punaḥ punaḥ
śatamindukṣaye dānaṃ sahasraṃ tu dinakṣaye
saṃkrāntau śatasāhasraṃ vyatīpāte tvanantakam
yudhiṣṭhira uvāca
ravitīrthaṃ kathaṃ tāta puṇyātpuṇyataraṃ smṛtam
vistareṇa mamākhyāhi śravaṇau mama lampaṭau
śrīmārkaṇḍeya uvāca
śṛṇuṣvāvahito bhūtvā hyādityeśvaramuttamam
uttare narmadākūle sarvavyādhivināśanam
purā kṛtayugasyādau jābālirbrāhmaṇo 'bhavat
vasiṣṭhānvayasambhūto vedaśāstrārthapāragaḥ
pativratā sādhuśīlā tasya bhāryā manasvinī
ṛtukāle tu sā gatvā bhartāram idam abravīt
vartate ṛtukālo me bhartāraṃ tvāmupasthitā
bhaja māṃ prītisaṃyuktaḥ putrakāmāṃ tu kāminīm
evamukto dvijaḥ prāha priye 'dyāhaṃ vratānvitaḥ
gacchedānīṃ varārohe dāsya ṛtvantare punaḥ
punardvitīye samprāpte ṛtukāle 'pyupasthitā
punaḥ sā chanditā tena vratastho 'dyeti bhārata
itthaṃ vā bahuśastena chanditā ca punaḥ punaḥ
nirāśā cābhavattatra bhartāraṃ prati bhāminī
duḥkhena mahatāviṣṭā vidhāyānaśanaṃ mṛtā
tena bhrūṇahatenaiva pāpena sahasā dvijaḥ
śīrṇaghrāṇāṅghrirabhavattapaḥ sarvaṃ nanāśa ca
dṛṣṭvātmānaṃ sa kuṣṭhena vyāptaṃ brāhmaṇasattamaḥ
viṣādaṃ paramaṃ gatvā narmadātaṭamāśritaḥ
apṛcchadbhāskaraṃ tīrthaṃ dvijebhyo dvijasattamaḥ
ārogyaṃ bhāskarādicchediti saṃcintya cetasi
kutastadbhāskaraṃ tīrthaṃ bho dvijāḥ kathyatāṃ mama
tapas tapyāmyahaṃ gatvā tasmiṃstīrthe subhāvitaḥ
dvijā ūcuḥ
revāyā uttare kūle ādityeśvaranāmataḥ
vidyate bhāskaraṃ tīrthaṃ sarvavyādhivināśanam
tatra yāhyavicāreṇa gantuṃ cecchakyate tvayā
evamukto dvijairvipro gantuṃ tatra pracakrame
vyādhinā paribhūtastu ghoreṇa prāṇahāriṇā
yadā gantuṃ na śaknoti tadā tena vicintitam
sāmarthyaṃ brāhmaṇānāṃ hi vidyate bhuvanatraye
liṅgapātaḥ kṛto viprairdevadevasya śūlinaḥ
samudraḥ śoṣito viprairvindhyaścāpi nivāritaḥ
ahamapyatra saṃsthastu hyānayiṣyāmi bhāskaram
tapobalena mahatā hyādityeśvarasaṃjñitam
iti niścitya manasā hyugre tapasi saṃsthitaḥ
vāyubhakṣo nirāhāro grīṣme pañcāgnimadhyagaḥ
śiśire toyamadhyastho varṣāsvaprāvṛtākṛtiḥ
sāgre varṣaśate pūrṇe ravistuṣṭo 'bravīd idam
sūrya uvāca
varaṃ varaya bhadraṃ te kiṃ te manasi vāñchitam
adeyamapi dāsyāmi brūhi māṃ tvaṃ ciraṃ kṛthāḥ
kimasādhyaṃ hi te vipra idānīṃ tapasi sthitaḥ
jābāliruvāca
yadi tuṣṭo 'si deveśa yadi deyo varo mama
mama pratijñā deveśa hyādityeśvaradarśane
kṛtā tāṃ pārituṃ deva na śakto vyādhinā vṛtaḥ
śuklatīrthe 'tra tiṣṭha tvam ādityeśvaramūrtidhṛk
evamukte tu deveśo bahurūpo divākaraḥ
uttare narmadākūle kṣaṇādeva vyadṛśyata
tadāprabhṛti bhūpāla taddhi tīrthaṃ pracakṣate
sarvapāpaharaṃ proktaṃ sarvaduḥkhavināśanam
yastu saṃvatsaraṃ pūrṇaṃ nityam ādityavāsare
snātvā pradakṣiṇāḥ sapta dattvā paśyati bhāskaram
yatphalaṃ labhate tena tacchṛṇuṣva mayoditam
prasuptaṃ maṇḍalānīha dadrukuṣṭhavicarcikāḥ
naśyanti satvaraṃ rājaṃstūlarāśirivānale
dhanaputrakalatrāṇāṃ pūrayedvatsaratrayāt
yastu śrāddhapradastatra pitṝnuddiśya saṃkrame
tṛpyanti pitarastasya pitṛdevo hi bhāskaraḥ
iti te kathitaṃ sarvamādityeśvaramuttamam
sarvapāpaharaṃ divyaṃ sarvarogavināśanam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ādityeśvaratīrthamāhātmyavarṇanaṃ nāma tripañcāśadadhikaśatatamo 'dhyāyaḥ
śrīmārkaṇḍeya uvāca
narmadādakṣiṇe kūle tīrthaṃ kalakaleśvaram
vikhyātaṃ sarvalokeṣu svayaṃ devena nirmitam
andhakaṃ samare hatvā devadevo maheśvaraḥ
sahito devagandharvaiḥ kinnaraiśca mahoragaiḥ
śaṅkhatūryaninādaiśca mṛdaṅgapaṇavādibhiḥ
vīṇāveṇuravaiścānyaiḥ stutibhiḥ puṣkalādibhiḥ
gāyanti sāmāni yajūṃṣi cānye chandāṃsi cānye ṛcamudgiranti
stotrair anekair apare gṛṇanti maheśvaraṃ tatra mahānubhāvāḥ
pramathānāṃ ninādena kalkalena ca bandinām
yasmātpratiṣṭhitaṃ liṅgaṃ tasmājjātaṃ tadākhyayā
tatra tīrthe tu yaḥ snātvā vīkṣetkalakaleśvaram
vājapeyātparaṃ puṇyaṃ sa labhenmānavo bhuvi
tena puṇyena pūtātmā prāṇatyāgāddivaṃ vrajet
ārūḍhaḥ paramaṃ yānaṃ gīyamāno 'psarogaṇaiḥ
upabhujya mahābhogānkālena mahatā tataḥ
martyaloke mahātmāsau jāyate vimale kule
brāhmaṇaḥ subhago loke vedavedāṅgapāragaḥ
vyādhiśokavinirmukto jīvecca śaradāṃ śatam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kalakaleśvaratīrthaphalamāhātmyavarṇanaṃ nāma catuḥpañcāśadadhikaśatatamo 'dhyāyaḥ
śrīmārkaṇḍeya uvāca
ataḥ paraṃ pravakṣyāmi sarvatīrthādanuttamam
uttare narmadākūle śuklatīrthaṃ yudhiṣṭhira
tasya tīrthasya cānyāni puṇyatvācchubhadarśanāt
pṛthivyāṃ sarvatīrthāni kalāṃ nārhanti ṣoḍaśīm
yudhiṣṭhira uvāca
tasya tīrthasya māhātmyaṃ śrotumicchāmi tattvataḥ
bhrātṛbhiḥ sahitaḥ sarvais tathānyair dvijasattamaiḥ
śrīmārkaṇḍeya uvāca
śuklatīrthasya cotpattimākarṇaya nareśvara
yasya saṃdarśanādeva brahmahatyā pralīyate
narmadā saritāṃ śreṣṭhā sarvapāpapraṇāśinī
yacca bālyaṃ kṛtaṃ pāpaṃ darśanādeva naśyati
mokṣadāni na sarvatra śuklatīrthamṛte nṛpa
śuklatīrthasya māhātmyaṃ purāṇe yacchrutaṃ mayā
samāgame munīnāṃ tu devānāṃ hi tathaiva ca
kathitaṃ devadevena śitikaṇṭhena bhārata
kailāse parvataśreṣṭhe tatte saṃkathayāmyaham
purā kṛtayugasyādau toṣituṃ girijāpatim
tapaścacāra vipulaṃ viṣṇurvarṣasahasrakam
vāyubhakṣo nirāhāraḥ śuklatīrthe vyavasthitaḥ
tataḥ pratyakṣatāmāgāddevadevo maheśvaraḥ
prādurbhūtastu sahasā tatra tīrthe narādhipa
krośadvayamidaṃ cakre bhuktimuktipradāyakam
tasmiṃstīrthe naraḥ snātvā mucyate sarvakilbiṣaiḥ
gaṅgā kanakhale puṇyā kurukṣetre sarasvatī
grāme vā yadi vāraṇye puṇyā sarvatra narmadā
sarvauṣadhīnāmaśanaṃ pradhānaṃ sarveṣu peyeṣu jalaṃ pradhānam
nidrā sukhānāṃ pramadā ratīnāṃ sarveṣu gātreṣu śiraḥ pradhānam
snātasyāpi yathā puṇyaṃ lalāṭaṃ nṛpasattama
śuklatīrthaṃ tathā puṇyaṃ narmadāyāṃ yudhiṣṭhira
saritāṃ ca yathā gaṅgā devatānāṃ janārdanaḥ
śuklatīrthaṃ tathā puṇyaṃ narmadāyāṃ vyavasthitam
catuṣpadānāṃ surabhirvarṇānāṃ brāhmaṇo yathā
pradhānaṃ sarvatīrthānāṃ śuklatīrthaṃ tathā nṛpa
grahāṇāṃ tu yathādityo nakṣatrāṇāṃ yathā śaśī
śiro vā sarvagātrāṇāṃ dharmāṇāṃ satyamiṣyate
tathaiva pārtha tīrthānāṃ śuklatīrthamanuttamam
durvijñeyo yathā loke paramātmā sanātanaḥ
susūkṣmatvādanirdeśyaḥ śuklatīrthaṃ tathā nṛpa
mandaprajñatvamāpanne mahāmohasamanvitaḥ
śuklatīrthaṃ nā jānāti narmadātaṭasaṃsthitam
bahunātra kimuktena dharmaputra punaḥ punaḥ
śuklatīrthaṃ mahāpuṇyaṃ samprāptaṃ kalmaṣakṣayāt
yo 'tra datte śucirbhūtvā ekaṃ revājalāñjalim
kalpakoṭisahasrāṇi pitarastena tarpitāḥ
ekaḥ putro dharāpṛṣṭhe pitṝṇāmārtināśanaḥ
cāṇakyo nāma rājābhūcchuklatīrthaṃ ca veda saḥ
yudhiṣṭhira uvāca
ko 'sau dvijavaraśreṣṭha cāṇakyo nāma nāmataḥ
śuklatīrthasya yo vettā nānyo vettā hi kaścana
kenopāyena tattīrthaṃ tena jñātaṃ dharātale
tadahaṃ śrotumicchāmi paraṃ kautūhalaṃ hi me
śrīmārkaṇḍeya uvāca
ikṣvākuprabhavo rājā naptā śuddhodanasya ca
cāṇakyo nāma rājarṣir bubhuje pṛthivīmimām
vikrānto matimāñchūraḥ sarvalokairavañcitaḥ
vañcitaḥ sahasā dhūrtavāyasābhyāṃ nṛpottamaḥ
yudhiṣṭhira uvāca
kathaṃ sa vañcito rājā vāyasābhyāṃ kuto 'thavā
purā yena pratijñātaṃ dhīgarbheṇa mahātmanā
na jīve vañcito 'nyena prāṇāṃstyakṣye na saṃśayaḥ
etanme vada viprendra paraṃ kautūhalaṃ mama
śrīmārkaṇḍeya uvāca
ātmānaṃ vañcitaṃ jñātvā tadā saṃgṛhya vāyasau
preṣayāmāsa tīvreṇa daṇḍena yamasādanam
vāyasāvūcatuḥ
sundopasundayoḥ putrāvāvāṃ kākatvamāgatau
mā vadhīstvaṃ mahābhāga kasmiṃścitkāraṇāntare
tāvāvāṃ kṛtasaṃkalpau tvayā kopena mānada
nirastāv anirastau vā yāsyāvaḥ paramāṃ gatim
tadādeśaya rājendra kṛtvā tava mahatpriyam
muktaśāpau bhaviṣyāvo brahmaṇo vacanaṃ tathā
tacchrutvā kākavacanaṃ cāṇakyo nṛpasattamaḥ
nāhaṃ jīve viditvaivaṃ vañcitaḥ kena karhicit
tasmāttīrthaṃ vijānītaṃ yamasya sadane dvijau
preṣayāmi yathānyāyaṃ śrutvā tatkathayiṣyathaḥ
tenaiva muktau tau kākau srakcandanavibhūṣitau
śīghragau preṣayāmāsa yamasya sadanaṃ prati
rājovāca
tatra dharmapuraṃ gatvā vicarantāvitastataḥ
yadi pṛcchati dharmātmā yamaḥ saṃyamano mahān
kuto vāmāgataṃ brūtaṃ kena vā bhūṣitāvubhau
madīyā bhāratī tasya kathanīyā hyaśaṅkitam
ikṣvākusaṃbhavo rājā cāṇakyo nāma dhārmikaḥ
dvādaśāhe mṛtasyāsya tarpitāvaśanādinā
tacchrutvā vacanaṃ rājño gatau tau yamasādanam
krīḍitau prāṅgaṇe tasya srakcandanavibhūṣitau
dharmarājena tau dṛṣṭau pṛṣṭau dhṛṣṭau ca vāyasau
yama uvāca
kutaḥ sthānātsamāyātau kena vā bhūṣitāvubhau
vṛttaṃ vai kathyatāmetadvāyasāvaviśaṅkayā
kākāvūcatuḥ
ikṣvākusambhavo rājā cāṇakyo nāma dhārmikaḥ
dvādaśāhe mṛtasyāsya tarpitāvaśanādibhiḥ
tayostadvacanaṃ śrutvā sadā vaivasvato yamaḥ
citraguptaṃ kaliṃ kālaṃ vīkṣyatām idam abravīt
aṇḍajasvedajātīnāṃ bhūtānāṃ sacarācare
vihitaṃ lokakartṝṇāṃ sānnidhyaṃ brahmaṇā mama
gataḥ kutra durācāraścāṇakyo nāmatastviha
anviṣyatāṃ purāṇeṣu tvitihāseṣu yā gatiḥ
tatas tair dharmapālais tu dharmarājapracoditaiḥ
nirīkṣitā purāṇoktā karmajā gatirāgatiḥ
tataḥ provāca vacanaṃ dharmo dharmabhṛtāṃ varaḥ
śṛṇvatāṃ dharmapālānāṃ meghagambhīrayā girā
śuklatīrthe mṛtānāṃ tu narmadāvimale jale
aṇḍajasvedajātīnāṃ na gatirmama sannidhau
tattīrthaṃ dhārmikaṃ loke brahmaviṣṇumaheśvaraiḥ
nirmitaṃ parayā bhaktyā lokānāṃ hitakāmyayā
pāpopapātakairyuktā ye narā narmadājale
śuklatīrthe mṛtāḥ śuddhā na te madviṣayāḥ kvacit
etacchrutvā tu vacanaṃ tau kākau yamabhāṣitam
āgatau śīghragau pārtha dṛṣṭvā yamapuraṃ mahat
pṛṣṭau tau praṇatau rājñā yathāvṛttaṃ yathāśrutam
kathayāmāsatuḥ pārtha dānavau kākatāṃ gatau
asmātsthānādgatāvāvāṃ yamasya puramuttamam
pṛthivyā dakṣiṇe bhāge hyatītya bahuyonijam
tatpuraṃ kāmagaṃ divyaṃ svarṇaprākāratoraṇam
anekagṛhasambādhaṃ maṇikāñcanabhūṣitam
catuṣpathaiścatvaraiśca ghaṇṭāmārgopaśobhitam
udyānavanasaṃchannaṃ padminīkhaṇḍamanditam
haṃsasārasasaṃghuṣṭaṃ kokilākulasaṃkulam
siṃhavyāghragajākīrṇam ṛkṣavānarasevitam
naranārīsamākīrṇaṃ nityotsavavibhūṣitam
śaṃkhadundubhirnirghoṣair vīṇāveṇunināditam
yamamārge 'pi vihitaṃ svargalokamivāparam
gatau tatra punaścānyairyamadūtairyamājñayā
viditau preṣitau tatra yatra devo jagatprabhuḥ
prāṇasya bhītyā dṛṣṭo 'sau siṃhāsanagataḥ prabhuḥ
mahākāyo mahājaṅgho mahāskandho mahodaraḥ
mahāvakṣā mahābāhur mahāvaktrekṣaṇo mahān
mahāmahiṣamārūḍho mahāmukuṭabhūṣitaḥ
tatrānyaśca kaliḥ kālaścitragupto mahāmatiḥ
samāgatau tadā dṛṣṭau madhye jvalitapāvakau
puṇyapāpāni jantūnāṃ śrutismṛtyarthapāragau
vicārayantau satataṃ tiṣṭhāte tau divāniśam
tato hyāvāṃ praṇāmānte yamena yamamūrtinā
pṛṣṭāvāgamane hetuṃ tamabrūva śṛṇuṣva tat
ujjayinyāṃ mahīpālaścāṇakyo 'bhūt pratāpavān
dvādaśāhe mṛtasyāsya bhuktvā prāptau yamālayam
tato 'smākaṃ vacaḥ śrutvā kampayitvā śiro yamaḥ
uvāca vacanaṃ satyaṃ sabhāmadhye hasanniva
asti tatkāraṇaṃ yena cāṇakyaḥ pāpapūruṣaḥ
nāyāto mama loke tu sarvapāpabhayaṃkare
śuklatīrthe mṛtānāṃ tu narmadāyāṃ paraṃ padam
jāyate sarvajantūnāṃ nātra kācidvicāraṇā
avaśaḥ svavaśo vāpi jantustatkṣetramaṇḍale
mṛtaḥ sa vai na sandeho rudrasyānucaro bhavet
taddharmavacanaṃ śrutvā nirgatya nagarādbahiḥ
paśyantau vividhāṃ ghorāṃ narake lokayātanām
triṃśatkoṭyo hi ghorāṇāṃ narakāṇāṃ nṛpottama
dṛṣṭā bhītau parāmārtigatau tatra mahāpathi
narako rauravastatra mahāraurava eva ca
peṣaṇaḥ śoṣaṇaścaiva kālasūtro 'sthibhañjanaḥ
tāmisraścāndhatāmisraḥ kṛmipūtivahastathā
dṛṣṭaścānyo mahājvālastatraiva viṣabhojanaḥ
narakau daṃśamaśakau tathā yamalaparvatau
nadī vaitaraṇī dṛṣṭā sarvapāpapraṇāśinī
śītalaṃ salilaṃ yatra pibanti hyamṛtopamam
tadeva nīraṃ pāpānāṃ śoṇitaṃ parivartate
asipatravanaṃ cānyaddṛṣṭānyā mahatī śilā
agnipuṃjanibhākārā viśālā śālmalī parā
ityādayastathaivānye śatasāhasrasaṃjñitāḥ
ghoraghoratarā dṛṣṭāḥ kliśyante yatra mānavāḥ
vācikairmānasaiḥ pāpaiḥ karmajaiśca pṛthagvidhaiḥ
ahaṃkārakṛtair doṣair māyāvacanapūrvakaiḥ
pitā mātā gururbhrātā anāthā vikalendriyāḥ
bhramanti noddhṛtā yeṣāṃ gatisteṣāṃ hi raurave
tatra te dvādaśābdāni kṣapitvā raurave 'dhamāḥ
iha mānuṣyake loke dīnāndhāśca bhavanti te
devabrahmasvahartṝṇāṃ narāṇāṃ pāpakarmaṇām
mahārauravamāśritya dhruvaṃ vāso yamālaye
tataḥ kālena mahatā pāpāḥ pāpena veṣṭitāḥ
jāyante kaṇṭakairbhinnāḥ kośe vā kośakārakāḥ
mṛgapakṣivihaṅgānāṃ ghātakā māṃsabhakṣakāḥ
peṣaṇaṃ narakaṃ yānti śoṣaṇaṃ jīvabandhanāt
tatratyāṃ yātanāṃ ghorāṃ sahitvā śāstracoditām
iha mānuṣyatāṃ prāpya paṅgvandhabadhirā narāḥ
gavārthe brāhmaṇārthe ca hyanṛtaṃ vadatāmiha
patanaṃ jāyate puṃsāṃ narake kālasūtrake
tatratyā yātanā ghorā vihitā śāstrakartṛbhiḥ
bhuktvā samāgatā hyatra te yāsyantyantyajāṃ gatim
bandhayanti ca ye jīvāṃstyaktvātmakulasantatim
patanti nātra sandeho narake te 'sthibhañjane
tatra varṣaśatasyānta iha mānuṣyatāṃ gatāḥ
kubjā vāmanakāḥ pāpā jāyante duḥkhabhāginaḥ
ye tyajanti svakāṃ bhāryāṃ mūḍhāḥ paṇḍitamāninaḥ
te yānti narakaṃ ghoraṃ tāmisraṃ nātra saṃśayaḥ
tatra varṣaśatasyānte iha mānuṣyatāṃ gatāḥ
duścarmāṇo durbhagāśca jāyante mānavā hi te
mānakūṭaṃ tulākūṭaṃ kūṭakaṃ tu vadanti ye
narake te 'ndhatāmisre prapacyante narādhamāḥ
śatasāhasrikaṃ kālamuṣitvā tatra te narāḥ
iha śatrugṛhe tvandhā bhramante dīnamūrtayaḥ
pitṛdevadvijebhyo 'nnam adattvā ye 'tra bhuñjate
narake kṛmibhakṣye te patanti svātmapoṣakāḥ
tataḥ prasūtikāle hi kṛmibhuktaśca savraṇaḥ
jāyate 'śucigandho 'tra parabhāgyopajīvakaḥ
svakarmavicyutāḥ pāpā varṇāśramavivarjitāḥ
narake pūyasampūrṇe kliśyante hyayutaṃ samāḥ
pūrṇe tatra tataḥ kāle prāpya mānuṣyakaṃ bhavam
udvejanīyā bhūtānāṃ jāyante vyādhibhirvṛtāḥ
agnido garadaścaiva lobhamohānvito naraḥ
narake viṣasampūrṇe nimajjati durātmavān
tatra varṣaśatātkālādunmajjanamavasthitaḥ
bhuvi mānuṣatāṃ prāpya kṛpaṇo jāyate punaḥ
pādukopānahau chatraṃ śayyāṃ prāvaraṇāni ca
adattvā daṃśamaśakairbhakṣyante janyasaptatim
piturdravyāpahartārastāḍanakrośane ratāḥ
pīḍanaṃ kriyate teṣāṃ yatra tau yugmaparvatau
yā sā vaitaraṇī ghorā nadī raktapravāhinī
pibanti rudhiraṃ tatra ye 'bhiyānti rajasvalām
asipatravane ghore pīḍyante pāpakāriṇaḥ
parapīḍākarā nityaṃ ye naro 'ntyajagāminaḥ
gurudāraratānāṃ tu mahāpātakināmapi
śilāvagūhanaṃ teṣāṃ jāyate janmasaptatim
jvalantīmāyasīṃ ghorāṃ bahukaṇṭakasaṃvṛtām
śālmalīṃ te 'vagūhanti paradāraratā hi ye
parasya yoṣitaṃ hṛtvā brahmasvamapahṛtya ca
araṇye nirjale deśe sa bhavetkrūrarākṣasaḥ
devasvaṃ brāhmaṇasvaṃ ca lobhenaivāharecca yaḥ
sa pāpātmā pare loke gṛdhrocchiṣṭena jīvati
evamādīni pāpāni bhuñjante yamaśāsanāt
yeṣāṃ tu darśanādeva śravaṇājjāyate bhayam
tathā dānaphalaṃ cānye bhuñjānā yamamandire
dṛṣṭāḥ śrutaṃ kathayatāṃ dūtānāṃ ca yamājñayā
rathairanye gajairanye kecidvājibhir āvṛtāḥ
dṛṣṭāstatra mahābhāga tapaḥsaṃcayasaṃsthitāḥ
godātā svarṇadātā ca bhūmiratnapradā narāḥ
śayyāśanagṛhādīnāṃ sa lokaḥ kāmado nṛṇām
annaṃ pānīyasahitaṃ dadate ye 'tra mānavāḥ
tatra tṛptāḥ susaṃtuṣṭāḥ krīḍante yamasādane
atra yaddīyate dānamapi vālāgramātrakam
tadakṣayaphalaṃ sarvaṃ śuklatīrthe nṛpottama
etatte kathitaṃ sarvaṃ yaddṛṣṭaṃ yacca vai śrutam
kuruṣva yadabhipretaṃ yadi śaknoṣi mucyatām
tayostadvacanaṃ śrutvā cāṇakyo hṛṣṭamānasaḥ
visarjayāmāsa khagāvabhinandya punaḥpunaḥ
tābhyāṃ gatābhyāṃ sarvasvaṃ dattvā vipreṣu bhārata
kāmakrodhau parityajya jagāmāmaraparvatam
tatra baddhvoḍupaṃ gāḍhaṃ kṛṣṇarajjvāvalambitam
plavamāno 'śu dhyāyandevaṃ janārdanam
ārogyaṃ bhāskarādiccheddhanaṃ vai jātavedasaḥ
prāpnoti jñānamīśānānmokṣaṃ prāpnoti keśavāt
nīlaṃ raktaṃ tadabhavanmecakaṃ yaddhi sūtrakam
śuddhasphaṭikasaṅkāśaṃ dṛṣṭvā rajjuṃ mahāmatiḥ
āplutya vimale toye gato 'sau vaiṣṇavaṃ padam
gāyanti yadvedavidaḥ purāṇaṃ nārāyaṇaṃ śāśvatamacyutāhvayam
prāptaḥ sa taṃ rājasuto mahātmā nikṣipya dehaṃ śubhaśuklatīrthe
eṣā te kathitā rājansiddhiścāṇakyabhūbhṛtaḥ
tathānyattava vakṣyāmi śṛṇuṣvaikāgramānasaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe cāṇakyasiddhiprāptivarṇanaṃ nāma pañcapañcāśadadhikaśatatamo 'dhyāyaḥ
śrīmārkaṇḍeya uvāca
nāsti lokeṣu tattīrthaṃ pṛthivyāṃ yannareśvara
śuklatīrthena sadṛśamupamānena gīyate
śuklatīrthaṃ mahātīrthaṃ narmadāyāṃ vyavasthitam
prāgudakpravaṇe deśe munisaṅghaniṣevitam
vaiśākhe ca tathā māsi kṛṣṇapakṣe caturdaśī
kailāsādumayā sārddhaṃ svayamāyāti śaṅkaraḥ
madhyāhnasamaye snātvā paśyatyātmānamātmanā
brahmaviṣṇvindrasahitaḥ śuklatīrthe samāhitaḥ
kārttikyāṃ tu viśeṣeṇa vaiśākhyāṃ ca narottama
brahmaviṣṇumahādevān snātvā paśyati taddine
devarājaḥ suraiḥ sārddhaṃ vāyumārgavyavasthitaḥ
kṛṣṇapakṣe caturdaśyāṃ snātvā paśyati śaṅkaram
gandharvāpsaraso yakṣāḥ siddhavidyādharoragāḥ
taddine te 'pi deveśaṃ dṛṣṭvā muñcanti kilbiṣam
ardhayojanavistāraṃ tadarddhenaiva cāyatam
śuklatīrthaṃ mahāpuṇyaṃ mahāpātakanāśanam
yatra sthitaiḥ pradṛśyante vṛkṣāgrāṇi narottamaiḥ
tatra sthitā mahāpāpair mucyante pūrvasaṃcitaiḥ
pāpopapātakairyukto naraḥ snātvā pramucyate
upārjitā vinaśyeta bhrūṇahatyāpi dustyajā
yasmāttatraiva deveśa umayā saha tiṣṭhati
vaiśākhyāṃ ca viśeṣeṇa kailāsādeti śaṅkaraḥ
tena tīrthaṃ mahāpuṇyaṃ sarvapātakanāśanam
kathitaṃ brahmaṇā pūrvaṃ mayā tava tathā nṛpa
rajakena yathā dhautaṃ vastraṃ bhavati nirmalam
tathā tatra vapuḥsnānaṃ puruṣasya bhavecchuci
pūrve vayasi pāpāni kṛtvā puṣṭāni mānavaḥ
ahorātroṣito bhūtvā śuklatīrthe vyapohati
śuklatīrthe mahārāja rākāṃ revājalāñjalim
kalpakoṭisahasrāṇi dattvā syuḥ pitaraḥ śivāḥ
na mātā na pitā bandhuḥ patanaṃ narakārṇave
uddharanti yathā puṇyaṃ śuklatīrthe nareśvara
tapasā brahmacaryeṇa na tāṃ gacchanti sadgatim
śuklatīrthe mṛto janturdehatyāgena yāṃ labhet
kārttikasya tu māsasya kṛṣṇapakṣe caturdaśīm
ghṛtena snāpayed devamupoṣya prayato naraḥ
snātvā prabhāte revāyāṃ dadyātsaghṛtakambalam
sahiraṇyaṃ yathāśakti devamuddiśya śaṅkaraṃ
devasya pūraṇaṃ kuryādghṛtena ghṛtakambalam
sa gacchati mahātejāḥ śivalokaṃ mṛto naraḥ
ekaviṃśakulopeto yāvadābhūtasamplavam
śuklatīrthe naraḥ snātvā hyumāṃ rudraṃ ca yo 'rcayet
gandhapuṣpādidhūpaiśca so 'śvamedhaphalaṃ labhet
māsopavāsaṃ yaḥ kuryāt tatra tīrthe nareśvara
mucyate sa mahatpāpaiḥ saptajanmasusaṃcitaiḥ
uṣṭrīkṣīramavikṣīraṃ navaśrāddhe ca bhojanam
vṛṣalīgamanaṃ caiva tathābhakṣyasya bhakṣaṇam
avikraye 'nṛte pāpaṃ māhiṣe 'yājyayājake
vārddhuṣye paṅktigarade devabrāhmaṇadūṣake
evamādīni pāpāni tathānyānyapi bhārata
cāndrāyaṇena naśyanti śuklatīrthe na saṃśayaḥ
śuklatīrthe tu yaḥ snātvā tarpayet pitṛdevatāḥ
tasya te dvādaśābdāni tṛptiṃ yānti sutarpitāḥ
pādukopānahau chatraṃ śayyāmāsanam eva ca
suvarṇaṃ dhanadhānyaṃ ca śrāddhaṃ yuktahalaṃ tathā
annaṃ pānīyasaṃhitaṃ tasmiṃstīrthe dadanti ye
hṛṣṭāḥ puṣṭā mṛtā yānti śivalokaṃ na saṃśayaḥ
tatra tīrthe tu yo bhaktyā śivamuddiśya bhārata
bhikṣāmātraṃ tathānnaṃ ye te 'pi svaryānti vai narāḥ
yajvināṃ vratināṃ caiva tatra tīrthanivāsinām
api vālāgramātraṃ hi dattaṃ bhavati cākṣayam
agnipraveśaṃ yaḥ kuryācchuklatīrthe samāhitaḥ
rāgadveṣavinirmukto hṛdi dhyātvā janārdanam
sarvakāmasusampūrṇaḥ sa gacched vāruṇaṃ puram
na rogo na jarā tatra yatra devo 'ṃbhasāṃ patiḥ
anāśakaṃ tu yaḥ kuryāt tasmiṃstīrthe yudhiṣṭhira
anivartikā gatis tasya rudralokād asaṃśayam
avaśaḥ svavaśo vāpi jantustatkṣetramaṇḍale
mṛtaḥ sa tu na sandeho rudrasyānucaro bhavet
śuklatīrthe tu yaḥ kanyāṃ śaktyā dadyād alaṃkṛtām
vidhinā yo nṛpaśreṣṭha kurute vṛṣamokṣaṇam
tasya yat phalam uddiṣṭaṃ purāṇe rudrabhāṣitam
tadahaṃ sampravakṣyāmi śṛṇuṣvaikamanā nṛpa
yāvanto romakūpāḥ syuḥ sarvāṅgeṣu pṛthakpṛthak
tāvad varṣasahasrāṇi rudraloke mahīyate
śuklatīrthe tu yad dattaṃ grahaṇe candrasūryayoḥ
vardhate tadguṇaṃ tāvaddināni daśa pañca ca
śuklatīrthe śucirbhūtvā yaḥ karoti pradakṣiṇam
pṛthvī pradakṣiṇā tena kṛtā yattasya tatphalam
śobhanaṃ mithunaṃ yastu rudram uddiśya pūjayet
sapta janmāni tasyaiva viyogo na ca vai kvacit
etatte kathitaṃ rājan saṃkṣepeṇa phalaṃ mahat
śuklatīrthasya yatpuṇyaṃ yathā devācchrutaṃ mayā
ya idaṃ śṛṇuyādbhaktyā purāṇe vihitaṃ phalam
sa labhennātra sandehaḥ satyaṃ satyaṃ punaḥ punaḥ
putrārthī labhate putraṃ dhanārthī labhate dhanam
mokṣārthī labhate mokṣaṃ snānadānaphalaṃ mahat
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śuklatīrthamahātmyavarṇanaṃ nāma ṣaṭpañcāśadadhikaśatatamo 'dhyāyaḥ
śrīmārkaṇḍeya uvāca
tasyaivānantaraṃ rājañchuklatīrthasamīpataḥ
vāsudevasya tīrthaṃ tu sarvalokeṣu pūjitam
taddhi puṇyaṃ suvikhyātaṃ narmadāyāṃ purātanam
yatra huṅkāramātreṇa revā krośaṃ jagāma sā
yadā prabhṛti rājendra huṅkāreṇa gatā sarit
tadāprabhṛti sa svāmī huṅkāraḥ śabdito budhaiḥ
huṅkāratīrthe yaḥ snātvā paśyatyavyayamacyutam
sa mucyate naraḥ pāpaiḥ saptajanma kṛtairapi
saṃsārārṇavamagnānāṃ narāṇāṃ pāpakarmiṇām
naivoddhartā jagannāthaṃ vinā nārāyaṇaṃ paraḥ
sā jihvā yā hariṃ stauti taccittaṃ yattadarpitam
tāveva kevalau ślāghyau yau tatpūjākarau karau
sarvadā sarvakāryeṣu nāsti teṣāmamaṅgalam
yeṣāṃ hṛdistho bhagavānmaṅgalāyatano hariḥ
yad anyad devatārcāyāḥ phalaṃ prāpnoti mānavaḥ
sāṣṭāṅgapraṇipātena tatphalaṃ labhate hareḥ
reṇuguṇṭhitagātrasya yāvanto 'sya rajaḥkaṇāḥ
tāvadvarṣasahasrāṇi viṣṇuloke mahīyate
sammārjanābhyukṣaṇalepanena tadālaye naśyati sarvapāpam
nārī narāṇāṃ parayā tu bhaktyā dṛṣṭvā tu revāṃ narasattamasya
yenārcito bhagavānvāsudevo janmārjitaṃ naśyati tasya pāpam
sa yāti lokaṃ garuḍadhvajasya vidhūtapāpaḥ surasaṅghapūjyatām
śāṭhyenāpi namaskāraṃ prayuñjaṃś cakrapāṇinaḥ
saptajanmārjitaṃ pāpaṃ gacchatyāśu na saṃśayaḥ
pūjāyāṃ prīyate rudro japahomair divākaraḥ
śaṅkhacakragadāpāṇiḥ praṇipātena tuṣyati
bhavajaladhigatānāṃ dvandvavātāhatānāṃ sutaduhitṛkalatratrāṇabhārārditānām
viṣamaviṣayatoye majjatāmaplavānāṃ bhavati śaraṇameko viṣṇupoto narāṇām
huṅkāratīrthe rājendra śubhaṃ vā yadi vāśubham
yatkṛtaṃ puruṣavyāghra tannaśyati na karhicit
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe huṅkārasvāmitīrthamāhātmyavarṇanaṃ nāma saptapañcāśadadhikaśatatamo 'dhyāyaḥ
śrīmārkaṇḍeya uvāca
tato gacchetparaṃ tīrthaṃ saṅgameśvaramuttamam
narmadādakṣiṇe kūle sarvapāpabhayāpaham
dhanadastatra viśrānto muhūrtaṃ nṛpasattama
pitṛlokātsamāyātaḥ kailāsaṃ dharaṇīdharam
pratyayārthaṃ nṛpaśreṣṭha hyadyāpi dharaṇītale
kṛṣṇavarṇā hi pāṣāṇā dṛśyante sphaṭikojjvalāḥ
vindhyanirjharaniṣkrāntā puṇyatoyā saridvarā
praviṣṭā narmadātoye sarvapāpapraṇāśane
saṅgame tatra yaḥ snātvā pūjayet saṅgameśvaram
aśvamedhasya yajñasya phalaṃ prāpnoty asaṃśayam
ghaṇṭāpatākāvitanaṃ yo dadetsaṅgameśvare
haṃsayuktavimānastho divyastrīśatasaṃvṛtaḥ
sa rudrapadamāpnoti rudrasyānucaro bhavet
dadhi bhakte na devasya yaḥ kuryālliṅgapūraṇam
sikthasaṃkhyaṃ śive loke sa vaset kālam īpsitam
śrīphalaiḥ pūrayelliṅgaṃ niḥsvo bhūtvā bhavasya tu
so 'pi tatphalamāpnoti gataḥ svarge nareśvara
akṣayā santatistasya jāyate saptajanmasu
snapanaṃ devadevasya dadhnā madhughṛtena vā
yaḥ karoti vidhānena tasya puṇyaphalaṃ śṛṇu
dhṛtakṣīravahā nadyo yatra vṛkṣā madhusravāḥ
tatra te mānavā yānti suprasanne maheśvare
patraṃ puṣpaṃ phalaṃ toyaṃ yastu dadyānmaheśvare
tatsarvaṃ saptajanmāni hyakṣayaṃ phalam aśnute
sarveṣāmeva pātrāṇāṃ mahāpātraṃ maheśvaraḥ
tasmāt sarvaprayatnena pūjanīyo maheśvaraḥ
brahmacaryasthito nityaṃ yastu pūjayate śivam
iha jīvansa deveśo mṛto gacched anāmayam
śive tu pūjite pārtha yatphalaṃ prāpyate budhaiḥ
yogīndre caiva tatpārtha pūjite labhate phalam
te dhanyāste mahātmānas teṣāṃ janma sujīvitam
yeṣāṃ gṛheṣu bhuñjanti śivabhaktiratā narāḥ
saṃnirudhyendriyagrāmaṃ yatrayatra vasenmuniḥ
tatra tatra kurukṣetraṃ naimiṣaṃ puṣkarāṇi ca
yatphalaṃ vedaviduṣi bhojite śatasaṃkhyayā
tatphalaṃ jāyate pārtha hyekena śivayoginā
yatra bhuñjati bhasmāṅgī mūrkho vā yadi paṇḍitaḥ
tatra bhuñjati deveśaḥ sapatnīko vṛṣadhvajaḥ
viprāṇāṃ vedaviduṣāṃ koṭiṃ saṃbhojya yatphalam
bhikṣāmātrapradānena tatphalaṃ śivayoginām
saṅgameśvaramāsādya prāṇatyāgaṃ karoti yaḥ
na tasya punarāvṛttiḥ śivalokāt kadācana
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe saṅgameśvaratīrthamāhātmyavarṇanaṃ nāmāṣṭapañcāśadadhikaśatatamo 'dhyāyaḥ
śrīmārkaṇḍeya uvāca
tato gacchenmahārāja tīrthaṃ paramapāvanam
narmadāyāṃ suduṣprāpaṃ siddhaṃ hyanarakeśvaram
tasmiṃstīrthe naraḥ snātvā pāpakarmāpi bhārata
na paśyati mahāghoraṃ narakadvārasaṃjñikam
yudhiṣṭhira uvāca
śubhāśubhaphalaistāta bhuktabhogā narāstviha
jāyante lakṣaṇairyaistu tāni me vada sattama
yathā nirgacchate jīvastyaktvā dehaṃ na paśyati
tathā gacchanpunardehaṃ pañcabhūtasamanvitaḥ
tvagasthimāṃsamedo'sṛkkeśasnāyuśataiḥ saha
viṇmūtraretaḥsaṅghāte kā saṃjñā jāyate nṛṇām
evamuktaḥ sa mārkaṇḍaḥ kathayāmāsa yogavit
dhyātvā sanātanaṃ sarvaṃ devadevaṃ maheśvaram
mārkaṇḍeya uvāca
śṛṇu pārtha mahāpraśnaṃ kathayāmi yathāśrutam
sakāśādbrahmaṇaḥ pūrvamṛṣidevasamāgame
gururātmavatāṃ śāstā rājā śāstā durātmanām
iha pracchannapāpānāṃ śāstā vaivasvato yamaḥ
acīrṇaprāyaścittānāṃ yamaloke hyanekadhā
yātanābhirviyuktānāmanekāṃ jīvasantatim
gatvā manuṣyabhāve tu pāpacihnā bhavanti te
tatte 'haṃ sampravakṣyāmi śṛṇuṣvaikamanā nṛpa
sahitvā yātanāṃ sarvāṃ gatvā vaivasvatakṣayam
vistīrṇayātanā ye tu lokamāyānti cihnitāḥ
gadgado 'nṛtavādī syānmūkaścaiva gavānṛte
brahmahā jāyate kuṣṭhī śyāvadantastu madyapaḥ
kunakhī svarṇaharaṇād duḥścarmā gurutalpagaḥ
saṃyogī hīnayoniḥ syād daridro 'dattadānataḥ
grāmaśūkaratāṃ yāti hyayājyayājako nṛpa
kharo vai bahuyājī syācchvānimantritabhojanāt
aparīkṣitabhojī syādvānaro vijane vane
vitarjako 'tha mārjāraḥ khadyotaḥ kakṣadāhataḥ
avidyāṃ yaḥ prayaccheta balīvardo bhaveddhi saḥ
annaṃ paryuṣitaṃ vipre dadānaḥ klībatāṃ vrajet
mātsaryādatha jātyandho janmāndhaḥ pustakaṃ haran
phalānyāharato 'patyaṃ mriyate nātra saṃśayaḥ
mṛto vānaratāṃ yāti tanmukto 'tha galāḍavān
adattvā bhakṣayaṃstāni hyanapatyo bhavennaraḥ
haranvastraṃ bhavedgodhā garadaḥ pavanāśanaḥ
pravrājī gamanād rājan bhaven marupiśācakaḥ
vātako jalahartā ca dhānyahartā ca mūṣakaḥ
aprāptayauvanāṃ gacchan bhavet sarpa iti śrutiḥ
gurudārābhilāṣī ca kṛkalāso bhavecciram
jalaprasravaṇaṃ yastu bhindyānmatsyo bhavennaraḥ
avikreyān vikrayan vai vikaṭākṣo bhavennaraḥ
ayonigo vṛko hi syād ulūkaḥ krayavañcanāt
mṛtasyaikādaśāhe tu bhuñjānaḥ śvopajāyate
pratiśrutya dvijāyārtham adadan madhuko bhavet
rājñīgamādbhavedduṣṭataskaro viḍvarāhakaḥ
parivādī dvijātīnāṃ labhate kācchapīṃ tanum
vrajeddevalako rājanyoniṃ cāṇḍālasaṃjñitām
durbhagaḥ phalavikretā vṛściko vṛṣalīpatiḥ
mārjāro 'gniṃ padā spṛṣṭvā rogavānparamāṃsabhuk
sodaryāgamanātṣaṇḍho durgandhaśca sugandhahṛt
grāmabhaṭṭo divākīrtir daivajño gardabho bhavet
kupaṇḍitaḥ syānmārjāro bhaṣaṇo vyāsa eva ca
sa eva dṛśyate rājanprakāśāt paramarmaṇām
yadvā tadvāpi pārakyaṃ svalpaṃ vā yadi vā bahu
kṛtvā vai yonimāpnoti tairaścīṃ nātra saṃśayaḥ
evamādīni cānyāni cihnāni nṛpasattama
svakarmavihitānyeva dṛśyante yaistu mānavāḥ
tato janma tato mṛtyuḥ sarvajantuṣu bhārata
jāyate nātra sandehaḥ samībhūte śubhāśubhe
strīpuṃsoḥ samprayogeṇa viṣuddhe śukraśoṇite
pañcabhūtasamopetaḥ saṣaṣṭhaḥ parameśvaraḥ
indriyāṇi manaḥ prāṇā jñānamāyuḥ sukhaṃ dhṛtiḥ
dhāraṇaṃ preraṇaṃ duḥkhamicchāhaṅkāra eva ca
prayatna ākṛtirvarṇaḥ svaradveṣau bhavābhavau
tasyedamātmanaḥ sarvamanāderādimicchataḥ
prathame māsi sa kledabhūto dhātuvimūrchitaḥ
māsyarbudaṃ dvitīye tu tṛtīye cendriyairyutaḥ
ākāśāllāghavaṃ saukṣmyaṃ śabdaṃ śrotrabalādikam
vāyostu sparśanaṃ ceṣṭāṃ dahanaṃ raukṣyameva ca
pittāttu darśanaṃ paktimauṣṇyaṃ rūpaṃ prakāśanam
salilādrasanāṃ śaityaṃ snehaṃ kledaṃ samārdavam
bhūmergandhaṃ tathā ghrāṇaṃ gauravaṃ mūrtimeva ca
ātmā gṛhṇātyajaḥ pūrvaṃ tṛtīye spandate ca saḥ
daurhṛdasyāpradānena garbho doṣamavāpnuyāt
vairūpyaṃ maraṇaṃ vāpi tasmātkāryaṃ priyaṃ striyāḥ
sthairyaṃ caturthe tvaṅgānāṃ pañcame śoṇitodbhavaḥ
ṣaṣṭhe balaṃ ca varṇaśca nakharomṇāṃ ca sambhavaḥ
manasā cetanāyukto nakharomaśatāvṛtaḥ
saptame cāṣṭame caiva tvacāvān smṛtivān api
punargarbhaṃ punar dhātrīm enastasya pradhāvati
aṣṭame māsyato garbho jātaḥ prāṇairviyujyate
navame daśame vāpi prabalaiḥ sūtimārutaiḥ
nirgacchate bāṇa iva yantracchidreṇa sajvaraḥ
śarīrāvayavairyukto hyaṅgapratyaṅgasaṃyutaḥ
aṣṭottaraṃ marmaśataṃ tatrāsthā tu śatatrayam
sapta śiraḥkapālāni vihitāni svayambhuvā
tisraḥ koṭyo 'rdhakoṭī ca romṇāmaṅgeṣu bhārata
dvāsaptatisahasrāṇi hṛdayād abhinisṛtāḥ
hitānāma hi tā nāḍyastāsāṃ madhye śaśiprabhā
evaṃ pravartate cakraṃ bhūtagrāme caturvidhe
utpattiśca vināśaśca bhavataḥ sarvadehinām
gatirūrdhvā ca dharmeṇa hyadharmeṇa tvadhogatiḥ
jāyate sarvavarṇānāṃ svadharmacalanān nṛpa
devatve mānavatve ca dānabhogādikāḥ kriyāḥ
dṛśyante yā mahārāja tatsarvaṃ karmajaṃ phalam
svakarma vihite ghore kāmaksodhārjite śubhe
nimajjennarake ghore yasyottāro na vidyate
uttāraṇāya jantūnāṃ narmadātaṭasaṃsthitam
evametanmahātīrthaṃ narakeśvaramuttamam
narakāpahaṃ mahāpuṇyaṃ mahāpātakanāśanam
tattīrthaṃ sarvatīrthānāmuttamaṃ bhuvi durlabham
tatra tīrthe tu yaḥ snātvā pūjayeta maheśvaram
mahāpātakayukto 'pi narakaṃ naiva paśyati
tatra tīrthe tu yo dadyād dhenuṃ vaitaraṇīṃ śubhām
sa mucyate sukhenaiva vaitaraṇyāṃ na saṃśayaḥ
yudhiṣṭhira uvāca
yamadvāre mahāghore yā sā vaitaraṇī nadī
kiṃrūpā kiṃpramāṇā sā kathaṃ sā vahati dvija
kathaṃ tasyāḥ pramucyante keṣāṃ vāsastu saṃtatam
keṣāṃ tu sānukūlā sā hyetadvistarato vada
śrīmārkaṇḍeya uvāca
dharmaputra mahābāho śṛṇu sarvaṃ mayoditam
yā sā vaitaraṇī nāma yamadvāre mahāsarit
agādhā pārarahitā dṛṣṭamātrā bhayāvahā
pūyaśoṇitatoyā sā māṃsakardamanirmitā
tattoyaṃ bhramate tūrṇaṃ tāpīmadhye ghṛtaṃ yathā
kṛmibhiḥ saṅkulaṃ pūyaṃ vajratuṇḍairayomukhaiḥ
śiśumāraiśca makarair vajrakartarisaṃyutaiḥ
anyaiśca jalajīvaiḥ sā suhiṃsrairmarmabhedibhiḥ
tapanti dvādaśādityāḥ pralayānta ivolbaṇāḥ
patanti tatra vai martyāḥ krandanto bhṛśadāruṇam
hā bhrātaḥ putra hā mātaḥ pralapanti muhurmuhuḥ
asipattravane ghore patantaṃ yo 'bhirakṣati
prataranti nimajjanti glāniṃ gacchanti jantavaḥ
caturvidhaiḥ prāṇigaṇairdraṣṭavyā sā mahānadī
taranti tasyāṃ saddānairanyathā tu patanti te
mātaraṃ ye na manyante hyācāryaṃ gurumeva ca
avajānanti mūḍhā ye teṣāṃ vāsastu saṃtatam
pativratāṃ sādhuśīlāmūḍhāṃ dharmeṣu niścalām
parityajanti ye pāpāḥ saṃtataṃ tu vasanti te
viśvāsapratipannānāṃ svāmimitratapasvinām
strībālavṛddhadīnānāṃ chidram anveṣayanti ye
pacyante tatra madhye vai krandamānāḥ supāpinaḥ
śrāntaṃ bubhukṣitaṃ vipraṃ yo vighnayati durmatiḥ
kṛmibhir bhakṣyate tatra yāvatkalpaśatatrayam
brāhmaṇāya pratiśrutya yo dānaṃ na prayacchati
āhūya nāsti yo brūte tasya vāsastu saṃtatam
agnido garadaścaiva rājagāmī ca paiśunī
kathābhaṅgakaraścaiva kūṭasākṣī ca madyapaḥ
vajravidhvaṃsakaścaiva svayaṃdattāpahārakaḥ
sukṣetrasetubhedī ca paradārapradharṣakaḥ
brāhmaṇo rasavikretā vṛṣalīpatireva ca
gokulasya tṛṣārtasya pālībhedaṃ karoti yaḥ
kanyābhidūṣakaścaiva dānaṃ dattvā tu tāpakaḥ
śūdrastu kapilāpānī brāhmaṇo māṃsabhojanī
ete vasanti satataṃ mā vicāraṃ kṛthā nṛpa
sānukūlā bhavedyena tac chṛṇuṣva narādhipa
ayane viṣuve caiva vyatīpāte dinakṣaye
anyeṣu puṇyakāleṣu dīyate dānamuttamam
kṛṣṇāṃ vā pāṭalāṃ vāpi kuryādvaitaraṇīṃ śubhām
svarṇaśṛṅgīṃ rūpyakhurāṃ kāṃsyapātrasya dohinīm
kṛṣṇavastrayugācchannāṃ saptadhānyasamanvitām
kuryātsadroṇaśikhara āsīnāṃ tāmrabhājane
yamaṃ haimaṃ prakurvīta lohadaṇḍasamanvitam
ikṣudaṇḍamayaṃ baddhvā hyuḍupaṃ paṭṭabandhanaiḥ
uḍupopari tāṃ dhenuṃ sūryadehasamudbhavām
kṛtvā prakalpayed vidvāñ chattropānadyugānvitām
aṅgulīyakavāsāṃsi brāhmaṇāya nivedayet
imamuccārayenmantraṃ saṃgṛhyāsyāśca pucchakam
oṃ yamadvāre mahāghore yā sā vaitaraṇī nadī
tartukāmo dadāmyenāṃ tubhyaṃ vaitaraṇi namaḥ
ityadhivāsanamantraḥ
gāvo me cāgrataḥ santu gāvo me santu pṛṣṭhataḥ
gāvo me hṛdaye santu gavāṃ madhye vasāmyaham
oṃ viṣṇurūpa dvijaśreṣṭha bhūdeva paṅktipāvana
sadakṣiṇā mayā dattā tubhyaṃ vaitaraṇi namaḥ
iti dānamantraḥ
brāhmaṇaṃ dharmarājaṃ ca dhenuṃ vaitaraṇīṃ śivām
sarvaṃ pradakṣiṇīkṛtya brāhmaṇāya nivedayet
pucchaṃ saṃgṛhya surabheragre kṛtvā dvijaṃ tataḥ
dhenuke tvaṃ pratīkṣasva yamadvāre mahābhaye
uttitīrṣurahaṃ dheno vaitaraṇyai namo 'stu te
ityanuvrajamantraḥ
anuvrajeta gacchantaṃ sarvaṃ tasya gṛhaṃ nayet
evaṃ kṛte mahīpāla saritsyātsukhavāhinī
tārayate tayā dhenvā sā sarijjalavāhinī
sarvānkāmānavāpnoti ye divyā ye ca mānuṣāḥ
rogī rogādvimuktaḥ syācchāmyanti paramāpadaḥ
svasthe sahasraguṇitamāture śatasaṃmitam
mṛtasyaiva tu yaddānaṃ parokṣe tatsamaṃ smṛtam
svahastena tato deyaṃ mṛte kaḥ kasya dāsyati
iti matvā mahārāja svadattaṃ syānmahāphalam
ityevamuktaṃ tava dharmasūno dānaṃ mayā vaitaraṇīsamuttham
śṛṇoti bhaktyā paṭhatīha samyaksa yāti viṣṇoḥ padamaprameyam
śrīmārkaṇḍeya uvāca
prāpte cāśvayuje māsi tasminkṛṣṇā caturdaśī
snātvā kṛtvā tataḥ śrāddhaṃ sampūjya ca maheśvaram
pitṛbhyo dīyate dānaṃ bhaktiśraddhāsamanvitaiḥ
paścājjāgaraṇaṃ kuryāt satkathāśravaṇādibhiḥ
tataḥ prabhātasamaye snātvā vai narmadājale
tarpaṇaṃ vidhivatkṛtvā pitṝṇāṃ devapūrvakam
sauvarṇe ghṛtasaṃyuktaṃ dīpaṃ dadyād dvijātaye
paścāt saṃbhojayed viprān svayaṃ caiva vimatsaraḥ
evaṃ kṛte naraśreṣṭha na janturnarakaṃ vrajet
avaśyameva manujairdraṣṭavyā nārakī sthitiḥ
anena vidhinā kṛtvā na paśyennarakānnaraḥ
tatra tīrthe mṛtānāṃ tu narāṇāṃ vidhinā nṛpa
manvantaraṃ śive loke vāso bhavati durlabhe
vimānenārkavarṇena kiṃkiṇīśataśobhinā
sa gacchati mahābhāga sevyamāno 'psarogaṇaiḥ
bhunakti vividhānbhogānuktakālaṃ na saṃśayaḥ
pūrṇe caiva tataḥ kāla iha mānuṣyatāṃ gataḥ
sarvavyādhivinirmukto jīvecca śaradāṃ śatam
prāpya cāśvayuje māsi kṛṣṇapakṣe caturdaśīm
ahorātroṣito bhūtvā pūjayitvā maheśvaram
mahāpātakayukto 'pi mucyate nātra saṃśayaḥ
aṣṭāviṃśatikoṭyo vai narakāṇāṃ yudhiṣṭhira
vimuktā narakairduḥkhaiḥ śivalokaṃ vrajanti te
tatra bhuktvā mahābhogāndivyaiśvaryasamanvitān
labhante mānuṣaṃ janma durlabhaṃ bhuvi mānavāḥ
iti śrīskande mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe 'narakeśvaratīrthamāhātmyavarṇanaṃ nāmaikonaṣaṣṭyuttaraśatatamo 'dhyāyaḥ
śrīmārkaṇḍeya uvāca
tato gacchetpāṇḍuputra mokṣatīrthamanuttamam
sevitaṃ devagandharvairmunibhiśca tapodhanaiḥ
bahavastanna jānanti viṣṇumāyāvimohitāḥ
yatra siddhā mahābhāgā ṛṣayaḥ satapodhanāḥ
pulastyaḥ pulaho vidvānkratuścaiva mahāmatiḥ
prācetaso vasiṣṭhaśca dakṣo nārada eva ca
ete cānye mahābhāgāḥ saptasāhasrasaṃjñitāḥ
mokṣaṃ gatāḥ saha sutaistattīrthaṃ tena mokṣadam
tatra pravāhamadhye tu patitā tamahā nadī
tatra tatsaṅgamaṃ tīrthaṃ sarvapāpakṣayaṃkaram
ṛgyajuḥsāmasaṃjñānām abhyastānāṃ tu yatphalam
samyagjaptvā tu vidhinā gāyatrīṃ tatra tallabhet
tatra dattaṃ hutaṃ japtaṃ tīrthasevārjitaṃ phalam
sarvamakṣayatāṃ yāti mokṣasādhanamuttamam
tatra tīrthe mṛtānāṃ tu saṃnyāsena dvijanmanām
anivartikā gatisteṣāṃ mokṣatīrthaprabhāvataḥ
eṣa te vidhiruddiṣṭaḥ saṃkṣepeṇa mayānagha
vyuṣṭistīrthasya mahatī purāṇe yābhidhīyate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe mokṣatīrthamāhātmyavarṇanaṃ nāma ṣaṣṭyuttaraśatatamo 'dhyāyaḥ
śrīmārkaṇḍeya uvāca
tato gacchenmahārāja sarpatīrthamanuttamam
yatra siddhā mahāsarpāstapastaptvā yudhiṣṭhira
vāsukistakṣako ghoraḥ sārpa airāvatastathā
kāliyaśca mahābhāgaḥ karkoṭakadhanaṃjayau
śaṅkhacūḍo mahātejā dhṛtarāṣṭro vṛkodaraḥ
kuliko vāmanaścaiva teṣāṃ ye putrapautriṇaḥ
tatra tīrthe mahāpuṇye tapastaptvā suduṣkaram
bhuñjanti vividhānbhogānkrīḍanti ca yathāsukham
tatra tīrthe tu yaḥ snātvā tarpayet pitṛdevatāḥ
vājapeyaphalaṃ tasya purā provāca śaṅkaraḥ
snātānāṃ sarpatīrthe tu narāṇāṃ bhuvi bhārata
sarpavṛścikajātibhyo na bhayaṃ vidyate kvacit
mṛto bhogavatīṃ gatvā pūjyamāno mahoragaiḥ
nāgakanyāparivṛto mahābhogapatirbhavet
mārgaśīrṣasya māsasya kṛṣṇapakṣe ca yāṣṭamī
sopavāsaḥ śucirbhūtvā liṅgaṃ sampūrayet tilaiḥ
yathāvibhavasāreṇa gandhapuṣpaiḥ samarcayet
evaṃ vidhāya vidhivatpraṇipatya kṣamāpayet
tasya yatphalamuddiṣṭaṃ tacchṛṇuṣva nareśvara
tilāstatra ca yatsaṃkhyāḥ patrapuṣpaphalāni ca
tāvat svargapure rājanmodate kālamīpsitam
tataḥ svargātparibhraṣṭo jāyate vimale kule
surūpaḥ subhagaścaiva dhanakoṭipatirbhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe sarpatīrthamāhātmyavarṇanaṃ nāmaikaṣaṣṭyuttaraśatatamo 'dhyāyaḥ
śrīmārkaṇḍeya uvāca
gopeśvaraṃ tato gacchet sarpakṣetrādanantaram
yatra snānena caikena mucyante pātakairnarāḥ
tatra tīrthe tu yaḥ snātvā kurute prāṇasaṃkṣayam
sa gacchedyadi yukto 'pi pāpena śivamandiram
tatra tīrthe tu yaḥ snātvā pūjayeddevamīśvaram
mucyate sarvapāpaiśca rudralokaṃ sa gacchati
krīḍitvā ca yathākāmaṃ rudraloke mahātapāḥ
iha mānuṣyatāṃ prāpya rājā bhavati dhārmikaḥ
hastyaśvarathasampanno dāsīdāsasamanvitaḥ
pūjyamāno narendraiśca jīvedvarṣaśataṃ sukhī
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe gopeśvaratīrthamāhātmyavarṇanaṃ nāma dviṣaṣṭyuttaraśatatamo 'dhyāyaḥ
śrīmārkaṇḍeya uvāca
tato gacchenmahārāja nāgatīrthamanuttamam
āśvinasya site pakṣe pañcamyāṃ niyataḥ śuciḥ
rātrau jāgaraṇaṃ kṛtvā gandhadhūpanivedanaiḥ
prabhāte vimale snātvā śrāddhaṃ kṛtvā yathāvidhi
mucyate sarvapāpebhyo nātra kāryā vicāraṇā
tatra tīrthe tu yo rājanprāṇatyāgaṃ kariṣyati
anivartikā gatistasya provāceti śivaḥ svayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe nāgatīrthamāhātmyavarṇanaṃ nāma triṣaṣṭyuttaraśatatamo 'dhyāyaḥ
śrīmārkaṇḍeya uvāca
tato gacchenmahārāja sāṃvauraṃ tīrthamuttamam
yatra saṃnihito bhānuḥ pūjyamānaḥ surāsuraiḥ
tatra ye paṅgutāṃ prāptāḥ śīrṇaghrāṇanakhā narāḥ
dadrumaṇḍalabhinnāṅgā makṣikākṛmisaṃkulāḥ
mātāpitṛbhyāṃ rahitā bhrātṛbhāryāvivarjitāḥ
anāthā vikalā vyaṅgā magnā ye duḥkhasāgare
teṣāṃ nātho jagadyonirnarmadātaṭamāśritaḥ
sāṃvauranātho lokānāmārtihā duḥkhanāśanaḥ
tatra tīrthe tu yaḥ snātvā māsamekaṃ nirantaram
pūjayed bhāskaraṃ devaṃ tasya puṇyaphalaṃ śṛṇu
yatphalaṃ cottare pārtha tathā vai pūrvasāgare
dakṣiṇe paścime snātvā tatra tīrthe tu tat phalam
kaumāre yauvane pāpaṃ vārddhake yacca saṃcitam
tat praṇaśyati sāṃvaure snānamātrānna saṃśayaḥ
na vyādhirnaiva dāridryaṃ na caiveṣṭaviyojanam
saptajanmāni rājendra sāṃvauraparisevanāt
saptamyāmupavāsena taddine cāpyupoṣite
sa tatphalamavāpnoti tatra snātvā na saṃśayaḥ
raktacandanamiśreṇa yadarghyeṇa phalaṃ smṛtam
tatra tīrthe nṛpaśreṣṭha snātvā tatphalamāpnuyāt
narmadāsalilaṃ ramyaṃ sarvapātakanāśanam
nirīkṣitaṃ viśeṣeṇa sāṃvaureṇa mahātmanā
te dhanyāste mahātmānas teṣāṃ janma sujīvitam
snātvā paśyanti deveśaṃ sāṃvaureśvaramuttamam
sūryaloke vaset tāvad yāvad ābhūtasamplavam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe sāṃvaureśvaratīrthamāhātmyavarṇanaṃ nāma catuḥṣaṣṭyuttaraśatatamo 'dhyāyaḥ
śrīmārkaṇḍeya uvāca
narmadādakṣiṇe kūle siddheśvaramiti śrutam
tīrthaṃ paraṃ mahārāja siddhaiḥ kṛtamiti prabho
tatra tīrthaṃ mahāpuṇyaṃ sarvatīrtheṣu pāvanam
narmadāyā mahārāja dakṣiṇaṃ kūlamāśritam
tatra tīrthe naraḥ snātvā tarpayet pitṛdevatāḥ
śrāddhaṃ tatraiva yo dadyāt pitṝn uddiśya bhārata
tṛpyanti pitarastasya dvādaśābdānna saṃśayaḥ
tatra tīrthe tu yo bhaktyā snātvā pūjayate śivam
rātrau jāgaraṇaṃ kṛtvā paṭhetpaurāṇikīṃ kathām
tataḥ prabhāte vimale snānaṃ kuryādyathāvidhi
vīkṣate girijākāntaṃ sa gacchet paramāṃ gatim
purā siddhā mahābhāgāḥ kapilādyā maharṣayaḥ
japantaśca paraṃ brahma yogasiddhā mahāvratāḥ
siddhiṃ te paramāṃ prāptā narmadāyāḥ prabhāvataḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe siddheśvaratīrthamāhātmyavarṇanaṃ nāma pañcaṣaṣṭyuttaraśatatamo 'dhyāyaḥ
mārkaṇḍeya uvāca
tataḥ siddheśvarī devī vaiṣṇavī pāpanāśinī
ānandaṃ paramaṃ prāptā dṛṣṭvā sthānaṃ suśobhanam
tatra tīrthe naraḥ snātvā pūjayet pitṛdevatāḥ
devīṃ paśyati yo bhaktyā mucyate sarvapātakaiḥ
mṛtavatsā tu yā nārī vandhyā strījananī tathā
putraṃ sā labhate nārī śīlavantaṃ guṇānvitam
tatra tīrthe tu yaḥ snātvā paśyeddevīṃ subhaktitaḥ
aṣṭamyāṃ vā caturdaśyāṃ sarvakāle 'thavā nṛpa
saṅgame tu tataḥ snātā nārī vā puruṣo 'pi vā
putraṃ dhanaṃ tathā devī dadāti paritoṣitā
gotrarakṣāṃ prakurute dṛṣṭā devī supūjitā
prajāṃ ca pāti satataṃ pūjyamānā na saṃśayaḥ
navamyāṃ ca mahārāja snātvā devīmupoṣitaḥ
pūjayet parayā bhaktyā śraddhāpūtena cetasā
sa gacchet paramaṃ lokaṃ yaḥ surairapi durlabhaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe siddheśvaratīrthamāhātmyavarṇanaṃ nāma ṣaṭṣaṣṭyuttaraśatatamo 'dhyāyaḥ
yudhiṣṭhira uvāca
narmadādakṣiṇe kūle tvaccihnenopalakṣitam
tīrtham etan mamākhyāhi sambhavaṃ ca mahāmune
mārkaṇḍeya uvāca
purā kṛtayugasyādau dakṣiṇe girimuttamam
vindhyaṃ sarvaguṇopetaṃ niyato niyatāśanaḥ
ṛṣisaṅghaiḥ kṛtātithyo daṇḍake nyavasaṃ ciram
uṣitvā suciraṃ kālaṃ varṣāṇāmayutaṃ sukhī
tān ṛṣīn samanujñāpya śiṣyairanugatastataḥ
nivṛttaḥ sumahābhāga narmadākūlam āgataḥ
puṇyaṃ ca ramaṇīyaṃ ca sarvapāpavināśanam
kṛtvāhamāspadaṃ tatra dvijasaṃghasamāyutaḥ
brahmacāribhirākīrṇaṃ gārhasthye supratiṣṭhitaiḥ
vānaprasthaiśca yatibhiryatāhārair yatātmabhiḥ
tapasvibhirmahābhāgaiḥ kāmakrodhavivarjitaiḥ
tatrāhaṃ varṣamayutaṃ tapaḥ kṛtvā sudāruṇam
ārādhayaṃ vāsudevaṃ prabhuṃ kartāram īśvaram
japaṃstapobhirniyamairnarmadākūlamāśritaḥ
tatastau varadau devau samāyātau yudhiṣṭhira
pratyakṣau bhāskarau rājannumāśrībhyāṃ vibhūṣitau
praṇamyāhaṃ tato devau bhaktiyukto vaco 'bruvam
bhavantau prārthayāmi sma varārhau varadau śivau
dharmasthitiṃ mahābhāgau bhaktiṃ vānuttamāṃ yuvām
ajaro vyādhirahitaḥ pañcaviṃśativarṣavat
asminsthāne sadā stheyaṃ saha devairasaṃśayam
evamuktau mayā pārtha tau devau kṛṣṇaśaṅkarau
māmūcatuḥ prahṛṣṭau tau nivāsārthaṃ yudhiṣṭhira
devāvūcatuḥ
asminsthāne sthitau viddhi saha devaiḥ savāsavaiḥ
evamuktvā tato devau tatraivāntaradhīyatām
ahaṃ ca sthāpayitvā tau śaṅkaraṃ kṛṣṇamavyayam
kṛtakṛtyastato jātaḥ sampūjya susamāhitaḥ
tasmiṃstīrthe naraḥ snātvā pūjayet parameśvaram
mārkaṇḍeśvaranāmnā vai viṣṇuṃ tribhuvaneśvaram
sa gacchetparamaṃ sthānaṃ vaiṣṇavaṃ śaivameva ca
ghṛtena payasā vātha dadhnā ca madhunā tathā
nārmadenodakenātha gandhadhūpaiḥ suśobhanaiḥ
puṣpopahāraiśca tathā naivedyair niyatātmavān
evaṃ viṣṇoḥ prakurvīta jāgaraṃ bhaktitatparaḥ
snānādīni tathā rājanprayataḥ śucimānasaḥ
jyeṣṭhe māsi site pakṣe caturdaśyāmupoṣitaḥ
dvādaśyāṃ kārayed devapūjanaṃ vaiṣṇavo naraḥ
evaṃ kṛtvā caturdaśyāmekādaśyāṃ narottama
vaiṣṇavaṃ lokam āpnoti viṣṇutulyo bhavennaraḥ
māheśvare ca rājendra gaṇavanmodate pure
śrāddhaṃ ca kurute tatra pitṝn uddiśya susthiraḥ
tasya te hyakṣayāṃ tṛptiṃ prāpnuvanti na saṃśayaḥ
narmadāyāṃ dvijaḥ snātvā maunī niyatamānasaḥ
upāsya sandhyāṃ tatrastho japaṃ kṛtvā suśobhanam
tarpayitvā pitṝndevānmanuṣyāṃśca yathāvidhi
kṛṣṇasya purataḥ sthitvā mārkaṇḍeśasya vā punaḥ
ṛgyajuḥsāmamantrāṃśca japedatra prayatnataḥ
ṛcamekāṃ japedyastu ṛgvedasya phalaṃ labhet
yajurvedasya yajuṣā sāmnā sāmaphalaṃ labhet
ekasminbhojite vipre koṭirbhavati bhojitā
mṛtaprajā tu yā nārī vandhyā strījananī tathā
rudrāṃstu vidhivajjaptvā brāhmaṇo vedatattvavit
liṅgasya dakṣiṇe pārśve sthāpayet kalaśaṃ śivam
rudraikādaśabhirmantraiḥ snāpayet kalaśāmbhasā
putramāpnoti rājendra dīrghāyuṣamakalmaṣam
mārkaṇḍeśvaravṛkṣānyo dūrasthān api paśyati
brahmahatyādipāpebhyo mucyate śaṅkaro 'bravīt
ya idaṃ śṛṇuyādbhaktyā paṭhedvā nṛpasattama
sarvapāpaviśuddhātmā jāyate nātra saṃśayaḥ
idaṃ yaśasyamāyuṣyaṃ dhanyaṃ duḥkhapraṇāśanam
paṭhatāṃ śṛṇvatāṃ vāpi sarvapāpapramocanam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe mārkaṇḍeśvaratīrthamāhātmyavarṇanaṃ nāma saptaṣaṣṭyuttaraśatatamo 'dhyāyaḥ
śrīmārkaṇḍeya uvāca
narmadādakṣiṇe rodhasyaṅkūreśvaramuttamam
tīrthaṃ sarvaguṇopetaṃ triṣu lokeṣu viśrutam
yatra siddhaṃ mahārakṣa ārādhya tu maheśvaram
śaṅkaraṃ jagataḥ prāṇaṃ smṛtimātrāvahāriṇam
yudhiṣṭhira uvāca
kiṃ tadrakṣo dvijaśreṣṭha kiṃnāma kasya vānvaye
etadvistarataḥ sarvaṃ kathayasva mamānagha
ajñānatimirāndhā ye pumāṃsaḥ pāpakāriṇaḥ
yuṣmadvidhair dīpabhūtaiḥ paśyanti sacarācaram
dharmaputravacaḥ śrutvā mārkaṇḍeyo munīśvaraḥ
smitaṃ kṛtvā babhāṣe tāṃ kathāṃ pāpapraṇāśanīm
mārkaṇḍeya uvāca
mānaso brahmaṇaḥ putraḥ pulastyo nāma pārthiva
vedaśāstrapravaktā ca sākṣādvedhā ivāparaḥ
tṛṇabindusutā tasya bhāryāsītparameṣṭhinaḥ
tasya dharmaprasaṅgena putro jāto mahāmanāḥ
yasmādvedetihāsaiśca saṣaḍaṅgapadakramāḥ
viśrāntā brahmaṇā dattā nāma viśravaseti ca
kasmiṃścid atha kāle ca bharadvājo mahāmuniḥ
svasutāṃ pradadau rājanmudā viśravase nṛpa
sa tayā ramate sārdhaṃ paulomyā maghavā iva
mudā paramayā rājanbrāhmaṇo vedavittamaḥ
kenacit tvatha kālena putraḥ putraguṇairyutaḥ
jajñe viśravaso rājannāmnā vaiśravaṇaḥ śrutaḥ
so 'pi maunavrataṃ kṛtvā bālabhāvādyudhiṣṭhira
sarvabhūtābhayaṃ dattvā cacāra paramaṃ vratam
tasya tuṣṭo mahādevo brahmā brahmarṣibhiḥ saha
sakhitvaṃ ceśvaro dattvā dhanadatvaṃ jagāma ha
yamendravaruṇānāṃ ca caturthastvaṃ bhaviṣyasi
brahmāpyuktvā jagāmāśu lokapālatvam īpsitam
tatastvanantare kāle kaikasī nāma rākṣasī
pātālaṃ bhūtalaṃ tyaktvā viśravaṃ cakame patim
putro 'tha rāvaṇo jātastasyā bharatasattama
kumbhakarṇo mahārakṣo dharmātmā ca vibhīṣaṇaḥ
kumbhaścaiva vikumbhaśca kumbhakarṇasutāvubhau
mahābalau mahāvīryau mahāntau puruṣottama
aṅkūro rākṣasaśreṣṭhaḥ kumbhasya tanayo mahān
vibhīṣaṇaṃ ca guṇavaddṛṣṭvaivaṃ rākṣasottamaḥ
tataḥ sa yauvanaṃ prāpya jñātvā rakṣaḥ pitāmaham
paraṃ nirvedamāpannaścacāra sumahattapaḥ
dakṣiṇaṃ paścimaṃ gatvā sāgaraṃ pūrvamuttaram
narmadāyāṃ prasaṅgena hyaṅkūro rākṣaseśvaraḥ
tapaścacāra sumahaddivyaṃ varṣaśataṃ kila
tatastuṣṭo mahādevaḥ sākṣāt parapuraṃjayaḥ
vareṇa chandayāmāsa rākṣasaṃ vṛṣaketanaḥ
varaṃ vṛṇīṣva bhadraṃ te tava dāsyāmi suvrata
provāca rākṣaso vākyaṃ devadevaṃ maheśvaram
varadaṃ so 'grato dṛṣṭvā praṇamya ca punaḥpunaḥ
yadi tuṣṭo mahādeva varado 'si sureśvara
durlabhaṃ sarvabhūtānāmamaratvaṃ prayaccha me
mama nāmnā sthito 'nena vareṇa tripurāntaka
sadā saṃnihito 'pyatra tīrthe bhavitum arhasi
īśvara uvāca
yāvad vibhīṣaṇamataṃ yāvad dharmaniṣevaṇam
kariṣyasi dṛḍhātmā tvaṃ tāvadetadbhaviṣyati
evamuktvā yayau devaḥ sarvadaivatapūjitaḥ
vimānenārkavarṇena kailāsaṃ dharaṇīdharam
gate cādarśanaṃ deve snātvācamya vidhānataḥ
sthāpayāmāsa rājendra hyaṅkūreśvaramuttamam
gandhapuṣpaistathā dhūpairvastrālaṅkārabhūṣaṇaiḥ
patākaiś cāmaraiś chatrair jayaśabdādimaṃgalaiḥ
pūjayitvā sureśānaṃ stotrairhṛdyaiḥ supuṣkalaiḥ
jagāma bhavanaṃ rakṣo yatra rājā vibhīṣaṇaḥ
pūjitaḥ sa yathānyāyaṃ dānasanmānagauravaiḥ
saudarye sthāpito bhāve so 'vātsītparayāmudā
tatra tīrthe tu yaḥ snātvā pūjayet parameśvaram
aṅkūreśvaranāmānaṃ so 'śvamedhaphalaṃ labhet
māṇḍavyakhātamārabhya saṅgamaṃ vāpi yacchubham
revāyā āmalakyāśca devakṣetraṃ maheśvaram
māṇḍavyakhātāt paścimatastīrthaṃ tadaṅkūreśvaram
tatra tīrthe naraḥ snātvā śuciḥ prayatamānasaḥ
sandhyāmācamya yatnena japaṃ kṛtvātha bhārata
tarpayitvā pitṝndevān manuṣyān bharatarṣabha
sacailaḥ klinnavasano maunamāsthāya saṃyataḥ
aṣṭamyāṃ vā caturdaśyām upoṣya vidhivannaraḥ
pūjāṃ yaḥ kurute rājaṃstasya puṇyaphalaṃ śṛṇu
sāgraṃ tu yojanaśataṃ tīrthānyāyatanāni ca
bhavanti tāni dṛṣṭāni tataḥ pāpaiḥ pramucyate
tatra tīrthe tu yaddānaṃ devamuddiśya dīyate
snātvā tu vidhivatpātre tadakṣayamudāhṛtam
homāddaśaguṇaṃ proktaṃ phalaṃ jāpye tato 'dhikam
triguṇaṃ copavāsena snānena ca caturguṇam
saṃnyāsaṃ kurute yastu prāṇatyāgaṃ karoti vā
anivartikā gatistasya rudralokādasaṃśayam
kṛmikīṭapataṅgānāṃ tatra tīrthe yudhiṣṭhira
aṅkūreśvaranāmākhye mṛtānāṃ sugatirbhavet
etatte kathitaṃ rājannaṅkūreśvarasambhavam
tīrthaṃ sarvaguṇopetaṃ paramaṃ pāpanāśanam
ye 'pi śṛṇvanti bhaktyedaṃ kīrtyamānaṃ mahāphalam
labhante nātra sandehaḥ śivasya bhuvanaṃ hi te
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe aṅkūreśvaratīrthamāhātmyavarṇanaṃ nāmāṣṭaṣaṣṭyuttaraśatatamo 'dhyāyaḥ
śrīmārkaṇḍeya uvāca
tato gacchetparaṃ tīrthaṃ puṇyaṃ pāpapraṇāśanam
māṇḍavyo yatra saṃsiddha ṛṣirnārāyaṇastathā
nārāyaṇena śuśrūṣā śūlasthena kṛtā purā
tatra snātvā mahārāja mucyate pāpakañcukāt
yudhiṣṭhira uvāca
āścaryametallokeṣu yattvayā kathitaṃ mune
na dṛṣṭaṃ na śrutaṃ tāta śūlasthena tapaḥ kṛtam
etatsarvaṃ kathaya me ṛṣibhiḥ sahitasya vai
asya tīrthasya māhātmyaṃ māṇḍavyasya kutūhalāt
śrīmārkaṇḍeya uvāca
śṛṇu rājanyathāvṛttapurā tretāyuge kṣitau
lokapālopamo rājā devapanno mahāmatiḥ
dharmajñaśca kṛtajñaśca yajvā dānarataḥ sadā
prajā rarakṣa yatnena pitā putrān ivaurasān
dātyāyanī priyā bhāryā tasya rājño vaśānugā
hāranūpuraghoṣeṇa jhaṅkāraravanāditā
parasparaṃ tayoḥ prītir vardhate 'nudinaṃ nṛpa
vaṃśastambe sthito rājā saṃśāsti pṛthivīmimām
hastyaśvarathasampūrṇāṃ dhanavāhanasaṃyutām
alaṃkṛto guṇaiḥ sarvair anapatyo mahīpatiḥ
duḥkhena mahatāviṣṭaḥ saṃtaptaḥ santatiṃ vinā
snānahomarato nityaṃ dvādaśābdāni bhārata
vratopavāsaniyamaiḥ patnībhiḥ saha tasthivān
ārādhayadbhagavatīṃ cāmuṇḍāṃ muṇḍamardinīm
stotrair anekair bhaktyā ca pūjāvidhisamādhinā
jaya vārāhi cāmuṇḍe jaya devi trilocane
brāhmi raudri ca kaumāri kātyāyani namo 'stu te
pracaṇḍe bhairave raudri yoginyākāśagāmini
nāsti kiṃcittvayā hīnaṃ trailokye sacarācare
rājñā stutā ca saṃtuṣṭā devī vacanamabravīt
varayasva yathākāmaṃ yaste manasi vartate
ārādhitā tvayā bhaktyā tuṣṭā dāsyāmi te varam
devapanna uvāca
yadi tuṣṭāsi deveśi varārho yadi vāpyaham
putrasantānarahitaṃ saṃtaptaṃ māṃ samuddhara
santānaṃ naya me vṛddhiṃ gotrarakṣāṃ kuruṣva me
aputriṇāṃ gṛhāṇīha śmaśānasadṛśāni hi
pitarastasya nāśnanti devatā ṛṣibhiḥ saha
kriyamāṇe 'pyaharahaḥ śrāddhe matpitaraḥ sadā
darśayanti sadātmānaṃ svapne kṣutpīḍitaṃ mama
iti rājño vacaḥ śrutvā devī dhyānamupāgatā
divyena cakṣuṣā dṛṣṭaṃ trailokyaṃ sacarācaram
prasannavadanā devī rājānamidamabravīt
santānaṃ nāsti te rājaṃstrailokye sacarācare
yajasva yajñapuruṣamapatyaṃ nāsti te 'nyathā
mayā dṛṣṭaṃ mahīpāla trailokyaṃ divyacakṣuṣā
evamuktvā gatā devī rājā svagṛhamāgamat
iyāja yajñapuruṣaṃ saṃjātā kanyakā tataḥ
tejasvinī rūpavatī sarvalokamanoharā
devagandharvaloke 'pi tādṛśī nāsti kāminī
tasyā nāma kṛtaṃ pitrā harṣāt kāmapramodinī
tataḥ kālena vavṛdhe rūpeṇāstambhayajjagat
haṃsalīlāgatiḥ subhrūḥ stanabhārāvanāmitā
raktamālyāmbaradharā kuṇḍalābharaṇojjvalā
divyānulepanavatī sakhībhiḥ sā surakṣitā
kucamadhyagato hāro vidyunmāleva rājate
bhramarāñcitakeśī sā bimboṣṭhī cāruhāsinī
karṇāntaprāptanetrābhyāṃ pibantīvātha kāminaḥ
candratāmbūlasaurabhyairākarṣantīva manmatham
kambugrīvā cārumadhyā tāmrapādāṅgulīnakhā
nimnanābhiḥ sujaghanā rambhorū sudatī śubhā
mātāpitṛsuhṛdvarge krīḍānandavivardhinī
ekasmindivase bālā sakhīvṛndasamanvitā
candanāgarutāṃbūladhūpasaumanasāñcitā
gṛhītvā puṣpadhūpādi gatā devīprapūjane
taḍāgataṭa utsṛjya bhūṣaṇānyaṅgaveṣṭakān
cakruḥ sarasitāḥ krīḍāṃ jalamadhyagatāstadā
krīḍantīṃ tāmavekṣyātha sasakhīṃ vimale jale
rākṣasaḥ śambaro nāma śyenarūpeṇa cāgamat
gṛhītā jalamadhyasthā tena sā kāmamodinī
khamutpapāta duṣṭātmā gṛhītvābharaṇānyapi
vāyumārgaṃ gataḥ so 'tha kāminyā saha bhārata
apatankuṇḍalādīni yatra toye mahāmuniḥ
māṇḍavyo narmadātīre kāṣṭhavatsaṃjitendriyaḥ
līno māheśvare sthāne nārāyaṇapade pare
tasya cānucaro bhrātā bhrātuḥ śuśrūṣaṇe rataḥ
tapojapakṛśībhūto dadhyau devaṃ janārdanam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kāmamodinīharaṇavarṇanaṃ nāmaikonasaptatyadhiśatatamo 'dhyāyaḥ
śrīmārkaṇḍeya uvāca
kāmapramodinīsakhyo nīyamānāṃ ca tena tu
dṛṣṭvā tāś cukruśuḥ sarvā niḥsṛtya jalamadhyataḥ
gatā rājagṛhe sarvāḥ kathayanti suduḥkhitāḥ
kāmapramodinī rājanhṛtā śyenena pakṣiṇā
krīḍantī ca jalasthāne taḍāge devasannidhau
anveṣyā ca tvayā rājaṃstasya mārgaṃ vijānatā
tāsāṃ tadvacanaṃ śrutvā devapannaḥ suduḥkhitaḥ
hāhetyuktvā samutthāya rudamāno varāsanāt
mantribhiḥ sahitastasmiṃstaḍāge jalasannidhau
na cihnaṃ na ca panthānaṃ dṛṣṭvā duḥkhānmumoha ca
tasya rājñastu duḥkhena duḥkhito nāgaro janaḥ
kṣaṇenāśvāsito rājā mantribhiḥ sapurohitaiḥ
kiṃ kurma ityuvācedamasminkāle vidhīyatām
sarvaistatsaṃvidaṃ kṛtvā vāhinīṃ caturaṅgiṇīm
preṣayāmi diśaḥ sarvā hastyaśvarathasaṃkulā
vāditrāṇi ca vādyante vyākulībhūtasaṃkule
nārācaistomarairbhallaiḥ khaḍgaiḥ paraśvadhādibhiḥ
rājā saṃnāhabaddho 'bhūdganaṃ grasate kila
na devo na ca gandharvo na daityo na ca rākṣasaḥ
kiṃ kariṣyati rājādya na jāne roṣaniṣkṛtim
nāgaro 'pi janastatra dṛṣṭvā cakitamānasaḥ
caturdaśasahasrāṇi dantināṃ sṛṇidhāriṇām
aśvārohasahasrāṇi hyaśītiḥ śastrapāṇinām
rathānāṃ trisahasrāṇi viṃśatirbharatarṣabha
saṅgrāmabherīninadaiḥ khurareṇurnabhogatā
etasminnantare tāta rakṣako nagarasya hi
gṛhītvābharaṇaṃ tasyāstvaṅgapratyaṅgikaṃ tathā
kuṇḍalāṅgadakeyūrahāranūpurajhallarīḥ
nivedyākathayadrājñe mayā dṛṣṭaṃ tvavekṣaṇāt
tāpasānāmāśrame tu māṇḍavyo yatra tiṣṭhati
tāpasairveṣṭito yatra dadṛśe tatra sannidhau
daṇḍavāsivacaḥ śrutvā pratyakṣāṅgavibhūṣaṇam
sa krodharaktanayano mantriṇo vīkṣya naigamān
īdṛgbhūtasamācāro brāhmaṇo nagare mama
cauracaryāṃ vratacchannaḥ paradravyāpaharakaḥ
tena kanyā hṛtā me 'dya tapasvipāpakarmiṇā
śākuntaṃ rūpamāsthāya jalastho gaganaṃ yayau
pākhaṇḍino vikarmasthān biḍālavratikāñchaṭhān
cāṭutaskaradurvṛttān hanyānnastyasya pātakam
na draṣṭavyo mayā pāpaḥ steyī kanyāpahārakaḥ
śūlam āropyatāṃ kṣipraṃ na vicārastu tasya vai
sa ca vadhyo mayā duṣṭo rakṣorūpī tapodhanaḥ
evaṃ bruvaṃścalankrodhādādiśya daṇḍavāsinam
kāryākāryaṃ na vijñāya śūlamāropayaddvijam
paurā jānapadāḥ sarve aśrupūrṇamukhāstadā
hāhetyuktvā rudantyanye vadanti ca pṛthakpṛthak
kutsitaṃ ca kṛtaṃ karma rājñā caṇḍālacāriṇā
brāhmaṇo naiva vadhyo hi viśeṣeṇa tapovṛtaḥ
yadi roṣasamācāro nirvāsyo nagarādbahiḥ
na jātu brāhmaṇaṃ hanyāt sarvapāpe 'pyavasthitam
rāṣṭrādenaṃ bahiṣkuryāt samagradhanamakṣatam
nāśnāti ca gṛhe rājannāgnirnagaravāsinām
sarve 'pyudvignamanaso gṛhavyāptivivarjitāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe māṇḍavyaśūlāropaṇavarṇanaṃ nāma saptatyadhikaśatatamo 'dhyāyaḥ
śrīmārkaṇḍeya uvāca
kathitaṃ brāhmaṇaṃ draṣṭuṃ śūle kṣiptaṃ tapodhanaiḥ
nārāyaṇasamīpe tu gatāḥ sarve maharṣayaḥ
nārado devalo raibhyo yamaḥ śātātapo 'ṅgirāḥ
vasiṣṭho jamadagniśca yājñavalkyo bṛhaspatiḥ
kaśyapo 'trirbharadvājo viśvāmitro 'ruṇirmuniḥ
vālakhilyādayo 'nye ca sarve 'pyṛṣigaṇānvayāḥ
dadṛśuḥ śūlamārūḍhaṃ māṇḍavyamṛṣipuṃgavāḥ
procurnārāyaṇaṃ vipraṃ kiṃ kurmastava cepsitam
sarve te tatra sāṃnidhyān māṇḍavyasya mahātmanaḥ
saṃbhrāntā āgatā ūcuḥ kiṃ mṛtaḥ kiṃ nu jīvati
avasthāṃ tasya te dṛṣṭvā viṣādam agamanparam
asahitvā tu tadduḥkhaṃ sarve te manasā dvijāḥ
pṛcchayatāṃ yadi manyeta rājānaṃ bhasmasātkuru
teṣāṃ tadvacanaṃ śrutvā vākyaṃ nārāyaṇo 'bravīt
mayi jīvati madbhrātā hyavasthāmīdṛśīṃ gataḥ
dhig jīvitaṃ ca me kiṃtu tapaso vidyate phalam
dṛṣṭvā śūlasthitaṃ jyeṣṭhaṃ manmano nu vidīryate
paraṃ kiṃ tu kariṣyāmi yena rāṣṭraṃ sarājakam
bhasmasācca karomyadya bhavadbhiḥ kṣamyatāmiha
evamuktvā gṛhītvāsau karasthamabhimantrayet
krodhena paśyate yāvattāvaddhuṃkārako 'bhavat
tena huṅkāraśabdena ṛṣayo vismitāstadā
māṇḍavyasya samīpe tu hyapṛcchaṃste dvijottamāḥ
nivārayasi kiṃ vipra śāpaṃ nṛpajighāṃsanam
apāpasya tu yeneha kṛtamasya jighāṃsanam
ṛṣīṇāṃ vacanaṃ śrutvā kṛcchrān māṇḍavyako 'bravīt
abhivandāmi vo mūrdhnā svāgataṃ ṛṣayaḥ sadā
arghyasanmānapūjārhāḥ sarve 'tropaviśantu te
niviṣṭaikāgramanasā sarvānmāṇḍavyako 'bravīt
prāptaṃ duḥkhaṃ mayā ghoraṃ pūrvajanmārjitaṃ phalam
mā viṣādaṃ kurudhvaṃ bhoḥ kṛtaṃ pāpaṃ tu bhujyate
ṛṣaya ūcuḥ
kena karmavipākena iha jātyantaraṃ vrajet
dānadharmaphalenaiva kena svargaṃ ca gacchati
māṇḍavya uvāca
adattadānā jāyante parabhāgyopajīvinaḥ
na snānaṃ na japo homo nātithyaṃ na surārcanam
na parvaṇi pitṛśrāddhaṃ na dānaṃ dvijasattamāḥ
vrajanti narake ghore yānti te tvantyajāṃ gatim
punardaridrāḥ punareva pāpāḥ pāpaprabhāvānnarake vasanti
tenaiva saṃsariṇi martyaloke jīvādibhūte kṛmayaḥ pataṅgāḥ
ye snānaśīlā dvijadevabhaktā jitendriyā jīvadayānuśīlāḥ
te devalokeṣu vasanti hṛṣṭā ye dharmaśīlā jitamānaroṣāḥ
vidyāvinītā na paropatāpinaḥ svadāratuṣṭāḥ paradāravarjitāḥ
teṣāṃ na loke bhayamasti kiṃcitsvabhāvaśuddhā gatakalmaṣā hi te
ṛṣaya ūcuḥ
pūrvajanmani viprendra kiṃ tvayā duṣkṛtaṃ kṛtam
yena kaṣṭamidaṃ prāptaṃ sandhānaṃ śūlagarhitam
śūlasthaṃ tvāṃ samālakṣya hyāgatāḥ sarva eva hi
jīvantaṃ tvāṃ prapaśyāma tvantarannavatārayan
rujāsaṃtāpajaṃ duḥkhaṃ soḍhvāpi tvamavedanaḥ
māṇḍavya uvāca
svayameva kṛtaṃ karma svayamevopabhujyate
sukṛtaṃ duṣkṛtaṃ pūrve nānye bhuñjanti karhicit
yathā dhenusahasreṣu vatso vindati mātaram
tathā pūrvakṛtaṃ karma kartāram upagacchati
na mātā na pitā bhrātā na bhāryā na sutāḥ suhṛt
na kasya karmaṇāṃ lepaḥ svayamevopabhujyate
śrūyatāṃ mama vākyaṃ ca bhavadbhiḥ pṛcchito hyaham
pūrve vayasi bho viprā malasnānakṛtakṣaṇaḥ
ajñānādbālabhāvena yūkā kaṇṭe 'dhiropitā
tailābhyaktaśirogātre mayā yūkā ghṛtā na hi
kaṅkatīṃ ropya keśeṣu sāsā kaṇṭe 'dhiropitā
teṣu pāpaṃ kṛtaṃ sadyaḥ phalametanmamābhavat
kiṃcitkālaṃ kṣapitvāhaṃ prāpsye mokṣaṃ nirāmayam
bhavantastviha santāpaṃ māṃ kurudhvaṃ maharṣayaḥ
imām avasthāṃ bhuktvāhaṃ kaṃcicchape na coccare
ahani katicicchūle kṣapayiṣyāmi kilbiṣam
prāktanaṃ karma bhuñjāmi yanmayā saṃcitaṃ dvijāḥ
kṣantavyamasya rājño 'tha kopaścaiva visarjyatām
śrutvā tu tasya tadvākyaṃ māṇḍavyasya maharṣayaḥ
praharṣamatulaṃ labdhvā sādhu sādhvityapūjayan
nārāyaṇa uvāca
idaṃ jalaṃ mantrapūtaṃ kasminsthāne kṣipāmyaham
yena rājā bhavedbhasma sarāṣṭraḥ sapurohitaḥ
māṇḍavya uvāca
idaṃ jalaṃ ca rakṣasva kālakūṭaviṣopamam
samudre kṣipayiṣyāmi devakāryaṃ samutthitam
atha te munayaḥ sarve māṇḍavyaṃ praṇipatya ca
āmantrayitvā harṣācca kaśyapādyā gṛhānyayuḥ
gacchamānāstu te coktāḥ pañcame 'hani tāpasāḥ
āgantavyaṃ bhavadbhiśca matsakāśaṃ pratijñayā
tatheti te pratijñāya nāradādyā adarśanam
gateṣu vipramukhyeṣu śāṇḍilī ca tapodhanā
dvitīye 'hni samāyātā na tu buddhvātha taṃ ṛṣim
bhartāraṃ śirasā dhārya rātrau paryaṭate sma sā
na dṛṣṭaḥ śūlake vipro bharākrāntyā yudhiṣṭhira
skhalitā tasya jānubhyāṃ śūlasthasya pativratā
sarvāṅgeṣu vyathā jātā tasyāḥ praskhalanān muneḥ
īdṛśīṃ vartamānāṃ ca hyavasthāṃ pūrvadaivikīm
punaḥ pāpaphalaṃ kiṃciddhā kaṣṭaṃ mama vartate
vyathito 'haṃ tvayā pāpe kimarthaṃ sūnakarmaṇi
svairiṇīṃ tvāṃ prapaśyāmi rākṣasī taskarī nu kim
evamuktvā kṣaṇaṃ mohātkrandamāno muhurmuhuḥ
tapasvino 'tha ṛṣayaḥ sarve saṃtrastamānasāḥ
paśyamānā muneḥ kaṣṭaṃ pṛcchante te yudhiṣṭhira
paryaṭase kimarthaṃ tvaṃ niśīye vahanaṃ nu kim
kṣiptaṃ tu jholikābhāraṃ kiṃvāgamanakāraṇam
vyathāmutpādya ṛṣaye duḥkhādduḥkhavilāsini
śāṇḍilyuvāca
nāsurīṃ na ca gandharvīṃ na piśācīṃ na rākṣasīm
pativratāṃ tu māṃ sarve jānantu tapasi sthitām
na me kāmo na me krodho na vairaṃ na ca matsaraḥ
ajñānād dṛṣṭimāndyācca skhalanaṃ kṣantumarhatha
vahanaṃ bhartṛsaukhyāya divā sampīḍyate rujā
ayaṃ bhartā vijānītha jholikāsaṃsthitaḥ sadā
bharaṇaṃ pānaṃ vastraṃ ca dadāmyetasya rogiṇaḥ
ṛṣiḥ śaunakamukhyo 'sau śāṇḍilīṃ māṃ vijānata
svabhartṛdharmiṇīṃ kopaṃ mā kuruṣvātithiṃ kuru
satāṃ samīpaṃ samprāptāṃ sarvaṃ me kṣantum arhatha
ṛṣaya ūcuḥ
paravyathāṃ na jānīṣe vyacarantī yadṛcchayā
prabhāte 'bhyudite sūrye tava bhartā mariṣyati
ātmaduḥkhāt paraṃ duḥkhaṃ na jānāsi kulādhame
tena vākyena ghoreṇa śāṇḍilī vimanābhavat
paraṃ viṣādamāpannā kṣaṇaṃ dhyātvābravīd vacaḥ
kopāt saṃraktanayanā nirīkṣantī munīṃs tadā
satāṃ gehe kila prāptā bhavatāṃ cāpakāriṇī
sāmenātithipūjāyāṃ śiṣṭe ca gṛhamāgate
bhavadbhir īdṛgātithyaṃ kṛtaṃ caiva mamaiva tu
svargāpavargadharmaśca bhavadbhir na nirīkṣitam
prājāpatyām imāṃ dṛṣṭvā māṃ yathā prākṛtāḥ striyaḥ
bhavantaḥ strībalaṃ me'dya paśyantu divi devatāḥ
mariṣyati na me bhartā hyādityo nodayiṣyati
andhakāraṃ jagatsarvaṃ kṣīyate nādya śarvarī
evamukte tayā vākye stambhite 'rke tamomayam
na ca prajāyate sarvaṃ nirvaṣaṭkārasatkriyam
svāhākāraḥ svadhākāraḥ pañcayajñavidhirnahi
snānaṃ dānaṃ japo nāsti sandhyālopavyatikramaḥ
ṣaṇmāsaṃ ca tadā pārtha luptapiṇḍodakakriyam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śāṇḍilīṛṣisaṃvādavarṇanaṃ nāmaikasaptatyuttaraśatatamo 'dhyāyaḥ
śrīmārkaṇḍeya uvāca
atha te ṛṣayaḥ sarve devāścendrapurogamāḥ
māṇḍavyasyāśrame puṇye samīyurnarmadātaṭe
śaṅkhadundubhinādena dīpikājvalanena ca
apsarogītanādena nṛtyantyo vārayoṣitaḥ
kathānakaiḥ stuvatyanye tasya śūlāgradhāriṇaḥ
aṣṭāśītisahasrāṇi snātakānāṃ tapasvinām
samāje tridaśaiḥ sārddhaṃ tatra te ca didṛkṣayā
brahmaviṣṇumaheśānāstatra harṣātsamāgatāḥ
mātaro mallikādyāśca kṣetrapālā vināyakāḥ
dikpālā lokapālāśca gaṅgādyāśca saridvarāḥ
ṛṣidevasamāje tu nityaṃ harṣapramodane
tatra rājā samāyātaḥ paurajānapadaiḥ saha
dṛṣṭvā kautūhalaṃ tatra vyākulīkṛtamānasam
vitrastamanaso bhūtvā bhayātsarve samāsthitāḥ
tasminsamāgame divye brahmaviṣṇvīśamabruvan
bho māṇḍavya mahāsattva varadāste 'maraiḥ saha
anekakaṣṭatapasā tava siddhirbhaviṣyati
prārthayasva yathākāmaṃ yaste manasi rocate
anādityamayaṃ lokaṃ nirvaṣaṭkāramākulam
naṣṭadharmaṃ vijānīhi prakṛtisthaṃ kuruṣva ca
anugrahaṃ tu śāṇḍilyāḥ prārthayāma dvijottama
eṣa te kaṣṭado rājā samāyātastavāgrataḥ
saṃbhūṣayasva viprarṣe janaṃ devāsuraṃ gaṇam
māṇḍavya uvāca
yadi prasannā me devāḥ samāyātāḥ suraiḥ saha
trikālamatra tīrthe ca sthātavyam ṛṣibhiḥ saha
bhavatāṃ tu prasādena rujā me śāmyatāṃ sadā
evamastviti deveśā yāvajjalpanti pāṇḍava
tāvadrakṣo gṛhītvā 'gre kanyāṃ kāmapramodinīm
uvāca bhagavañchāpaṃ purā dattvorvaśī mama
yadā kanyāṃ hare rakṣaḥśāpāntaste bhaviṣyati
tena me garhitaṃ karma śāpenākṛtabuddhinā
kṣantavyam iti coktvā ca gataścādarśanaṃ punaḥ
gate caiva tu sā kanyā dṛṣṭvā padmadalekṣaṇā
mantrayitvā suraiḥ sarvair dattā māṇḍavyadhīmate
tāṃ vajraśūlikāṃ plāvya pavitrair narmadodakaiḥ
māṇḍavyam ṛṣimuttārya jayaśabdādimaṅgalaiḥ
vivāhayitvā tāṃ kanyāṃ māṇḍavyarṣipuṃgavaḥ
abhivādya ca tān sarvān dānasanmānagauravaiḥ
atha rājā samīpastho ratnaiśca vividhairapi
dhigvādairninditaḥ sarvaistairjanairbhūṣitaḥ punaḥ
rājñā ca brāhmaṇāḥ sarve bhūṣaṇācchādanāśanaiḥ
suvarṇakoṭidānena tuṣṭānkṛtvā kṣamāpitāḥ
vṛtte vivāha āhūya śāṇḍilīṃ tāmathābravīt
mānayasva imān viprān mocayasva divākaram
apahṛtya tamo yena kṛpā sadyaḥ pravartate
ṛṣīṇāṃ vacanaṃ śrutvā śāṇḍilī duḥkhitābravīt
udite 'rke tu me bhartā mṛtyuṃ yāsyati bho dvijāḥ
taṃ kathaṃ mocayāmīha hyātmano 'niṣṭasiddhaye
kriyāpravartanāc cādya kiṃ kāryaṃ me maharṣayaḥ
niḥpuṃsī strī hyanāthāhaṃ bhavāmi bhavato matam
tiṣṭha tvamandhakāre tu necchāmi raviṇodayam
tena vākyena te sarve devāsuramaharṣayaḥ
śiraḥsaṃcālanāḥ sarve sādhu sādhviti cābruvan
pativrate mahābhāge śṛṇu vākyaṃ tapodhane
manyase yadi naḥ sarvānkuruṣva vacanaṃ ca yat
śāṇḍilyuvāca
yena me na maredbhartā yena satyaṃ muner vacaḥ
tatkurudhvaṃ vicāryāśu yena saṃvardhate sukham
tasyāstadvacanaṃ śrutvā svapnāvasthākṛto hṛṣiḥ
antarhito muhūrtaṃ ca śāṇḍilyāśca prapaśya tām
punarādāya te sarve kṛtvā nirvraṇasattanum snāpito narmadātoye śāṇḍilyāyai samarpitaḥ
tataḥ sā hṛṣṭamanasā patiṃ dṛṣṭvā tu taijasam
praṇamya tān ṛṣīn devān vimalārkaṃ jagatkṛtam
kriyāpravartitāḥ sarve devagandharvamānuṣāḥ
hṛṣṭatuṣṭā gatāḥ sarve svamāśramapadaṃ mahat
pativratā svabhartrā sā māsamevāśrame sthitā
māṇḍavyenāpyanujñātā yayau natvā svamāśramam
gateṣu teṣu sarveṣu sthāpayāmāsa cācyutam
māṇḍavyeśvaranāmānaṃ nārāyaṇa iti smṛtam
divyaṃ varṣasahasraṃ tu pūjayāmāsa bhārata
gato 'sāvṛṣisaṅghaiśca sahito 'maraparvatam
tapastapantau tau tatra hyadyāpi kila bhārata
bhrātarau saṃyatātmānau dhyāyataḥ paramaṃ padam
tatra tīrthe tu yaḥ snātvā tarpayet pitṛdevatāḥ
pitarastasya tṛpyanti piṇḍadānāddaśābdikam
devagṛhe tu pakṣādau yaḥ karoti vilepanam
godānaśatasāhasre datte bhavati yatphalam
upalepanena dviguṇamarcane tu caturguṇam
dīpaprajvalane puṇyamaṣṭadhā parikīrtitam
divyanetradharo bhūtvā trailokye sacarācare
dadhnā madhughṛtairdevaṃ payasā narmadodakaiḥ
snapanaṃ ye prakurvanti puṣpamālāvilepanaiḥ
ye 'rcayanti virūpākṣaṃ devaṃ nārāyaṇaṃ harim
te 'pi divyavimānena krīḍante kalpasaṃkhyayā
dīpāṣṭakaṃ tu yaḥ kuryād aṣṭamīṃ ca caturdaśīm
ekādaśyāṃ tu kṛṣṇasya na paśyanti yamaṃ tu te
phalairnānāvidhaiḥ śubhrair yaḥ kuryāl liṅgapūraṇam
te 'pi yānti vimānena siddhacāraṇasevitāḥ
ghaṇṭā caiva patākā ca vimāne puṣpamālikā
vāditrāṇi yathārhāṇi prānte ca gacchate śivam
devālayaṃ tu yaḥ kuryād vaiṣṇavaṃ māṇḍaveśvaram
svarge vasati dharmātmā yāvadābhūtasamplavam
māṇḍavyanārāyaṇākhye viprān bhojayate 'grataḥ
ekasmin bhojite vipre koṭir bhavati bhojitā
āśvine māsi samprāpte śuklapakṣe caturdaśīm
kṛtopavāsaniyamo rātrau jāgaraṇena ca
dīpamālāṃ caturdikṣu pūjāṃ kṛtvā tu śaktitaḥ
nārī vā puruṣo vāpi nṛtyagītapravādanaiḥ
prabhāte vimale sūrye snānādikavidhiṃ nṛpa
abhinirvartya maunena paśyate devamīdṛśam
sarvapāpavinirmukto rudraloke mahīyate
athavā mārgaśīrṣe ca caitravaiśākhayorapi
śrāvaṇe vā mahārāja sarvakāle 'thavāpi ca
śivarātrisamaṃ puṇyam ityevaṃ śivabhāṣitam
vājapeyāśvamedhābhyāṃ phalaṃ bhavati nānyathā
durbhagā duḥkhitā vandhyā daridrā ca mṛtaprajā
snāti rudraghaṭairyā strī sarvānkāmānavāpnuyāt
kṛmikīṭapataṅgāśca tasmiṃstīrthe tu ye mṛtāḥ
svargaṃ prayānti te sarve divyarūpadharā nṛpa
anāśake jale 'gnau tu ye mṛtā vyādhipīḍitāḥ
anivartikā gatis teṣāṃ rudraloke hyasaṃśayam
nityaṃ namati yo rāja śivanārāyaṇāvubhau
godānaphalamāpnoti tasya tīrthaprabhāvataḥ
devālaye tu rājendra yaśca kuryāt pradakṣiṇām
pradakṣiṇīkṛtā tena sasāgaradharā dharā
sārddhaṃ śataṃ ca tīrthāni mallikābhavanād bahiḥ
tasya tīrthapramāṇaṃ tu vistaraṃ rājasattama
sūtreṇa veṣṭayet kṣetramathavā śivamandiram
athavā śivaliṅgaṃ ca tasya puṇyaphalaṃ śṛṇu
jambūdvīpaśca kṛtasnaśca śālmalī kuśakrauñcakau
śākapuṣkaragomedaiḥ saptadvīpā vasuṃdharā
bhūṣitā tena rājendra saśailavanakānanā
revāyāṃ dakṣiṇe bhāge śivakṣetrātsamīpataḥ
devakhātaṃ mahāpuṇyaṃ nirmitaṃ tridaśairapi
tasmin yaḥ kurute snānaṃ mucyate sarvapātakaiḥ
pūrṇimāyāmamāvasyāṃ vyatīpāte 'rkasaṃkrame
śrāddhaṃ ca saṃgrahe kuryātsa gacchet paramāṃ gatim
devakhāte trayo devā brahmaviṣṇumaheśvarāḥ
tiṣṭhanti ṛṣibhiḥ sārddhaṃ pitṛdevagaṇaiḥ saha
tatra tīrthe 'śvine māsi caturdaśyāṃ viśeṣataḥ
vāyumārge sthitaḥ śakrastiṣṭhate daivataiḥ saha
pṛthivyāṃ yāni tīrthāni saritaḥ sāgarāstathā
viṃśati tāni sarvāṇi devakhāte dinadvayam
gayāśire ca yatpuṇyaṃ prayāge makarakaṇṭake
prayāge somatīrthe ca tatpuṇyaṃ māṇḍaveśvare
paṭṭabandhena yatpuṇyaṃ mātrāyāṃ lakuleśvare
āśvinyāmaśvinīyoge tatpuṇyaṃ māṇḍaveśvare
ujjayinyāṃ mahākāle vārāṇasyāṃ tripuṣkare
saṃnihatyāṃ ravigraste māṇḍavyākhye sanātanam
iti jñātvā mahārāja sarvatīrtheṣu cottamam
pitṝndevān samabhyarcya snānadānādipūjanaiḥ
caturdaśyāṃ nirāhāraḥ sthito bhūtvā śucivrataḥ
pūjayet parayā bhaktyā rātrau jāgaraṇe śivam
snānaiśca vividhairdevaṃ puṣpāgaruvilepanaiḥ
prabhāte paurṇamāsyāṃ tu snānādividhitarpaṇaiḥ
śrāddhena havyakavyena śivapūjārcanena ca
agniṣṭomādiyajñaiśca vidhivaccāptadakṣiṇaiḥ
dhautapāpo viśuddhātmā phalate phalamuttamam
gosahasrapradānena dattaṃ bhavati bhārata
snānādyair vidhivat tatra taddine śivasannidhau
hiraṇyaṃ vṛṣabhaṃ dhenuṃ bhūmiṃ gomithunaṃ hayam
śivamuddiśya vai vastrayugme dadyāt surūpiṇe
pādukopānahau chatraṃ bhājanaṃ raktavāsasī
homaṃ jāpyaṃ tathā dānamakṣayaṃ sarvameva tat
ṛcamekāṃ tu ṛgvede yajurvede yajustathā
sāmaikaṃ sāmavede tu japed devāgrasaṃsthitaḥ
samyagvedaphalaṃ tasya bhavedvai nātra saṃśayaḥ
gāyatrījāpyamātras tu vedatrayaphalaṃ labhet
kulakoṭiśataṃ sāgraṃ labhate tu śivārcanāt
snāne dāne tathā śrāddhe jāgare gītavādite
anivartikā gatistasya śivalokātkadācana
kālena mahatāviṣṭo martyaloke samāviśet
rājā bhavati medhāvī sarvavyādhivivarjitaḥ
jīvedvarṣaśataṃ sāgraṃ putrapautradhanānvitaḥ
tacca tīrthaṃ punaḥ smṛtvā līyamāno maheśvare
upāste yastu vai sandhyāṃ tasmiṃstīrthe ca parvaṇi
sāṅgopāṅgaiś caturvedair labhate phalamuttamam
tatra sarvaṃ śivakṣetrāccharapātaṃ samantataḥ
na saṃcared bhayodvignā brahmahatyā narādhipa
yatra tatra sthito vṛkṣān paśyate tīrthatatparaḥ
vividhaiḥ pātakair mukto mucyate nātra saṃśayaḥ
śvabhrī tatra mahārāja jalamadhye pradṛśyate
kathānikā purāṇoktā vānarī tīrthasevanāt
tatra kūpo mahārāja tiṣṭhate devanirmitaḥ
śivasya paścime bhāge śivakṣetramanuttamam
vṛṣotsargaṃ tu yaḥ kuryāttasmiṃstīrthe narādhipa
krīḍanti pitarastasya svargaloke yadṛcchayā
agamyāgamane pāpam ayājyayājane kṛte
steyācca brahmagohatyāgurughātācca pātakam
tatsarvaṃ naśyate pāpaṃ vṛṣotsarge kṛte tu vai
māṇḍavyatīrthamāhātmyaṃ yaḥ śṛṇoti samādhinā
mucyate sarvapāpebhyo nātra kāryā vicāraṇā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye māṇḍavyatīrthamāhātmyavarṇanaṃ nāma dvisaptatyadhikaśatatamo 'dhyāyaḥ
śrīmārkaṇḍeya uvāca
tato gacchettu rājendra tīrthaṃ paramaśobhanam
narmadādakṣiṇe kūle sarvapāpapraṇāśanam
siddheśvaramiti khyātaṃ mahāpātakanāśanam
yatra śuddhiṃ parāṃ prāpto devadevo maheśvaraḥ
purā hatyāyutaḥ pārtha devadevas triśūladhṛk
purā pañcaśirā āsīdbrahmā lokapitāmahaḥ
tenānṛtaṃ vacaścoktaṃ kasmiṃścitkāraṇāntare
tacchrutvā sahasā tasmai cukopa parameśvaraḥ
chedayāmāsa bhagavānmūrdhānaṃ karajaistadā
tasya tatkarasaṃlagnaṃ cyavate na kadācana
tato hi devadeveśaḥ paryaṭan pṛthivīmimām
tato vārāṇasīṃ prāptastasyāṃ tadapatacchiraḥ
patite tu kapāle ca brahmahatyā na muñcati
tatastu sāgare gatvā pūrve ca dakṣiṇe tathā
paścime cottare pārtha devadevo maheśvaraḥ
paryaṭansarvatīrtheṣu brahmahatyā na muñcati
narmadādakṣiṇe kūle sutīrthaṃ prāptavān prabhuḥ
kulakoṭiṃ samāsādya prārthayāmāsa cātmavān
prāyaścittaṃ tataḥ kṛtvā babhūva gatakalmaṣaḥ
tato niṣkalmaṣo jāto devadevo maheśvaraḥ
hatvā surebhyastatsthānaṃ tataścāntardadhe prabhuḥ
tadāprabhṛti tattīrthaṃ śuddharudreti kīrtitam
vikhyātaṃ triṣu loke brahmahatyāharaṃ param
māse māse site pakṣe 'māvāsyāyāṃ yudhiṣṭhira
snātvā tatra vidhānena tarpayet pitṛdevatāḥ
dadyāt piṇḍaṃ pitṝṇāṃ tu bhāvitenāntarātmanā
tasya te dvādaśābdāni sutṛptāḥ pitaro nṛpa
gandhadhūpapradīpādyairabhyarcya parameśvaram
śuddheśvarābhidhānaṃ tu śivaloke mahīyate
etatte kathitaṃ rājañchuddharudram anuttamam
mayā śrutaṃ yathā devasakāśācchūlapāṇinaḥ
mucyate sarvapāpebhyo rudralokaṃ sa gacchati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śuddheśvaratīrthamāhātmyavarṇanaṃ nāma trisaptatyuttaraśatatamo 'dhyāyaḥ
śrīmārkaṇḍeya uvāca
gopeśvaraṃ tato gaccheduttare narmadātaṭe
yatra snānena caikena mucyante pātakair narāḥ
tatra tīrthe tu yaḥ snātvā kurute prāṇasaṃkṣayam
barhiyuktena yānena sa gacchecchivamandire
krīḍitvā suciraṃ kālaṃ śivaloke narādhipa
iha mānuṣyatāṃ prāpya rājā bhavati vīryavān
hastyaśvarathasampanno dāsīdāsasamanvitaḥ
pūjyamāno narendraiśca jīvedvarṣaśataṃ naraḥ
samprāpte kārttike māsi navamyāṃ śuklapakṣataḥ
sopavāsaḥ śucirbhūtvā dīpakāṃstatra dāpayet
gandhapuṣpaiḥ samabhyarcya rātrau kurvīta jāgaram
tasya yatphalamuddiṣṭaṃ tacchṛṇuṣva narādhipa
yāvatpuṇyaṃ phalaṃ saṃkhyā dīpakānāṃ tathaiva ca
tāvadyugasahasrāṇi śivaloke mahīyate
tasmiṃstīrthe tu rājendra liṅgapūraṇakaṃ vidhim
tathaiva padmakaiścaiva dadhibhaktaistathaiva ca
yastu kuryān naraśreṣṭha tasya puṇyaphalaṃ śṛṇu
yāvanti tilasaṃkhyāni dadhibhaktaṃ tathaiva ca
padmasaṃkhyā śive loke modate kālamīpsitam
tasmiṃstīrthe tu rājendra yatkiṃcid dīyate nṛpa
sarvaṃ koṭiguṇaṃ tasya saṃkhyātuṃ vā na śakyate
evaṃ te kathitaṃ sarvaṃ sarvatīrthamanuttamam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe gopeśvaratīrthamāhātmyavarṇanaṃ nāma catuḥsaptatyuttaraśatatamo 'dhyāyaḥ
śrīmārkaṇḍeya uvāca
uttare narmadākūle bhṛgukṣetrasya madhyataḥ
kapileśvaraṃ tu vikhyātaṃ viśeṣātpāpanāśanam
yo 'sau sanātano devaḥ purāṇe paripaṭhyate
vāsudevo jagannāthaḥ kapilatvamupāgataḥ
pātālaṃ sutalaṃ nāma tasyaiva nitalaṃ hyadhaḥ
gabhastigaṃ ca tasyādho hyandhatāmisrameva ca
pātālaṃ saptamaṃ yacca hyadhastātsaṃsthitaṃ mahat
vasate tatra vai devaḥ purāṇaḥ parameśvaraḥ
sa brahmā sa mahādevaḥ sa devo garuḍadhvajaḥ
pūjyamānaḥ suraiḥ siddhais tiṣṭhate brahmavādibhiḥ
vasatas tasya rājendra kapilasya jagadguroḥ
vināśaṃ cāgrataḥ prāptāḥ kṣaṇena sagarātmajāḥ
bhasmībhūtāṃstu tāndṛṣṭvā kapilo munisattamaḥ
jagāma paramaṃ śokaṃ cintyamāno 'tha kilbiṣam
sarvasaṅgaparityāge citte nirviṣayīkṛte
ayuktaṃ ṣaṣṭisahasrāṇāṃ kartaṃ mama vināśanam
kṛtasya karaṇaṃ nāsti tasmātpāpavināśanam
gatvā tu kāpilaṃ tīrthaṃ mocayāmyaghamātmanaḥ
pātālaṃ tu tato muktvā kapilo munisattamaḥ
tapaścacāra sumahannarmadātaṭamāsthitaḥ
vratopavāsairvividhaiḥ snānadānajapādikaiḥ
paraṃ nirvāṇamāpannaḥ pūjayanrudramavyayam
tatra tīrthe tu yaḥ snātvā pūjayet parameśvaram
gosahasraphalaṃ tasya labhate nātra saṃśayaḥ
jyeṣṭhamāse tu samprāpte śuklapakṣe caturdaśī
tatra snātvā vidhānena bhaktyā dānaṃ prayacchati
pātrabhūtāya viprāya svalpaṃ vā yadi vā bahu
akṣayaṃ tatphalaṃ proktaṃ śivena parameṣṭhinā
aṅgārakadine prāpte caturthyāṃ navamīṣu ca
snānaṃ karoti puruṣo bhaktyopoṣya varāṅganā
rūpamaiśvaryamatulaṃ saubhāgyaṃ saṃtatiṃ parām
labhate saptajanmāni nityaṃ nityaṃ punaḥ punaḥ
paurṇamāsyāmamāvāsyāṃ snātvā piṇḍaṃ prayacchati
tasya te dvādaśābdāni tṛptā yānti surālayam
tatra tīrthe tu yo bhaktyā dadyāddīpaṃ suśobhanam
jāyate tasya rājendra mahādīptiḥ śārīrajā
tatra tīrthe mṛtānāṃ tu jantūnāṃ sarvadā kila
anivartikā bhavetteṣāṃ gatistu śivamandirāt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kapileśvaratīrthamāhātmyavarṇanaṃ nāma pañcasaptādhikaśatatamo 'dhyāyaḥ
śrīmārkaṇḍeya uvāca
tato gacchenmahīpāla piṅgalāvartamuttamam
tīrthaṃ sarvaguṇopetaṃ kāmikaṃ bhuvi durlabham
vācikaṃ mānasaṃ pāpaṃ karmajaṃ yatpurā kṛtam
piṅgaleśvaramāsādya tatsarvaṃ vilayaṃ vrajet
tatra snānaṃ ca dānaṃ ca devakhāte kṛtaṃ nṛpa
akṣayaṃ tadbhavetsarvamityevaṃ śaṅkaro 'bravīt
pṛthivyāṃ sarvatīrtheṣu samuddhṛtya śubhodakam
muktaṃ tatra suraiḥ khātvā devakhātaṃ tato 'bhavat
yudhiṣṭhira uvāca
kathaṃ tu devakhātaṃ tatsaṃjātaṃ dvijasattama
surāḥ sarve kathaṃ tatra mumucur vāri tīrthajam
sarvaṃ kathaya me vipra śravaṇe lampaṭaṃ manaḥ
śrīmārkaṇḍeya uvāca
yadā tu śūlaśuddhyarthaṃ rudro devagaṇaiḥ saha
babhrāma pṛthivīṃ sarvāṃ kamaṇḍaludharaḥ śubhām
prabhāsādyeṣu tīrtheṣu snānaṃ cakruḥ surāstadā
sarvatīrthotthitaṃ toyaṃ pātre vai nihitaṃ tu taiḥ
śūlabhedamanuprāpya śūlaṃ śuddhaṃ tu śūlinaḥ
tatrotthamudakaṃ gṛhya āgatā bhṛgukacchake
tatrāpaśyaṃstato hyagniṃ ca piṅgalākṣaṃ ca rogiṇam
tapasyugre vyavasitaṃ dhyāyamānaṃ maheśvaram
havirbhāgaistu viprāṇāṃ rājñāṃ caivāmayāvinām
dṛṣṭvā tu bahurogārtamagniṃ devamukhaṃ surāḥ
prāhuste sahitā devaṃ śaṅkaraṃ lokaśaṅkaram
devā ūcuḥ
prasādaḥ kriyatāṃ śambho piṅgalasyāmayāvinaḥ
yathā hi nīrujaḥ kāyo haviṣāṃ grahaṇakṣamaḥ
punarbhavati piṅgastu tathā kuru maheśvara
īśvara uvāca
bhobhoḥ surā hi tapasā tuṣṭo 'haṃ vo viśeṣataḥ
vacanācca viśeṣeṇa dadāmyabhimataṃ varam
piṅgala uvāca
yadi tuṣṭo 'si deveśa dīyate deva cepsitam
candrādityau ca nayane kṛtvātra kalayā sthitaḥ
tathā punarnavaḥ kāyo bhavedvai mama śaṅkara
tathā kuru virūpākṣa namastubhyaṃ punaḥ punaḥ
mārkaṇḍeya uvāca
tataḥ sa bhagavāñchambhur mūrtimādityarūpiṇīm
kṛtvā tu tasya tadrogam apānudata śaṅkaraḥ
tataḥ punarnavībhūtaḥ punaḥ provāca śaṅkaram
atraiva sthīyatāṃ śambho tathaiva bhāskaraḥ svayam
prāṇināmupakārāya rogāṇāmupaśāntaye
pāpānāṃ dhvaṃsanārthāya śreyasāṃ caiva vṛddhaye
evamuktastu bhagavānpiṅgalena mahātmanā
avatāraṃ ca kṛtavān gīrvāṇān idam abravīt
īśvara uvāca
muñcadhvamudakaṃ devāstīrthebhyo yatsamāhṛtam
mama cottarataḥ kṛtvā khātaṃ devamayaṃ śubham
tatra nikṣipyatāṃ vāri sarvarogavināśanam
sarvapāpaharaṃ divyaṃ sarvairapi surādibhiḥ
evamuktāḥ surāḥ sarve khātaṃ kṛtvā tathottare
vayastriṃśatkoṭigaṇairmuktaṃ tattīrthajaṃ jalam
procuste sahitāḥ sarve virūpākṣapurogamāḥ
yaḥ kaściddevakhāte 'sminmṛdālambhanapūrvakam
snānaṃ kṛtvā ravidine saṃsnāya narmadājale
śrāddhaṃ kṛtvā pitṛbhyo vai dānaṃ dattvā svaśaktitaḥ
pūjayiṣyati piṅgeśaṃ tasya vāsastriviṣṭape
bhaviṣyati surairuktaṃ śṛṇoti sakalaṃ jagat
āmayā bhuvi martyānāṃ kṣayarogavicarcikāḥ
vyādhayo vikṛtākārāḥ kāsaśvāsajvarodbhavāḥ
ekadvitricaturthāhā ye jvarā bhūtasambhavāḥ
ye cānye vikṛtā doṣā dadruśca kāmalaṃ tathā
dinaiste saptabhiryānti nāśaṃ snānair raverdine
śatabhedaprabhinnā ye kuṣṭhā bahuvidhās tathā
śatamādityavārāṇāṃ snāyādaṣṭottaraṃ tu yaḥ
sampūjya śaṅkaraṃ dadyāttilapātraṃ dvijātaye
naśyanti tasya kuṣṭhāni garuḍeneva pannagāḥ
evamuktvā gatāḥ sarve tridaśāstridaśālayam
mārkaṇḍeya uvāca
nadīṣu devakhāteṣu taḍāgeṣu saritsu ca
snānaṃ samācarennityaṃ naraḥ pāpaiḥ pramucyate
ṣaṣṭitīrthasahasreṣu ṣaṣṭitīrthaśateṣu ca
yatphalaṃ snānadāneṣu devakhāte tato 'dhikam
devakhāteṣu yaḥ snātvā tarpayitvā pitṝnnṛpa
pūjayed devadeveśaṃ piṅgaleśvaramuttamam
so 'śvamedhasya yajñasya vājapeyasya bhārata
dvayoḥ puṇyamavāpnoti nātra kāryā vicāraṇā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe piṅgaleśvaratīrthamāhātmyavarṇanaṃ nāma ṣaṭsaptatyuttaraśatatamo 'dhyāyaḥ
śrīmārkaṇḍeya uvāca
bhūtīśvaraṃ tato gacchetsarvatīrtheṣvanuttamam
darśanād eva rājendra yasya pāpaṃ praṇaśyati
tatra sthāne purā pārtha devadevena śūlinā
uddhūlanaṃ kṛtaṃ gātre tena bhūtīśvaraṃ tu tat
puṣye vā janmanakṣatre amāvāsyāṃ viśeṣataḥ
bhūtīśvare naraḥ snātvā kulakoṭiṃ samuddharet
tatra sthāne tu yo bhaktyā kurute hyaṅgaguṇṭhanam
tasya yatphalamuddiṣṭaṃ tacchṛṇuṣva narādhipa
yāvanto bhūtikaṇikā gātre lagnāḥ śivālaye
tāvadvarṣasahasrāṇi śivaloke mahīyate
sarveṣāmeva snānānāṃ bhasmasnānaṃ paraṃ smṛtam
purāṇair ṛṣibhiḥ proktaṃ sarvaśāstreṣvanuttamam
ekakālaṃ dvikālaṃ vā trikālaṃ cāpi yaḥ sadā
snānaṃ karoti cāgneyaṃ pāpaṃ tasya praṇaśyati
divyasnānādvaraṃ snānaṃ vāyavyaṃ bharatarṣabha
vāyavyāduttamaṃ brāhmyaṃ varaṃ brāhmyāt tu vāruṇam
āgneyaṃ vāruṇācchreṣṭhaṃ yasmāduktaṃ svayambhuvā
tasmātsarvaprayatnena hyāgneyaṃ snānam ācaret
yudhiṣṭhira uvāca
āgneyaṃ vāruṇaṃ brāhmyaṃ vāyavyaṃ divyameva ca
kimuktaṃ śrotum icchāmi paraṃ kautūhalaṃ hi me
mārkaṇḍeya uvāca
āgneyaṃ bhasmanā snānamavagāhya ca vāruṇam
āpohiṣṭheti ca brāhmyaṃ vāyavyaṃ gorajaḥ smṛtam
sūrye dṛṣṭe tu yatsnānaṃ gaṅgātoyena tatsamam
tatsnānaṃ pañcamaṃ proktaṃ divyaṃ pāṇḍavasattama
tasmātsarvaprayatnena snātvā bhūtīśvare tu yaḥ
pūjayed devamīśānaṃ sa bāhyābhyantaraḥ śuciḥ
tatra sthāne tu ye nityaṃ dhyāyanti paramaṃ padam
sūkṣmaṃ cātīndriyaṃ nityaṃ te dhanyā nātra saṃśayaḥ
muktitīrthaṃ tu tattīrthaṃ sarvatīrtheṣvanuttamam
darśanādeva yasyaiva pāpaṃ yāti mahatkṣayam
jāyate pūjayā rājyaṃ tatra stutvā maheśvaram
japena pāpasaṃśuddhirdhyānenānantyamaśnute
oṃ jyotiḥ svarūpam anādimadhyam anutpādyamānam anucāryamāṇākṣaram
sarvabhūtasthitaṃ śivaṃ sarvayogeśvaraṃ sarvalokeśvaraṃ mohaśokahīnaṃ mahājñānagamyam
tatra tīrthe tu yo gatvā snānaṃ kuryānnareśvara
aśvamedhasya yajñasya phalaṃ prāpnoti mānavaḥ
evambhūtaṃ na jānanti mokṣāpekṣaṇikā narāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe bhūtīśvaratīrthamāhātmyavarṇanaṃ nāma saptasaptatyadhikaśatatamo 'dhyāyaḥ
śrīmārkaṇḍeya uvāca
tato gacchettu rājendra gaṅgāvāhakamuttamam
narmadāyāṃ mahāpuṇyaṃ bhṛgutīrthasamīpataḥ
tatra gaṅgā mahāpuṇyā cacāra vipulaṃ tapaḥ
purā varṣaśataṃ sāgraṃ paramaṃ vratamāsthitā
dhyātvā devaṃ jagadyoniṃ nārāyaṇamakalmaṣam
ātmānaṃ paramaṃ dhāma saritsā jagatīpate
tato janārdano deva āgatyedamuvāca ha
viṣṇuruvāca
tapasā tava tuṣṭo 'haṃ matpādāmbujasambhave
mattaḥ kimicchase devi brūhi kiṃ karavāṇi te
gaṅgovāca
tvatpādakamalādbhraṣṭā gaṅgā sahacarā vibho
yadṛcchayā trilokeśa vandyamānā divaukasaiḥ
nṛpo bhagīrathas tasmāt tapaḥ kṛtvā suduṣkaram
samārādhya jagannāthaṃ śaṅkaraṃ lokaśaṅkaram
avatārayāmāsa hi māṃ pṛthivyāṃ dharaṇīdhara
mayā vai yuvayor vākyādavatāraḥ kṛto bhuvi
vaiṣṇavīmiti māṃ matvā janaḥ sarvāpluto mayi
ye vai brahmaṇo loke ye ca vai gurutalpagāḥ
tyāginaḥ pitṛmātṛbhyāṃ ye ca svarṇaharā narāḥ
goghnā ye manujā loke tathā ye prāṇihiṃsakāḥ
agamyāgāmino ye ca hyabhakṣyasya ca bhakṣakāḥ
ye cānṛtapravaktāro ye ca viśvāsaghātakāḥ
devabrāhmaṇavittānāṃ hartāro ye narādhamāḥ
devabrahmagurustrīṇāṃ ye ca nindākarā narāḥ
brahmaśāpapradagdhā ye ye caivātmahano dvijāḥ
bhraṣṭānaśanasaṃnyāsaniyatavratacāriṇaḥ
tathaivāpeyapeyāśca ye ca svagurunindakāḥ
niṣedhakā ye dānānāṃ pātradānaparāṅmukhāḥ
ṛtughnā ye svapatnīnāṃ pitroḥ sehaparā na hi
bāndhaveṣu ca dīneṣu karuṇā yasya nāsti vai
kṣetrasetuvibhedī ca pūrvamārgapralopakaḥ
nāstikaḥ śāstrahīnastu vipraḥ sandhyāvivarjitaḥ
ahutāśī hyasaṃtuṣṭaḥ sarvāśī sarvavikrayī
kadaryā nāstikāḥ krūrāḥ kṛtaghnā ye dvijāyaḥ
paiśunyā rasavikreyāḥ sarvakālavinākṛtāḥ
svagotrāṃ paragotrāṃ vā ye bhuñjanti dvijādhamāḥ
te māṃ prāpya vimucyante pāpasaṅghaiḥ susaṃcitaiḥ
tatpāpakṣārataptāyā na śarma mama vidyate
tathā kuru jagannātha yathāhaṃ śarma cāpnuyām
evamuktastu deveśastuṣṭaḥ provāca jāhnavīm
viṣṇuruvāca
ahamatra vasiṣyāmi gaṅgādharasahāyavān
praviśasva sadā revāṃ tvamatraiva ca mūrtinā
mama pādatalaṃ prāpya vaha tripathagāmini
yadā bahūdakakāle narmadājalasaṃbhṛtā
prāvṛṭkālaṃ samāsādya bhaviṣyati jalākulā
plāvyobhayataṭaṃ devī prāpya māmuttarasthitam
plāvayiṣyati toyena yadā śaṅkhaṃ kare sthitam
tadā parvaśatodyuktaṃ vaiṣṇavaṃ parvasaṃjñitam
na tena sadṛśaṃ kiṃcidvyatīpātādisaṃkramam
ayane dve ca na tathā puṇyātpuṇyataraṃ yathā
tasminparvaṇi deveśi śaṅkhaṃ saṃspṛśya mānavaḥ
snānamācarate toye miśre gāṅgeyanārmade
puṇyaṃ tvaśeṣapuṇyānāṃ maṅgalānāṃ ca maṅgalam
viṣṇunā vidhṛto yena tasmācchāntiḥ pracakrame
tatrāntaṃ pāpasaṅghasya dhruvamāpnoti mānavaḥ
śaṅkhoddhāre naraḥ snātvā tarpayet pitṛdevatāḥ
tṛptāste dvādaśābdāni siddhiṃ ca sārvakāmikīm
gaṅgāvahe tu yaḥ śrāddhaṃ śaṅkhoddhāre pradāsyati
tena piṇḍapradānena nṛtyanti pitarastathā
śaṅkhoddhāre naraḥ snātvā pūjayed balakeśavau
rātrau jāgaraṇaṃ kṛtvā śuddho bhavati jāhnavi
yattvaṃ lokakṛtaṃ karma manyase bhuvi duḥsaham
tasminparvaṇi tatsarvaṃ tatra snātvā vyapohaya
evamuktvā naraśreṣṭha viṣṇuścāntaradhīyata
tadāprabhṛti tattīrthaṃ gaṅgāvāhakamuttamam
brahmādyairṛṣibhistāta pāramparyakramāgataiḥ
tatra tīrthe tu yaḥ snātvā bhaktibhāvena bhārata
gaṅgātīrthe tu sa snātaḥ samasteṣu na saṃśayaḥ
tatra tīrthe mṛtānāṃ tu narāṇāṃ bhāvitātmanām
anivartikā gatisteṣāṃ viṣṇulokātkadācana
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe gaṅgāvahakatīrthamāhātmyavarṇanaṃ nāmāṣṭasaptatyuttaraśatatamo 'dhyāyaḥ
mārkaṇḍeya uvāca
tato gacchettu rājendra gautameśvaramuttamam
sarvapāpaharaṃ tīrthaṃ triṣu lokeṣu viśrutam
gautamena tapastaptaṃ tatra tīrthe yudhiṣṭhira
divyaṃ varṣasahasraṃ tu tatastuṣṭo maheśvaraḥ
praṇamya śirasā tatra sthāpitaḥ parameśvaraḥ
sthāpito gautameneśo gautameśvara ucyate
tatra devaiśca gandharvair ṛṣibhiḥ pitṛdaivataiḥ
samprāptā hyuttamā siddhir ārādhya parameśvaram
tatra tīrthe tu yaḥ snātvā pūjayet pitṛdevatāḥ
pūjayet paramīśānaṃ sarvapāpaiḥ pramucyate
bahavastanna jānanti viṣṇumāyāvimohitāḥ
tatra saṃnihitaṃ devaṃ śūlapāṇiṃ maheśvaram
brahmacārī tu yo bhūtvā tatra tīrthe nareśvara
snātvārcayen mahādevaṃ so 'śvamedhaphalaṃ labhet
brahmacārī tu yo bhūtvā tarpayet pitṛdevatāḥ
pūjayet paramīśānaṃ sarvapāpaiḥ pramucyate
tatra tīrthe tu yo dānaṃ bhaktyā dadyād dvijātaye
tadakṣayaphalaṃ sarvaṃ nātra kāryā vicāraṇā
māse cāśvayuje rājan kṛṣṇapakṣe caturdaśīm
snātvā tatra vidhānena dīpakānāṃ śataṃ dadet
pūjayitvā mahādevaṃ gandhapuṣpādibhir naraḥ
mucyate sarvapāpebhyo mṛtaḥ śivapuraṃ vrajet
aṣṭamyāṃ ca caturdaśyāṃ kārttikyāṃ tu viśeṣataḥ
upoṣya prayato bhūtvā ghṛtena snāpayecchivam
pañcagavyena madhunā dadhnā vā śītavāriṇā
sa ca sarvasya yajñasya phalaṃ prāpnoti mānavaḥ
bhaktyā tu pūjayet paścāt sa labhet phalamuttamam
bilvapatrairakhaṇḍaiśca puṣpairunmattakodbhavaiḥ
kuśāpāmārgasahitaiḥ kadambadroṇajairapi
mallikākaravīraiśca raktapītaiḥ sitāsitaiḥ
puṣpairanyairyathālābhaṃ yo naraḥ pūjayecchivam
nairantaryeṇa ṣaṇmāsaṃ yo 'rcayed gautameśvaram
sarvānkāmānavāpnoti mṛtaḥ śivapuraṃ vrajet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe gautameśvaratīrthamāhātmyavarṇanaṃ nāma ekonāśītyadhikaśatatamo 'dhyāyaḥ
śrīmārkaṇḍeya uvāca
tato gacchenmahīpāla daśāśvamedhikaṃ param
tīrthaṃ sarvaguṇopetaṃ mahāpātakanāśanam
yatra gatvā mahārāja snātvā sampūjya ceśvaram
daśānāmaśvamedhānāṃ phalaṃ prāpnoti mānavaḥ
yudhiṣṭhira uvāca
aśvamedho mahāyajño bahusambhāradakṣiṇaḥ
aśakyaḥ prākṛtaiḥ kartuṃ kathaṃ teṣāṃ phalaṃ labhet
atyāścaryamidaṃ tattvaṃ tvayoktaṃ vadatā satā
yathā me jāyate śraddhā dīrghāyustvaṃ tathā vada
mārkaṇḍeya uvāca
idamāścaryabhūtaṃ hi gauryā pṛṣṭastriyambakaḥ
tatte 'haṃ sampravakṣyāmi pṛcchate nipuṇāya vai
purā vṛṣastho deveśa hyumayā saha śaṅkaraḥ
kadācitparyaṭanpṛthivīṃ narmadātaṭamāśritaḥ
daśāśvamedhikaṃ tīrthaṃ dṛṣṭvā devo maheśvaraḥ
tīrthaṃ pratyañjaliṃ baddhvā namaścakre trilocanaḥ
kṛtāñjalipuṭaṃ devaṃ dṛṣṭvā devīdamabravīt
devyuvāca
kimetaddevadeveśa carācaranamaskṛta
prahvanamrāñjaliṃ baddhvā bhaktyā paramayā yutaḥ
etadāścaryamatulaṃ sarvaṃ kathaya me prabho
īśvara uvāca
pratyakṣaṃ paśya tīrthasya phalaṃ mā vismitā bhava
viyatsthā me bhuvisthasya kṣaṇaṃ devi sthirā bhava
evamuktvā tu deveśo gauravarṇo dvijo 'bhavat
kṣutkṣāmakaṇṭho jaṭilaḥ śuṣko dhamanisaṃtataḥ
upaviśya bhuvaḥ pṛṣṭhe susvaraṃ mantramuccaran
kramapriyo mahādevo mādhuryeṇa pramodayan
śrutvā tāṃ madhurāṃ vāṇīṃ svayaṃ devena nirmitām
saṃbhrāntā brāhmaṇāḥ sarve snātuṃ ye tatra cāgatāḥ
nityakriyā ca sarveṣāṃ vismṛtā śrutivibhramāt
taṃ dṛṣṭvā paṭhamānaṃ tu kṣutpipāsābhipīḍitam
dvijo 'nyamantrayat kaścid bhaktyā taṃ bhojanāya vai
prasādaḥ kriyatāṃ brahmanbhojanāya gṛhe mama
adya me saphalaṃ janma hyadya me saphalāḥ kriyāḥ
sarvānkāmānpradāsyanti prītā me 'dya pitāmahāḥ
tvayi bhukte dvijaśreṣṭha prasīda tvaṃ dhruvaṃ mama
evamukto mahādevo dvijarūpadharastadā
prahasya pratyuvācedaṃ brāhmaṇaṃ ślakṣṇayā girā
mayā varṣasahasraṃ tu nirāhāraṃ tapaḥ kṛtam
idānīṃ tu gṛhe tasya kariṣye dvijasattama
daśabhirvājimedhaiśca yeneṣṭaṃ pāraṇaṃ tathā
ityukto devadevena brāhmaṇo vismayānvitaḥ
uttamāṅgaṃ vidhunvanvai jagāma svagṛhaṃ prati
evaṃ te bahavo viprāḥ pratyākhyāte nimantraṇe
purāṇārtham ajānanto nāstikā bahavo gatāḥ
atha kaściddvijo vidvānpurāṇārthasya tattvavit
devaṃ nimantrayāmāsa dvijarūpadharaṃ śivam
tathaiva so 'pi devena proktaḥ sa prāha taṃ punaḥ
manasā cintayitvā tu purāṇoktaṃ dvijottamaḥ
smṛtivedapurāṇeṣu yaduktaṃ tattathā bhavet
iti niścitya taṃ vipramuvāca prahasanniva
bhobho vipra pratīkṣasva yāvadāgamanaṃ punaḥ
ityuktvā tu dvijo gatvā daśāśvamedhikaṃ param
snānaṃ mahālambhanādi kṛtaṃ tena dvijanmanā
japaṃ śrāddhaṃ tathā dānaṃ kṛtvā dharmānusārataḥ
saṃkalpya kapilāṃ tatra purāṇoktavidhānataḥ
samāyāttvaritaṃ tatra yatrāsau tiṣṭhate dvijaḥ
athāgatya dvijaṃ prāha vājimedhaḥ kṛto mayā
uttiṣṭha me gṛhaṃ ramyaṃ bhojanārthaṃ hi gamyatām
ityuktaḥ śaṅkarastena brāhmaṇenātivismitaḥ
uvāca brāhmaṇaṃ deva idānīṃ tvamito gataḥ
dvijavarya kathaṃ ceṣṭā daśa yajñā mahādhanāḥ
dvija uvāca
na vicārastvayā kāryaḥ kṛtā yajñā na saṃśayaḥ
yadi vedāḥ pramāṇaṃ taṃ bhuvi devā dvijāstathā
daśāśvamedhikaṃ tīrthaṃ tathā satyaṃ dvijottama
yadi vedapurāṇoktaṃ vākyaṃ niḥsaṃśayaṃ bhavet
tadā prāptaṃ mayā sarvaṃ nātra kāryā vicāraṇā
evamuktastu deveśa āstikyaṃ tasya cetasaḥ
vimṛśya bahubhiḥ kiṃciduttaraṃ na prapadyata
jagāma tadgṛhaṃ ramyaṃ paṭhanbrahma sanātanam
samprāptaṃ taṃ dvijaṃ bhaktyā pādyārghyeṇa tamarcayat
ṣaḍrasaṃ bhojanaṃ tena dattaṃ paścādyathāvidhi
tato bhukte mahādeve sarvadevamaye śive
puṣpavṛṣṭiḥ papātāśu gaganāttasya mūrdhani
tasyāstikyaṃ tu saṃlakṣya tuṣṭaḥ provāca śaṅkaraḥ
īśvara uvāca
kiṃ te 'dya kriyatāṃ brūhi varado 'haṃ dvijottama
adeyamapi dāsyāmi ekacittasya te dhruvam
brāhmaṇa uvāca
yadi prīto 'si me deva yadi deyo varo mama
asmiṃstīrthe mahādeva sthātavyaṃ sarvadaiva hi
upakārāya deveśa eṣa me vara uttamaḥ
evamuktastu devena āruroha dvijottamaḥ
gandharvāpsaraḥsambādhaṃ vimānaṃ sārvakāmikam
pūjyamāno gatastatra yatra lokā nirāmayāḥ
mārkaṇḍeya uvāca
etadāścaryamatulaṃ dṛṣṭvā devī suvismitā
vismayotphullanayanā punaḥ papraccha śaṅkaram
pārvatyuvāca
katham etad bhavet satyaṃ yatredam asamañjasam
snānaṃ kurvanti bahavo lokā hyatra maheśvara
teṣāṃ tu svargagamanaṃ yathaiṣa svargatiṃ gataḥ
katham etat samācakṣva vismayaḥ paramo mama
etacchrutvā tu deveśaḥ prahasanpratyuvāca tām
vedavākye purāṇārthe smṛtyarthe dvijabhāṣite
vismayo hi na kartavyo hyanumānaṃ hi tat tathā
asaṃbhāvyaṃ hi lokānāṃ purāṇe yatpragīyate
yadi pakṣaṃ puraskṛtya lokāḥ kurvanti pārvati
tasmānna siddhir eteṣāṃ bhavatyeko na vismayaḥ
nāstikā bhinnamaryādā ye niścayabahiṣkṛtāḥ
teṣāṃ siddhir na vidyeta āstikyād bhavate dhruvam
śrutvākhyānam idaṃ devī vavande tīrthamuttamam
sarvapāpaharaṃ puṇyaṃ narmadāyāṃ vyavasthitam
mārkaṇḍeya uvāca
daśāśvamedhaṃ rājendra sarvatīrthottamottamam
tīrthaṃ sarvaguṇopetaṃ mahāpātakanāśanam
tatrāgatā mahābhāgā snātukāmā sarasvatī
puṇyānāṃ paramā puṇyā nadīnām uttamā nadī
nāmamātreṇa yasyāstu sarvapāpaiḥ pramucyate
snātāstatra divaṃ yānti ye mṛtāste 'punarbhavāḥ
daśāśvamedhe sā rājanniyatā brahmacāriṇī
ārādhayitvā deveśaṃ paraṃ nirvāṇamāgatīḥ
kāluṣyaṃ brahmasambhūtā saṃvatsarasamudbhavam
prakṣālayitum āyāti daśamyāmāśvinasya ca
upoṣya rajanīṃ tāṃ tu sampūjya tripurāntakam
rājanniṣkalmaṣā yānti śvobhūte śāśvataṃ padam
yudhiṣṭhira uvāca
sarasvatī mahāpuṇyā nadīnāmuttamā nadī
śrīmārkaṇḍeya uvāca
rājannāśvayuje māsi daśamyāṃ tadviśiṣyate
pārthiveṣu ca tīrthe tu sarveṣveva na saṃśayaḥ
daśāśvamedhike rājannityaṃ hi daśamī śubhā
viśeṣādāśvine śuklā mahāpātakanāśinī
tasyāsnātvārcayed devānupavāsaparāyaṇaḥ
śrāddhaṃ kṛtvā vidhānena paścāt sampūjayecchivam
tatrasthāṃ pūjayed devīṃ snātukāmāṃ sarasvatīm
namo namaste deveśi brahmadehasamudbhave
kuru pāpakṣayaṃ devi saṃsārānmāṃ samuddhara
gandhadhūpaiśca sampūjya hyarcayitvā punaḥpunaḥ
daśa pradakṣiṇā dattvā sūtreṇa pariveṣṭayet
kapilāṃ tu tato vipre dadyād vigatamatsaraḥ
sarvalakṣaṇasampannāṃ sarvopaskarasaṃyutām
dattvā viprāya kapilāṃ na śocati kṛtākṛte
paścājjāgaraṇaṃ kuryād ghṛtenājvālya dīpakam
purāṇapaṭhanenaiva nṛtyagītavivādanaiḥ
vedoktaiścaiva pūjayec chaśiśekharam
prabhāte vimale paścātsnātvā vai narmadājale
brāhmaṇān bhojayed bhaktyā śivabhaktāṃśca yoginaḥ
evaṃ kṛte tato rājan samyak tīrthaphalaṃ labhet
tatra tīrthe tu yaḥ snātvā pūjayecchaṅkaraṃ naraḥ
daśāśvamedhāvabhṛthaṃ labhate puṇyamuttamam
pūtātmā tena puṇyena rudralokaṃ sa gacchati
ārūḍhaḥ paramaṃ yānaṃ kāmagaṃ ca suśobhanam
tatra divyāpsarobhistu vījyamāno 'tha cāmaraiḥ
krīḍate suciraṃ kālaṃ jayaśabdādimaṅgalaiḥ
tato 'vatīrṇaḥ kālena iha rājā bhaved dhruvam
hastyaśvarathasampanno mahābhogī paraṃtapaḥ
daśāśvamedhe yaddānaṃ dīyate śivayoginām
daśāśvamedhasadṛśaṃ bhavet tannātra saṃśayaḥ
sarveṣāmeva yajñānām aśvamedho viśiṣyate
durlabhaḥ svalpavittānāṃ bhūriśaḥ pāpakarmaṇām
tatra tīrthe tu rājendra durlabho 'pi surāsuraiḥ
prāpyate snānadānena ityevaṃ śaṅkaro 'bravīt
akāmo vā sakāmo vā mṛtastatra nareśvara
devatvaṃ prāpnuyāt so 'pi nātra kāryā vicāraṇā
agnipraveśaṃ yaḥ kuryāt tatra tīrthe narottama
agniloke vaset tāvad yāvad ābhūtasamplavam
jalapraveśaṃ yaḥ kuryāt tatra tīrthe narādhipa
dhyāyamāno mahādevaṃ vāruṇaṃ lokamāpnuyāt
daśāśvamedhe yaḥ kaścicchūravṛttyā tanuṃ tyajet
akṣayā nu gatistasya ityevaṃ śrutinodanā
na tāṃ gatiṃ yānti bhṛguprapātino na daṇḍino naiva ca sāṃkhyayoginaḥ
dhvajākule dundubhiśaṅkhanādite kṣaṇena yāṃ yānti mahāhave mṛtāḥ
yatra tatra hataḥ śūraḥ śatrubhiḥ pariveṣṭitaḥ
akṣayāṃl labhate lokānyadi klībaṃ na bhāṣate
daśāśvamedhe saṃnyāsaṃ yaḥ karoti vidhānataḥ
anivartikā gatis tasya rudralokātkadācana
daśāśvamedhe yatpuṇyaṃ saṃkṣepeṇa yudhiṣṭhira
kathitaṃ parayā bhaktyā sarvapāpapraṇāśanam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe daśāśvamedhatīrthamāhātmyavarṇanaṃ nāmāśītyuttaraśatatamo 'dhyāyaḥ
śrīmārkaṇḍeya uvāca
ataḥ paraṃ pravakṣyāmi bhṛgutīrthasya vistaram
yaṃ śrutvā brahmahā goghno mucyate sarvapātakaiḥ
tatra tīrthe tu vikhyātaṃ vṛṣakhātam iti śrutam
bhṛguṇā tatra rājendra tapastaptaṃ purā kila
yudhiṣṭhira uvāca
bhṛgukacche sa viprendro nivasan kena hetunā
tapastaptvā suvipulaṃ parāṃ siddhim upāgataḥ
ko vā vṛṣa iti proktas tat khātaṃ yena khānitam
etatsarvaṃ yathānyāyaṃ kathayasva mamānagha
śrīmārkaṇḍeya uvāca
eṣa praśno mahārāja yastvayā paripṛcchitaḥ
tatsarvaṃ kathayiṣyāmi śṛṇuṣvaikamanā nṛpa
ṣaṣṭhastu brahmaṇaḥ putro mānaso bhṛgusattamaḥ
tapaścacāra vipulaṃ śrīvṛte kṣetra uttame
divyaṃ varṣasahasraṃ tu saṃśuṣko munisattamaḥ
nirāhāro nirānandaḥ kāṣṭhapāṣāṇavatsthitaḥ
tataḥ kadācid deveśo vimānavaramāsthitaḥ
umayā sahitaḥ śrīmāṃstena mārgeṇa cāgataḥ
dṛṣṭvā tatra mahābhāgaṃ bhṛguṃ valmīkavatsthitam
uvāca devī deveśaṃ kimidaṃ dṛśyate prabho
īśvara uvāca
bhṛgurnāma mahādevi tapastaptvā sudāruṇam
divyaṃ varṣasahasraṃ tu mama dhyānaparāyaṇaḥ
jalabindu kuśāgreṇa māse māse pibecca saḥ
saṃvatsaraśataṃ sāgraṃ tiṣṭhate ca varānane
tacchrutvā vacanaṃ gaurī krodhasaṃvartitekṣaṇā
uvāca devī deveśaṃ śūlapāṇiṃ maheśvaram
satyamugro 'si loke tvaṃ khyāpito vṛṣabhadhvaja
niṣkāruṇyo durārādhyaḥ sarvabhūtabhayaṃkaraḥ
divyaṃ varṣasahasraṃ tu dhyāyamānasya śaṅkaram
brāhmaṇasya varaṃ kasmān na prayacchasi śaṃsa me
evamukto 'tha deveśaḥ prahasya girinandinīm
uvāca naraśārdūla meghagambhīrayā girā
strī vinaśyati garveṇa tapaḥ krodhena naśyati
gāvo dūrapracāreṇa śūdrānnena dvijottamāḥ
krodhānvito dvijo gaurī tena siddhir na vidyate
varṣāyutais tathā lakṣair na kiṃcit kāraṇaṃ priye
evambhūtasya tasyāpi krodhasya caritaṃ mahat
evamuktvā tataḥ śambhurvṛṣaṃ dadhyau ca tatkṣaṇe
vṛṣo hi bhagavanbrahmā vṛṣarūpī maheśvaraḥ
dhyānaprāptaḥ kṣaṇād eva garjayan vai muhurmuhuḥ
kiṃ karomi suraśreṣṭha dhyātaḥ kenaiva hetunā
karomi kasya nidhanamakāle parameśvara
īśvara uvāca
kopayasva dvijaśreṣṭhaṃ gatvā tvaṃ bhṛgusattamam
yena me śraddadhatyeṣā gaurī lokaikasundarī
etacchrutvā vṛṣo gatvā dharṣaṇārthaṃ dvijottamam
narmadāyāstaṭe ramye samīpe cāśrame bhṛguḥ
tataḥ śṛṅgairgṛhītvā tu prakṣipto narmadājale
tataḥ kruddho bhṛgustatra daṇḍahasto mahāmuniḥ
paśuvatte vadhiṣyāmi daṇḍaghātena mastake
śikhāyajñopavīte ca paridhānaṃ varāsane
susaṃvṛtaṃ kṛtaṃ tena dhāvanvai pṛṣṭhato bravīt
bhṛguruvāca
pāpakarmandurācāra kathaṃ yāsyasi me vṛṣa
avamānaṃ samutpādya kṛtvā gartaṃ khuraistathā
garjayitvā mahānādaṃ tato vipramapātayat
ātmānaṃ pātitaṃ jñātvā vṛṣeṇa parameṣṭhinā
bhṛguḥ krodhena jajvāla hutāhutirivānalaḥ
kare gṛhya mahādaṇḍaṃ brahmadaṇḍam ivāparam
hantukāmo vṛṣaṃ vipro 'bhyadhāvata yudhiṣṭhira
dhāvamānaṃ tato dṛṣṭvā sa vṛṣaḥ pūrvasāgare
jambūdvīpaṃ kuśāṃ krauñcaṃ śālmaliṃ śākameva ca
gomedaṃ puṣkaraṃ prāptaḥ pūrvato dakṣiṇāpatham
uttaraṃ paścimaṃ caiva dvīpāddvīpaṃ nareśvara
pātālaṃ sutalaṃ paścādvitalaṃ ca talātalam
tāmisramandhatāmisraṃ pātālaṃ saptamaṃ yayau
tato jagāma bhūrlokaṃ prāṇārthī sa vṛṣottamaḥ
bhuvaḥ svaścaiva ca mahastapaḥ satyaṃ janastathā
anugamyamāno vipreṇa na śarma labhate kvacit
pāpaṃ kṛtvaiva puruṣaḥ kāmakrodhabalārditaḥ
tato jagāma śaraṇaṃ brahmāṇaṃ viṣṇumeva ca
indraṃ candraṃ tathādityair yāmyavāruṇamārutaiḥ
yadā sarvaiḥ parityakto lokālokaiḥ sureśvaraiḥ
tadā devaṃ namaskṛtvā rakṣa rakṣasva cābravīt
vadhyamānaṃ mahādevo bhṛguṇā parameṣṭhinā
sarvalokaiḥ parityaktamanāthamiva taṃ prabho
dṛṣṭvā śrāntaṃ vṛṣaṃ devaḥ patitaṃ caraṇāgrataḥ
tataḥ provāca bhagavān smitapūrvam idaṃ vacaḥ
īśvara uvāca
paśya devi mahābhāge śamaṃ viprasya sundari
pārvatyuvāca
yāvadvipro na cāsmākaṃ kupyate parameśvara
tāvadvaraṃ prayacchāśu yadi cecchasi matpriyam
tato bhasmī jaṭī śūlī candrārdhakṛtaśekharaḥ
umārddhadeho bhagavānbhūtvā vipramuvāca ha
bhobho dvijavaraśreṣṭha krodhaste na śamaṃ gataḥ
yasmāt tasmād idaṃ tāta krodhasthānaṃ bhaviṣyati
tato dṛṣṭvā ca taṃ śambhuṃ bhṛguḥ śreṣṭhaṃ trilocanam
jānubhyām avaniṃ gatvā idaṃ stotram udairayat
bhṛguruvāca
praṇipatya bhūtanāthaṃ bhavodbhavaṃ bhūtidaṃ bhayātītam
bhavabhīto bhuvanapate vijñaptuṃ kiṃcidicchāmi
tvadguṇanikarānvaktuṃ kā śaktirmānuṣasyāsya
vāsukirapi na tāvadvaktuṃ vadanasahasraṃ bhavedyasya
bhaktyā tathāpi śaṅkara śaśidhara karajāladhavalitāśeṣa
stutimukharasya maheśvara prasīda tava caraṇaniratasya
sattvaṃ rajastamastvaṃ sthityutpattivināśanaṃ deva
bhavabhīto bhuvanapate bhuvaneśa śaraṇaniratasya
yamaniyamayajñadānaṃ vedābhyāsaśca dhāraṇāyogaḥ
tvadbhakteḥ sarvamidaṃ nārhanti vai kalāsahasrāṃśam
utkṛṣṭarasarasāyanakhaḍgāṃ janavivarapādukāsiddhiḥ
cihnaṃ hi tava natānāṃ dṛśyata iha janmani prakaṭam
śāṭhyena yadi praṇamati vitarasi tasyāpi bhūtimicchayā deva
bhavati bhavacchedakarī bhaktirmokṣāya nirmitā nātha
paradāraparasvarataṃ paraparibhavaduḥkhaśokasaṃtaptam
paravadanavīkṣaṇaparaṃ parameśvara māṃ paritrāhi
adhikābhimānamuditaṃ kṣaṇabhaṅguravibhavavilasantam
krūraṃ kupathābhimukhaṃ śaṅkara śaraṇāgataṃ paritrāhi
dīnaṃ dvijaṃ varārthe bandhujane naiva pūritā hyāśā
chinddhi maheśvara tṛṣṇāṃ kiṃ mūḍhaṃ māṃ viḍambayasi
tṛṣṇāṃ harasva śīghraṃ lakṣmīṃ dada hṛdayavāsinīṃ nityam
chinddhi madamohapāśaṃ māmuttāraya bhavācca deveśa
karuṇābhyudayaṃ nāma stotram idaṃ sarvasiddhidaṃ divyam
yaḥ paṭhati bhṛguṃ smarati ca śivalokam asau prayāti dehānte
etacchrutvā mahādevaḥ stotraṃ ca bhṛgubhāṣitam
uvāca varado 'smīti devyā saha varottamam
bhṛguruvāca
prasanno devadeveśa yadi deyo varo mama
siddhikṣetram idaṃ sarvaṃ bhavitā mama nāmataḥ
bhavadbhiḥ sannidhānena sthātavyaṃ hi sahomayā
devakṣetramidaṃ puṇyaṃ yena sarvaṃ bhaviṣyati
atra sthāne mahāsthānaṃ karomi jagadīśvara
tava prasādāddeveśa pūryantāṃ me manorathāḥ
īśvara uvāca
śriyā kṛtamidaṃ pūrvaṃ kiṃ na jñātaṃ tvayā dvija
anumānya śriyaṃ devīṃ yadīyaṃ manyate bhavān
kuruṣva yadabhipretaṃ tvatkṛtaṃ naḥ tadanyathā
evamuktvā gate deve snātvā gatvā bhṛguḥ śriyam
kṛtvā ca pāraṇaṃ tatra vasanviprastayā saha
śriyā ca sahitaḥ kāla idaṃ vacanam abravīt
bhṛguruvāca
yadi te rocate bhadre duḥkhāsīnaṃ ca te yadi
tvayā vṛte mahākṣetre svīyaṃ sthānaṃ karomyaham
śrīruvāca
mama nāmnā tu viprarṣe tava nāmnā tu śobhanam
sthānaṃ kuruṣvābhipretamavirodhena me matiḥ
bhṛguruvāca
kacchapādhiṣṭhitaṃ hyetattasya pṛṣṭhigataṃ rame
saṃmantrya sahitaṃ tena śobhanaṃ bhavatī kuru
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe bhṛgukacchotpattivarṇanaṃ nāmaikāśītyuttaraśatatamo 'dhyāyaḥ
śrīmārkaṇḍeya uvāca
tato bhṛguḥ śriyā caiva sametaḥ kacchapaṃ gataḥ
abhinandya yathānyāyam uvāca vacanaṃ śubham
tvayā dhṛtā dharā sarvā tathā lokāścarācarāḥ
tathaiva puṇyabhāvatvātsthitastatra mahāmate
cāturvidyasya saṃsthānaṃ karomi ramayā saha
yadi tvaṃ manyase deva tadādeśaya māṃ vibho
kūrma uvāca
evameva dvijaśreṣṭha mama nāmāṅkitaṃ puram
bhaviṣyati mahatkālaṃ mamopari susaṃsthitam
acalaṃ susthiraṃ tāta na bhīḥ kāryā sulocane
etacchrutvā śubhaṃ vākyaṃ kacchapasya mukhāccyutam
hṛṣṭastuṣṭaḥ śriyā sārddhaṃ padmayonisuto bhṛguḥ
abhīci udaye prāpte kṛtakautukamaṅgalaḥ
nandane vatsare māghe pañcamyāṃ bharatarṣabha
śaste tu hyuttarāyoge kumbhasthe śaśimaṇḍale
revāyā uttare tīre gambhīre cābhivāruṇi
prāgudakpravaṇe deśe koṭitīrthasamanvitam
krośapramāṇaṃ tatkṣetraṃ prāsādaśatasaṃkulam
acireṇaiva kālena tapobalasamanvitaḥ
vicintya viśvakarmāṇaṃ cakāra bhṛgusattamaḥ
brāhmaṇā vedavidvāṃsaḥ kṣatriyā rājyapālakāḥ
vaiśyā vṛttiratāstatra śūdrāḥ śuśrūṣakāstriṣu
evaṃ śriyā vṛtaṃ kṣetraṃ paramānandananditam
nirmitaṃ bhṛguṇā tāta sarvapātakanāśanam
iti bhṛgukacchotpattiḥ
mārkaṇḍeya uvāca
tataḥ kālena mahatā kasmiṃścit kāraṇāntare
devalokaṃ jagāmāśu lakṣmīr ṛṣisamāgame
samarpya kuñcikāṭṭālaṃ bhṛgave brahmavādine
pālayasva yathārthaṃ vai sthānakaṃ mama suvrata
devakāryāṇyaśeṣāṇi kṛtvā śrīḥ punarāgatā
ājagāma ramā devī bhṛgukacchaṃ tvarānvitā
prārthitaṃ kuñcikāṭṭālaṃ svagṛhaṃ saparigraham
bhṛguryadā tadā pārtha mithyā nāsti tadā vadata
eva vivādaḥ sumahānsaṃjātaśca nareśvara
mameti mama caiveti parasparasamāgame
tataḥ kālena mahatā bhṛguṇā paramarṣiṇā
cāturvidyapramāṇārthaṃ cakāra mahatīṃ sthitim
asmadīyaṃ yathā sarvaṃ nagaraṃ mṛgalocane
cāturvidyā dvijāḥ sarve tathā jānanti sundari
śrīruvāca
pramāṇaṃ mama viprendra cāturvaṇyā na saṃśayaḥ
madīyaṃ vā tvadīyaṃ vā kathayantu dvijottamāḥ
tataḥ samastairvibudhaiḥ sampradhārya parasparam
dvidhā tairvāksthalaṃ dṛṣṭvā brāhmaṇā nṛpasaṃhitam
aṣṭādaśasahasrāṇi nocurvai kiṃciduttaram
aṣṭādaśasahasreṣu bhṛgukopabhayānnṛpa
uktaṃ ca tālakaṃ haste yasya tasyedamuttaram
etacchrutvā tu sā devī nigamaṃ naigamaiḥ kṛtam
krodhena mahatāviṣṭā śaśāpa dvijapuṃgavān
śrīdevyuvāca
yasmātsatyaṃ samutsṛjya lobhopahatamānasaiḥ
madīyaṃ lopitaṃ sthānaṃ tasmācchṛṇvantu me giram
tripauruṣā bhavedvidyā tripuruṣaṃ na bhaveddhanam
na dvitīyastu vo vedaḥ paṭhito bhavati dvijāḥ
gṛhāṇi na dvibhaumāni na ca bhūtiḥ sthirā dvijāḥ
pakṣapātena vo dharmo na ca niḥśreyabhāvataḥ
iṣṭo gotrajanaḥ kaścillobhenāvṛtamānasaḥ
na ca dvaidhaṃ parityajya hyekaṃ satyaṃ bhaviṣyati
adyaprabhṛti sarveṣām ahaṅkāro dvijanmanām
na pitā putravākyena na putraḥ pitṛkarmaṇi
ahaṅkārakṛtāḥ sarve bhaviṣyanti na saṃśayaḥ
iti śaptvā ramādevī tadaiva ca divaṃ yayau
tato gatāyāṃ vai lakṣmyāṃ devā brahmarṣayo 'malāḥ
krodhalobhamidaṃ sthānaṃ te 'pi coktvā divaṃ yayuḥ
gatāṃ dṛṣṭvā tato devīm ṛṣīṃścaiva tapodhanān
bhṛguśca parameṣṭhī sa viṣādam agamat param
prasādayāmāsa punaḥ śaṅkaraṃ tripurāntakam
tapasā mahatā pārtha tatastuṣṭo maheśvaraḥ
uvāca vacanaṃ kāle harṣayan bhṛgusattamam
kiṃ viṣaṇṇo 'si viprendra kiṃ vā santāpakāraṇam
mayi prasanne 'pi tava hyetatkathaya me 'nagha
bhṛguruvāca
śāpayitvā dvijānsarvānpurā lakṣmīrvinirgatā
apavitramidaṃ coktvā tato devā vinirgatāḥ
īśvara uvāca
purā mayā yathā proktaṃ tattathā na tadanyathā
krodhasthānam asaṃdehaṃ tathānyadapi tacchṛṇu
tatra sthānasamudbhūtā mahadbhayavivarjitāḥ
brāhmaṇā matprasādena bhaviṣyanti na saṃśayaḥ
vedavidyāvratasnātāḥ sarvaśāstraviśāradāḥ
ye 'pi te śatasāhasrāstvaritā hyāgatāstviha
apaṭhasyāpi mūrkhasya sarvāvasthāṃ gatasya ca
uttarāduttaraṃ śakro dātuṃ na tu bhṛgūttama
koṭitīrtham idaṃ sthānaṃ sarvapāpapraṇāśanam
adyaprabhṛti viprendra bhaviṣyati na saṃśayaḥ
matprasādāddevagaṇaiḥ sevitaṃ ca bhaviṣyati
bhṛgukṣetre mṛtā ye tu kṛmikīṭapataṃgakāḥ
vāsas teṣāṃ śive loke matprasādād bhaviṣyati
vṛṣakhāte naraḥ snātvā pūjayitvā maheśvaram
sarvamedhasya yajñasya phalaṃ prāpnotyasaṃśayam
bhṛgutīrthe naraḥ snātvā tarpayet pitṛdevatāḥ
tasya te dvādaśābdāni śāntiṃ gacchanti tarpitāḥ
dadhikṣīreṇa toyena ghṛtena madhunā saha
ye snapanti virūpākṣaṃ teṣāṃ vāsastriviṣṭape
matprasādād dvijaśreṣṭha sarvadevānusevitam
bhaviṣyati bhṛgukṣetraṃ kurukṣetrādibhiḥ samam
mārtaṇḍagrahaṇe prāpte yavaṃ kṛtvā hiraṇmayam
dattvā śirasi yaḥ snāti bhṛgukṣetre dvijottama
avicāreṇa taṃ viddhi saṃsnātaṃ kurujāṅgale
ahaṃ caiva vasiṣyāmi ambikā ca mama priyā
sarvaduḥkhāpahā devī nāmnā saubhāgyasundarī
vasiṣyāmi tayā devyā sahito bhṛgukacchake
evamuktvā sthito devo bhṛgukacche 'mbikā tathā
bhṛgustu svapuraṃ prāyādbrahmaghoṣanināditam
ṛgyajuḥsāmaghoṣeṇa hyatharvaṇanināditam
tatra tīrthe tu yaḥ snātvā vṛṣamutsṛjate naraḥ
sa yāti śivasāyujyamityevaṃ śaṅkaro 'bravīt
tatra tīrthe tu yaḥ snātvā caitre māsi samācaret
dadyācca lavaṇaṃ vipre pūjya saubhāgyasundarīm
gobhūhiraṇyaṃ viprebhyaḥ prīyetāṃ lalitāśivau
na duḥkhaṃ durbhagatvaṃ ca viyogaṃ patinā saha
prāpnoti nārī rājendra bhṛgutīrthāplavena ca
yastu nityaṃ bhṛguṃ devaṃ paśyedvai pāṇḍunandana
ā brahmasadanaṃ yāvattatrasthairdaivataiḥ saha
yatphalaṃ samavāpnoti tacchṛṇuṣva nṛpottama
suvarṇaśṛṅgīṃ kapilāṃ payasvinīṃ sādhvīṃ suśīlāṃ taruṇīṃ savatsām
dattvā dvije sarvavratopapanne phalaṃ ca yatsyāttadihaiva nūnam
samāḥ sahasrāṇi tu sapta vai jale mriyel labhed dvādaśavahnimadhye
tyajaṃstanuṃ śūravṛttyā narendra śakrātithyaṃ yāti vai martyadharmā
ākhyānametacca sadā yaśasyaṃ svargyaṃ dhanyaṃ putryamāyuṣyakāri
śṛṇvaṃllabhetsarvametaddhi bhaktyā parvaṇi parvaṇyājamīḍhas sadaiva
saṃnyāsaṃ kurute yastu bhṛgutīrthe vidhānataḥ
sa mṛtaḥ paramaṃ sthānaṃ gacchedvai yacca durlabham
etacchrutvā bhṛguśreṣṭho devadevena bhāṣitam
prahṛṣṭavadano bhūtvā tatraiva saṃsthito dvijaḥ
tirobhāvaṃ gate deve bhṛguḥ śreṣṭho dvijottamaḥ
svamūrti tatra muktvā tu brahmalokaṃ jagāma ha
bhṛgukacchasya cotpattiḥ kathitā tava pāṇḍava
saṃkṣepeṇa mahārāja sarvapāmapraṇāśanī
etatpuṇyaṃ pāpaharaṃ kṣetraṃ devena kīrtitam
caturyugasahasreṇa pitāmahadinaṃ smṛtam
prāpte brahmadine viprā jāyate yugasambhavaḥ
na paśyāmi tvidaṃ kṣetram iti rudraḥ svayaṃ jagau
yaḥ śṛṇoti tvidaṃ bhaktyā nārī vā puruṣo 'pi vā
sa yāti paramaṃ lokam iti rudraḥ svayaṃ jagau
devakhāte naraḥ snātvā piṇḍadānādisatkriyām
yāṃ karoti nṛpaśreṣṭha tām akṣayaphalāṃ viduḥ
ya imaṃ śṛṇuyād bhaktyā bhṛgukacchasya vistaram
koṭitīrthaphalaṃ tasya bhaved vai nātra saṃśayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe bhṛgukacchatīrthamāhātmyavarṇanaṃ nāma dvyaśītyuttaraśatatamo 'dhyāyaḥ
śrīmārkaṇḍeya uvāca
ataḥ paraṃ mahārāja gacchet kedārasaṃjñakam
yatra gatvā mahārāja śrāddhaṃ kṛtvā pibejjalam
sampūjya devadeveśaṃ kedārotthaṃ phalaṃ labhet
yudhiṣṭhira uvāca
katham atra suraśreṣṭha kedārākhyaḥ sthitaḥ svayam
uttare narmadākūle etadvistarato vada
śrīmārkaṇḍeya uvāca
purā kṛtayugasyādau śaṅkaras tu maheśvaraḥ
bhṛguṇārādhitaḥ śaptaḥ śriyā ca bhṛgukacchake
apavitramidaṃ kṣetraṃ sarvavedavivarjitam
bhaviṣyati nṛpaśreṣṭha gatetyuktvā haripriyā
tapaścacāra vipulaṃ bhṛgurvarṣasahasrakam
vāyubhakṣo nirāhāraściraṃ dhamanisaṃtataḥ
tataḥ pratyakṣatāmāgāl liṅgībhūto maheśvaraḥ
prādurbhūtastu sahasā bhittvā pātālasaptakam
dadarśātha bhṛgurdevam autpalīṃ kelikāmiva
stutiṃ cakre sa devāya sthāṇave tryambaketi ca
evaṃ stutaḥ sa bhagavān provāca prahasanniva
punaḥ punarbhṛguṃ mattaḥ kiṃtu prārthayase mune
bhṛguruvāca
pañcakrośamidaṃ kṣetraṃ padmayā śāpitaṃ vibho
upavitram idaṃ kṣetraṃ sarvavedavivarjitam
bhaviṣyatīti ca procya gatā devī vidaṃ prati
punaḥ pavitratāṃ yāti yathedaṃ kṣetramuttamam
tathā kuru maheśāna prasanno yadi śaṅkara
īśvara uvāca
kedārākhyamidaṃ brahmaṃl liṅgamādyaṃ bhaviṣyati
kṛtvedamādiliṅgāni bhaviṣyanti daśaiva hi
ekādaśam adṛśyaṃ hi kṣetramadhye bhaviṣyati
pāvayiṣyati tatkṣetramekādaśaḥ svayaṃ vibhuḥ
tathā vai dvādaśādityā matprasādāttu mūrtitaḥ
vasiṣyanti bhṛgukṣetre rogaduḥkhanibarhaṇāḥ
durgāḥ hyaṣṭādaśa tathā kṣetrapālāstu ṣoḍaśa
bhṛgukṣetre bhaviṣyanti vīrabhadrāśca mātaraḥ
pavitrīkṛtam etaddhi nityaṃ kṣetraṃ bhaviṣyati
nāghamāse hyuṣaḥkāle snātvā māsaṃ jitendriyaḥ
yaḥ pūjayati kedāraṃ sa gacchecchivamandiram
tasmiṃstīrthe naraḥ snātvā pitṝnuddiśya bhārata
śrāddhaṃ dadāti vidhivat tasya prītāḥ pitāmahāḥ
iti te kathitaṃ samyakkedārākhyaṃ savistaram
sarvapāpaharaṃ puṇyaṃ sarvaduḥkhapraṇāśanam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kedāreśvaratīrthamāhātmyavarṇanaṃ nāma tryaśītyuttaraśatatamo 'dhyāyaḥ
śrīmārkaṇḍeya uvāca
dhautapāpaṃ tato gacchedbhṛgutīrthasamīpataḥ
vṛṣeṇa tu bhṛgustatra bhūyobhūyo dhutastataḥ
dhautapāpaṃ tu tattena nāmnā lokeṣu viśrutam
tatra sthito mahādevastuṣṭyarthaṃ bhṛgusattame
tatra tīrthe tu yaḥ snātvā śāṭhyenāpi nareśvara
mucyate sarvapāpebhyo nātra kāryā vicāraṇā
yastu samyagvidhānena tatra snātvārcayecchivam
devānpitṝnsamabhyarcya mucyate sarvapātakaiḥ
brahmahatyā gavāṃ vadhyā tatra tīrthe yudhiṣṭhira
praviśenna sadā bhītā praviṣṭāpi kṣayaṃ vrajet
yudhiṣṭhira uvāca
āścaryabhūtaṃ loke 'sminkathayasva dvijottama
praviśenna brahmahatyā yathā vai dhautapāpmani
brahmahatyāsamaṃ pāpaṃ bhavitā neha kiṃcana
kathaṃ vā dhautapāpe tu praviṣṭaṃ naśyate dvija
etadvistarataḥ sarvaṃ pṛcchāmi vada kautukāt
mārkaṇḍeya uvāca
ādisarge purā śambhurbrahmaṇaḥ parameṣṭhinaḥ
vikāraṃ pañcamaṃ dṛṣṭvā śiro 'śvamukhasannibham
aṅguṣṭhāṅguliyogena tacchirastena kṛntitam
kṛttamātre tu śirasi brahmahatyābhaktadā
brahmahatyāyutaścāsīd uttare narmadātaṭe
dhunitaṃ tu yato rājanvṛṣeṇa dharmamūrtinā
tatra dhauteśvarīṃ devīṃ sthāpitāṃ vṛṣabheṇa tu
dadarśa bhagavāñchambhuḥ sarvadaivatapūjitām
dṛṣṭvā dhauteśvarīṃ durgāṃ brahmahatyāvināśinīm
tatra viśramamāṇaśca śaṅkarastripurāntakaḥ
sa śaṅkaro brahmahatyāvihīnaṃ mene ātmānaṃ tasya tīrthasya bhāvāt
suvismito devadevo vareṇyo dṛṣṭvā dūre brahmahatyāṃ ca tīrthāt
vidhautapāpaṃ mahitaṃ dharmaśaktyā viśenna hatyā devībhayāt prabhītā
raktāmbarā raktamālyopayuktā kṛṣṇā nārī raktadāmaprasaktā
māṃ vāñchantī skandhadeśaṃ rahasye dūre sthitā tīrthavaryaprabhāvāt
saṃcintya devo manasā smarārirvāsāya buddhiṃ tatra tīrthe cakāra
vimṛśya devo bahuśaḥ sthitaḥ svayaṃ vidhautapāpaḥ prathitaḥ pṛthivyām
babhūva tatraiva nivāsakārī vidhūtapāpanikaṭapradeśe
tadāprabhṛti rājendra brahmahatyāvināśanam
vidhautapāpaṃ tattīrthaṃ narmadāyāṃ vyavasthitam
āśvayukśuklanavamī tatra tīrthe viśiṣyate
dinatrayaṃ tu rājendra saptamyādiviśeṣataḥ
samupoṣyāṣṭamīṃ bhaktyā sāṅgaṃ vedaṃ paṭhettu yaḥ
ahorātreṇa caikena ṛgyajuḥsāmasaṃjñakam
abhyasanbrahmahatyāyā mucyate nātra saṃśayaḥ
vṛṣalīgamanaṃ caiva yaśca gurvaṅganāgamaḥ
snātvā brahmarasotkṛṣṭe kumbhenaiva pramucyate
vandhyā strījananī yā tu kākavandhyā mṛtaprajā
sāpi kumbhodakaiḥ snātā jīvatputrā prajāvatī
apaṭhastu nara upoṣya ṛgyajuḥsāmasambhavām
ṛcamekāṃ japanviprastathā parvaṇi yo nṛpa
anṛcopoṣya gāyatrīṃ japedvai vedamātaram
japannavamyāṃ viprendro mucyate pāpasañcayāt
evaṃ tu kathitaṃ tāta purāṇoktaṃ maharṣibhiḥ
dhautapāpaṃ mahāpuṇyaṃ śivena kathitaṃ mama
prāṇatyāgaṃ tu yaḥ kuryājjale vāgnau sthale 'pi vā
sa gacchati vimānena jvalanārkasamaprabhaḥ
haṃsabarhiprayuktena sevyamāno 'psarogaṇaiḥ
śivasya paramaṃ sthānaṃ yatsurairapi durlabham
krīḍate svecchayā tatra yāvaccandrārkatārakam
dhautapāpe tu yā nārī kurute prāṇasaṃkṣayam
tatkṣaṇādeva sā pārtha puruṣatvamavāpnuyāt
atha kiṃ bahunoktena śubhaṃ vā yadi vāśubham
tadakṣayaphalaṃ sarvaṃ dhautapāpe kṛtaṃ nṛpa
saṃnyasenniyamenānnaṃ saṃnyased viṣayādikam
phalamūlādikaṃ caiva jalamekaṃ na saṃtyajet
evaṃ yaḥ kurute pārtha rudralokaṃ sa gacchati
tatra bhuktākhilānbhogāñjāyate bhuvi bhūpatiḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dhautapāpatīrthamāhātmyavarṇanaṃ nāma caturaśītyuttaraśatatamo 'dhyāyaḥ
śrīmārkaṇḍeya uvāca
tato gacchenmahīpāla eraṇḍītīrthamuttamam
snānamātreṇa tatraiva brahmahatyā praṇaśyati
māsi cāśvayuje tatra śuklapakṣe caturdaśīm
upoṣya prayataḥ snātastarpayet pitṛdevatāḥ
putrarddhirūpasampanno jīvecca śaradāṃ śatam
śivalokaṃ mṛto yāti nātra kāryā vicāraṇā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe eraṇḍītīrthamāhātmyavarṇanaṃ nāma pañcāśītyuttaraśatatamo 'dhyāyaḥ
śrīmārkaṇḍeya uvāca
tato gacchenmahīpāla tīrthaṃ kanakhalottamam
garuḍena tapastaptaṃ pūjayitvā maheśvaram
divyaṃ varṣaśataṃ yāvajjātamātreṇa bhārata
tapojapaiḥ kṛśībhūto dṛṣṭo devena śambhunā
tatastuṣṭo mahādevo vainateyaṃ manojavam
uvāca paramaṃ vākyaṃ vinatānandavardhanam
prasannaste mahābhāga varaṃ varaya suvrata
durlabhaṃ triṣu lokeṣu dadāmi tava khecara
garuḍa uvāca
icchāmi vāhanaṃ viṣṇordvijendratvaṃ sureśvara
prasanne tvayi me sarvaṃ bhavatviti matirmama
śrīmaheśa uvāca
durlabhaḥ prāṇināṃ tāta yo varaḥ prārthito 'nagha
devadevasya vāhanaṃ dvijendratvaṃ sudurlabham
nārāyaṇodare sarvaṃ trailokyaṃ sacarācaram
tvayā sa katham ūhyeta devadevo jagadguruḥ
tenaiva sthāpitaścendrastrailokye sacarācare
kathamanyasya cendratvaṃ bhavatīti sudurlabham
tathāpi mama vākyena vāhanaṃ tvaṃ bhaviṣyasi
śaṅkhacakragadāpāṇer vahato 'pi jagattrayam
indrastvaṃ pakṣiṇāṃ madhye bhaviṣyasi na saṃśayaḥ
iti dattvā varaṃ tasmā antardhānaṃ gato haraḥ
tato gate mahādeve hyuruṇasyānujo nṛpa
ārādhayāmāsa tadā cāmuṇḍāṃ muṇḍamaṇḍitām
śmaśānavāsinīṃ devīṃ bahubhūtasamanvitām
yoginīṃ yogasaṃsiddhāṃ vasāmāṃsāsavapriyām
dhyātamātrā tu tenaiva pratyakṣā hyabhavat tadā
jālaṃdhare ca yā siddhiḥ kaulīne uḍḍiśe pare
samagrā sā bhṛgukṣetre siddhakṣetre tu saṃsthitā
cāmuṇḍā tatra sā devī siddhakṣetre vyavasthitā
saṃstutā ṛṣibhir devair yogakṣemārthasiddhaye
vinatānandajananas tatra tāṃ yoginīṃ nṛpa
bhaktyā prasādayāmāsa stotrairvaidikalaukikaiḥ
garuḍa uvāca
oṃ yā sā kṣutkṣāmakaṇṭhā navarudhiramukhā pretapadmāsanasthā bhūtānāṃ vṛndavṛndaiḥ pitṛvananilayā krīḍate śūlahastā
śastradhvastapravīravrajarudhiragalanmuṇḍamālottarīyā devī śrīvīramātā vimalaśaśinibhā pātu vaścarmamuṇḍā
yā sā kṣutkṣāmakaṇṭhā vikṛtabhayakarī trāsinī duṣkṛtānāṃ muñcajjvālākalāpair daśanakasamasaiḥ khādati pretamāṃsam
yā sā dordaṇḍacaṇḍair ḍamaruraṇaraṇāṭopaṭaṃkāraghaṇṭaiḥ kalpāntotpātavātāhatapaṭupaṭahair valgate bhūtamātā
kṣutkṣāmā śuṣkakukṣiḥ khavarataranaravaraiḥ kṣodati pretamāṃsaṃ muñcantī cāṭṭahāsaṃ ghuraghuritaravā pātu vaścarmamuṇḍā
yā sā nimnodarābhā vikṛtabhavabhayatrāsinī śūlahastā cāmuṇḍā muṇḍaghātā raṇaraṇitaraṇajhallarīnādaramyā
trailokyaṃ trāsayanti kakahakahakahair ghorarāvair anekair nṛtyantī mātṛmadhye pitṛvananilayā pātu vaścarmamuṇḍā
yā dhatte viśvamakhilaṃ nijāṃśena mahojjvalā
kanakaprasave līnā pātu māṃ kanakeśvarī
himādrisambhavā devī dayādarśitavigrahā
śivapriyā śive saktā pātu māṃ kanakeśvarī
anādijagadādiryā ratnagarbhā vasupriyā
rathāṅgapāṇinā padmā pātu māṃ kanakeśvarī
sāvitrī yā ca gāyatrī mṛḍānī vāgathendirā
smartṝṇāṃ yā sukhaṃ datte pātu māṃ kanakeśvarī
saumyāsaumyaiḥ sadā rūpaiḥ sṛjatyavati yā jagat
parā śaktiḥ parā buddhiḥ pātu māṃ kanakeśvarī
brahmaṇaḥ sargasamaye sṛjyaśaktiḥ parā tu yā
jaganmāyā jagaddhātrī pātu māṃ kanakeśvarī
viśvasya pālane viṣṇoryā śaktiḥ paripālikā
madanonmādinī mukhyā pātu māṃ kanakeśvarī
viśvasaṃlayane mukhyā yā rudreṇa samāśritā
raudrī śaktiḥ śivānantā pātu māṃ kanakeśvarī
kailāsasānusaṃrūḍha kanakaprasaveśayā
bhasmakābhihṛtā pūrvaṃ pātu māṃ kanakeśvarī
patiprabhāvamicchantī trasyantī yā vinā patim
abalā tvekabhāvā ca pātu māṃ kanakeśvarī
viśvasaṃrakṣaṇe saktā rakṣitā kanakena yā
ā brahmastambajananī pātu māṃ kanakeśvarī
brahmaviṣṇvīśvarāḥ śaktyā śarīragrahaṇaṃ yayā
prāpitāḥ prathamā śaktiḥ pātu māṃ kanakeśvarī
śrutvā tu garuḍenoktaṃ devīvṛttacatuṣṭayam
prasannā saṃmukhī bhūtvā vākyametad uvāca ha
śrīcāmuṇḍovāca
prasannā te mahāsattva varaṃ varaya vāñchitam
dadāmi te dvijaśreṣṭha yatte manasi rocate
garuḍa uvāca
ajaraścāmaraścaiva adhṛṣyaśca surāsuraiḥ
tava prasādāccaivānyairajeyaśca bhavāmyaham
tvayā cātra sadā devi sthātavyaṃ tīrthasannidhau
mārkaṇḍeya uvāca
evaṃ bhaviṣyatītyuktvā devī devairabhiṣṭutā
jagāmākāśamāviśya bhūtasaṅghasamanvitā
yadā lakṣmyā nṛpaśreṣṭha sthāpitaṃ puramuttamam
anumānya tadā devīṃ kṛtaṃ tasyāṃ samarpitam
lakṣmīruvāca
rakṣaṇāya mayā devi yogakṣemārthasiddhaye
mātṛvatpratipālyaṃ te sadā devi puraṃ mama
garuḍo 'pi tataḥ snātvā sampūjya kanakeśvarīm
tīrthaṃ tatraiva saṃsthāpya jagāmākāśamuttamam
tatra tīrthe tu yaḥ snātvā pūjayet pitṛdevatāḥ
sarvakāmasamṛddhasya yajñasya phalamaśnute
gandhapuṣpādibhir yastu pūjayet kanakeśvaram
tasya yogaiśvaryasiddhiryogapīṭheṣu jāyate
mṛto yogeśvaraṃ lokaṃ jayaśabdādimaṅgalaiḥ
sa gacchennātra sandeho yoginīgaṇasaṃyutaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kanakhaleśvaratīrthamāhātmyavarṇanaṃ nāma ṣaḍaśītyuttaraśatatamo 'dhyāyaḥ
śrīmārkaṇḍeya uvāca
jāleśvaraṃ tato gacchelliṅgamādyaṃ svayambhuvaḥ
kālāgnirudraṃ vikhyātaṃ bhṛgukacche vyavasthitam
sarvapāpapraśamanaṃ sarvopadravanāśanam
kṣetrapāpavināśāya kṛpayā ca samutthitam
purā kalpe 'suragaṇairākrānte bhuvanatraye
vedoktakarmanāśe ca dharme ca vilayaṃ gate
devarṣimunisiddheṣu viśvāsaparameṣu ca
kālāgnirudrād utpanno dhūmaḥ kālodbhavodbhavaḥ
dhūmātsamutthitaṃ liṅgaṃ bhittvā pātālasaptakam
avaṭaṃ dakṣiṇe kṛtvā liṅgaṃ tatraiva tiṣṭhati
tatra tīrthe nṛpaśreṣṭha kuṇḍaṃ jvālāsamudbhavam
yatra sā patitā jvālā śivasya dahataḥ puram
tatrāvaṭaṃ samudbhūtaṃ dhūmāvartas tato 'bhavat
tasminkuṇḍe tu yaḥ snānaṃ kṛtvā vai narmadājale
kuryācchrāddhaṃ pitṛbhyo vai pūjayecca trilocanam
kālāgnirudranāmāni sa gacchet paramāṃ gatim
yatkiṃcitkāmikaṃ karma hyābhicārikameva vā
ripusaṃkṣayakṛdvāpi sāṃtānikamathāpi vā
atra tīrthe kṛtaṃ sarvam acirāt sidhyate nṛpa
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kālāgnirudratīrthamāhātmyavarṇanaṃ nāma saptāśītyuttaraśatatamo 'dhyāyaḥ
śrīmārkaṇḍeya uvāca
tataḥ paraṃ mahārāja catvāriṃśatkramāntare
śālagrāmaṃ tato gacchet sarvadaivatapūjitam
yatrādidevo bhagavānvāsudevastrivikramaḥ
svayaṃ tiṣṭhati lokātmā sarveṣāṃ hitakāmyayā
nāradena tapastaptvā kṛtā śālā dvijanmanām
siddhikṣetraṃ bhṛgukṣetraṃ jñātvā revātaṭe svayam
śālagrāmābhidho devo viprāṇāṃ tvadhivāsitaḥ
sādhūnāṃ copakārāya vāsudevaḥ pratiṣṭhitaḥ
yogināmupakārāya yogidhyeyo janārdanaḥ
śālagrāmeti tenaiva narmadātaṭamāśritaḥ
māsi mārgaśire śuklā bhavatyekādaśī yadā
snātvā revājale puṇye taddinaṃ samupoṣayet
rātrau jāgaraṇaṃ kuryāt sampūjya ca janārdanam
punaḥ prabhātasamaye dvādaśyāṃ narmadājale
snātvā saṃtarpya devāṃśca pitṝnmātṝs tathaiva ca
śrāddhaṃ kṛtvā tataḥ paścāt pitṛbhyo vidhipūrvakam
śaktito brāhmaṇānpūjya svarṇavastrānnadānataḥ
kṣamāpayitvā tānviprāṃstathā devaṃ khagadhvajam
evaṃ kṛte mahārāja yatpuṇyaṃ ca bhavennṝṇām
śṛṇuṣvāvahito bhūtvā tatpuṇyaṃ nṛpasattama
na śokaduḥkhe pratipatsyatīha jīvanmṛto yāti murārisāmyam
mahānti pāpāni visṛjya dugdhaṃ punarna mātuḥ pibate stanodyat
śālagrāmaṃ paśyate yo hi nityaṃ snātvā jale nārmade 'ghaughahāre
sa mucyate brahmahatyādipāpairnārāyaṇānusmaraṇena tena
vasanti ye saṃnyasitvā ca tatra nigṛhya duḥkhāni vimuktasaṅghāḥ
dhyāyanto vai sāṃkhyavṛttyā turīyaṃ padaṃ murāreste 'pi tatraiva yānti
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śālagrāmatīrthamahātmyavarṇanaṃ nāmāṣṭāśītyuttaraśatatamo 'dhyāyaḥ
śrīmārkaṇḍeya uvāca
tato gacchettu rājendra tīrthaṃ paramaśobhanam
udīrṇo yatra vārāho hyabhavaddharaṇīdharaḥ
dhanvadaṃṣṭrāṃ karālāgrāṃ bibhracca pṛthivīm imām
sa eva pañcamaḥ prokto vārāho muktidāyakaḥ
yudhiṣṭhira uvāca
kathamudīrṇarūpo 'bhūdvārāho dharaṇīdharaḥ
vārāhatvaṃ gataḥ kena pañcamaḥ kena saṃjñitaḥ
mārkaṇḍeya uvāca
ādikalpe purā rājankṣīrode bhagavān hariḥ
śete sa bhogiśayane yoganidrāvimohitaḥ
babhūva nṛpatiśreṣṭha gatvā vai devasaṃnidhau
avocadbhārakhinnāhaṃ gamiṣyāmi rasātalam
dṛṣṭvā devāḥ samudvignā gatā yatra janārdanaḥ
tuṣṭuvurvāgbhiriṣṭābhiḥ keśavaṃ jagatpatim
devā ūcuḥ
namo namaste deveśa surārtihara sarvaga
viśvamūrte namastubhyaṃ trāhi sarvānmahadbhayāt
ityukto daivatairdevo hyuvāca kimupasthitam
kāryaṃ vadadhvaṃ me devā yatkṛtyaṃ mā ciraṃ kṛthāḥ
devā ūcuḥ
dharā dharitrī bhūtānāṃ bhārodvignā nimajjati
tāmuddhara hṛṣīkeśa lokānsaṃsthāpaya sthitau
evamuktaḥ suraiḥ sarvaiḥ keśavaḥ parameśvaraḥ
vārāhaṃ rūpamāsthāya sarvayajñamayaṃ vibhuḥ
daṃṣṭrākarālaṃ piṅgākṣaṃ samākuñcitamūrdhajam
kṛtvā 'nantaṃ pādapīṭhaṃ daṃṣṭrāgreṇoddharanbhuvam
saparvatavanām urvīṃ samudraparimekhalām
uddhṛtya bhagavān viṣṇur udīrṇaḥ samajāyata
darśayanpañcadhātmānamuttare narmadātaṭe
tathādyaṃ koralāyāṃ tu dvitīyaṃ yodhanīpure
jayakṣetrābhidhāne tu jayeti parikīrtitam
asurān mohayalliṅgastṛtīyaḥ parikīrtitaḥ
pāvanāya jagaddhetoḥ sthito yasmācchaśiprabhaḥ
atastu nṛpaśārdūla śveta ityābhidhīyate
uddhṛtya jagatāṃ devīmudīrṇo bhṛgukacchake
tataḥ pañcama udīrṇo varāha iti saṃjñitaḥ
iti pañcavarāhāste kathitaḥ pāṇḍunandana
yugapaddarśanaṃ caiṣāṃ brahmahatyāṃ vyapohati
jyeṣṭhe māsi site pakṣa ekādaśyāṃ viśeṣataḥ
gatvā hyādivarāhaṃ tu samprāpte daśamīdine
haviṣyamannaṃ bhuñjīyāl laghusāyaṃ gate ravau
rātrau jāgaraṇaṃ kuryād vārāhe hyādisaṃjñake
tataḥ prabhāte hyuṣasi saṃsnātvā narmadājale
saṃtarpya pitṛdevāṃśca tilairyavavimiśritaiḥ
dhenuṃ dadyāddvije yogye sarvābharaṇabhūṣitām
nirmamo nirahaṅkāro dānaṃ dadyād dvijātaye
gatvā sampūjayed devaṃ vārāhaṃ hyādisaṃjñitam
anena vidhinā pūjya paścādgacchejjayaṃ tvaran
tvaritaṃ tu jayaṃ gatvā pūrvakaṃ vidhimācaret
aśvaṃ dadyād dvijāgryāya jayapūrvābhinirgatam
liṅge caiva tilā deyāḥ śvete hiraṇyameva ca
udīrṇe ca bhuvaṃ dadyāt pūrvakaṃ vidhim ācaret
anastamita āditye varāhānpañca paśyataḥ
yatphalaṃ labhate pārtha tadihaikamanāḥ śṛṇu
brahmahatyā surāpānaṃ steyaṃ gurvaṅganāgamaḥ
ebhistu saha saṃyogo viśvastānāṃ ca vañcanam
svasṛduhitṛbhaginīkuladāropabṛṃhaṇam
ā janmamaraṇādyāvatpāpaṃ bharatasattama
tīrthapañcakapūtasya vaiṣṇavasya viśeṣataḥ
yugapaccavinaśyeta tūlarāśirivānalāt
nārāyaṇānusmaraṇājjapadhyānād viśeṣataḥ
vipraṇaśyanti pāpāni girikūṭasamānyapi
dṛṣṭvā pañca varāhānvai pauruṣe mahati sthitaḥ
āplavannarmadātoye śrāddhaṃ kṛtvā yathāvidhi
udayāstamanād arvāg yaḥ paśyel loṭaṇeśvaram
kalevaravimuktaḥ sa ityevaṃ śaṅkaro 'bravīt
muktiṃ prayāti sahasā duṣprāpāṃ parameśvarīm
pauruṣe kriyamāṇe 'pi na siddhirjāyate yadi
bruvanti svargagamanam api pāpānvitasya ca
yatra tatra gatasyaiva bhavet pañcavarāhakī
jyeṣṭhasyaikādaśītithau dhruvaṃ tatra vasennaraḥ
ādiṃ jayaṃ tathā śvetaṃ liṅgamudīrṇameva ca
āśritya tasyā draṣṭavyā varāhāstu yatastataḥ
jyeṣṭhasyaikādaśītithau viṣṇunā prabhuviṣṇunā
vārāhaṃ rūpamāsthāya uddhṛtā dharaṇī vibho
puṇyātpuṇyatamā tena hyaśeṣāghaughanāśinī
dṛṣṭvā pañcavarāhānvai kroḍamudīrṇarūpiṇam
pūjayitvā vidhānena paścājjāgaraṇaṃ caret
sapañcavartikān dīpān ghṛtenojjvālya bhaktitaḥ
purāṇaśravaṇair nṛtyair gītavādyaiḥ sumaṅgalaiḥ
vedajāpyaiḥ pavitraiśca kṣapayitvā ca śarvarīm
yatpuṇyaṃ labhate martyo hyājamīḍha śṛṇuṣva tat
revājalaṃ puṇyatamaṃ pṛthivyāṃ tathā ca devo jagatāṃ patirhariḥ
ekādaśī pāpaharā narendra bahvāyāsair labhyate mānavānām
ekaikaśo brahmahatyādikāni śaktāni hantuṃ pāpasaṅghāni rājan
naite sarve yugapadvai sametā hantuṃ śaktāḥ kiṃ na tadbrūhi rājan
yathedamuktaṃ tava dharmasūno śrutaṃ ca yacchaṅkarāccandramauleḥ
śrutvedam icchanmucyate sarvapāpaiḥ paṭhanpadaṃ yāti hi vṛtraśatroḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye udīrṇavarāhatīrthamāhātmyavarṇanaṃ nāmaikonanavatyuttaraśatatamo 'dhyāyaḥ
śrīmārkaṇḍeya uvāca
tato gacchenmahīpāla somatīrthamanuttamam
candrahāseti vikhyātaṃ sarvadaivatapūjitam
yatra siddhiṃ parāṃ prāptaḥ somo rājā surottamaḥ
yudhiṣṭhira uvāca
kathaṃ siddhimanuprāptaḥ somo rājā jagatpatiḥ
tatsarvaṃ śrotumicchāmi kathayasva mamānagha
mārkaṇḍeya uvāca
purā śapto munīndreṇa dakṣeṇa kila bhārata
asevanāddhi dārāṇāṃ kṣayarogī bhaviṣyasi
udvāhitānāṃ patnīnāṃ ye na kurvanti sevanam
yā niṣṭhā jāyate teṣāṃ tāṃ śṛṇuṣva narottama
ṛtukāle tu nārīṇāṃ sevanājjāyate sutaḥ
sutātsvargaśca mokṣaśca hītyevaṃ śrutinodanā
tatkālocitadharmeṇa ye na sevanti tāṃ narāḥ
teṣāṃ brahmaghnajaṃ pāpaṃ jāyate nātra saṃśayaḥ
tena pāpena ghoreṇa veṣṭato raurave patet
tasya tadrudhiraṃ pāpāḥ pibante kālamīpsitam
tato 'vatīrṇakālena yāṃ yāṃ yoniṃ prayāsyati
tasyāṃ tasyāṃ sa duṣṭātmā durbhago jāyate sadā
nārīṇāṃ tu sadā kāmo hyadhikaḥ parivartate
viśeṣeṇa ṛtoḥ kāle bhidyate kāmasāyakaiḥ
paribhūtā hi sā bhartrā dhyāyate 'nyaṃ patiṃ tataḥ
tasyāḥ putraḥ samutpanno hyaṭate kulamuttamam
svargasthāstena pitaraḥ pūrvaṃ jātā mahīpate
patanti jātamātreṇa kulaṭas tena cocyate
tena karmavipākena kṣayarogī śaśī hyabhūt
tyaktvā lokaṃ surendrāṇāṃ martyalokam upāgataḥ
tatra tīrthānyanekāni puṇyānyāyatanāni ca
bhramitvā narmadāṃ prāptaḥ sarvapāpapraṇāśinīm
upavāsastu dānāni vratāni niyamāśca ye
cacāra dvādaśābdāni tato muktaḥ sa kilbiṣaiḥ
sthāpayitvā mahādevaṃ sarvapātakanāśanam
jagāma prabhayā pūrṇaḥ somalokamanuttamam
yenaiva sthāpito devaḥ pūjyate varṣasaṃkhyayā
tāvad yugasahasrāṇi tasya lokaṃ samaśnute
tena devān vidhānoktān sthāpayanti narā bhuvi
akṣayaṃ cāvyayaṃ yasmātphalaṃ bhavati nānyathā
somatīrthe tu yaḥ snātvā pūjayed devamīśvaram
jāyate sa naro bhūtvā somavitpriyadarśanaḥ
candraprabhāse yo gatvā snānaṃ vidhivad ācaret
vyādhinā nābhibhūtaḥ syāt kṣayarogeṇa vā yutaḥ
candrahāsye naraḥ snātvā dvādaśyāṃ tu nareśvara
caturdaśyām upoṣyaiva kṣīrasya juhuyāccarum
mantraiḥ pañcabhir īśānaṃ puruṣastryambakaṃ yajet
haviḥśeṣaṃ svayaṃ prāśya candrahāsyeśamīkṣayet
anena vidhinā rājaṃstuṣṭo devo maheśvaraḥ
vidhinā tīrthayogena kṣayarogād vimucyate
saptabhiḥ somavārair yaḥ snānaṃ tatra samācaret
sa vai karṇakṛtādrogānmucyate pūjayañchivam
akṣirogas tathā rājaṃścandrahāsye vinaśyati
candrahāsye tu yo gatvā grahaṇe candrasūryayoḥ
snānaṃ samācared bhaktyā mucyate sarvapātakaiḥ
tatra snānaṃ ca dānaṃ ca candrahāsye śubhaśubham
kṛtaṃ nṛpavaraśreṣṭha sarvaṃ bhavati cākṣayam
te dhanyāste mahātmānas teṣāṃ janma sujīvitam
candrahāsye tu ye snātvā paśyanti grahaṇaṃ narāḥ
vācikaṃ mānasaṃ pāpaṃ karmajaṃ yatpurā kṛtam
snānamātrāt tu rājendra tatra tīrthe praṇaśyati
bahavastanna jānanti mahāmohasamanvitāḥ
dehastha iva sarveṣāṃ paramātmeva saṃsthitam
paścime sāgare gatvā somatīrthe tu yatphalam
tatsamagramavāpnoti candrahāsye na saṃśayaḥ
saṃkrāntau ca vyatīpāte viṣuve cāyane tathā
candrahāsye naraḥ snātvā sarvapāpaiḥ pramucyate
te mūḍhāste durācārās teṣāṃ janma nirarthakam
candrahāsyaṃ na jānanti narmadāyāṃ vyavasthitam
candrahāsye tu yaḥ kaścit saṃnyāsaṃ kurute nṛpa
anivartikā gatistasya somalokātkadācana
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe candrahāsyatīrthamahātmyavarṇanaṃ nāma navatyuttaraśatatamo 'dhyāyaḥ
śrīmārkaṇḍeya uvāca
siddheśvaraṃ tato gacchet tasyaiva tu samīpataḥ
amṛtasrāvi talliṅgamādyaṃ svāyambhuvaṃ tathā
dṛṣṭamātreṇa yeneha hyanṛṇo jāyate naraḥ
purā varṣaśataṃ sāgramārādhya parameśvaram
prāpnuyuḥ paramāṃ siddhimādityā dvādaśaiva tu
ataḥ siddheśvaraḥ proktaḥ siddhidaḥ siddhikāṅkṣiṇām
yudhiṣṭhira uvāca
kathaṃ siddheśvare prāptāḥ siddhiṃ devā dvijottama
ādityā iti yaccoktaṃ tanme vismāpanaṃ kṛtam
tapasyugre vyavasitā ādityāḥ kena hetunā
samprāptāstu dvijaśreṣṭha siddhiṃ caivābhilāṣikīm
saṃkṣipya tu mayā pṛṣṭaṃ vistarāddvija śaṃsa me
mārkaṇḍeya uvāca
aditer dvādaśādityā jātāḥ śakrapurogamāḥ
indro dhātā bhagastvaṣṭā mitro 'tha varuṇo 'ryamā
vivasvānsavitā pūṣā hyaṃśumānviṣṇur eva ca
ta ime dvādaśādityā icchanto bhāskaraṃ padam
narmadātaṭamāśritya tapasyugre vyavasthitāḥ
siddheśvare mahārāja kāśyapeyairmahātmabhiḥ
parā siddhiranuprāptā dvādaśādityasaṃjñitaiḥ
sthāpitaśca jagaddhātā tasmiṃstīrthe divākaraḥ
svakīyāṃśavibhāgena dvādaśādityasaṃjñitaiḥ
tadāprabhṛti tattīrthaṃ rājankhyātiṃ gataṃ bhuvi
pralaye samanuprāpte hyādityā dvādaśaiva te
dvādaśādityato rājan sambhavanti yugakṣaye
indrastapati pūrveṇa dhātā caivāgnigocare
gabhastipatirvai yāmye tvaṣṭā nairṛtadiṅmukhaḥ
varuṇaḥ paścime bhāge mitrastu vāyave tathā
viṣṇuśca saumyadigbhāge vivasvānīśagocare
ūrdhvataścaiva savitā hyadhaḥ pūṣā viśoṣayan
aṃśumāṃs tu tathā viṣṇur mukhato nirgataṃ jagat
pradahanvai naraśreṣṭha babhramuśca itastataḥ
yathaiva te mahārāja dahanti sakalaṃ jagat
tathaiva dvādaśādityā bhaktānāṃ bhāvasādhanāḥ
prātarutthāya yaḥ snātvā dvādaśādityasaṃjñitam
paśyate devadeveśaṃ śṛṇu tasyaiva yatphalam
vācikaṃ mānasaṃ pāpaṃ karmajaṃ yatpurākṛtam
naśyate tatkṣaṇādeva dvādaśādityadarśanāt
pradakṣiṇaṃ tu yaḥ kuryāt tasya devasya bhārata
pradakṣiṇīkṛtā tena pṛthivī nātra saṃśayaḥ
tatra tīrthe tu saptamyāmupavāsena yatphalam
anyatra saptasaptamyāṃ labhanti na labhanti ca
ṣaṣṭhyāṃ vāre dainakare dvādaśādityadarśanāt
pradakṣiṇaṃ tu yaḥ kuryāt tasya pāpaṃ tu naśyati
arogī saptajanmāni bhavedvai nātra saṃśayaḥ
yastu pradakṣiṇaśataṃ dadyādbhaktyā dine dine
dadrūpiṭakakuṣṭhāni maṇḍalāni vicarcikāḥ
naśyanti vyādhayaḥ sarve garuḍeneva pannagāḥ
putraprāptir bhavet tasya ṣaṣṭyā vāsarasevanāt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe dvādaśādityatīrthamāhātmyavarṇanaṃ nāmaikanavatyuttaraśatatamo 'dhyāyaḥ
mārkaṇḍeya uvāca
tasyaivānantaraṃ tāta devatīrthamanuttamam
dṛṣṭvā tu śrīpatiṃ pāpair mucyate mānavo bhuvi
maharṣes tasya jāmātā bhṛgordevo janārdanaḥ
yudhiṣṭhira uvāca
ko 'yaṃ śriyaḥ patirdevo devānāmadhipo vibhuḥ
kathaṃ janmābhavat tasya deveṣu triṣu vā mune
sambandhī ca kathaṃ jāto bhṛguṇā saha keśavaḥ
etadvistarato brahman vaktum arhasi bhārgava
mārkaṇḍeya uvāca
saṃkṣepāt kathayiṣyāmi sādhyasya caritaṃ mahat
na hi vistarato vaktuṃ śaktāḥ sarve maharṣayaḥ
nārāyaṇasya nābhyabjājjāto devaścaturmukhaḥ
tasya dakṣo 'ṅgajo rājan dakṣiṇāṅguṣṭhasambhavaḥ
dharmaḥ stanāntātsaṃjātas tasya putro 'bhavatkila
nārāyaṇasahāyo 'sāvajo 'pi bharatarṣabha
marutvatī vasurjñānā lambā bhānumatī satī
saṃkalpā ca muhūrtā ca sādhyā viśvāvatī kakup
dharmapatnyo daśaivaitā dākṣāyaṇyo mahāprabhāḥ
tāsāṃ sādhyā mahābhāgā putrānajanayan nṛpa
naro nārāyaṇaścaiva hariḥ kṛṣṇastathaiva ca
viṣṇoraṃśāṃśakā hyete catvāro dharmasūnavaḥ
tathā nārāyaṇanarau gandhamādanaparvate
ātmanyātmānamādhāya tepatuḥ paramaṃ tapaḥ
dhyāyamānāvanaupamyaṃ svaṃ kāraṇamakāraṇam
vāsudevamanirdeśyamapratarkyamanantaram
yogayuktau mahātmānāvāsthitāvurutāpasau
tayostapaḥprabhāveṇa na tatāpa divākaraḥ
vavāha śaṅkito vāyuḥ sukhasparśo hyaśaṅkitaḥ
śiśiro 'bhavad atyarthaṃ jvalannapi vibhāvasuḥ
siṃhavyāghrādayaḥ saumyāśceruḥ saha mṛgairgirau
tayor gaur iva bhārārtā pṛthivī pṛthivīpate
ceruśca bhūdharāścaiva cukṣubhe ca mahodadhiḥ
devāśca sveṣu dhiṣṇyeṣu niṣprabheṣu hataprabhāḥ
babhūvuravanīpāla paramaṃ kṣobhamāgatāḥ
devarājastathā śakraḥ saṃtaptastapasā tayoḥ
yuyojāpsarasastatra tayorvighnacikīrṣayā
indra uvāca
rambhe tilottame kubje ghṛtāci lalite śubhe
pramloce subhru sumloce saurabheyi mahoddhate
alambuṣe miśrakeśi puṇḍarīke varūthini
vilokanīyaṃ bibhrāṇā vapurmanmathabodhanam
gandhamādanamāsādya kurudhvaṃ vacanaṃ mama
naranārāyaṇau tatra tapodīkṣānvitau dvijau
tepāte dharmatanayau tapaḥ paramaduścaram
tāvasmākaṃ varārohāḥ kurvāṇau paramaṃ tapaḥ
karmātiśayaduḥkhārtipradāvāyatināśanau
tadgacchata na bhīḥ kāryā bhavatībhir idaṃ vacaḥ
smaraḥ sahāyo bhavitā vasantaśca varāṅganāḥ
rūpaṃ vayaḥ samālokya madanoddīpanaṃ param
kandarpavaśamabhyeti vivaśaḥ ko na mānavaḥ
mārkaṇḍeya uvāca
ityuktvā devarājena madanena samaṃ tadā
jagmurapsarasaḥ sarvā vasantaśca mahīpate
gandhamādanamāsādya puṃskokilakulākulam
cacāra mādhavo ramyaṃ protphullavanapādapam
pravavau dakṣiṇāśāyāṃ malayānugato 'nilaḥ
bhṛṅgamālārutaravai ramaṇīyamabhūdvanam
gandhaśca surabhiḥ sadyo vanarājisamudbhavaḥ
kinnaroragayakṣāṇāṃ babhūva ghrāṇatarpaṇaḥ
varāṅganāśca tāḥ sarvā naranārāyaṇāvṛṣī
vilobhayitum ārabdhā vāgaṅgalalitasmitaiḥ
jagau manoharaṃ kācinnanarta tatra cāpsarāḥ
avādayat tathaivānyā manoharataraṃ nṛpa
hāvairbhāvaiḥ sṛtairhāsyais tathānyā valgubhāṣitaiḥ
tayoḥ kṣobhāya tanvaṅgyaścakrurudyamamaṅganāḥ
tathāpi na tayoḥ kaścinmanasaḥ pṛthivīpate
vikāro 'bhavadadhyātmapārasamprāptacetasoḥ
nivātasthau yathā dīpāvakampau nṛpa tiṣṭhataḥ
vāsudevārpaṇasvasthe tathaiva manasī tayoḥ
pūryamāṇo 'pi cāmbhobhirbhuvamanyāṃ mahodadhiḥ
yathā na yāti saṃkṣobhaṃ tathā tanmānasaṃ kvacit
sarvabhūtahitaṃ brahma vāsudevamayaṃ param
manyamānau na rāgasya dveṣasya ca vaśaṃgatau
smaro 'pi na śaśākātha praveṣṭuṃ hṛdayaṃ tayoḥ
vidyāmayaṃ dīpayutamandhakāra ivālayam
puṣpojjvalāṃs taruvarān vasantaṃ dakṣiṇānilam
tāścaivāpsarasaḥ sarvāḥ kandarpaṃ ca mahāmunī
yaccārabdhaṃ tapastābhyāmātmānaṃ gandhamādanam
dadarśāte 'khilaṃ rūpaṃ brahmaṇaḥ puruṣarṣabha
dāhāya nāmalo vahnernāpaḥ kledāya cāmbhasaḥ
taddravyameva taddravyavikārāya na vai yataḥ
tato vijñāya vijñāya paraṃ brahma svarūpataḥ
madhukandarpayoṣitsu vikāro nābhavattayoḥ
tato gurutaraṃ yatnaṃ vasantamadanau nṛpa
cakrāte tāśca tanvaṅgyastatkṣobhāya punaḥpunaḥ
atha nārāyaṇo dhairyaṃ saṃdhāyodīrṇamānasaḥ
ūrorutpādayāmāsa varāṅgīmabalāṃ tadā
trailokyasundarīratnam aśeṣam avanīpate
guṇairlāghavamabhyeti yasyāḥ saṃdarśanādanu
tāṃ vilokya mahīpāla cakampe manasānilaḥ
vasanto vismayaṃ yātaḥ smaraḥ sasmāra kiṃcana
rambhātilottamādyāśca vailakṣyaṃ devayoṣitaḥ
na rejuravanīpāla tallakṣyahṛdayekṣaṇāḥ
tataḥ kāmo vasantaśca pārthivāpsarasaśca tāḥ
praṇamya bhagavantau tau tuṣṭuvur munisattamau
vasantakāmāpsarasa ūcuḥ
prasīdatu jagaddhātā yasya devasya māyayā
mohitāḥ sma vijānīmo nāntaraṃ vidyate dvayoḥ
prasīdatu sa vāṃ devo yasya rūpamidaṃ dvidhā
dhāmabhūtasya lokānām anāder apratiṣṭhataḥ
naranārāyaṇau devau śaṅkhacakrāyudhāvubhau
āstāṃ prasādasumukhāvasmākamaparādhinām
nidhānaṃ sarvavidyānāṃ sarvapāpavanānalaḥ
nārāyaṇo 'to bhagavān sarvapāpaṃ vyapohatu
śārṅgacihnāyudhaḥ śrīmānātmajñānamayo 'naghaḥ
naraḥ samastapāpāni hatātmā sarvadehinām
jaṭākalāpabaddho 'yamanayor naḥ kṣamāvatoḥ
saumyāsyadṛṣṭiḥ pāpāni hantuṃ janmārjitāni vai
tathātmavidyādoṣeṇa yo 'parādhaḥ kṛto mahān
trailokyavandyau yau nāthau vilobhayitum āgatāḥ
prasīda deva vijñānadhana mūḍhadṛśāmiva
bhavanti santaḥ satataṃ svadharmaparipālakāḥ
dṛṣṭvaitannaḥ samutpannaṃ yathā strīratnamuttamam
tvayi nārāyaṇotpannā śreṣṭhā pāravatī matiḥ
tena satyena satyātmanparamātmansanātana
nārāyaṇa prasīdeśa sarvalokaparāyaṇa
prasannabuddhe śāntātmanprasannavadanekṣaṇa
prasīda yogināmīśa nara sarvagatācyuta
namasyāmo naraṃ devaṃ tathā nārāyaṇaṃ harim
namo narāya namyāya namo nārāyaṇāya ca
prasannānāmanāthānāṃ tathā nāthavatāṃ prabho
śaṃ karotu naro 'smākaṃ śaṃ nārāyaṇa dehi naḥ
mārkaṇḍeya uvāca
evamabhyarcitaḥ stutyā rāgadveṣādivarjitaḥ
prāheśaḥ sarvabhūtānāṃ madhye nārāyaṇo nṛpa
nārāyaṇa uvāca
svāgataṃ mādhave kāme bhavatvapsarasāmapi
yatkāryam āgatānāṃ ca ihāsmābhistaducyatām
yūyaṃ saṃsiddhaye nūnamasmākaṃ balaśatruṇā
saṃpreṣitāstato 'smākaṃ nṛtyayogādidarśanam
na vayaṃ gītanṛtyena nāṅgaceṣṭādibhāṣitaiḥ
lubdhā vai viṣayair manye viṣayā dāruṇātmakāḥ
śabdādisaṅgaduṣṭāni yadā nākṣāṇi naḥ śubhāḥ
tadā nṛtyādayo bhāvāḥ kathaṃ lobhapradāyinaḥ
te siddhāḥ sma na vai sādhyā bhavatīnāṃ smarasya ca
mādhavasya ca śākro 'pi svāsthyaṃ yātvaviśaṅkitāḥ
yo 'sau paraśca paramaḥ puruṣaḥ parameśvaraḥ
paramātmā samastasya sthāvarasya carasya ca
utpattiheturete ca yasminsarvaṃ pralīyate
sarvāvāsīti devatvād vāsudevety udāhṛtaḥ
vayamaṃśāṃśakāstasya caturvyūhasya māninaḥ
tadādeśitavārtmānau jagadbodhāya dehinām
tatsarvabhūtaṃ sarveśaṃ sarvatra samadarśinam
kutaḥ paśyantau rāgādīnkariṣyāmo vibhedinaḥ
vasante mayi cendre ca bhavatīṣu tathā smare
yadā sa eva bhūtātmā tadā dveṣādayaḥ katham
tanmayānyavibhaktāni yadā sarveṣu jantuṣu
sarveśvareśvaro viṣṇuḥ kuto rāgādayastataḥ
brahmāṇam indram īśānam ādityamaruto 'khilān
viśvedevān ṛṣīn sādhyānvasūnpitṛgaṇāṃs tathā
yakṣarākṣasabhūtādīnnāgānsarpānsarīsṛpān
manuṣyapakṣigorūpagajasiṃhajalecarān
makṣikāmaśakāndaṃśāñchalabhāñjalajān kṛmīn
gulmavṛkṣalatāvallītvaksāratṛṇajātiṣu
yacca kiṃcidadṛśyaṃ vā dṛśyaṃ vā tridaśāṅganāḥ
manyadhvaṃ jātamekasya tatsarvaṃ paramātmanaḥ
jāyamānaḥ kathaṃ viṣṇumātmānaṃ paramaṃ ca yat
rāgadveṣau tathā lobhaṃ kaḥ kuryād amarāṅganāḥ
sarvabhūtamaye viṣṇau sarvage sarvadhātari
nipātya taṃ pṛthagbhūte kuto rāgādiko guṇaḥ
evamasmāsu yuṣmāsu sarvabhūteṣu cābalāḥ
tanmathaikatvabhūteṣu rāgādyavasaraḥ kutaḥ
samyag dṛṣṭir iyaṃ proktā samastaikyāvalokinī
pṛthagvijñānamātraiva lokasaṃvyavahāravat
bhūtendriyāntaḥ karaṇapradhānapuruṣātmakam
jagadvai hyetad akhilaṃ tadā bhedaḥ kimātmakaḥ
bhavanti layamāyānti samudrasalilormayaḥ
na vāribhedato bhinnāstathaivaikyādidaṃ jagat
yathāgner arciṣaḥ pītāḥ piṅgalāruṇadhūsarāḥ
tathāpi nāgnito bhinnās tathaitad brahmaṇo jagat
bhavatībhiśca yat kṣobham asmākaṃ sa puraṃdaraḥ
kārayatyasad etac ca vivekācāracetasām
bhavantyaḥ sa ca devendro lokāśca sasurāsurāḥ
samudrādrivanopetā maddehāntaragocarāḥ
yatheyaṃ cārusarvāṅgī bhavatīnāṃ mayāgrataḥ
darśitā darśayiṣyāmi tathā caivākhilaṃ jagat
prayātu śakro mā garvamindratvaṃ kasya susthiram
yūyaṃ ca mā smayaṃ yāta santi rūpānvitāḥ striyaḥ
kiṃ surūpaṃ kurūpaṃ vā yadā bhedo na dṛśyate
tāratamyaṃ surūpatve satataṃ bhinnadarśanāt
bhavatīnāṃ smayaṃ matvā rūpaudāryaguṇodbhavam
mayeyaṃ darśitā tanvī tatastu śamameṣyatha
yasmān madūrorniṣpannā tviyamindīvarekṣaṇā
urvaśī nāma kalyāṇī bhaviṣyati varāpsarāḥ
tadiyaṃ devarājasya nīyatāṃ varavarṇinī
bhavatyastena cāsmākaṃ preṣitāḥ prītimicchatā
vaktavyaśca sahasrākṣo nāsmākaṃ bhogakāraṇāt
tapaścaryā na vāprāpyaphalaṃ prāptum abhīpsatā
sanmārgamasya jagato darśayiṣye karomyaham
tathā nareṇa sahito jagataḥ pālanodyataḥ
yadi kaścittavābādhāṃ karoti tridaśeśvara
tamahaṃ vārayiṣyāmi nivṛtto bhava vāsava
kartāsi cet tvam ābādhāṃ na duṣṭasyeha kasyacit
taṃ cāpi śāstā tadahaṃ pravartiṣyāmy asaṃśayam
etajjñātvā na santāpastvayā kāryo hi māṃ prati
upakārāya jagatām avatīrṇo 'smi vāsava
yā ceyamurvaśī mattaḥ samudbhūtā puraṃdara tretāgnihetubhūteyaṃ evaṃ prāpya bhaviṣyati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe narmadāmāhātmye śrīpatyutpattivarṇanaṃ nāma dvinavatyuttaraśatatamo 'dhyāyaḥ
śrīmārkaṇḍeya uvāca
ityukte 'psarasaḥ sarvāḥ praṇipatya punaḥ punaḥ
ūcur nārāyaṇaṃ devaṃ taddarśanasamīhayā
vasantakāmāpsarasa ūcuḥ
bhagavanbhavatā yo 'yamupadeśo hitārthinā
proktaḥ sa sarvo vijñāto māhātmyaṃ viditaṃ ca te
yattvetadbhavatā proktaṃ prasannenāntarātmanā
darśiteyaṃ viśālākṣī darśayiṣyāmi vo jagat
tatrārthe sarvabhāvena prapannānāṃ jagatpate
darśayātmānamakhilaṃ darśiteyaṃ yathorvaśī
yadi devāparādhe 'pi nāsmāsu kupitaṃ tava
namaste jagatāmīśa darśayātmānamātmanā
nārāyaṇa uvāca
paśyatehākhilāṃl lokān mama dehe surāṅganāḥ
madhuṃ madanam ātmānaṃ yac cānyad draṣṭumicchatha
śrīmārkaṇḍeya uvāca
ityuktvā bhagavāndevastadā nārāyaṇo nṛpa
uccairjahāsa svanavattatrābhūdakhilaṃ jagat
brahmā prajāpatiḥ śakraḥ saha rudraiḥ pinākadhṛk
ādityā vasavaḥ sādhyā viśvedevā maharṣayaḥ
nāsatyadasrāvanilaḥ sarvaśaśca tathāgnayaḥ
yakṣagandharvasiddhāśca piśācoragakinnarāḥ
samastāpsaraso vidyāḥ sāṅgā vedāstaduktayaḥ
manuṣyāḥ paśavaḥ kīṭāḥ pakṣiṇaḥ pādapāstathā
sarīsṛpāścātha sūkṣmā yaccānyajjīvasaṃjñitam
samudrāḥ sakalāḥ śailāḥ saritaḥ kānanāni ca
dvīpānyaśeṣāṇi tathā tathā sarvasarāṃsi ca
nagaragrāmapūrṇā ca medinī medinīpate
devāṅganābhirdevasya dehe dṛṣṭaṃ mahātmanaḥ
nakṣatragrahatārābhiḥ susampūrṇaṃ nabhastalam
dadṛśus tāḥ sucārvaṅgyas tasyāntarviśvaṃ rūpiṇaḥ
ūrdhvaṃ na tiryaṅnādhastādyadāntas tasya dṛśyate
tamanantamanādiṃ ca tatastās tuṣṭuvuḥ prabhum
madanena samaṃ sarvā madhunā ca varāṅganāḥ
sasādhvasā bhaktiparāḥ paraṃ vismayamāgatāḥ
vasantakāmāpsarasa ūcuḥ
paśyāma nādiṃ tava deva nāntaṃ na madhyamavyākṛtarūpapāram
parāyaṇaṃ tvāṃ jagatām anantaṃ natāḥ sma nārāyaṇamātmabhūtam
mahīnabhovāyujalāgnayastvaṃ śabdādirūpastu parāparātman
tvatto bhavatyacyute sarvam etadbhedādirūpo 'si vibho tvamātman
draṣṭāsi rūpasya parasya vettā śrotā ca śabdasya hare tvamekaḥ
sraṣṭā bhavān sarvagato 'khilasya ghrātā ca gandhasya pṛthak śarīrī
sureṣu sarveṣu na so 'sti kaścin manuṣyalokeṣu na so 'sti kaścit
paśvādivargeṣu na so 'sti kaścid yo nāṃśabhūtastava devadeva
brahmāmbudhīndupramukhāni saumya śakrādirūpāṇi tavottamāni
samudrarūpaṃ tava dhairyavatsu tejaḥ svarūpeṣu ravistathāgniḥ
kṣamādhaneṣu kṣitirūpamagryaṃ śīghro balavatsu vāyuḥ
manuṣyarūpaṃ tava rājaveṣo mūḍheṣu sarveśvara pādapo 'si
sarvānayeṣvacyuta dānavastvaṃ sanatsajātaśca vivekavatsu
rasasvarūpeṇa jalasthito 'si gandhasvarūpaṃ bhavato dharitryām
dṛśyasvarūpaśca hutāśanastvaṃ sparśasvarūpaṃ bhavataḥ samīre
śabdādikaṃ te nabhasi svarūpaṃ mantavyarūpo manasi prabho tvam
bodhasvarūpaśca matau tvamekaḥ sarvatra sarveśvara sarvabhūta
paśyāmi te nābhisarojamadhye brahmāṇamīśaṃ ca haraṃ bhṛkuṭyām
tavāśvinau karṇagatau samastāstavāsthitā bāhuṣu lokapālāḥ
ghrāṇo 'nilo netragatau ravīndu jihvā ca te nātha sarasvatīyam
pādau dharitrī jaṭharaṃ samastāṃl lokān hṛṣīkeśa vilokayāmaḥ
jaṅghe vayaṃ pādatalāṅgulīṣu piśācayakṣoragasiddhasaṅghāḥ
puṃstve prajānāṃ patiroṣṭhayugme pratiṣṭhitāste kratavaḥ samastāḥ
sarve vayaṃ te daśaneṣu deva daṃṣṭrāsu devā hyabhavaṃśca dantāḥ
romāṇyaśeṣās tava devasaṅghā vidyādharā nātha tavāṅghrirekhāḥ
sāṅgāḥ samastāstava deva vedāḥ samāsthitāḥ sandhiṣu bāhubhūtāḥ
varāhabhūtaṃ dharaṇīdharaste nṛsiṃharūpaṃ ca sadā karālam
paśyāma te vājiśirastathoccaistrivikrame yacca tadāprameyam
amī samudrāstava deva dehe maurvālayaḥ śailadharās tathāmī
imāśca gaṅgāpramukhāḥ sravantyo dvīpāṇyaśeṣāṇi vanādideśāḥ
stuvanti ceme munayastaveśa dehe sthitāstvanmahimānamagryam
tvāmīśitāraṃ jagatāmanantaṃ yajanti yajñaiḥ kila yajñino 'mī
tvattohi saumyaṃ jagatīha kiṃcit tvatto na raudraṃ ca samastamūrte
tvatto na śītaṃ ca na keśavoṣṇaṃ sarvasvarūpātiśayī tvameva
prasīda sarveśvara sarvabhūta sanātanātmaparameśvareśa
tvanmāyayā mohitamānasābhiryatte 'parāddhaṃ tadidaṃ kṣamasva
kiṃ vāparāddhaṃ tava devadeva yanmāyayā no hṛdayaṃ tavāpi
māyābhiśaṅkipraṇatārtihantar mano hi no vihvalatāmupaiti
na te 'parāddhaṃ yadi te 'parāddham asmābhir unmārgavivartinībhiḥ
tatkṣamyatāṃ sṛṣṭikṛtastavaiva devāparādhaḥ sṛjato vivekam
namo namaste govinda nārāyaṇa janārdana
tvannāmasmaraṇāt pāpamaśeṣaṃ naḥ praṇaśyatu
namo 'nanta namas tubhyaṃ viśvātmanviśvabhāvana
tvannāmasmaraṇāt pāpamaśeṣaṃ naḥ praṇaśyatu
vareṇya yajñapuruṣa prajāpālana vāmana
tvannāmasmaraṇāt pāpamaśeṣaṃ naḥ praṇaśyatu
namo 'stu te 'bjanābhāya prajāpatikṛte hara
tvannāmasmaraṇāt pāpamaśeṣaṃ naḥ praṇaśyatu
saṃsārārṇavapotāya namas tubhyamadhokṣaja
tvannāmasmaraṇāt pāpamaśeṣaṃ naḥ praṇaśyatu
namaḥ parasmai śrīśāya vāsudevāya vedhase
svecchayā guṇayuktāya sargasthityantakāriṇe
upasaṃhara viśvātmanrūpametatsanātanam
vardhamānaṃ na no draṣṭuṃ samarthaṃ cakṣurīśvara
pralayāgnisahasrasya samā dīptistavācyuta
pramāṇena diśo bhūmirgaganaṃ ca samāvṛtam
na vidmaḥ kutra vartāmo bhavānnāthopalakṣyate
sarvaṃ jagadiaikasthaṃ piṇḍitaṃ lakṣayāmahe
kiṃ varṇayāmo rūpaṃ te kiṃ pramāṇamidaṃ hare
māhātmyaṃ kiṃ nu te deva yajjihvāyā na gocare
vaktāro vāyutenāpi buddhīnāmayutāyutaiḥ
guṇanirvarṇanaṃ nātha kartuṃ tava na śakyate
tadetaddarśitaṃ rūpaṃ prasādaḥ paramaḥ kṛtaḥ
chandato jagatāmīśa tadetadupasaṃhara
mārkaṇḍeya uvāca
ityevaṃ saṃstutas tābhir apsarobhir janārdanaḥ
divyajñānopapannānāṃ tāsāṃ pratyakṣamīśvaraḥ
viveśa sarvabhūtāni svairaṃśairbhūtabhāvanaḥ
taṃ dṛṣṭvā sarvabhūteṣu līyamānamadhokṣajam
vismayaṃ paramaṃ cakruḥ samastā devayoṣitaḥ
sa ca sarveśvaraḥ śailānpādapānsāgarānbhuvam
jalamagniṃ tathā vāyum ākāśaṃ ca viveśa ha
kāle dikṣvatha sarvātma hy ātmanaścānyathāpi ca
ātmarūpasthitaṃ svena mahimnā bhāvayañjagat
devadānavarakṣāṃsi yakṣīvidyādharoragāḥ
manuṣyapaśukīṭādimṛgapaśvantarikṣagāḥ
ye 'ntarikṣe tathā bhūmau divi ye ca jalāśrayāḥ
tānviveśa sa viśvātmā punastadrūpam āsthitaḥ
nareṇa sārdhaṃ yat tābhir dṛṣṭapūrvam arindama
tāḥ paraṃ vismayaṃ jagmuḥ sarvāstridaśayoṣitaḥ
praṇemuḥ sādhvasāt pāṇḍuvadanā nṛpasattama
nārāyaṇo 'pi bhagavānāha tāstridaśāṅganāḥ
nārāyaṇa uvāca
nīyatāmurvaśī bhadrā yatrāsau tridaśeśvaraḥ
bhavatīnāṃ hitārthāya sarvabhūteṣvasāviti
jñānamutpāditaṃ bhūyo layaṃ bhūteṣu kurvatā
tadgacchadhvaṃ samasto 'yaṃ bhūtagrāmo madaṃśakaḥ
ahamadyātmabhūtasya vāsudevasya yoginaḥ
asmātparataraṃ nāsti yo 'nantaḥ paripathyate
tamajaṃ sarvabhūteśaṃ jānīta paramaṃ padam
ahaṃ bhavatyo devāśca manuṣyāḥ paśavaśca ye
etatsarvamanantasya vāsudevasya vai kṛtam
evaṃ jñātvā samaṃ sarvaṃ sadevāsuramānuṣam
sapaśvādiguṇaṃ caiva draṣṭavyaṃ tridaśāṅganāḥ
mārkaṇḍeya uvāca
ityuktās tena devena samastāstāḥ surastriyaḥ
praṇamya tau samadanāḥ savasantāśca pārthiva
ādāya corvaśīṃ bhūyo devarājamupāgatāḥ
ācakhyuśca yathāvṛttaṃ devarājāya tattathā
mārkaṇḍeya uvāca
tathā tvamapi rājendra sarvabhūteṣu keśavam
cintayansamatāṃ gaccha samataiva hi muktaye
rājannevaṃ viśeṣeṇa bhūteṣu parameśvaram
vāsudeva kathaṃ doṣāṃl lobhādīnna prahāsyasi
sarvabhūtāni govindād yadā nānyāni bhūpate
tadā vairādayo bhāvāḥ kriyatām na tu putraka
iti paśya jagatsarvaṃ vāsudevātmakaṃ nṛpa
etadeva hi kṛṣṇena rūpamāviṣkṛtaṃ nṛpa
parameśvareti yadrūpaṃ tadetatkathitaṃ tava
janmādibhāvarahitaṃ tad viṣṇoḥ paramaṃ padam
saṃkṣepeṇātha bhūpāla śrūyatāṃ yadvadāmi te
yanmataṃ puruṣaḥ kṛtvā paraṃ nirvāṇamṛcchati
sarvo viṣṇusamāso hi bhāvābhāvau ca tanmayau
sadasatsarvamīśo 'sau mahādevaḥ paraṃ padam
bhavajaladhigatānāṃ dvandvavātāhatānāṃ sutaduhitṛkalatratrāṇabhārārditānām
viṣamaviṣayatoye majjatāmaplavānāṃ bhavati śaraṇameko viṣṇupoto narāṇām
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīpatimāhātmyavarṇanaṃ nāma trinavatyuttaraśatatamo 'dhyāyaḥ
śrīmārkaṇḍeya uvāca
tacchrutvānāntadevena viśvarūpamudāhṛtam
devarājastathā devāḥ paraṃ vismayamāgatāḥ
dṛṣṭvā cāpsarasaṃ puṇyām urvaśīṃ kamalānanām
saṃtrasto vismitaścābhūdindro rājaśriyā vṛtaḥ
na kiṃciduttaraṃ vākyamuktavāñjoṣamāsthitaḥ
iti vṛttāntabhūtaṃ hi nārāyaṇaviceṣṭitam
bhṛgoḥ khātyāṃ samutpannā lakṣmīḥ śrutvā tu vai nṛpa
vaiśvarūpaṃ paraṃ rūpaṃ vismitācintayat tadā
kenopāyena sa syān me bhartā nārāyaṇaḥ prabhuḥ
vratena tapasā vāpi dānena niyamena ca
vṛddhānāṃ sevanenātha devatārādhanena vā
iti cintāparāṃ kanyāṃ satī jñātvā yudhiṣṭhira
prāha prāpto mayā bhartā śaṅkarastapasā kila
prajāpatiśca gāyatryā hyanyābhirabhivāñchitāḥ
tapasaiva hi te prāpyastasmāttaccara suvrate
tapastvaṃ hi mahaccograṃ sarvavāñchitadāyakam
mārkaṇḍeya uvāca
sāgarāntaṃ samāsādya lakṣmīḥ parapuraṃjaya
cacāra vipulaṃ kālaṃ tapaḥ paramaduścaram
sthāṇuvatsaṃsthitā sābhūddivyaṃ varṣasahasrakam
tata indrādayo devāḥ śaṅkhacakragadādharāḥ
bhūtvā jagmustadarthaṃ te sā tu pṛṣṭavatī surān
viśvarūpaṃ vaiṣṇavaṃ yattaddarśayata māciram
vilakṣā vrīḍitā devā gatvā nārāyaṇaṃ tadā
abruvan vaiśvarūpaṃ no śaktā darśayituṃ vayam
tato yatheṣṭaṃ te jagmuḥ sa ca viṣṇur acintayat
ugrarūpā sthitā devī dehaṃ dahati bhārgavī
tāṃ tasmāt tatra gatvāhaṃ varaṃ dattvā tu vāñchitam
punas tapaḥ kariṣyāmi darśayiṣyāmi vā punaḥ
vaiṣṇavaṃ viśvarūpaṃ yad durdaśyaṃ devadānavaiḥ
mārkaṇḍeya uvāca
tato gatvā hṛṣīkeśaḥ sāgarāntasthitāṃ śriyam
prāha tuṣṭo 'smi te devi varaṃ vṛṇu yathepsitam
śrīruvāca
yadi tuṣṭo 'si me deva prapannāyā janārdana
tadā darśaya yaddṛṣṭamapsarobhis tavānagha
viśvarūpamanantaṃ ca bhūtabhāvana keśava
gandhamādanam āsādya kṛtaṃ yacca tapastvayā
tadvadasva vibho viṣṇo na mithyā yadi keśava
śraddadhāmi na caivāhaṃ rūpasyāsya kathaṃcana
bahubhiryakṣarakṣobhir māyācāripracāribhiḥ
chanditā mama jānadbhirbhāvam antargataṃ harau
bhūtvā viṣṇusvarūpāste cakriṇaśca caturbhujāḥ
suvrīḍitā gatāḥ sarve viśvarūpo sahāyataḥ
mārkaṇḍeya uvāca
nārāyaṇo 'tha bhagavāñchaṅkhacakragadābhṛtam
tayā tathoktas tad rūpaṃ muktvā vai surapūjitam
rūpaṃ paraṃ yathoktaṃ vai viśvarūpam adarśayat
darśayitvā vacaḥ prāha pañcarātravidhānataḥ
yo 'rcayiṣyati māṃ nityaṃ sa pūjyaḥ sa ca pūjitaḥ
dhanadhānyasamāyuktaḥ sarvabhogasamanvitaḥ
mūlaṃ hi sarvadharmāṇāṃ brahmacaryaṃ paraṃ tapaḥ
tenāhaṃ tatra sthāsyāmi mūlaśrīpatisaṃjñitaḥ
mūlaśrīḥ procyate brāhmī brahmacaryasvarūpiṇī
sarvayogamayī puṇyā sarvapāpaharī śubhā
patis tasyāḥ prabhurahaṃ varadaḥ prāṇināṃ priye
revājale naraḥ snātvā yo 'rcayen māṃ yatavrataḥ
mūlaśrīpatināmānaṃ vāñchite prāpnuyāt phalam
dānāni tatra yo dadyānmahādānāni ca priye
sahasraguṇitaṃ puṇyamanyasthānādavāpyate
dṛṣṭaṃ tvayā tatra deśe samyakcaivāvadhāritam
tadarcitvā parān kāmān āpsyasi tvaṃ na saṃśayaḥ
varaṃ vṛṇīṣva deveśi vāñchitaṃ durlabhaṃ suraiḥ
durgasaṃsārakāntārapatitaiḥ parameśvari
śrīruvāca
nārāyaṇa jagaddhātar nārāyaṇa jagatpate
nārāyaṇa parabrahma nārāyaṇaparāyaṇa
prasīda pāhi māṃ bhaktyā samyaksarge niyojaya
priyo hyasi priyāhaṃ te yathā syāṃ tattathā kuru
gṛhaṃ dharmārthakāmānāṃ kāraṇaṃ deva saṃmatam
tadāsthāyāśramaṃ puṇyaṃ māṃ śreyasi niyojaya
nārāyaṇa uvāca
nārāyaṇagirā devi vijñapto 'smi yatastvayā
nārāyaṇagirirnāma tena me'tra bhaviṣyati
nārāyaṇasmṛtau yāti duritaṃ janmakoṭijam
yasmād girati tasmācca girirityeva śabditam
tasmātsarvāśrayo devi giriḥ parvatarāṅ bhavet
surāsuramanuṣyāṇāṃ yathāhamapi cāśrayaḥ
ya etat pūjayiṣyanti maṇḍalasthaṃ paraṃ mama
nārāyaṇagirirnāma devarūpaṃ śubhekṣaṇe
te divyajñānasampannā divyadehaviceṣṭitāḥ
divyaṃ lokamavāpsyanti divyabhogasamanvitāḥ
mārkaṇḍeya uvāca
tayorevaṃ saṃvadatordevā indrapurogamāḥ
samāgatā vanoddeśaṃ sāgarānte maharṣayaḥ
tato bhṛguṃ devarājo nārāyaṇavicintitam
vavre jñātvā tu tatkanyāṃ dharmātmā sa dadau ca tām
dharmo 'pi vidhivadvatsa vivāhaṃ samakārayat
devadevasya rājarṣe devatārthe samāhitaḥ
yudhiṣṭhira uvāca
dharmo vivāhamakarodvidhivadyattvayoditam
ko vidhistatra kā dattā dakṣiṇā bhṛguṇāpi ca
vivāhayajñe samabhūtsruksruvagrahaṇe ca kaḥ
ṛtvijaḥ ke sadasyāśca tasyāsan dvijasattama
kiṃ tasyāvabhṛthaṃ tvāsīt tatsarvaṃ vada vistarāt
tvadvākyāmṛtapānena tṛptirmama na vidyate
mārkaṇḍeya uvāca
nārāyaṇavivāhasya yajñasya ca yudhiṣṭhira
tapasastasya devasya samyag ācaraṇasya ca
vaktuṃ samartho na guṇānbrahmāpi parameśvaraḥ
tathāpyuddeśato vacmi śṛṇu bhūtvā samāhitaḥ
brahmā saptarṣayastatra sruksruvagrahaṇe ratāḥ
agnīñjuhuvire rājanvedirdhātrī sasāgarā
daduḥ samudrā ratnāni brahmarṣibhyo nṛpottama
dhanado 'pi dadau vittaṃ sarvabrāhmaṇavāñchitam
viśvakarmā 'pi devānāṃ brahmarṣīṇāṃ paraṃtapa
veśmāni suvicitrāṇi sarvaratnamayāni ca
kṛtvā pradarśayāmāsa devendrāya yaśasvine
śatakratustato viprānkāpiṣṭhalapurogamān
śaunakādīṃśca papraccha baṣkalāñchāgalānapi
ātreyānapi rājendra vṛṇudhvamabhivāñchitam
dṛṣṭvā te citraratnāni prāhuḥ sarveśvareśvaram
devānāṃ ca ṛṣīṇāṃ ca saṅgamo 'yaṃ supuṇyakṛt
asminpuṇye sureśāna vastuṃ vāñchāmahe sadā
śatakratuḥ prāha punarvāso vātra bhaviṣyati
satyadharmaratā yūyaṃ yāvatkālaṃ bhaviṣyatha
mārkaṇḍeya uvāca
pṛṣṭaṃ yadrājaśārdūla ke makhe hotriṇo 'bhavan
tatprocyamānamadhunā śṛṇu bhūtvā samāhitaḥ
sanatkumārapramukhāḥ sadasyāstasya cābhavan
audgātramatryaṅgirasau marīciśca cakāra ha
hautraṃ dharmavasiṣṭhau ca brahmatvaṃ sanako muniḥ
ṣaṭtriṃśadgrāmasāhasraṃ prādāttebhyaḥ śatakratuḥ
lakṣmīrbhartrā ca saṃyuktābhavattatkṛtavānprabhuḥ
brahmaṇo juhvato vahniṃ yāvaddeśasthitaiḥ suraiḥ
dṛṣṭaṃ lalāṭaṃ deśo 'sau lalāṭa iti saṃjñitaḥ
sa deśaḥ śrīpateḥ kṣetrapuṇyaṃ devarṣisevitam
sarvāścaryamayaṃ divyaṃ divyasiddhisamanvitam
brāhmaṇānāṃ tataḥ paṅktiṃ niveśayitum udyatā
lakṣmīḥ śrīpatināmānamāha devaṃ vacastadā
śrīruvāca
ya ete brāhmaṇāḥ śiṣyā bhṛgvādīnāṃ yatavratāḥ
tānniveśayitumicchāmi tvatprasādādadhokṣaja
marīcyādayaḥ surendreṇa sthāpitā garuḍadhvaja
naiṣṭhikavratino viprā bahavo 'tra yatavratāḥ
prājāpatye vrate brāhme kecidatra vyavasthitāḥ
tān ahaṃ sthāpayiṣyāmi tvatprasādādadhokṣaja
mārkaṇḍeya uvāca
tataḥ kautūhaladharo bhagavānvṛṣabhadhvajaḥ
papraccha vratinaḥ sarvānvṛttibhede vyavasthitān
nārado 'pi mahādevamupetya ca satīpatim
prāha kṛṣṇājinadharo naiṣṭhikā brāhmaṇā hyamī
amī kāryāḥ suvastreṇa channaguhyā dvijottamāḥ
prājāpatyāś caturviṃśasahasrāṇi nareśvara
brahmacaryavratasthānāṃ vratabrahmavicāriṇām
dvādaśaiṣāṃ sahasrāṇi santi vai vṛṣabhadhvaja
nāradasya vacaḥ śrutvā devā devarṣayo 'pi ca
sādhu sādhvityamanyanta nocuḥ kecana kiṃcana
samāhvayat tato lakṣmīs tān viprān bhaktisaṃyutā
uvāca caraṇāngṛhya prasādaḥ kriyatāṃ mayi
ṣaṭtriṃśacca sahasrāṇi veśmanāmatra saṃsthitiḥ
viśvakarmakṛtānāṃ tu teṣu tiṣṭhantu vo 'khilāḥ
te tatheti pratijñāya sthitāḥ saṃprītamānasāḥ
dhanadhānyasamṛddhāśca vāñchitaprāptilakṣaṇāḥ
sarvakāmasamṛddhāśca hyanārambheṣu karmaṇām
iti saṃsthāpya tān viprān sā sthitā paryapālayat
caturdhā tu sthito viṣṇuḥ śriyā devyāḥ priye rataḥ
evaṃ vaivāhikamakhe nivṛtte ṛṣayastu tam
ūcuścāvabhṛthasnānaṃ kutra kurmo janārdana
iti śrutvā tu vacanaṃ śrīpatiḥ pādapaṅkajāt
mumoca jāhnavītoyaṃ revāmadhyagamaṃ śuci
hareḥ pādodakaṃ dṛṣṭvā niḥsṛtaṃ munayastu te
vismitāḥ samapadyanta jānantastasya gauravam
rudreṇa sahitāḥ sarve devatā ṛṣayas tathā
saṃkathā vismitāścakrur vidhunvantaḥ śirāṃsi ca
ṛṣaya ūcuḥ
brūhi śambho kimatrāyaṃ akasmād vārisambhavaḥ
viṣṇoḥ pādāmbujotthaśca sammohakaraṇaḥ paraḥ
īśvara uvāca
pādodakam idaṃ viṣṇorahaṃ jānāmi vai surāḥ
daśāśvamedhāvabhṛthaiḥ snānamatrātiricyate
yuṣmābhiḥ śrīpatiḥ pūjyaḥ snānaṃ cāvabhṛthaṃ kutaḥ
bhaviṣyatīti tenāśu idaṃ vo 'rthe vinirmitam
snātvātra tridaśeśānā yat phalaṃ samprapadyate
vaktuṃ na kenacidyāti tataḥ kimuttaraṃ vacaḥ
mārkaṇḍeya uvāca
evamuktvā tu te sarve snānaṃ kṛtvā yathāgatam
jagmurdevā maheśānapurogā bharatarṣabha
brāhmaṇāśca tataḥ sarve svaveśmānyeva bhejire
devatīrthe mahārāja sarvapāpapraṇāśane
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīpativivāhavarṇanaṃ nāma caturnavatyuttaraśatatamo 'dhyāyaḥ
yudhiṣṭhira uvāca
devatīrthe tu kiṃ nāma māhātmyaṃ samudāhṛtam
phalaṃ kiṃ snānadānādikāriṇāṃ jāyate mune
mārkaṇḍeya uvāca
pṛthivyāṃ yāni tīrthāni devairmunigaṇairapi
sevitāni mahābāho tāni dhyātāni viṣṇunā
samāgatānyekatāṃ vai tatra tīrthe yudhiṣṭhira
tat tīrthaṃ vaiṣṇavaṃ puṇyaṃ devatīrtham iti śrutam
kurukṣetraṃ bhuvi paramantarikṣe tripuṣkaram
puruṣottamaṃ divi paraṃ devatīrthaṃ parātparam
devatīrthasamaṃ nāsti tīrtham atra paratra ca
yatprāpya manujastapyenna kadācid yudhiṣṭhira
devairuktāni tīrthāni yo 'tra snānaṃ samācaret
devatīrthe sa sarvatra snāto bhavati mānavaḥ
evamastviti tairuktā devā ṛṣigaṇā api
saṃtuṣṭāḥ śrīśamabhyarcya svaṃ svaṃ sthānaṃ tu bhejire
sūryagrahe 'tra vai kṣetre snātvā yatphalamaśnute
snātvā śrīśaṃ samabhyarcya samupoṣya yathāvidhi
yaddadāti hiraṇyāni dānāni vidhivannṛpa
tadanantaphalaṃ sarvaṃ sūryasya grahaṇe yathā
bhūmidānaṃ dhenudānaṃ svarṇadānamanantakam
vajradānamanantaṃ ca phalaṃ prāha śatakratuḥ
somo vai vastradānena mauktikānāṃ ca bhārgavaḥ
suvarṇasya ravirdānaṃ dharmarājo hyanantakam
devatīrthe tu yaddānaṃ śraddhāyuktena dīyate
tadanantaphalaṃ prāha bṛhaspatirudāradhīḥ
devatīrthe bhṛgukṣetre sarvatīrthādhika nṛpa
devatīrthe naraḥ snātvā śrīpatiṃ yo 'nupaśyati
somagrahe kulaśataṃ sa samuddhṛtya nākabhāk
dānāni dvijamukhyebhyo devatīrthe narādhipa
yairdattāni narairbhogabhāginaḥ pretya ceha te
devatīrthe viprabhojyaṃ harim uddiśya yaścaret
sa sarvāhlādamāpnoti svargaloke yudhiṣṭhira
devatīrthe naro nārī snātvā niyatamānasau
upoṣyaikādaśīṃ bhaktyā pūjayed yaḥ śriyaḥ patim
rātrau jāgaraṇaṃ kṛtvā ghṛtenodbodhya dīpakam
dvādaśyāṃ prātarutthāya tathā vai narmadājale
vipradāmpatyam abhyarcya vidhivatkurunandana
vastrābharaṇatāmbūlapuṣpadhūpavilepanaiḥ
akṣaye viṣṇuloke 'sau modate caritavrataḥ
yaḥ sadaikādaśītithau snātvopoṣyārcayeddharim
rātrau jāgaraṇaṃ kuryād vedaśāstravidhānataḥ
dharmarājakṛtāṃ pāpāṃ na sa paśyati yātanām
pañcarātravidhānena śrīpatiṃ yo 'rcayiṣyati
dīkṣāmavāpya vidhivadvaiṣṇavīṃ pāpanāśinīm
svargamokṣapradāṃ puṇyāṃ bhogadāṃ vittadāmatha
rājyadāṃ vā mahābhāga putradāṃ bhāgyadām atha
sukalatrapradāṃ vāpi viṣṇor bhaktipradām iti
tariṣyati bhavāmbhodhiṃ sa naraḥ kurunandana
yo 'rcayiṣyati tatraiva devatīrthe śriyaḥ patim
viśvarūpamatho samyaṅmūlaśrīpatimeva vā
nārāyaṇagiriṃ vāpi gṛhe vaikādaśītithau
bhaktimāñchraddhayā yuktaḥ kṣīraistīrthodakairapi
susūkṣmair ahatair vastrair mahākauśeyakair nṛpa
vicitrair netrajair vāpi dhūpairagurucandanaiḥ
guggulair ghṛtamiśraiśca naivedyair vividhair api
pāyasādyair manuṣyendra payasā vā yudhiṣṭhira
piṣṭadīpaiḥ suvimalair vardhamānair manoharaiḥ
pūjayitvā naro yāti yathā tacchṛṇu bhārata
śaṅkhī cakrī gadī padmī bhūtvāsau garuḍadhvajaḥ
devalokān atikramya viṣṇulokaṃ prapadyate
yastu vai parayā bhaktyā śrīpateḥ pādapaṅkajam
caturdhādhiṣṭhitaṃ paśyecchriyaṃ trailokyamātaram
nṛtyagītavinodena mucyate pātakardhruvam
nīrājane tu devasya prātarmadhye dine tathā
sāyaṃ ca niyato nityaṃ yaḥ paśyet pūjayeddharim
sa tīrtvā hyāpadaṃ durgāṃ naivārtiṃ samavāpnuyāt
āyuḥśrīvardhanaṃ puṃsāṃ cakṣuṣām api pūrakam
upapāpaharaṃ caiva sadā nīrājanaṃ hareḥ
tadā nīrājanākāle yo hareḥ paṭhati stavam
sa dhanyo devadevasya prasannenāntarātmanā
harer nīrājanāśeṣaṃ pāṇibhyāṃ yaḥ prayacchati
saṃgṛhya cakṣuṣī tena yojayen mārjayanmukham
timirādīnakṣirogān nāśayed dīptimanmukham
bhavaty aśeṣaduṣṭānāṃ nāśāyālaṃ narottama
dīpaprajvalanaṃ yasya nityamagre śriyaḥ pateḥ
snātvā revājale puṇye pradadyādadhikaṃ vratī
saptadvīpavatī tena sasāgaravanāpagā
pradakṣiṇīkṛtā syādvai dharaṇī śaṅkaro 'bravīt
idaṃ yaḥ paṭhyamānaṃ tu śṛṇuyāt paṭhate 'pi vā
smaraṇaṃ so 'tasamaye vipāpmā prāpnuyāddhareḥ
idaṃ yaśasyamāyuṣyaṃ svargyaṃ pitṛguṇapriyam
māhātmyaṃ śrāvayed viprāñchrīpateḥ śrāddhakarmaṇi
ghṛtena madhunā tena tarpitāḥ syuḥ pitāmahāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīpatimāhātmyavarṇanaṃ nāma pañcanavatyuttaraśatatamo 'dhyāyaḥ
śrīmārkaṇḍeya uvāca
tato gacched dharādhīśa haṃsatīrthamanuttamam
yatra haṃsastapastaptvā brahmavāhanatāṃ gataḥ
haṃsatīrthe naraḥ snātvā dānaṃ dattvā ca kāñcanam
sarvapāpavinirmukto brahmalokaṃ sa gacchati
haṃsayuktena yānena taruṇādityavarcasā
sarvakāmasamṛddhena sevyamāno 'psarogaṇaiḥ
tatra bhuktvā yathākāmaṃ sarvān bhogān yathepsitān
jātismaro hi jāyeta punarmānuṣyam āgataḥ
saṃnyāsena tyajed dehaṃ mokṣam āpnoti bhārata
etatte kathitaṃ pārtha haṃsatīrthasya yatphalam
sarvapāpaharaṃ puṇyaṃ sarvaduḥkhavināśanam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe haṃsatīrthamāhātmyavarṇanaṃ nāma ṣaṇṇavatyuttaraśatatamo 'dhyāyaḥ
śrīmārkaṇḍeya uvāca
tasyaivānantaraṃ gacchet sūryatīrtham anuttamam
mūlasthānamiti khyātaṃ padmajasthāpitaṃ śubham
mūlaśrīpatinā devī proktā sthāpaya bhāskaram
śrutvā devoditaṃ devī sthāpayāmāsa bhāskaram
procyate narmadātīre mūlasthānākhyabhāskaraḥ
tatra tīrthe naro yastu snātvā niyatamānasaḥ
saṃtarpya pitṛdevāṃśca piṇḍena salilena ca
mūlasthānaṃ tataḥ paśyet sa gacchet paramāṃ gatim
guhyādguhyatarastatra viśeṣastu śruto mayā
samāgame munīnāṃ tu śaṅkarācchaśiśekharāt
sadā vai śuklasaptamyāṃ mūlamādityavāsaraḥ
tadā revājalaṃ gatvā snātvā saṃtarpya devatāḥ
pitṝṃśca bharataśreṣṭha dattvā dānaṃ svaśaktitaḥ
karavīrais tato gatvā raktacandanavāriṇā
saṃsthāpya bhāskaraṃ bhaktyā sampūjya ca yathāvidhi
tataḥ sāgurukair dhūpaiḥ kundaraiśca viśeṣataḥ
dhūpayed devadeveśaṃ dīpān bodhya diśo daśa
upoṣya jāgaraṃ kuryādgītavādyaṃ viśeṣataḥ
evaṃ kṛte mahīpāla na bhaved ugraduḥkhabhāk
sūryaloke vaset tāvad yāvat kalpaśatatrayam
gandharvair apsarobhiśca sevyamāno nṛpottama
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe mūlasthānatīrthamāhātmyavarṇanaṃ nāma saptanavatyuttaraśatatamo 'dhyāyaḥ
mārkaṇḍeya uvāca
tato gacchenmahīpāla bhadrakālītisaṅgamam
śūlatīrthamiti khyātaṃ svayaṃ devena nirmitam
pañcāyatanamadhye tu tiṣṭhate parameśvaraḥ
śūlapāṇirmahādevaḥ sarvadevatapūjitaḥ
sa saṅgamo nṛpaśreṣṭha nityaṃ devairniṣevitaḥ
darśanāttasya tīrthasya snānadānādviśeṣataḥ
daurbhāgyaṃ durnimittaṃ ca hyabhiśāpo nṛpagrahaḥ
yadanyadduṣkṛtaṃ karma naśyate śaṅkaro 'bravīt
yudhiṣṭhira uvāca
kathaṃ śūleśvarī devī kathaṃ śūleśvaro haraḥ
prathito narmadātīre etadvistarato vada
mārkaṇḍeya uvāca
babhūva brāhmaṇaḥ kaścinmāṇḍavya iti viśrutaḥ
vṛttimānsarvadharmajñaḥ satye tapasi ca sthitaḥ
aśokāśramamadhyastho vṛkṣamūle mahātapāḥ
ūrdhvabāhurmahātejāstasthau maunavratānvitaḥ
tasya kālena mahatā tīvre tapasi vartataḥ
tamāśramamanuprāptā dasyavo loptrahāriṇaḥ
anusarpyamāṇā bahubhiḥ puruṣair bharatarṣabha
te tasyāvasathe loptraṃ nyadadhuḥ kurunandana
nidhāya ca tadā līnāstatraivāśramamaṇḍale
teṣu līneṣvatho śīghraṃ tatas tadrakṣiṇāṃ balam
ājagāma tato 'paśyaṃstam ṛṣiṃ taskarānugāḥ
tamapṛcchaṃstadā vṛttaṃ rakṣiṇastaṃ tapodhanam
vada kena pathā yātā dasyavo dvijasattama
tena gacchāmahe brahman yathā śīghrataraṃ vayam
tathā tu vacanaṃ teṣāṃ bruvatāṃ sa tapodhanaḥ
na kiṃcid vacanaṃ rājannavadatsādhvasādhu vā
tataste rājapuruṣā vicinvantastamāśramam
saṃyamyainaṃ tato rājñe sarvān dasyūn nyavedayan
taṃ rājā sahitaiś corair anvaśād vadhyatām iti
sambadhya taṃ ca tair rājañchūle proto mahātapāḥ
tataste śūlamāropya taṃ muniṃ rakṣiṇastadā
pratijagmur mahīpāla dhanānyādāya tānyatha
śūlasthaḥ sa tu dharmātmā kālena mahatā tadā
dhyāyandevaṃ trilokeśaṃ śaṅkaraṃ tamumāpatim
bahukālaṃ maheśānaṃ manasādhyāya saṃsthitaḥ
nirāhāro 'pi viprarṣirmaraṇaṃ nābhyapadyata
dhārayāmāsa viprāṇām ṛṣabhaḥ sa hṛdā harim
śūlāgre tapyamānena tapastena kṛtaṃ tadā
santāpaṃ paramaṃ jagmuḥ śrutvaitan munayo 'khilāḥ
te rātrau śakunā bhūtvā saṃnyavartanta bhārata
darśayanto muneḥ śaktiṃ tamapṛcchan dvijottamam
śrotum icchāma te brahman kiṃ pāpaṃ kṛtavānasi
śrīmārkaṇḍeya uvāca
tataḥ sa muniśārdūlas tān uvāca tapodhanān
doṣataḥ kiṃ gamiṣyāmi na hi me 'nyo parādhyati
evamuktvā tataḥ sarvān ācacakṣe tato muniḥ
munayaśca tato rājñe dvitīye 'hni nyavedayan
rājā tu tamṛṣiṃ śrutvā niṣkrāntaḥ saha bandhubhiḥ
prasādayāmāsa tadā śūlastham ṛṣisattamam
rājovāca
yanmayā 'pakṛtaṃ tāta tavājñānavaśādbahu
prasādaye tvāṃ tatrāhaṃ na me tvaṃ kroddhum arhasi
evamuktas tato rājñā prasādam akaron muniḥ
kṛtaprasādaṃ rājā taṃ tataḥ samavatārayat
avatīryamāṇastu muniḥ śūle māṃsatvam āgate
atisaṃpīḍito vipraḥ śaṅkaraṃ manasāgamat
saṃdhyātaḥ śaṅkaras tena bahukālopavāsataḥ
prādurbhūto mahādevaḥ śūlaṃ tasya tathāchinat
śūlamūlasthitaḥ śambhustuṣṭaḥ prāha punaḥpunaḥ
brūhi kiṃ kriyatāṃ vipra sattvasthānaparāyaṇa
adeyamapi dāsyāmi tuṣṭo 'smyadyomayā saha
kiṃ tu satyavatāṃ loke siddhirna syācca bhūyasī
svakarmaṇo 'nurūpaṃ hi phalaṃ bhuñjanti jantavaḥ
śubhena karmaṇā bhūtirduḥkhaṃ syāt pātakena tu
bahubhedaprabhinnaṃ tu manuṣyeṣu vipacyate
keṣāṃ daridrabhāvena keṣāṃ dhanavipattijam
santatyabhāvajaṃ keṣāṃ keṣāṃcit tadviparyayaḥ
tathā durvṛttitasteṣāṃ phalamāvirbhaven nṛṇām
keṣāṃcitputramaraṇe viyogāt priyamitrayoḥ
rājacaurāgnitaḥ keṣāṃ duḥkhaṃ syāddaivanirmitam
taccharīre tu keṣāṃcitkarmaṇā sampradṛśyate
jarāśca vividhāḥ keṣāṃ dṛśyante vyādhayas tathā
dṛśyante cābhiśāpāśca pūrvakarmānusaṃcitāḥ
kaṣṭāḥ kaṣṭatarāvasthā gatāḥ kecid anāgasaḥ
pūrvakarmavipākena dharmeṇa tapasi sthitāḥ
dāntāḥ svadāraniratā bhūridāḥ paripūjakāḥ
hrīmanto nayasaṃyuktā anye bahuguṇair yutāḥ
durgamāmāpadaṃ prāpya nijakarmasamudbhavām
na saṃjvaranti ye martyā dharmanindāṃ na kurvate
idameva tapo matvā kṣipanti suvicetasaḥ
hā bhrātarmātaḥ putreti kaṣṭeṣu na vadanti ye
smaranti māṃ maheśānamathavā puṣkarekṣaṇam
duṣkṛtaṃ pūrvajaṃ bhoktuṃ dhruvaṃ tadupaśāmyati
dināni yāvanti vasetsa kaṣṭe yathākṛtaṃ cintayad devamīśam
tāvanti saumyāni kṛtāni tena bhavanti vipra śrutinodanaiṣā
yasmāttvayā kaṣṭagatena nityaṃ smṛtaścāhaṃ manasā pūjitaśca
gaurīsahāyastena ihāgato 'smi brūhyadya kṛtyaṃ kriyatāṃ kiṃ nu vipra
māṇḍavya uvāca
tuṣṭo yadyumayā sārdhaṃ varado yadi śaṅkara
tadā me śūlasaṃsthasya saṃśayaṃ paramaṃ vada
na rujā mama kāpi syācchūlasaṃprotite 'gake
amṛtasrāvi tacchūlaṃ prabhāvāt kasya śaṃsa me
śrīśūlapāṇir uvāca
śūlasthena tvayā vipra manasā cintito 'smi yat
anayānāṃ nihantāhaṃ duḥkhānāṃ vinibarhaṇaḥ
dhyātamātro hyahaṃ vipra pātāle vāpi saṃsthitaḥ
śūlamūle tvahaṃ śambhuragre devī svayaṃ sthitā
jaganmātāmbikā devī tvāmṛtenānvapūrayat
māṇḍavya uvāca
pūrvameva sthito yasmācchūlaṃ vyāpyomayā saha
prasādapravaṇo mahyamidānīṃ cānayā saha
yasyāḥ saṃsmaraṇād eva daurbhāgyaṃ pralayaṃ vrajet
na daurbhāgyāt paraṃ loke duḥkhādduḥkhataraṃ kila
kilaivaṃ śrūyate gāthā purāṇeṣu surottama
trailokyaṃ dahatas tubhyaṃ saubhāgyamekatāṃ gatam
viṣṇorvakṣaḥsthalaṃ prāpya tatsthitaṃ ceti naḥ śrutam
pītaṃ tadvakṣasastrastadakṣeṇa parameṣṭhinā
tasmāt satīti saṃjajña iyamindīvarekṣaṇā
yajatastasya deveśa tava mānāvakhaṇḍanāt
juhāvāgnau tu sā devī hyātmānaṃ prāṇasaṃjñikam
ātmānaṃ bhasmasātkṛtvā prāleyādrestataḥ sutā
menakāyāṃ prabho jātā sāmprataṃ yā hyumābhidhā
anādinidhanā devī hyapratarkyā sureśvara
yadi tuṣṭo 'si deveśa hyumā me varadā yadi
ubhāvapyatra vai sthāne sthitau śūlāgramūlayoḥ
avatāro yatra tatra saṃsthitiṃ vai tataḥ kuru
śrīmārkaṇḍeya uvāca
tenaivamukte sahasā kṛtvā bhūmaṇḍalaṃ dvidhā
niḥsṛtau śūlamūlāgrālliṅgārcāpratirūpiṇau
pradyotayaddiśaḥ sarvā liṅgaṃ mūle pradṛśyate
vāmataḥ pratimā devī tadā śūleśvarī sthitā
vilobhayantī ca jagadbhāti pūrayatī diśaḥ
dṛṣṭvā kṛtāñjalipuṭaḥ stutiṃ cakre dvijottamaḥ
māṇḍavya uvāca
tvamasya jagato mātā jagatsaubhāgyadevatā
na tvayā rahitaṃ kiṃcid brahmāṇḍe 'sti varānane
prasādaṃ kuru dharmajñe mama tvājñaptum arhasi
īdṛśenaiva rūpeṇa keṣu sthāneṣu tiṣṭhasi
prasādapravaṇā bhūtvā vada tāni maheśvari
śrīdevyuvāca
sarvagā sarvabhūteṣu draṣṭavyā sarvato bhuvi
sarvalokeṣu yatkiṃcidvihitaṃ na mayā vinā
tathāpi yeṣu sthāneṣu draṣṭavyā siddhim īpsubhiḥ
smartavyā bhūtikāmena tāni vakṣyāmi tattvataḥ
vārāṇasyāṃ viśālākṣī naimiṣe liṅgadhāriṇī
prayāge lalitā devī kāmukā gandhamādane
mānase kumudā nāma viśvakāyā tathā 'pare
gomante gomatī nāma mandare kāmacāriṇī
madotkaṭā caitrarathe hayantī hāstine pure
kānyakubje sthitā gaurī rambhā hyamalaparvate
ekāmrake kīrtimatī viśvāṃ viśveśvare viduḥ
puṣkare puruhūtā ca kedāre mārgadāyinī
nandā himavataḥ prasthe gokarṇe bhadrakarṇikā
sthāneśvare bhavānī tu bilvake bilvapattrikā
śrīśaile mādhavī nāma bhadre bhadreśvarīti ca
jayā varāhaśaile tu kamalā kamalālaye
rudrakoṭyāṃ tu kalyāṇī kālī kālañjare tathā
mahāliṅge tu kapilā mākoṭe mukuṭeśvarī
śāligrāme mahādevī śivaliṅge jalapriyā
māyāpuryāṃ kumārī tu saṃtāne lalitā tathā
utpalākṣī sahasrākṣe hiraṇyākṣe mahotpalā
gayāyāṃ vimalā nāma maṅgalā puruṣottame
vipāśāyāmamoghākṣī pāṭalā puṇḍravardhane
nārāyaṇī supārśve tu trikūṭe bhadrasundarī
vipule vipulā nāma kalyāṇī malayācale
koṭavī koṭitīrtheṣu sugandhā gandhamādane
godāśrame trisandhyā tu gaṅgādvāre ratipriyā
śivacaṇḍe sabhānandā nandinī devikātaṭe
rukmiṇī dvāravatyāṃ tu rādhā vṛndāvane vane
devakī mathurāyāṃ tu pātāle parameśvarī
citrakūṭe tathā sītā vindhye vindhyanivāsinī
sahyādrāvekavīrā tu hariścandre tu caṇḍikā
ramaṇā rāmatīrthe tu yamunāyāṃ mṛgāvatī
karavīre mahālakṣmī rūpādevī vināyake
ārogyā vaidyanāthe tu mahākāle maheśvarī
abhayetyuṣṇatīrthe tu mṛgī vā vindhyakandare
māṇḍavye māṇḍukī nāma svāhā māheśvare pure
chāgaliṅge pracaṇḍā tu caṇḍikāmarakaṇṭake
someśvare varārohā prabhāse puṣkarāvatī
vedamātā sarasvatyāṃ pārā pārātaṭe mune
mahālaye mahābhāgā payoṣṇyāṃ piṅgaleśvarī
siṃhikā kṛtaśauce tu kartike caiva śāṃkarī
utpalāvartake lolā subhadrā śoṇasaṅgame
matā siddhavaṭe lakṣmīs taraṃgā bhāratāśrame
jālandhare viśvamukhī tārā kiṣkindhaparvate
devadāruvane puṣṭirmedhā kāśmīramaṇḍale
bhīmādevī himādrau tu puṣṭirvastreśvare tathā
kapālamocane śuddhirmātā kāyāvarohaṇe
śaṅkhoddhāre dhvanirnāma dhṛtiḥ piṇḍārake tathā
kālā tu candrabhāgāyāmacchode śaktidhāriṇī
veṇāyāmamṛtā nāma badaryāmurvaśī tathā
oṣadhī cottarakurau kuśadvīpe kuśodakā
manmathā hemakūṭe tu kumude satyavādinī
aśvatthe vandinīkā tu nidhirvaiśravaṇālaye
gāyatrī vedavadane pārvatī śivasannidhau
devaloke tathendrāṇī brahmāsye tu sarasvatī
sūryabimbe prabhā nāma mātṝṇāṃ vaiṣṇavī matā
arundhatī satīnāṃ tu rāmāsu ca tilottamā
citre brahmakalā nāma śaktiḥ sarvaśarīriṇām
śūleśvarī bhṛgukṣetre bhṛgau saubhāgyasundarī
etaduddeśataḥ proktaṃ nāmāṣṭaśatamuttamam
aṣṭottaraṃ ca tīrthānāṃ śatametad udāhṛtam
idameva paraṃ vipra sarveṣāṃ tu bhaviṣyati
paṭhatyaṣṭottaraśataṃ nāmnāṃ yaḥ śivasannidhau
sa mucyate naraḥ pāpaiḥ prāpnoti striyamīpsitām
snātvā nārī tṛtīyāyāṃ māṃ samabhyarcya bhaktitaḥ
na sā syādduḥkhinī jātu matprabhāvānnarottama
nityaṃ maddarśane nārī niyatāyā bhaviṣyati
patiputrakṛtaṃ duḥkhaṃ na sā prāpsyati karhicit
madālaye tu yā nārī tulāpuruṣasaṃjñitam
sampūjya maṇḍayed devāṃllokapālāṃśca sāgnikān
sapatnīkāndvijānpūjya vāsobhir bhūṣaṇais tathā
bhūtebhyas tu baliṃ dadyādṛtvigbhiḥ saha deśikaḥ
tataḥ pradakṣiṇīkṛtya tulāmityabhimantrayet
śuciraktāmbaro vā syād gṛhītvā kusumāñjalim
namaste sarvadevānāṃ śaktistvaṃ paramā sthitā
sākṣibhūtā jagaddhātrī nirmitā viśvayoninā
tvaṃ tule sarvabhūtānāṃ pramāṇamiha kīrtitā
karābhyāṃ baddhamuṣṭibhyāmāste paśyannumāmukham
tato 'pare tulābhāgenyaseyur dvijapuṃgavāḥ
dravyamaṣṭavidhaṃ tatra hyātmavittānusārataḥ
mandaśabhūte viprendra pṛthivyāṃ yadadhiṣṭhitam
suvarṇaṃ caiva niṣpāvāṃstathā rājikusumbhakam
tṛṇarājendulavaṇaṃ kuṅkumaṃ tu tathāṣṭamam
eṣāmekatamaṃ kuryād yathā vittānusārataḥ
sāmyādabhyadhikaṃ yāvat kāñcanādi bhaveddvija
tāvattiṣṭhennaro nārī paścādidamudīrayet
namo namaste lalite tulāpuruṣasaṃjñite
tvamume tārayasvāsmānasmātsaṃsārakardamāt
tato 'vatīrya murave pūrvamarddhaṃ nivedayet
ṛtvigbhyo 'paramarddhaṃ ca dadyādudakapūrvakam
tebhyo labdhā tato 'nujñāṃ dadyād anyeṣu cārthiṣu
sapatnīkaṃ guruṃ raktavāsasī paridhāpayet
anyāṃśca ṛtvijaḥ śaktyā guruṃ keyūrakaṅkaṇaiḥ
śuklāṃ gāṃ kṣīriṇīṃ dadyāllalitā prīyatāmiti
anena vidhinā yā tu kuryānnārī mamālaye
mattulyā sā bhavedrājñāṃ tejasā śrīrivāmalā
sāvitrīva ca saundarye janmāni daśa pañca ca
śrīmārkaṇḍeya uvāca
evaṃ niśamya vacanaṃ gauryā dvijavarottamaḥ
namaskṛtya jagāmāśu dharmarāja niveśanam
tadā prabhṛti tattīrthaṃ khyātaṃ śūleśvarīti ca
tasmiṃstīrthe tu yaḥ snātvā tarpayetpitṛdevatāḥ
brāhmaṇān annavāsobhiḥ piṇḍaiḥ pitṛpitāmahān
bhaktopahārairdeveśamumayā saha śaṅkaraṃ
dhūpagugguladānaiśca dīpadānaiḥ subodhitaiḥ
sarvapāpavinirmuktaḥ sa gacchecchivasannidhim
tasmiṃstīrthe tu yaḥ kaścid abhiyukto nareśvara
ambhiśāpi tathā snātastridinaṃ mucyate naraḥ
kṛṣṇapakṣe caturdaśyāṃ rātrau jāgarti yo naraḥ
upavāsaparaḥ śuddhaḥ śivaṃ sampūjayennaraḥ
pramucya pāpasaṃmohaṃ rudralokaṃ sa gacchati
trinetraśca caturbāhuḥ sākṣādrudro 'paraḥ
krīḍate devakanyābhiryāvaccandrārkatārakam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śūleśvaratīrthamāhātmyavarṇanaṃ nāmāṣṭanavatyuttaraśatatamo 'dhyāyaḥ
śrīmārkaṇḍeya uvāca
tasyaivānantaraṃ rājannāśvinaṃ tīrthamuttamam
kāmikaṃ sarvatīrthānāṃ prāṇināṃ siddhidāyakam
tatra tīrthe 'śvinau devau surūpau bhiṣajāṃ varau
tapaḥ kṛtvā suvipulaṃ saṃjātau yajñabhāginau
saṃmatau sarvadevānāmādityatanayāvubhau
nāsatyau sattvaṃ pannau sarvaduḥkhaghnasattamau
yudhiṣṭhira uvāca
ādityasya sutau tāta nāsatyau yena hetunā
saṃjātau śrotum icchāmi nirṇayaṃ paramaṃ dvija
mārkaṇḍeya uvāca
purāṇe bhāskare tāta etadvistarato mayā
saṃśrutaṃ devadevasya mārtaṇḍasya mahātmanaḥ
tatte saṃkṣepataḥ sarvaṃ bhaktiyuktasya bhārata
kathayāmi na sandeho vṛddhabhāvena karśitaḥ
atitejoraverdṛṣṭvā rājñī devī narottama
cacāra merukāntāre vaḍavā tapa ulbaṇam
tataḥ katipayāhasya kālasya bhagavānraviḥ
dṛṣṭvā tu rūpamutsṛjya paramaṃ teja ujjvalam
manobhavavaśībhūto hayo bhūtvā laghukramaḥ
visphurantī yathāprāṇaṃ dhāvamānā itastataḥ
heṣamāṇaḥ svareṇāsau maithunāyopacakrame
sammukhī tu tato devī nivṛttā laghuvikramā
yathā tathā nāsikāyāṃ praviṣṭaṃ bījamuttamam
tato nāsāgate bīje saṃjāto garbha uttamaḥ
jātau yataḥ sutau pārtha nāsatyau viśrutau tataḥ
susamau suvibhaktāṅgau bimbādbimbamivodyatau
adhikau sarvadevānāṃ rūpaiś caryasamanvitau
narmadātaṭamāśritya bhṛgukacche gatāvubhau
parāṃ siddhimanuprāptau tapaḥ kṛtvā suduścaram
tatra tīrthe tu yaḥ snātvā tarpayet pitṛdevatāḥ
surūpaḥ subhagaḥ pārtha jāyate yatra tatra ca
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe āśvinatīrthamāhātmyavarṇanaṃ nāmaikonadviśatatamo 'dhyāyaḥ
śrīmārkaṇḍeya uvāca
tasyaivānantaraṃ pārtha sāvitrītīrthamuttamam
yatra siddhā mahābhāgā sāvitrī vedamātṛkā
yudhiṣṭhira uvāca
sāvitrī kā dvijaśreṣṭha kathaṃ vārādhyate budhaiḥ
prasannā vā varaṃ kaṃ ca dadāti kathayasva me
śrīmārkaṇḍeya uvāca
padmā padmāsanasthenādhiṣṭhitā padmayoginī
sāvitratejaḥsadṛśī sāvitrī tena cocyate
padmānanā padmavarṇā padmapatranibhekṣaṇā
dhyātavyā brāhmaṇairnityaṃ kṣatravaiśyair yathāvidhi
brahmahatyābhayātsā hi na tu śūdraiḥ kadācana
uccāraṇād dhāraṇād vā narake patati dhruvam
vedoccāraṇamātreṇa kṣatriyair dharmapālakaiḥ
jihvāchedo 'sya kartavyaḥ śūdrasyeti viniścayaḥ
bālā bālendusadṛśī raktavastrānulepanā
uṣaḥkāle tu dhyātavyā sandhyā sandhāna uttame
uttuṅgapīvarakucā sumukhī śubhadarśanā
sarvābharaṇasampannā śvetamālyānulepanā
śvetavastraparicchannā śvetayajñopavītinī
madhyāhnasandhyā dhyātavyā taruṇā bhuktimuktidā
pradoṣe tu punaḥ pārtha śvetā pāṇḍuramūrdhajā
sumṛtā tu durgakāntāre mātṛvatparirakṣati
viśeṣeṇa tu rājendra sāvitrītīrthamuttamam
snātvācamya vidhānena manovākkāyakarmabhiḥ
prāṇāyāmair dahed doṣān saptajanmārjitānbahūn
āpohiṣṭheti mantreṇa prokṣayedātmanastanum
navaṣaṭ ca tathā tisrastatra tīrthe nṛpottama
āpohiṣṭheti trirāvṛtya pratigrāhair na lipyate
aghamarṣaṇaṃ tryṛcaṃ toyaṃ yathāvedam athāpi vā
upapāpair na lipyeta padmapatramivāmbhasā
tryāpaṃ hi kurute vipra ullekhatrayam ācaret
caturthaṃ kārayed yas tu brahmahatyāṃ vyapohati
drupadākhyaśca yo mantro vede vājasaneyake
antarjale sakṛjjaptaḥ sarvapāpakṣayaṃkaraḥ
udutyam iti mantreṇa pūjayitvā divākaram
gāyatrīṃ ca japed devīṃ pavitrāṃ vedamātaram
gāyatrīṃ tu japed devīṃ yaḥ sandhyānantaraṃ dvijaḥ
sarvapāpavinirmukto brahmalokaṃ sa gacchati
daśabhirjanmabhirlabdhaṃ śatena tu purākṛtam
triyugaṃ tu sahasreṇa gāyatrī hanti kilbiṣam
gāyatrīsāramātro 'pi varaṃ vipraḥ suyantritaḥ
nāyantritaś caturvedī sarvāśī sarvavikrayī
sandhyāhīno 'śucir nityamanarhaḥ sarvakarmasu
yadanyat kurute kiṃcinna tasya phalabhāg bhavet
sandhyāṃ nopāsate yastu brāhmaṇo mandabuddhimān
sa jīvanneva śūdraḥ syān mṛtaḥ śvā samprajāyate
sāvitrītīrthamāsādya sāvitrīṃ yo japeddvijaḥ
traividyaṃ tu phalaṃ tasya jāyate nātra saṃśayaḥ
pitṝnuddiśya yaḥ snātvā piṇḍanirvapaṇaṃ nṛpa
kurute dvādaśābdāni tṛpyanti tatpitāmahāḥ
sāvitrītīrthamāsādya yaḥ kuryāt prāṇasaṃkṣayam
brahmalokaṃ vaset tāvad yāvad ābhūtasamplavam
pūrṇe caiva tataḥ kāla iha mānuṣyatāṃ gataḥ
caturvedo dvijo rājañjāyate vimale kule
dhanadhānyacayopetaḥ putrapautrasamanvitaḥ
vyādhiśokavinirmukto jīvecca śaradāṃ śatam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe sāvitrītīrthamāhātmyavarṇanaṃ nāma dviśatatamo 'dhyāyaḥ
śrīmārkaṇḍeya uvāca
tato gacchen mahīpāla devatīrthamanuttamam
yatra siddhā mahābhāgā devāḥ sendrā yudhiṣṭhira
snānaṃ dānaṃ japo homaḥ svādhyāyo devatārcanam
tatra tīrthaprabhāvena kṛtamānantyamaśnute
viśeṣādbhādrapade tu kṛṣṇapakṣe trayodaśīm
pradhānaṃ sarvatīrthānāṃ devairadhyāsitaṃ purā
snātvā trayodaśīdine śrāddhaṃ kṛtvā vidhānataḥ
devaiḥ saṃsthāpitaṃ devaṃ sampūjya vṛṣabhadhvajam
sarvapāpavinirmukto rudralokamavāpnuyāt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe devatīrthamāhātmyavarṇanaṃ nāmaikottaradviśatatamo 'dhyāyaḥ
mārkaṇḍeya uvāca
tasyaivānantaraṃ cānyacchikhitīrthamanuttamam
pradhānaṃ sarvatīrthānāṃ pañcāyatanamuttamam
tatra tīrthe tapastaptvā śikhārthaṃ havyavāhanaḥ
śikhāṃ prāpya śikhī bhūtvā śikhākhyaṃ sthāpayañchivam
pratipacchuklapakṣe yā bhavedāśvayuje nṛpa
tadā tīrthavare gatvā snātvā vai narmadājale
devān ṛṣīn pitṝṃścānyāṃs tarpayet tilavāriṇā
hiraṇyaṃ brāhmaṇe dadyāt saṃtarpya ca hutāśanam
gandhamālyais tathā dhūpais tataḥ sampūjayecchivam
anena vidhinābhyarcya śikhitīrthe maheśvaram
vimānenārkavarṇena hyapsarogaṇasaṃvṛtaḥ
gīyamānastu gandharvair rudralokaṃ sa gacchati
śatrukṣayamavāpnoti tejasvī jāyate bhuvi
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śikhitīrthamāhātmyavarṇanaṃ nāma dvyadhikadviśatatamo 'dhyāyaḥ
śrīmārkaṇḍeya uvāca
tato gaccheddharādhīśa koṭitīrthamanuttamam
yatra siddhā mahābhāgāḥ koṭisaṃkhyā maharṣayaḥ
tapaḥ kṛtvā suvipulamṛṣibhiḥ sthāpitaḥ śivaḥ
tathā koṭīśvarī devī cāmuṇḍā mahiṣārdinī
kṛṣṇapakṣe caturdaśyāṃ māsi bhādrapade nṛpa
tīrthakoṭīḥ samāhūya munibhiḥ sthāpitaḥ śivaḥ
tasyāṃ tithau ca hastarkṣaṃ sarvapāpapraṇāśanam
tatra tīrthe tadā gatvā snānaṃ kṛtvā samāhitaḥ
narakād uddharaty āśu puruṣānekaviṃśatim
tilodakapradānena kimuta śrāddhado naraḥ
snānaṃ dānaṃ japo homaḥ svādhyāyo devatārcanam
tasya tīrthasya yogena sarvaṃ koṭiguṇaṃ bhavet
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe koṭitīrthamāhātmyavarṇanaṃ nāma tryuttaradviśatatamo 'dhyāyaḥ
śrīmārkaṇḍeya uvāca
bhṛgutīrthaṃ tato gacchet tīrtharājamanuttamam
paitāmahaṃ mahāpuṇyaṃ sarvapātakanāśanam
brahmaṇā tatra tīrthe tu purā varṣaśatatrayam
ārādhanaṃ kṛtaṃ śambhoḥ kasmiṃścit kāraṇāntare
yudhiṣṭhira uvāca
kimarthaṃ muniśārdūla brahmā lokapitāmahaḥ
ārādhayad devadevaṃ mahābhaktyā maheśvaram
ārādhyaḥ sarvabhūtānāṃ jagadbhartā jagadguruḥ
śrotavyaṃ śrotum icchāmi mahadāścaryamuttamam
dharmaputravacaḥ śrutvā mārkaṇḍeyo munīśvaraḥ
kathayāmāsa tadvṛttamitihāsaṃ purātanam
mārkaṇḍeya uvāca
svaputrikāmabhigantumicchanpūrvaṃ pitāmahaḥ
śaptastu devadevena kopāviṣṭena sattama
vedāstava vinaśyanti jñānaṃ ca kamalāsana
apūjyaḥ sarvalokānāṃ bhaviṣyasi na saṃśayaḥ
evaṃ datte tataḥ śāpe brahmā khedāvṛtastadā
revāyā uttare kūle snātvā varṣaśatatrayam
toṣayāmāsa deveśaṃ tuṣṭaḥ provāca śaṅkaraḥ
pūjyastvaṃ bhavitā loke prāpte parvaṇi parvaṇi
ahamatra ca vatsyāmi devaiśca pitṛbhiḥ saha
śrīmārkaṇḍeya uvāca
tadāprabhṛti tattīrthaṃ khyātiṃ prāptaṃ pitāmahāt
sarvapāpaharaṃ puṇyaṃ sarvatīrtheṣvanuttamam
tatra bhādrapade māsi kṛṣṇapakṣe viśeṣataḥ
amāvāsyāṃ tu yaḥ snātvā tarpayetpitṛdevatāḥ
piṇḍadānena caikena tilatoyena vā nṛpa
tṛpyanti dvādaśābdāni pitaro nātra saṃśayaḥ
kanyāgate tu yastatra nityaṃ śrāddhaprado bhavet
avāpya tṛptiṃ tatpūrve valganti ca hasanti ca
sarveṣu pitṛtīrtheṣu śrāddhaṃ kṛtvāsti yatphalam
tatphalaṃ samavāpnoti darśe tatra na saṃśayaḥ
paitāmahe naraḥ snātvā pūjayanpārvatīpatim
mucyate nātra sandehaḥ pātakaiścopapātakaiḥ
tatra tīrthe mṛtānāṃ tu narāṇāṃ bhāvitātmanām
anivartikā gatī rājanrudralokādasaṃśayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe paitāmahatīrthamāhātmyavarṇanaṃ nāma caturadhikadviśatatamo 'dhyāyaḥ
śrīmārkaṇḍeya uvāca
gacchet tataḥ kṣoṇinātha tīrthaṃ paramaśobhanam
kurkurīnāma vikhyātaṃ sarvapāpapraṇāśanam
yaṃ yaṃ prārthayate kāmaṃ paśuputradhanādikam
taṃ taṃ dadāti deveśī kurkurī tīrthadevatā
kṣetrapālo vasettatra ḍhauṇḍheśo nāma nāmataḥ
tasya cārādhanaṃ kṛtvā nārī vā puruṣo 'pi vā
vandanādapi rājendra daurbhāgyaṃ nāśamāpnuyāt
aputro labhate putramadhano dhanamuttamam
nārī narastathāpyevaṃ labhate kāmamuttamam
sparśanād darśanāt tasya tīrthasya vidhipūrvakam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe kurkurītīrthamāhātmyavarṇanaṃ nāma pañcādhikadviśatatamo 'dhyāyaḥ
śrīmārkaṇḍeya uvāca
gacchettataḥ kṣoṇinātha tīrthaṃ paramaśobhanam
sarvapāpaharaṃ puṇyaṃ daśakanyeti viśrutam
mahādevakṛtaṃ puṇyaṃ sarvakāmaphalapradam
tatra tīrthe mahādevo daśakanyā guṇānvitāḥ
brahmaṇo varayāmāsa hyudvāhena yuyoja ha
tadāprabhṛti tattīrthaṃ daśakanyeti viśrutam
sarvapāpaharaṃ puṇyamakṣayaṃ kīrtitaṃ phalam
tatra tīrthe tu yaḥ kanyāṃ dadāti samalaṃkṛtām
prāpnoti puruṣo dattvā yathāśaktyā svalaṃkṛtām
tena dānotthapuṇyena pūtātmāno narādhipa
vasanti romasaṃkhyāni varṣāṇi śivasannidhau
tataḥ kālena mahatā tviha loke nareśvara
mānuṣyaṃ prāpya duṣprāpyaṃ dhanakoṭīpatirbhavet
tatra tīrthe tu yo bhaktyā snātvā viprāya kāñcanam
samprayacchati śāntāya so 'tyantaṃ sukham aśnute
vācikaṃ mānasaṃ vāpi karmajaṃ yatpurā kṛtam
tatsarvaṃ vilayaṃ yāti svarṇadānena bhārata
naro dattvā suvarṇaṃ cāpi vālāgramātrakam
tatra tīrthe divaṃ yāti mṛto nāstyatra saṃśayaḥ
tatra vidyādharaiḥ siddhairvimānavaramāsthitaḥ
pūjyamāno vaset tāvad yāvad ābhūtasamplavam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe daśakanyātīrthamāhātmyavarṇanaṃ nāma ṣaḍuttaradviśatatamo 'dhyāyaḥ
śrīmārkaṇḍeya uvāca
tasyāgre pāvanaṃ tīrthaṃ svarṇabindviti viśrutam
yatra snātvā divaṃ yānti mṛtāśca na punarbhavam
tatra tīrthe tu yaḥ snātvā datte viprāya kāñcanam
tena yattu phalaṃ proktaṃ tacchṛṇuṣva mahīpate
sarveṣām eva ratnānāṃ kāñcanaṃ ratnamuttamam
agnitejaḥsamudbhūtaṃ tena tatparamaṃ bhuvi
tenaiva dattā pṛthivī saśailavanakānanā
sapattanapurā sarvā kāñcanaṃ yaḥ prayacchati
mānasaṃ vācikaṃ pāpaṃ karmaṇā yatpurā kṛtam
tatsarvaṃ naśyati kṣipraṃ svarṇadānena bhārata
svarṇadānaṃ tu yo dattvā hyapi vālāgramātrakam
tatra tīrthe mṛto yāti divaṃ nāstyatra saṃśayaḥ
tatra vidyādharaiḥ siddhair vimānavaramāsthitaḥ
pūjyamāno vasettāvadyāvadābhūtasamplavam
pūrṇe tatra tataḥ kāle prāpya mānuṣyamuttamam
suvarṇakoṭisahite gṛhe vai jāyate dvijaḥ
sarvavyādhivinirmuktaḥ sarvalokeṣu pūjitaḥ
jīvedvarṣaśataṃ sāgraṃ rājasaṃ satsu viśrutaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe suvarṇabindutīrthamāhātmyavarṇanaṃ nāma saptādhikadviśatatamo 'dhyāyaḥ
śrīmārkaṇḍeya uvāca
bhūmipāla tato gacchettīrthaṃ paramaśobhanam
vikhyātaṃ triṣu lokeṣu pitṝṇām ṛṇamocanam
tatra snātvā vidhānena saṃtarpya pitṛdevatāḥ
manuṣyaśca nṛpaśreṣṭha dānaṃ dattvānṛṇo bhavet
icchanti pitaraḥ sarve svārthahetoḥ sutaṃ yataḥ
punnāmno narakātputro 'smānayaṃ mocayiṣyati
piṇḍadānaṃ jalaṃ tāta ṛṇamuttamamucyate
pitṝṇāṃ taddhi vai proktamṛṇaṃ daivamataḥ param
agnihotraṃ tathā yajñāḥ paśubandhāstatheṣṭayaḥ
iti devarṇaṃ proktaṃ śṛṇu mānuṣyakaṃ tataḥ
brāhmaṇeṣu ca tīrtheṣu devāyatanakarmasu
pratiśrutya dadettattadvyavahāraḥ kṛto yathā
ṛṇatrayamidaṃ proktaṃ putrāṇāṃ dharmanandana
satputrāste tu rājendra snātā ya ṛṇamocane
ṛṇatrayādvimucyante hyaputrāḥ putriṇastathā
tasmāttīrthavaraṃ prāpya putreṇa niyatātmanā
pitṛbhyastarpaṇaṃ kāryaṃ piṇḍadānaṃ viśeṣataḥ
tatra tīrthe hutaṃ dattaṃ guravastoṣitā yadi
mṛtānāṃ sapta janmāni phalamakṣayamaśnute
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ṛṇamocanatīrthamāhātmyavarṇanaṃ nāmāṣṭottaradviśatatamo 'dhyāyaḥ
śrīmārkaṇḍeya uvāca
tasyaivānantaraṃ pārtha puṣkalītīrthamuttamam
tatra tīrthe naraḥ snātvā hyaśvamedhaphalaṃ labhet
kṣamānāthaṃ tato gacchet tīrthaṃ trailokyaviśrutam
dānavagandharvairapsarobhiśca sevitam
tatra tiṣṭhati deveśaḥ sākṣādrudro maheśvaraḥ
bhāreṇa mahatā jāto bhārabhūtiriti smṛtaḥ
yudhiṣṭhira uvāca
bhārabhūtīti vikhyātaṃ tīrthaṃ sarvaguṇānvitam
śrotum icchāmi viprendra paraṃ kautūhalaṃ hi me
śrīmārkaṇḍeya uvāca
bhārabhūtisamutpattiṃ śṛṇu pāṇḍavasattama
vistareṇa yathā proktā purā devena śambhunā
āsītkṛtayuge vipro vedavedāṅgapāragaḥ
viṣṇuśarmeti vikhyātaḥ sarvaśāstrārthapāragaḥ
kṣamā damo dayā dānaṃ satyaṃ śaucaṃ dhṛtistathā
vidyā vijñānamāstikyaṃ sarvaṃ tasminpratiṣṭhitam
īdṛgguṇā hi ye viprā bhavanti nṛpasattama
patitānnarake ghore tārayanti pitṝṃs tu te
indriyaṃ lolupā viprā ye bhavanti nṛpottama
patanti narake ghore raurave pāpamohitāḥ
ye kṣāntadāntāḥ śrutipūrṇakarṇā jitendriyāḥ prāṇivadhān nivṛttāḥ
pratigrahe saṃkucitāgrahastāste brāhmaṇāstārayituṃ samarthāḥ
evaṃ guṇagaṇākīrṇo brāhmaṇo narmadātaṭe
vasate brāhmaṇaiḥ sārdhaṃ śiloñchavṛttijīvanaḥ
tādṛśaṃ brāhmaṇaṃ jñātvā devadevo maheśvaraḥ
dvijarūpadharo bhūtvā tasyāśramamagātsvayam
dṛṣṭvā taṃ brāhmaṇaiḥ sārdhamuccarantaṃ padakramam
abhivādayate vipraṃ svāgatena ca pūjitaḥ
provāca taṃ muhūrtena brāhmaṇo vismayānvitaḥ
kimatha tadbaṭo brūhi kiṃ karomi tavepsitam
baṭuruvāca
vidyārthinamanuprāptaṃ viddhi māṃ dvijasattama
dadāsi yadi me vidyāṃ tataḥ sthāsyāmi te gṛhe
brāhmaṇa uvāca
sarveṣāmeva viprāṇāṃ baṭo tvaṃ gotra uttame
dānānāṃ paramaṃ dānaṃ kathaṃ vidyā ca dīyate
guruśuśrūṣayā vidyā puṣkalena dhanena vā
athavā vidyayā vidyā bhavatīha phalapradā
baṭuruvāca
yathānye bālakāḥ snātāḥ śuśrūṣanti hyaharniśam
tathāhaṃ baṭubhiḥ sārdhaṃ śuśrūṣāmi na saṃśayaḥ
tatheti coktvā viprendraḥ pāṭhayaṃstaṃ dine dine
vartate saha śiṣyaiḥ sa śiloñchānupahārayan
tataḥ katipayāhobhiḥ prokto baṭubhirīśvaraḥ
pacanādyaṃ baṭo karma kuru kramata āgatam
tatheti cokto deveśo bhāragrāmam upāgataḥ
dhyātvā vanaspatīḥ sarvā idaṃ vacanam abravīt
yāvadāgacchate vipro baṭubhiḥ saha mandiram
adarśanābhiḥ kartavyaṃ tāvadannaṃ susaṃskṛtam
evamuktvā tu tāḥ sarvā viśvarūpo maheśvaraḥ
krīḍanārthaṃ gatastatra baṭuveṣadharaḥ pṛthak
dṛṣṭvā samāgataṃ tatra baṭuveṣadharaṃ pṛthak
dhik tvāṃ ca paruṣaṃ vākyam ūcus te girisannidhau
kṣutkṣāmakaṃṭhāḥ sarve ca gatvā tu kila mandiram
tvayā siddhena cānnena tṛptiṃ yāsyāmahe vayam
tadvṛthā cintitaṃ sava tvayāgatya kṛtaṃ dvija
mithyāpratijñena satā duranuṣṭhitamadya te
baṭuruvāca
santāpamanutāpaṃ vā bhojanārthaṃ dvijarṣabhāḥ
mā kurudhvaṃ yathānyāyaṃ siddhe 'gre gṛhameṣyathā
baṭur uvāca
dinaśeṣeṇa cāsmākaṃ pañcatāṃ ca dine dine
niṣpattiṃ yāti vā neti tad asiddham aśeṣataḥ
asiddhaṃ siddhamasmākaṃ yat tvayā samudāhṛtam
dṛṣṭvānṛtaṃ gatās tatra tvāṃ baddhāmbhasi nikṣipe
baṭuruvāca
bhobhoḥ śṛṇudhva sarve 'tra sopādhyāyā dvijottamāḥ
pratijñāṃ mama durdharṣāṃ yāṃ śrutvā vismayo bhavet
yadi siddhamidaṃ sarvamannaṃ syād āśrame guroḥ
yūyaṃ baddhvā mayā sarve kṣeptavyā narmadāmbhasi
athavānnaṃ na siddhaṃ syād bhavadbhirdṛḍhabandhanaiḥ
gurostu paśyato baddhvā kṣeptavyo 'haṃ narmadāhrade
tatheti kṛtvā te sarve samayaṃ gurusannidhau
snātvā jāpyavidhānena bhūtagrāmaṃ tato yayuḥ
dṛṣṭvā te vismayaṃ jagmurvistṛte bhakṣyabhojane
ṣaḍrasena nṛpaśreṣṭha bhuktvā hutvā pṛthakpṛthak
tataḥ provāca vacanaṃ hṛṣṭapuṣṭo dvijottamaḥ
varado 'smi varaṃ vatsa vṛṇu yattava rocate
sāṅgopāṅgās tu te vedāḥ śāstrāṇi vividhāni ca
pratibhāsyanti te vipra madīyo 'stu varastvayam
praṇamya baṭubhiḥ sārdhaṃ sa cikrīḍa yathāsukham
dvitīye tu tataḥ prāpte divase narmadājale
krīḍanārthaṃ gatāḥ sarve sopādhyāyā yudhiṣṭhira
tataḥ smṛtvā paṇaṃ sarve bhāṣayitvā vidhānataḥ
upādhyāyamathovāca natvā devaḥ kṛtāñjaliḥ
jale prakṣepayāmyadya niṣpratijñān baṭūn prabho
taddevasya vacaḥ śrutvā naṣṭāste baṭavo nṛpa
gurostu paśyato rājandhāvamānā diśo daśa
vāyuvegena devena luñjitāste samantataḥ
bhāraṃ baddhvā tu sarveṣāṃ baṭūnāṃ ca nareśvara
śāpānugrahako devo 'kṣipattoye yathā gṛhe
tato viṣādamagamaddṛṣṭvā tān narmadājale
guruṇā baṭurukto 'tha kimetatsāhasaṃ kṛtam
eteṣāṃ mātṛpitaro bālakānāṃ gṛhe 'ṅganāḥ
yadi pṛcchanti te bālān kva gatān kathayāmyaham
evaṃ sthite mahābhāga yadi kaścinmariṣyati
tadā svakīyajīvena tvaṃ yojayitum arhasi
mṛteṣu teṣu vipreṣu na jīve niścayo mṛtaḥ
brahmahatyāśca te bahvyo bhaviṣyanti mṛte mayi
dvijabandhanamātreṇa narako bhavati dhruvam
maraṇādyāṃ gatiṃ yāsi na tāṃ vedmi dvijādhama
evamuktaḥ smitaṃ kṛtvā devadevo maheśvaraḥ
bhārabhūteśvare tīrtha ujjahāra jalāddvijān
muktvā bhāraṃ tu devena chādayitvā tu tāndvijān
liṅgaṃ pratiṣṭhitaṃ tatra bhārabhūteti viśrutam
mṛtāṃs tān vai dvijān dṛṣṭvā brahmahatyā nirākṛtā
gatāni pañca vai dṛṣṭvā brahmahatyāśatāni vai
tataḥ sa vismayāviṣṭo dṛṣṭvā tānbālakān guruḥ
nānyasya kasyacicchaktirevaṃ syād īśvaraṃ vinā
jñātvā taṃ devadeveśaṃ praṇāmam akarod dvijaḥ
ajñānena mayā sava yaduktaṃ parameśvara
apriyaṃ yatkṛtaṃ sarvaṃ kṣantavyaṃ tanmama prabho
deva uvāca
bhagavangururbhavāndevo bhavānmama pitāmahaḥ
vedagarbha namaste'stu nāsti kaścidvyatikramaḥ
janitā copanetā ca yastu vidyāṃ prayacchati
annadātā bhayatrātā pañcaite pitaraḥ smṛtāḥ
evamuktvā jagannātho viṣṇuśarmāṇamānataḥ
tatra tīrthe jagāmāśu kailāsaṃ dharaṇīdharam
tadāprabhṛti tattīrthaṃ bhārabhūtīti viśrutam
vikhyātaṃ sarvalokeṣu mahāpātakanāśanam
tatra tīrthe punarvṛttamitihāsaṃ bravīmi te
sarvapāpaharaṃ divyamekāgrastvaṃ śṛṇuṣva tat
purā kṛtayugasyādau vaiśyaḥ kaścinmahāmanāḥ
sukeśa iti vikhyātastasya putro 'tidhārmikaḥ
somaśarmeti vikhyāto mṛtaḥ pṛthulalocanaḥ
sa sakhāyaṃ vaṇikputraṃ kaṃcic cakre daridriṇam
sudevamiti khyātaṃ sarvakarmasu kovidam
ekadā tu samaṃ tena vyavahāramacintayat
sakhe samudrayānena gacchāvottaraṇaiḥ śubhaiḥ
bhāṇḍaṃ bahu samādāya madīye dravyasādhane
paraṃ tīraṃ gamiṣyāva utkarṣastvāvayoḥ samaḥ
iti tau mantrayitvā tu mantravat samabhīpsitam
sarvaṃ prayāṇakaṃ gṛhya hyārūḍhau lavaṇodadhim
tau gatvā tu paraṃ bhāṇḍaṃ vikrīya puratastadā
prāptau bahu suvarṇaṃ ca ratnāni vividhāni ca
nāvaṃ tāṃ saṃgatāṃ kṛtvā paścāt tāvārurohatuḥ
nāvamantarjale dṛṣṭvā niśīthe svarṇasaṃbhṛtām
dṛṣṭvā tu somaśarmāṇamutsaṅge kṛtamastakam
śayānamativiśvastaṃ sahadevo vyacintayat
eṣa nidrāvaśaṃ yāto mayi prāṇānnidhāya vai
asyādhīnamidaṃ sarvaṃ dravyaratnam aśeṣataḥ
utkarṣārddhaṃ tu me dadyāttatra gatveti vā na vā
iti niścitya manasā pāpastaṃ lavaṇodadhau
cikṣepa somaśarmāṇaṃ pāpadhyātena cetasā
uttīrya taraṇāt tasmād gatvā saṃgṛhya taddhanam
tataḥ katipayāhobhiḥ saṃyuktaḥ kāladharmaṇā
gato yamapuraṃ ghoraṃ gṛhīto yamakiṃkaraiḥ
sa nītastena mārgeṇa yatra saṃtapate raviḥ
kṛtvā dvādaśadhātmānaṃ samprāpte pralaye yathā
sutīkṣṇāḥ kaṇṭakā yatra yatra śvānaḥ sudāruṇāḥ
tīkṣṇadaṃṣṭrā mahāvyālā vyāghrā yatra mahāvṛkāḥ
sutaptā vālukā yatra kṣudhā tṛṣṇā tamo mahat
pānīyasya kathā nāsti na chāyā nāśramaḥ kvacit
annaṃ pānīyasahitaṃ yāvattaddīyate viṣam
chāyāṃ saṃprārthamānānāṃ bhṛśaṃ jvalati pāvakaḥ
tair dahyamānā bahuśo vilapanti muhurmuhuḥ
hā bhrātarmātaḥ putreti patanti pathi mūrchitāḥ
itthaṃbhūtena mārgeṇa sa gīto yamakiṃkaraiḥ
yatra tiṣṭhati deveśaḥ prajāsaṃyamano yamaḥ
te dvāradeśe taṃ muktvācakṣuryamakiṃkarāḥ
baddhvā taṃ galapāśena hyāsīnaṃ mitraghātinam
avadhāraya deveśa budhyasva yadanantaram
yama uvāca
na tu pūrvaṃ mukhaṃ dṛṣṭaṃ mayā viśvāsaghātinām
ye mitradrohiṇaḥ pāpās teṣāṃ kiṃ śāsanaṃ bhavet
ṛṣayo 'tra vicārārthaṃ niyuktā nipuṇāḥ sthitāḥ
te yatra bruvate tatra kṣipadhvaṃ mā vicāryatām
ityuktās te tamādāya kiṃkarāḥ śīghragāminaḥ
munīśāṃs tatra tānūcus taṃ nivedya yamājñayā
dvijā anena mitraṃ svaṃ prasuptaṃ niśi ghātitam
viśvastaṃ dhanalobhena ko daṇḍo 'sya bhaviṣyati
munaya ūcuḥ
adṛṣṭapūrvamasmābhirvadanaṃ mitraghātinām
kṛtvā paṭāntare hyenaṃ śṛṇvantu gatimasya tām
te śāstrāṇi vicāryātha ṛṣayaśca parasparam
āhūya yamadūtāṃs tānūcurbrāhmaṇapuṃgavāḥ
ālokitāni śāstrāṇi vedāḥ sāṅgāḥ smṛtīrapi
purāṇāni ca mīmāṃsā dṛṣṭamasmābhiratra ca
brahmaghne ca surāpe ca steye gurvaṅganāgame
niṣkṛtirvihitā śāstre kṛtaghne nāsti niṣkṛtiḥ
ye strīghnāśca gurughnāśca ye bālabrahmaghātinaḥ
vihitā niṣkṛtiḥ śāstre kṛtaghne nāsti niṣkṛtiḥ
vāpīkūpataḍāgānāṃ bhettāro ye ca pāpinaḥ
udyānavāṭikānāṃ ca chettāro ye ca durjanāḥ
dāvāgnidāhakā ye ca satataṃ ye 'suhiṃsakāḥ
nyāsāpahāriṇo ye ca garadāḥ svāmivañcakāḥ
mātāpitṛgurūṇāṃ ca tyāgino doṣadāyinaḥ
svabhartṛvañcanaparā yā strī garbhapraghātinī
vivekarahitā yā strī yāsnātā bhojane ratā
dvikālabhojanaratāstathā vaiṣṇavavāsare
tāsāṃ strīṇāṃ gatirdṛṣṭā na tu viśvāsaghātinām
viśvāsaghātināṃ puṃsāṃ mitradrohakṛtāṃ tathā
teṣāṃ gatirna vedeṣu purāṇeṣu ca kā kathā
iti sthiteṣu pāpeṣu gatireṣāṃ na vidyate
nānyā gatirmitrahanane viśvastaghne ca naḥ śrutam
ito nītvā yamadūtā enaṃ viśvastaghātinam
kalpakoṭiśataṃ sāgraṃ paryāyeṇa pṛthakpṛthak
narakeṣu ca sarveṣu triṃśatkoṭiṣu saṃkhyayā
kṣipyatām eṣa mitraghno vicāro mā vidhīyatām
iti te vacanaṃ śrutvā kiṃkarās taṃ nigṛhya ca
yatra te narakā ghorāstatra kṣeptuṃ gatāstataḥ
te tamādāya hi narake ghore rauravasaṃjñite
cikṣipustatra pāpiṣṭhaṃ kṣipte rāvo 'bhavanmahān
narakasthitabhūteṣu moktavyo naiṣa pāpakṛt
asya saṃsparśanād eva pīḍā śataguṇā bhavet
yathā vyathāsikāṣṭhaiśca samiddhairdahanātmakaiḥ
bhavati sparśanāttasya kimetena kṛtāmalam
yathā durjanasaṃsargāt sujano yāti lāghavam
sannidhānāt tathāsyāśu kṣate kṣārāvasecanam
prasādaḥ kriyatāmāśu nīyatāṃ narake 'nyataḥ
evamuktās tatas tais tu gatāste tvaśuciṃ prati
tatra te nārakāḥ santi pūrvavatte 'pi cukruśuḥ
evaṃ te kiṃkarāḥ sarve paryaṭannarakamaṇḍale
narake 'pi sthitis tasya nāsti pāpasya durmateḥ
yadā tadā tu te sarve taṃ gṛhya yamasannidhau
gatvā nivedya tatsarvaṃ yaduktaṃ nārakairnaraiḥ
narake na sthitiryasya tasya kiṃ kriyatāṃ vada
yama uvāca
pāpiṣṭha eṣa vai yātu yoniṃ tiryaṅniṣevitām
kālaṃ munibhiruddiṣṭaḥ tiryagyoniṃ praveśyatām
evamukte tu vacane prajāsaṃyamanena ca
sa gataḥ kṛmitāṃ pāpo viṣṭhāsu ca pṛthakpṛthak
tato 'sau daṃśamaśakān pipīlikasamudbhavān
yūkāmatkuṇakāḍhyāṃśca gatvā pakṣitvam āgataḥ
sthāvaratvaṃ gataḥ paścāt pāṣāṇatvaṃ tataḥ param
sarīsṛpānajagaravarāhamṛgahastinaḥ
vṛkaśvānakharoṣṭrāṃśca sūkarīṃ grāmajātikām
yonim āśvatarīṃ prāpya tathā mahiṣasambhavām
etāścānyāśca bahvīrvai prāpa yonīḥ krameṇa vai
sa tā yonīranuprāpya dhuryo 'bhūdbhāravāhakaḥ
sa gṛhe pārthiveśasya dhārmikasya yaśasvinaḥ
sa dṛṣṭvā kārttikīṃ prāptāmekadā nṛpasattamaḥ
purohitaṃ samāhūya brāhmaṇāṃśca tathā bahūn
na gṛhe kārttikīṃ kuryād etan me bahuśaḥ śrutam
sametāḥ kutra yāsyāma iti brūta dvijottamāḥ
yo gṛhe kārttikīṃ kuryāt snānadānādivarjitaḥ
saṃvatsarakṛtātpuṇyāt sa bahirbhavati śrutiḥ
tasmāt sarvaprayatnena tīrthaṃ sarvaguṇānvitam
sahitāstatra gacchāmaḥ snātuṃ dātuṃ ca śaktitaḥ
evamukte tu vacane pārthivena dvijottamāḥ
ūcuḥ śreṣṭhaṃ nṛpatheṣṭha revāyā uttare taṭe
bhāreśvareti vikhyātaṃ muktitīrthaṃ nṛpottama
tatra yāmo vayaṃ sarve sarvapāpakṣayāvaham
evamuktaḥ sa nṛpatirgṛhītvā pracuraṃ vasu
śakaṭaṃ saṃbhṛtaṃ kṛtvā tatra yuktaḥ sa dhūrvahaḥ
yaḥ kṛtvā mitrahananaṃ goyoniṃ samupāgataḥ
itthaṃ sa narmadātīre samprāptastīrthamuttamam
gatvā caturdaśīdine hyupavāsakṛtakṣaṇaḥ
gatvā sa narmadātīre nāma rudretyanusmaran
śucipradeśācca mṛdaṃ mantreṇānena gṛhyatām
uddhṛtāsi varāheṇa rudreṇa śatabāhunā
ahamapyuddhariṣyāmi prajayā bandhanena ca
sa evaṃ tāṃ mṛdaṃ nītvā muktvā tīre tathottare
dadarśa bhāskaraṃ paścānmantreṇānena cālabhet
aśvakrānte rathakrānte viṣṇukrānte vasuṃdhare
mṛttike hara me pāpaṃ janmakoṭiśatārjitam
tata evaṃ vigāhyāpo mantrametamudīrayet
tvaṃ narmade puṇyajale tavāmbhaḥ śaṅkarodbhavam
snānaṃ prakurvato me 'dya pāpaṃ haratu cārjitam
sa snātvānena vidhinā saṃtarpya pitṛdevatāḥ
yayau devālayaṃ paścād upahāraiḥ samanvitaḥ
bhaktyā saṃcintya sānnidhye śaṅkaraṃ lokaśaṅkaram
purāṇoktavidhānena pūjāṃ samupacakrame
pūjācatuṣṭayaṃ devi śivarātryāṃ nigadyate
saṃsnāpya prathame yāme pañcagavyena śaṅkaram
ghṛtena pūraṇaṃ paścātkṛtaṃ nṛpavareṇa tu
dhūpadīpanaivedyādyaṃ saṃkalpya ca yathāvidhi
argheṇānena deveśaṃ mantreṇānena śaṅkaram
namaste devadeveśa śambho paramakāraṇa
gṛhāṇārghamimaṃ deva saṃsārāghamapākuru
vittānurūpato dattaṃ suvarṇaṃ mantrakalpitam
agnirhi devāḥ sarve suvarṇaṃ ca hutāśanāt
ataḥ suvarṇadānena prītāḥ syuḥ sarvadevatāḥ
tadarghaṃ sarvadā dātuḥ prīto bhavatu śaṅkaraḥ
anena vidhinā tena pūjitaḥ prathame śivaḥ
yāme dvitīye tu punaḥ pūrvoktavidhinā caret
snāpayāmāsa dugdhena gavyena tripurāntakam
taṃdulaiḥ pūraṇaṃ paścātkṛtaṃ liṅgasya śūlinaḥ
kṛtvā vidhānaṃ pūrvoktaṃ dattaṃ vastrayugaṃ sitam
śvetavastrayugaṃ yasmācchaṅkarasyātivallabham
prīto bhavati vai śambhurdattena śvetavāsasā
yāmaṃ tṛtīyaṃ samprāptaṃ dṛṣṭvā nṛpatisattamaḥ
devaṃ saṃsnāpya madhunā pūraṇaṃ cakrivāṃs tilaiḥ
tiladroṇapradānaṃ ca kuryānmantramudīrayan
tilāḥ śvetāstilāḥ kṛṣṇāḥ sarvapāpaharāstilāḥ
tiladroṇapradānenu saṃsāraśchidyatāṃ mama
anena vidhinā rājā yāminīyāmapūjanam
ativāhya vinodena brahmaghoṣeṇa jāgaram
cakāra pūjanaṃ śambhorbahupuṇyaprasādhakam
ye jāgare trinetrasya śivarātryāṃ śivasthitāḥ
te yāṃ gatiṃ gatāḥ pārtha na tāṃ gacchanti yajvinaḥ
pāpāni yāni kāni syuḥ koṭijanmārjitānyapi
harakeśavayoḥ snānti jāgare yānti saṃkṣayam
yāvanto nimiṣā nṛṇāṃ bhavanti niśi jāgratām
nimiṣe nimiṣe rājannaśvamedhaphalaṃ dhruvam
upavāsaparāṇāṃ ca devāyatanavāsinām
śṛṇvatāṃ dharmamākhyānaṃ dhyāyatāṃ harakeśavau
na tāṃ bahusuvarṇena kratunā gatimāpnuyuḥ
śivarātristithiḥ puṇyā kārttikī ca viśeṣataḥ
revāyā uttaraṃ kūlaṃ tīraṃ bhāreśvareti ca
jāgṛtaś cātiduḥkhena kathaṃ pāpaṃ na hāsyati
itthaṃsa jāgaraṃ kṛtvā śivarātryāṃ nareśvaraḥ
prabhāte vimale gatvā narmadātīramuttamam
snāpitās tena te sarve vāhanāni gajādayaḥ
yaistu vāhairgatas tīrthaṃ snāto 'haṃ snāpayāmi tān
tatra madhyasthitaḥ snātas tiryaktvānnirgato vaṇik
dānaṃ dadau tānuddiśya kiṃcicchaktyanurūpataḥ
tena vāhakṛtāddoṣānmukto bhavati mānavaḥ
anyathāsau kṛto lābhaḥ kṛto vrajati tān prati
saṃsnāpya taṃ tato rājā svayaṃ snātvā vidhānataḥ
saṃtarpya pitṛdevāṃśca kṛtvā śrāddhaṃ yathāvidhi
kṛtvā piṇḍānpitṛbhyaśca vṛṣamutsṛjya lakṣaṇam
gatvā devālayaṃ paścāddevaṃ tīrthodakena ca
saṃsnāpya pañcagavyena tataḥ pañcāmṛtena ca
sarvauṣadhijalenaiva tataḥ śuddhodakena ca
candanena sugandhena samālabhya ca śaṅkaram
kuṅkumaiśca sakarpūrairgandhaiśca vividhaistathā
puṣpaughaiśca sugandhāḍhyaiścaturthaṃ liṅgapūraṇam
kṛtaṃ nṛpavareṇātra kurvatā pūrvakaṃ vidhim
godānaṃ ca kṛtaṃ paścād vidhidṛṣṭena karmaṇā
dhenuke rudrarūpāsi rudreṇa parinirmitā
asminnagādhe saṃsāre patantaṃ māṃ samuddhara
dhenuṃ svalaṃkṛtāṃ dadyād anena vidhinā tataḥ
kṣamāpya devadeveśaṃ brāhmaṇān bhojayed bahūn
ṣaḍvidhair bhojanair bhakṣyair vāsobhis tān samarcayet
dakṣiṇābhirvicitrābhiḥ pūjayitvā kṣamāpayet
sa svayaṃ bubhuje paścāt parivārasamanvitaḥ
tāmeva rajanīṃ tatra nyavasajjagatīpatiḥ
tasya tatroṣitasyaivaṃ niśīthe 'tha nareśvara
ākāśe so 'ti śuśrāva divyavāṇīsamīritam
vāguvāca
rājansamaṃ tato loke phalaṃ bhavati sāmpratam
saṃsārasāgare hyatra patitānāṃ durātmanām
yadi saṃnidhimātreṇa phalaṃ tatrocyate katham
yadi śaṃtanuvaṃśasya tatronmādakaraṃ bhavet
ya eṣa tvadgṛhe voḍhā hyatibhāradhuraṃdharaḥ
anena mitrahananaṃ pāpaṃ viśvāsaghātanam
kṛtaṃ janmasahasrāṇāmatīte parijanmani
gatena pāpmanātmānaṃ narakeṣu ca saṃsthitiḥ
tato yonisahasreṣu gatistiryakṣu caiva hi
goyoniṃ samanuprāptastvadgṛhe sa sudurmatiḥ
snāpitaśca tvayā tīrthe hyasmin parvasamāgame
dṛṣṭvā pūjāṃ tvayā kﾱptāṃ kṛtā jāgaraṇakriyā
tena niṣkalmaṣo jāto muktvā dehaṃ tavāgrataḥ
svargaṃ prati vimānasthaḥ so'dya rājangamiṣyati
śrīmārkaṇḍeya uvāca
evamukte nipatito dhuryaḥ prāṇairvyayujyata
vimānavaramārūḍhastatkṣaṇātsamadṛśyata
sa taṃ praṇamya rājendram uvāca prahasanniva
vṛṣa uvāca
bhobho nṛpavaraśreṣṭha tīrthamāhātmyamuttamam
yatra cāsmadvidhastīrthe mucyate pātakairnaraḥ
mayā jñātamaśeṣeṇa matsamo nāsti pātakī
ataḥ paraṃ kiṃ tu kuryāṃ paraṃ tīrthānukīrtanam
bhavānmātā bhavanbhrātā bhavāṃścaiva pitāmahaḥ
kṣantavyaṃ praṇato 'smyadya yasmiṃstīrthe hi mādṛśāḥ
gatimīdṛgvidhāṃ yānti na jāne tava kā gatiḥ
samārādhya maheśānaṃ sampūjya ca yathāvidhi
kā gatistava saṃbhāṣyā dehyanujñāṃ mama prabho
tvarayanti ca māṃ hyete divisthāḥ praṇayādgaṇāḥ
svastyastu te gamiṣyāmītyuktvā so 'ntardadhe kṣaṇāt
śrīmārkaṇḍeya uvāca
gate cādarśanaṃ tatra sa rājā vismayānvitaḥ
tīrthamāhātmyamatulaṃ varṇayansvapuraṃ gataḥ
itthaṃbhūtaṃ hi tattīrthaṃ narmadāyāṃ vyavasthitam
sarvapāpakṣayakaraṃ sarvaduḥkhaghnamuttamam
upapāpāni naśyanti snānamātreṇa bhārata
kārttikasya caturdaśyām upavāsaparāyaṇaḥ
caturdhā pūrayelliṅgaṃ tasya puṇyaphalaṃ śṛṇu
brahmahatyā surāpānaṃ steyaṃ gurvaṅganāgamaḥ
mahāpāpāni catvāri caturbhiryānti saṃkṣayam
so 'śvamedhasya yajñasya labhate phalamuttamam
kārttike śuklapakṣasya caturdaśyāmupoṣitaḥ
svarṇadānācca tattīrthe yajñasya labhate phalam
aṣṭamyāṃ vā caturdaśyāṃ vaiśākhe māsi pūrvavat
dīpaṃ piṣṭamayaṃ kṛtvā pitṝn sarvān vimokṣayet
tatra yaddīyate dānamapi vālāgramātrakam
tadakṣayaphalaṃ sarvamevamāha maheśvaraḥ
bhārabhūtyāṃ mṛtānāṃ tu narāṇāṃ bhāvitātmanām
anivartikā gatī rājañchivalokān nirantaram
athavā lokavṛttyarthaṃ martyalokaṃ jigīṣati
sāṅgavedajñaviprāṇāṃ jāyate vimale kule
dhanadhānyasamāyukto vedavidyāsamanvitaḥ
sarvavyādhivinirmukto jīvecca śaradāṃ śatam
punastattīrthamāsādya hyakṣayaṃ padamāpnuyāt
etatpuṇyaṃ pāpaharaṃ kathitaṃ te nṛpottama
bhāratedaṃ mahākhyānaṃ śṛṇu caiva tataḥ param
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe bhārabhūtitīrthamāhātmyavarṇanaṃ nāma navādhikadviśatatamo 'dhyāyaḥ
śrīmārkaṇḍeya uvāca
tasyaivānantaraṃ tāta puṅkhilaṃ tīrthamuttamam
tatra tīrthe purā puṅkhaḥ pārtha siddhimupāgataḥ
jāmadagnyo mahātejāḥ kṣatriyāntakaraḥ prabhuḥ
tapaḥ kṛtvā suvipulaṃ narmadottaratīrabhāk
tataḥ prabhṛti vikhyātaṃ puṅkhatīrthaṃ nareśvara
tatra tīrthe tu yaḥ snātvā hyārādhya parameśvaram
ihaloke balairyuktaḥ pare mokṣamavāpnuyāt
devānpitṝn samabhyarcya pitṝṇām anṛṇī bhavet
tatra tīrthe naro yastu prāṇatyāgaṃ karoti vai
anivartikā gatis tasya rudralokād asaṃśayam
tatra tīrthe naraḥ snātvā hayamedhaphalaṃ labhet
tatra tīrthe naro yastu brāhmaṇān bhojayen nṛpa
ekasmin bhojite vipre koṭirbhavati bhojitā
tatra tīrthe tu yaḥ kaścit pūjayed vṛṣabhadhvajam
vājapeyasya yajñasya phalaṃ prāpnotyasaṃśayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe puṅkhilatīrthamāhātmyavarṇanaṃ nāma daśottaradviśatatamo 'dhyāyaḥ
śrīmārkaṇḍeya uvāca
āścaryabhūtaṃ lokasya devadevena yatkṛtam
tatte sarvaṃ pravakṣyāmi narmadātaṭavāsinām
dvijān sukṛtpaṇān devaḥ kuṣṭhī bhūtvā yayāca ha
śrāddhakāle tu samprāpte raktagandhānulepanaḥ
sravadbudbudagātrastu makṣikākṛmisaṃvṛtaḥ
duścarmā durmukho gandhī praskhalaṃśca pade pade
brāhmaṇāvasathaṃ gatvā skhalandvāre 'bravīd idam
bhobho gṛhapate tvadya brāhmaṇaiḥ saha bhojanam
tvadgṛhe kartum icchāmi hyebhiḥ saha susaṃskṛtam
tatastaṃ brahmāṇaṃ dṛṣṭvā yajamānasamanvitāḥ
sravantaṃ sarvagātreṣu dhig dhig ityevam abruvan
nirgacchasvāśu durgandha gṛhācchīghraṃ dvijādhama
abhojyametatsarveṣāṃ darśanāt tava satkṛtam
evameva tathetyuktvā devadevo maheśvaraḥ
jagāmākāśamamalaṃ dṛśyamāno dvijottamaiḥ
gate cādarśanaṃ deve snātvābhyukṣya samantataḥ
bhuñjate 'sma dvijā rājanyāvat pātre pṛthakpṛthak
yatrayatra ca paśyanti tatratatra kṛmirbahuḥ
dṛṣṭvā vismayamāpannāḥ sarve kimiti cābruvan
tataḥ kaścid uvācedaṃ brāhmaṇo guṇavānajaḥ
yogīndraḥ śaṅkayā tatra bahuviprasamāgame
yo 'tra pūrvaṃ samāyātaḥ sa yogī parameśvaraḥ
tasyedaṃ krīḍitaṃ manye bhartsitasya vipākajam
phalaṃ bhavati nānyasya hyatitheḥ śāstraniścayāt
sampūjya paramātmā vai hyatithiśca viśeṣataḥ
śrāddhakāle tu samprāptam atithiṃ yo na pūjayet
piśācā rākṣasāstasya tadvilumpantyasaṃśayam
rūpānvitaṃ virūpaṃ vā malinaṃ malināmbaram
yogīndraṃ śvapacaṃ vāpi atithiṃ na vicārayet
tacchrutvā vacanaṃ tasya yajamānapurogamāḥ
brāhmaṇā dvijamanveṣṭuṃ dhāvitāḥ sarvatodiśam
tāvat kathaṃcit kenāpi gahanaṃ vanamāśritaḥ
dṛṣṭo dṛṣṭa iti proktaṃ tena te sarva āgatāḥ
tataḥ paśyanti taṃ vipraṃ sthāṇuvanniścalaṃ sthitam
krandate na calati spandate na ca paśyati
jalpanti karuṇaṃ kecit stuvanti ca tathāpare
vāgbhiḥ satatam iṣṭābhiḥ stūyamānastrilocanaḥ
kṣudhārditānāṃ deveśa brāhmaṇānāṃ viśeṣataḥ
vinaṣṭamannaṃ sarveṣāṃ punaḥ saṃkartum arhasi
śrutvā tu vacanaṃ teṣāṃ brāhmaṇānāṃ yudhiṣṭhira
parayā kṛpayā devaḥ prasannas tān uvāca ha
mayā prasannena mahānubhāvāstadeva vo 'nnaṃ vihitaṃ sudheva
bhuñjantu viprāḥ saha bandhubhṛtyair arcantu nityaṃ mama maṇḍalaṃ ca
tataścāyatanaṃ pārtha devadevasya śūlinaḥ
muṇḍināmeti vikhyātaṃ sarvapāpaharaṃ śubham
kārttikyāṃ tu viśeṣeṇa gayātīrthena tatsamam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe muṇḍitīrthamāhātmyavarṇanaṃ nāmaikādaśottaradviśatatamo 'dhyāyaḥ
śrīmārkaṇḍeya uvāca
athānyat sampravakṣyāmi devasya caritaṃ mahat
śrutamātreṇa yenāśu sarvapāpaiḥ pramucyate
bhikṣurūpaṃ paraṃ kṛtvā devadevo maheśvaraḥ
ekaśālāṃ gato grāmaṃ bhikṣārthī kṣutpipāsitaḥ
akṣasūtrodyatakaro bhasmaguṇṭhitavigrahaḥ
sphurattriśūlo viśveśo jaṭākuṇḍalabhūṣitaḥ
kṛttivāsā mahākāyo mahāhikṛtabhūṣaṇaḥ
vādayanvai ḍamarukaṃ ḍiṇḍimapratimaṃ śubham
kapālapāṇirbhagavānbālakair bahubhir vṛtaḥ
kvacidgāyanhasaṃścaiva nṛtyanvadan kvacit kvacit
yatra yatra gṛhe devo līlayā ḍiṇḍamaṃ nyaset
bhārākrāntaṃ gṛhaṃ pārtha tatratatra vinaśyati
evaṃ sampracaran devo veṣṭito bahubhir janaiḥ
dṛśyādṛśyena rūpeṇa nirjagāma bahiḥ prabhuḥ
itaścetaśca dhāvantaṃ na paśyanti yadā janāḥ
vismitāste sthitāḥ śambhurbhaviṣyati tato 'stuvan
teṣāṃ tu stuvatāṃ bhaktyā śaṅkaraṃ jagatāṃ patim
ḍiṇḍirūpo hi bhagavāṃstadāsau pratyadṛśyata
tadāprabhṛti deveśo ḍiṇḍimeśvara ucyate
darśanāt sparśanād rājan sarvapāpaiḥ pramucyate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe ekaśālaḍiṇḍimeśvaratīrthamāhātmyavarṇanaṃ nāma dvādaśottaradviśatatamo 'dhyāyaḥ
śrīmārkaṇḍeya uvāca
punar anyat pravakṣyāmi devasya caritaṃ mahat
śrutamātreṇa yenaiva sarvapāpaiḥ pramucyate
abālo bālarūpeṇa grāmaṇyair bālakaiḥ saha
āmalaiḥ krīḍate śambhustatte vakṣyāmi bhārata
sarvaistair āmalāḥ kṣiptā ye te devena pāṇḍava
ānītāstatkṣaṇādeva tataḥ paścāt kṣipeddharaḥ
yāvadgatvā diśo digbhya āgacchanti pṛthakpṛthak
tāvattamāmalaṃ bhūtaṃ paśyanti parameśvaram
tṛtīye caiva yatkarma devadevasya dhīmataḥ
sthānānāṃ paramaṃ sthānam āmaleśvaramuttamam
tena pūjitamātreṇa prāpyate paramaṃ padam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe āmaleśvaratīrthamāhātmyavarṇanaṃ nāma trayodaśottaradviśatatamo 'dhyāyaḥ
śrīmārkaṇḍeya uvāca
caturthaṃ sampravakṣyāmi devasya caritaṃ mahat
śrutamātreṇa yenaiva sarvapāpaiḥ pramucyate
kapālī kānthiko bhūtvā yathā sa vyacaranmahīm
piśācair rākṣasair bhūtair ḍākinīyoginīvṛtaḥ
bhairavaṃ rūpamāsthāya pretāsanaparigrahaḥ
trailokyasyābhayaṃ dattvā cacāra vipulaṃ tapaḥ
āṣāḍhī tu kṛtā tatra hyāṣāḍhīnāma viśrutam
kanthā muktā tato 'nyatra devena parameṣṭhinā
tadāprabhṛti rājendra sa kantheśvara ucyate
tasya darśanamātreṇa hyaśvamedhaphalaṃ labhet
devo mārge punastatra bhramate ca yadṛcchayā
vikrīṇāti balākāro dṛṣṭvā cokto hareṇa tu
yadi bhadra na cetkopaṃ karoṣi mayi sāmpratam
balābhirbhara me liṅgaṃ dadāmi bahu te dhanam
evamukto 'tha devena sa vaṇiglobhamohitaḥ
yojayāmāsa balakā liṅge cottamamadhyamān
tāvadyāvatkṣayaṃ sarve gatāḥ kāle susaṃcitāḥ
sthitaṃ samunnataṃ liṅgaṃ dṛṣṭvā śokamupāgamat
kṛtvā tu khaṇḍakhaṇḍāni sa devaḥ parameśvaraḥ
uvāca prahasanvākyaṃ taṃ dṛṣṭvā gatasādhvasam
na ca me pūritaṃ liṅgaṃ yāsyāmi yadi manyase
dadāmi tatra vittaṃ te yadi liṅgaṃ prapūritam
vaṇiguvāca
adhanyaḥ kṛtapuṇyo 'haṃ nigrāhyaḥ parameśvara
tava priyam akurvāṇaḥ śociṣye śāśvatīḥ samāḥ
etacchrutvā vacas tasya vaṇikputrasya bhārata
asaṃkṣayaṃ dhanaṃ dattvā sthitas tatra maheśvaraḥ
tadā prabhṛti rājendra balākairiva bhūṣitam
pratyayārthaṃ sthitaṃ liṅgaṃ lokānugrahakāmyayā
devena racitaṃ pārtha krīḍayā supratiṣṭhitam
devamārgam iti khyātaṃ triṣu lokeṣu viśrutam
paśyan prapūjayan vāpi sarvapāpaiḥ pramucyate
devamārge tu yo gatvā pūjayed balākeśvaram
pañcāyatanamāsādya rudralokaṃ sa gacchati
devamārge mṛtānāṃ tu narāṇāṃ bhāvitātmanām
na bhavet punarāvṛttī rudralokāt kadācana
devamārgasya māhātmyaṃ bhaktyā śrutvā narottama
mucyate sarvapāpebhyo nātra kāryā vicāraṇā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śrīkapālatīrthamāhātmyavarṇanaṃ nāma caturdaśottaradviśatatamo 'dhyāyaḥ
śrīmārkaṇḍeya uvāca
śṛṅgitīrthaṃ tato gacchen mokṣadaṃ sarvadehinām
mṛtānāṃ tatra rājendra mokṣaprāptirna saṃśayaḥ
tatraiva piṇḍadānena pitṝṇām anṛṇo bhavet
tena puṇyena pūtātmā labhed gāṇeśvarīṃ gatim
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe śṛṅgitīrthamāhātmyavarṇanaṃ nāma pañcadaśottaradviśatatamo 'dhyāyaḥ
śrīmārkaṇḍeya uvāca
aṣāḍhītīrtham āgacchet tato bhūpālanandana
kāmikaṃ rūpamāsthāya sthito yatra maheśvaraḥ
cāturyugam idaṃ tīrthaṃ sarvatīrtheṣvanuttamam
tatra snātvā naro rājan rudrasyānucaro bhavet
tatra tīrthe tu yaḥ kaścit kurute prāṇamokṣaṇam
anivartikā gatistasya rudralokād asaṃśayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe aṣāḍhītīrthamāhātmyavarṇanaṃ nāma ṣoḍaśottaradviśatatamo 'dhyāyaḥ
śrīmārkaṇḍeya uvāca
eraṇḍīsaṅgamaṃ gacchet surāsuranamaskṛtam
tattu tīrthaṃ mahāpuṇyaṃ mahāpātakanāśanam
upavāsaparo bhūtvā niyatendriyamānasaḥ
tatra snātvā vidhānena mucyate brahmahatyayā
tatra tīrthe tu yo bhaktyā prāṇatyāgaparo bhavet
anivartikā gatis tasya rudralokād asaṃśayam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe eraṇḍītīrthamāhātmyavarṇanaṃ nāma saptadaśottaradviśatatamo 'dhyāyaḥ
śrīmārkaṇḍeya uvāca
tato gaccheddharādhīśa tīrthaṃ paramaśobhanam
jamadagniriti khyātaṃ yatra siddho janārdanaḥ
yudhiṣṭhira uvāca
kathaṃ siddho dvijaśreṣṭha vāsudevo jagadguruḥ
mānuṣaṃ rūpamāsthāya lokānāṃ hitakāmyayā
etatsarvaṃ yathānyāyaṃ devadevasya cakriṇaḥ
caritaṃ śrotum icchāmi kathyamānaṃ tvayānagha
śrīmārkaṇḍeya uvāca
āsītpūrvaṃ mahārāja haihayādhipatirmahān
kārtavīrya iti khyāto rājā bāhusahasravān
hastyaśvarathasampannaḥ sarvaśastrabhṛtāṃ varaḥ
vedavidyāvratasnātaḥ sarvabhūtābhayapradaḥ
māhiṣmatyāḥ patiḥ śrīmānrājā hyakṣauhiṇīpatiḥ
sa kadācinmṛgānhantuṃ nirjagāma mahābalaḥ
bahubhir divasaiḥ prāpto bhṛgukacchamanuttamam
jamadagnir mahātejā yatra tiṣṭhati tāpasaḥ
reṇukāsahitaḥ śrīmānsarvabhūtābhayapradaḥ
tasya putro 'bhavadrāmaḥ sākṣānnārāyaṇaḥ prabhuḥ
sarvakṣatraguṇairyukto brahmavidbrāhmaṇottamaḥ
toṣayanparayā bhaktyā pitarau paramārthavat
taṃ tadā cārjunaṃ dṛṣṭvā jamadagniḥ pratāpavān
carantaṃ mṛgayāṃ gatvā hyātithyena nyamantrayat
tatheti coktvā sa nṛpaḥ sabhṛtyabalavāhanaḥ
jagāma cāśramaṃ puṇyamṛṣestasya mahātmanaḥ
tatkṣaṇād eva sampannaṃ śriyā paramayā vṛtam
vismayaṃ paramaṃ tatra dṛṣṭvā rājā jagāma ha
gatamātrastu siddhena paramānnena bhojitaḥ
sabhṛtyabalavānrājā brāhmaṇena yadṛcchayā
kimetad iti papraccha kāraṇaṃ śaktimeva ca
kāmadhenoḥ prabhāvaṃ taṃ jñātvā prāha tato dvijam
dakṣiṇāṃ dehi me vipra kalmaṣāṃ dhenumuttamām
śataṃ śatasahasrāṇām ayutaṃ niyutaṃ param
bhūṣitānāṃ ca dhenūnāṃ dadāmi tava cārbudam
jamadagnir uvāca
ayutaiḥ prayutair nāhaṃ śatakoṭibhiruttamām
kāmadhenumimāṃ tāta na dadmi pratigamyatām
evamuktaḥ sa rājendras tena vipreṇa bhārata
krodhasaṃraktanayana idaṃ vacanamabravīt
yasyedṛśaḥ kāmacāro mayyapi dvijapāṃsana
ahaṃ te paśyatastasmānnayāmi surabhiṃ gṛhāt
dvija uvāca
kaḥ krīḍati saroṣeṇa nirbhayo hi mahāhinā
mṛtyudṛṣṭotareṇāpi mama dhenuṃ nayeta yaḥ
evamuktvā mahādaṇḍaṃ brahmadaṇḍamivāparam
gṛhītvā paramakruddho jamadagniruvāca ha
yasyāsti śaktistejo vā kṣatriyasya kulādhamaḥ
dhenuṃ nayatu me sadyaḥ kṣīṇāyuḥ saparicchadaḥ
etacchrutvā vacaḥ krūraṃ haihayaḥ śataśo vṛtaḥ
dhāvamānaḥ kṣititale brahmadaṇḍahato 'patat
huṃkṛtena tato dhenvāḥ khaḍgapāśāsipāṇayaḥ
nirgacchantaḥ pradṛśyante kalmaṣāyāḥ sahasraśaḥ
nāsāpuṭāgrādromāgrātkirātā māgadhā gudāt
randhrāntareṣu cotpannāḥ śataśo 'tha sahasraśaḥ
evamanyo 'nyamāhatya haihayaṣṭaṅkaṇāndahan
vināśaṃ saha vipreṇa gatā hyarjunatejasā
kārtavīryo jayaṃ labdhvā saṃkhye hatvā dvijottamam
jagāma svāṃ purīṃ hṛṣṭaḥ kṛtāntavaśamohitaḥ
tatastvarānvitaḥ prāptaḥ paścādrāmo gate ripau
ākrandamānāṃ jananīṃ dadarśa piturantike
rāma uvāca
kenedamātmanāśāya hyajñānāt sāhasaṃ kṛtam
mama tātaṃ jighāṃsuryo draṣṭuṃ mṛtyumihecchati
tataḥ sā rāmavākyena gatasattveva vihvalā
udaraṃ karayugmena tāḍayantī hyuvāca tam
arjunena nṛśaṃsena kṣatriyair aparaiḥ saha
ihāgatya pitā tena nihato bāhuśālinā
taṃ paśya nihataṃ tātaṃ gatāsuṃ gatacetasam
saṃskṛtya vidhivatputra tarpayasva yathātatham
etacchrutvā sa vacanaṃ jananīm abhivādya tām
pratijñām akarod yāṃ tāṃ śṛṇuṣva ca narādhipa
triḥsaptakṛtvaḥ pṛthivīṃ niḥkṣatriyakulānvayām
snātvā ca teṣām asṛjā tarpayiṣyāmi te patim
tasyāpi paraśunā bāhūn kārtavīryasya durmateḥ
chittvā pāsyāmi rudhiramiti satyaṃ śṛṇuṣva me
evaṃ pratijñāṃ kṛtvāsau jāmadagnyaḥ pratāpavān
krodhena mahatāviṣṭaḥ saṃskṛtya pitaraṃ tataḥ
māhiṣmatīṃ purīṃ rāmo jagāma krodhamūrchitaḥ
chittvā bāhuvanaṃ tasya hatvā taṃ kṣatriyādhamam
jagāma kṣatriyāntāya pṛthivīm avalokayan
saptadvīpārṇavayutāṃ saśailavanakānanām
pūrvataḥ paścimāmāśāṃ dakṣiṇottarataḥ kurūn
samantapañcake pañca cakāra rudhirahradān
sa teṣu rudhirāmbhastu hradeṣu krodhamūrchitaḥ
pitṝn saṃtarpayāmāsa rudhireṇeti naḥ śrutam
atharcīkādaya upetya pitaro brāhmaṇarṣabham
taṃ kṣamasveti jagadus tataḥ sa virarāma ha
teṣāṃ samīpe yo deśo hradānāṃ rudhirāmbhasām
samaṃ tapaṃ cakram iti puṇyaṃ tatparikīrtitam
nivartya karmaṇastasmāt pitṝn provāca pāṇḍava
rāmaḥ paramadharmātmā yadidaṃ rudhiraṃ mayā
kṣiptaṃ pañcasu tīrtheṣu tadbhūyāt tīrthamuttamam
tathetyuktvā tu te sarve pitaro 'dṛśyatāṃ gatāḥ
evaṃ rāmasya saṃsargo devamārge yudhiṣṭhira
sarvapāpakṣayakaro darśanātsparśanān nṛṇām
reṇukāpratyayārthāya adyāpi pitṛdevatāḥ
dṛśyante devamārgasthāḥ sarvapāpakṣayaṃkarāḥ
tatra tīrthe tu rājendra narmadodadhisaṅgame
sthānaṃ kṛtvā vidhānena mucyante pātakairnarāḥ
kuśāgreṇāpi kaunteya na spṛṣṭavyo mahodadhiḥ
anena tatra mantreṇa snātavyaṃ nṛpasattama
namaste viṣṇurūpāya namastubhyam apāṃ pate
sānnidhyaṃ kuru deveśa sāgare lavaṇāmbhasi
iti sparśanamantraḥ
agniśca tejo mṛḍayā ca dehe reto 'tha viṣṇuramṛtasya nābhiḥ
etad bruvan pāṇḍava satyavākyaṃ tato 'vagāheta patiṃ nadīnām
pañcaratnasamāyuktaṃ phalapuṣpākṣatairyutam
mantreṇānena rājendra dadyādarghaṃ mahodadheḥ
sarvaratnanidhānastvaṃ sarvaratnākarākaraḥ
sarvāmarapradhāneśa gṛhāṇārghaṃ namo 'stu te
ityarghamantraḥ
ā janmajanitāt pāpānmāmuddhara mahodadhe
yāhyarcito ratnanidhe parvatān pārvaṇottama
iti visarjanamantraḥ
ko 'paraḥ sāgarāddevātsvargadvāravipāṭana
tatra sāgaraparyantaṃ mahātīrthamanuttamam
jāmadagnyena rāmeṇa tatra devaḥ pratiṣṭhitaḥ
yatra devāḥ sagandharvā munayaḥ siddhacāraṇāḥ
upāsate virūpākṣaṃ jamadagnim anuttamam
reṇukāṃ caiva ye devīṃ paśyanti bhuvi mānavāḥ
priyavāse śive loke vasanti kālamīpsitam
tatra snātvā naro rājaṃstarpayanpitṛdevatāḥ
tārayen narakādghorāt kulānāṃ śatamuttaram
snātvā dattvātra sahitāḥ śrutvā vai bhaktipūrvakam
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe jāmadagnyatīrthamāhātmyavarṇanaṃ nāmāṣṭādaśādhikadviśatatamo 'dhyāyaḥ
śrīmārkaṇḍeya uvāca
narmadādakṣiṇe kūle tīrthaṃ koṭīśvaraṃ param
yatra snānaṃ ca dānaṃ ca sarvaṃ koṭiguṇaṃ bhavet
tatra devāḥ sagandharvā ṛṣayo ye tathāmalāḥ
koṭitīrthe parāṃ siddhiṃ samprāptā bhuvi durlabhām
sthāpitaśca mahādevastatra koṭīśvaro nṛpa
taṃ dṛṣṭvā devadeveśaṃ siddhiṃ prāpnotyanuttamām
tatra tīrthe tu yatkiṃcicchubhaṃ vā yadi vāśubham
kriyate tannṛpaśreṣṭha sarvaṃ koṭiguṇaṃ bhavet
tatra dakṣiṇamārgasthā ye kecinmunisattamāḥ
siddhā mṛtāḥ padaṃ yānti pitṛlokaṃ dhruvaṃ hi te
uttaraṃ narmadākūlaṃ ye śreṣṭhā munipuṃgavāḥ
devalokaṃ gatāḥ pūrvamiti śāstrasya niścayaḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe koṭitīrthamāhātmyavarṇanaṃ nāmaikonaviṃśadadhikadviśatatamo 'dhyāyaḥ
śrīmārkaṇḍeya uvāca
tato gaccheddharādhīśa loṭaṇeśvaram uttamam
uttare narmadākūle sarvapātakanāśanam
tatkṣaṇādeva tatsarvaṃ saptajanmārjitaṃ tvagham
naśyate devadevasya darśanādeva tannṛpa
bālyātprabhṛti yatpāpaṃ yauvane cāpi yatkṛtam
tatsarvaṃ vilayaṃ yāti devadevasya darśanāt
yudhiṣṭhira uvāca
āścaryabhūtaṃ lokeṣu narmadācaritaṃ mahat
tvayā vai kathitaṃ vipra sakalaṃ pāpanāśanam
yadekaṃ paramaṃ tīrthaṃ sarvatīrthaphalapradam
śrotumicchāmi tatsarvaṃ dayāṃ kṛtvā vadāśu me
ye kecid durlabhāḥ praśnāstriṣu lokeṣu sattama
tvatprasādena te sarve śrutā me saha bāndhavaiḥ
etamekaṃ paraṃ praśnaṃ sarvapraśnavidāṃ vara
śrutvāhaṃ tvatprasādena yatra yāmi sabāndhavaḥ
śrīmārkaṇḍeya uvāca
sādhusādhu mahāprājña yasya te matirīdṛśī
durlabhaṃ triṣu lokeṣu tasya te nāsti kiṃcana
dharmamarthaṃ ca kāmaṃ ca mokṣaṃ ca bharatarṣabha
kāle kāle ca yo vetti kartavyas tena dhīmatā
tasmāt te sampravakṣyāmi praśnasyāsyottaraṃ śubham
yacchrutvā sarvapāpebhyo mucyante bhuvi mānavāḥ
narmadā saritāṃ śreṣṭhā sarvatīrthamayī śubhā
viśeṣaḥ kathitastasyā revāsāgarasaṅgame
āgacchantīṃ nṛpaśreṣṭha dṛṣṭvā revāṃ mahodadhiḥ
praṇamya ca punardevīṃ saṅgame revayā saha
saṃcintya manasā keyamiti māṃ vai saridvarā
jñātvā saṃcintya manasā revāṃ liṅgodbhavāṃ parām
luṭhanvai sammukhastāta gato revāṃ mahodadhiḥ
samudre narmadā yatra praviṣṭāsti mahānadī
tatra devādhidevasya samudre liṅgamutthitam
liṅgodbhūtā mahābhāgā narmadā saritāṃ varā
layaṃ gatā tatra liṅge tena puṇyatamā hi sā
narmadāyāṃ vasannityaṃ narmadāmbu pibansadā
dīkṣitaḥ sarvayajñeṣu somapānaṃ dine dine
saṅgame tatra yaḥ snātvā loṭaṇeśvaram arcayet
so 'śvamedhasya yajñasya phalaṃ prāpnoti mānavaḥ
vācikaṃ mānasaṃ pāpaṃ karmaṇā yatkṛtaṃ nṛpa
loṭaṇeśvaram āsādya sarvaṃ vilayatāṃ vrajet
kārttikyāṃ tu viśeṣeṇa kathitaṃ śaṅkareṇa tu
tacchṛṇuṣva nṛpaśreṣṭha sarvapāpāpanodanam
samprāptāṃ kārttikīṃ dṛṣṭvā gatvā tatra nṛpottama
caturdaśyāmupoṣyaiva snātvā vai narmadājale
saṃtarpya pitṛdevāṃśca śrāddhaṃ kṛtvā yathāvidhi
rātrau jāgaraṇaṃ kuryātsampūjya loṭaṇeśvaram
saphalaṃ jīvitaṃ tasya saphalaṃ tasya ceṣṭitam
paṅgavaste na sandeho janma teṣāṃ nirarthakam
ekāgramanasā yaistu na dṛṣṭo loṭaṇeśvaraḥ
piśācatvaṃ viyonitvaṃ na bhavettasya vai kule
saṅgame tatra yo gatvā snānaṃ kṛtvā yathāvidhi
puṇyaiścaiva tathā kuryād gītair nṛtyaiḥ prabodhanam
tataḥ prabhātāṃ rajanīṃ dṛṣṭvā natvā mahodadhim
āmantrya snānavidhinā snānaṃ tatra tu kārayet
oṃ namo viṣṇurūpāya tīrthanāthāya te namaḥ
sānnidhyaṃ kuru me deva samudra lavaṇāmbhasi
ityāmantraṇamantraḥ
agniśca tejo mṛḍayā ca deho reto 'dhā viṣṇuramṛtasya nābhiḥ
evaṃ bruvan pāṇḍava satyavākyaṃ tato 'vagāheta patiṃ nadīnām
iti snānamantraḥ
ājanmaśatasāhasraṃ yatpāpaṃ kṛtavān naraḥ
sakṛtsnānādvyapoheta pāpaughaṃ lavaṇāmbhasi
anyathā hi kuruśreṣṭha devayonirasau vibhuḥ
kuśāgreṇāpi vibudhairna spraṣṭavyo mahārṇavaḥ
sarvaratnapradhānastvaṃ sarvaratnākarākara
sarvāmarapradhāneśa gṛhāṇārghaṃ namo 'stu te
iti arvamantra
pitṛdevamanuṣyāṃśca saṃtarpya tadanantaram
uttīrya tīre tasyaiva pañcabhir dvijapuṃgavaiḥ
śrāddhaṃ samācaret paścāllokapālānurūpibhiḥ
kṛtvāgre lokapālāṃstu pratiṣṭhāpya yathāvidhi
sampūjya ca yathānyāyaṃ tāneva brāhmaṇaiḥ saha
sukṛtaṃ duṣkṛtaṃ paścāt tebhyaḥ sarvaṃ nivedayet
bālyātprabhṛti yatpāpaṃ kṛtaṃ vārdhakayauvane
prakhyāpayitvā tebhyo'gre lokapālān nimantrayet
bālyātprabhṛti yatkiṃcitkṛtam ā janmato 'śubham
viprebhyaḥ kathitaṃ sarvaṃ tatsāṃnidhyaṃ sthiteṣu me
ityuktvā sa luṭhetpaścāttebhyo 'greṇa ca sammukham
anumānya ca tānpañca paścāt snānaṃ samācaret
śrāddhaṃ ca kāryaṃ vidhivatpitṛbhyo nṛpasattama
evaṃ kṛte nṛpaśreṣṭha sarvapāpakṣayo bhavet
jijñāsārthaṃ tu yaḥ kaścidātmānaṃ jñātum icchati
śubhāśubhaṃ ca yatkarma tasya niṣṭhāmimāṃ śṛṇu
snātvā tatra mahātīrthe luṭhamāno vrajennaraḥ
pāpakarmānyato yāti dharmakarmā vrajen nadīm
pāpakarmā tato jñātvā pāpaṃ me pūrvasaṃcitam
snātvā tīrthavare tasmindānaṃ dadyād yathāvidhi
loṭaṇeśvaram abhyarcya sarvapāpaiḥ pramucyate
avakragamanaṃ gatvā mucyate sarvapātakaiḥ
tasmāt sarvaprayatnena jñātvaivaṃ nṛpasattama
snātavyaṃ mānavaistatra yatra saṃnihito haraḥ
evaṃ snātvā vidhānena brāhmaṇān vedapāragān
pūjayetpṛthivīpāla sarvapāpopaśāntaye
evaṃ guṇaviśiṣṭaṃ hi tattīrthaṃ nṛpasattama
tasya tīrthasya māhātmyaṃ śṛṇuṣvaikamanā nṛpa
tatra tīrthe naraḥ snātvā saṃtarpya pitṛdevatāḥ
śrāddhaṃ yaḥ kurute tatra pitṝṇāṃ bhaktibhāvitaḥ
dānaṃ dadāti viprebhyo gobhūtilahiraṇyakam
ṣaṣṭivarṣasahasrāṇi koṭirvarṣaśatāni ca
vimānavaramārūḍhaḥ svargaloke mahīyate
narmadāsarvatīrthebhyaḥ snāne dāne ca yatphalam
tatphalaṃ samavāpnoti revāsāgarasaṅgame
suvarṇaṃ rajataṃ tāmraṃ maṇimauktikabhūṣaṇam
govṛṣaṃ ca mahīṃ dhānyaṃ tatra dattvākṣayaṃ phalam
śubhasyāpyaśubhasyāpi tatra tīrthe na saṃśayaḥ
tatra tīrthe naraḥ kaścit prāṇatyāgaṃ yudhiṣṭhira
karoti bhaktyā vidhivattasya puṇyaphalaṃ śṛṇu
koṭivarṣaṃ tu varṣāṇāṃ krīḍitvā śivamandire
vedavedāṅgavidvipro jāyate vimale kule
putrapautrasamṛddho 'sau dhanadhānyasamanvitaḥ
sarvavyādhivinirmukto jīvecca śaradāṃśatam
api dvādaśayātrāsu somanāthe yadarcite
kārttikyāṃ kṛttikāyoge tatpuṇyaṃ loṭaṇeśvare
gayā gaṅgā kurukṣetre naimiṣe puṣkare tathā
tatpuṇyaṃ labhate pārtha loṭaṇeśvaradarśanāt
yaḥ śṛṇoti naro bhaktyā paṭhyamānam idaṃ śubham
sarvapāpavinirmukto rudralokaṃ sa gacchati
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe loṭaṇeśvaratīrthamāhātmyavarṇanaṃ nāma viṃśatyuttaradviśatatamo 'dhyāyaḥ
śrīmārkaṇḍeya uvāca
tato gacchettu rājendra revāyā dakṣiṇe taṭe
krośadvayāntare tīrthaṃ matṛtīrthād anuttamam
nāmnā haṃseśvaraṃ puṇyaṃ vaimanasyavināśanam
kaśyapasya kule jāto haṃso dākṣāyaṇīsutaḥ
brahmaṇo vāhanaṃ jātaḥ purā taptvā tapo mahat
saikadā vidhinirdeśaṃ vinā vaiyagryamāsthitaḥ
abhibhūtaḥ śivagaṇaiḥ praṇanāśa yudhiṣṭhira
dakṣayajñapramathane kāṃdiśīko vidhiṃ vinā
brahmaṇā saṃsṛto 'pyāśu nāyāti sa yadā khagaḥ
tadā taṃ śaptavānbrahmā pātayāmāsa vai padāt
tataḥ sa śaptamātmānaṃ matvā haṃsastvarānvitaḥ
pitāmahamupāgamya praṇipatyedam abravīt
haṃsa uvāca
tiryagyonisamutpannaṃ bhavāñchaptuṃ na cārhati
svabhāva eva tiryakṣu vivekavikalaṃ manaḥ
tathāpi deva pāpo 'smi yadahaṃ svāminaṃ tyaje
kiṃ tu dhāvadbhir atyugrairgaṇaiḥ śārvaiḥ pitāmaha
sahasāhaṃ bhayākrāntastrastastyaktvā palāyitaḥ
adyāpi bhayamevāhaṃ paśyannasmi vibho puraḥ
tena smṛto 'pi bhavatā nāvrajaṃ bhavadantike
śrīmārkaṇḍeya uvāca
iti bruvanneva hi dhāturagre haṃsaḥ śvasatyakṣipūjyaḥ sudīnaḥ
tiryañcaṃ māṃ pāpinaṃ mūḍhabuddhiṃ prabho puraḥ patitaṃ pāhi pāhi
eko devastvaṃ hi sargasya kartā nānāvidhaṃ sṛṣṭametattvayaiva
ahaṃ sṛṣṭastvīdṛśo yattvayā vai so 'yaṃ doṣo dhātar addhā tavaiva
śāpasya vānugrahasyāpi śaktastvatto nānyaḥ śaraṇaṃ kaṃ vrajāmi
sevādharmādvicyutaṃ dāsabhūtaṃ capeṭairhantavyaṃ vai tāta māṃ trāhi bhaktam
vidyāvidye tvatta evāvirāstāṃ dharmādharmau sadasad dyurniśe ca
nānābhāvāñjagatastvaṃ vidhatses taṃ tvāmekaṃ śaraṇaṃ vai prapadye
eko 'si bahurūpo 'si nānācitraikakarmataḥ
niṣkarmākhilakarmāsi tvāmataḥ śaraṇaṃ vraje
namonamo vareṇyāya varadāya namonamaḥ
namo dhātre vidhātre ca śaraṇyāya namonamaḥ
śikṣākṣaraviyukteyaṃ vāṇī me stauti kiṃ vibho
kā śaktiḥ kiṃ parijñānamidamuktaṃ kṣamasva me
śrīmārkaṇḍeya uvāca
evaṃ vadati haṃse vai brahmā prāha prasannadhīḥ
śikṣā dattā tavaiveyaṃ mā viṣādaṃ kṛthāḥ khaga
tapasā śodhayātmānaṃ yathā śāpāntamāpnuyāḥ
revāsevāṃ kuru snātvā sthāpayitvā maheśvaram
acireṇaiva kālena tataḥ saṃsthānamāpsyasi
yacceṣṭvā bahubhir yajñaiḥ samāptavaradakṣiṇaiḥ
gosvarṇakoṭidānaiśca tatphalaṃ sthāpite śive
brahmaghno vā surāpo vā svarṇahṛd gurutalpagaḥ
revātīre śivaṃ sthāpya mucyate sarvapātakaiḥ
tasmādbhargasarittīre sthāpayitvā triyambakam
viyuktaḥ sarvadoṣaistvaṃ yāsyase padamuttamam
evamuktaḥ sa vidhinā hṛṣṭatuṣṭaḥ khagottamaḥ
tathetyuktvā jagāmāśu narmadātīramuttamam
tapastaptvā kiyatkālaṃ sthāpayāmāsa śaṅkaram
svanāmnā bharataśreṣṭha haṃseśvaramanuttamam
pūjayitvā paraṃ sthānaṃ prāptavānkhagasattamaḥ
tatra haṃseśvare tīrthe gatvā snātvā yudhiṣṭhira
pūjayetparameśānaṃ sa pāpaiḥ parimucyate
stuvannekamanā devaṃ na dainyaṃ prāpnuyāt kvacit
śrāddhaṃ dīpapradānaṃ ca brāhmaṇānāṃ ca bhojanam
dattvā śaktyā nṛpaśreṣṭha svargaloke mahīyate
trikālam ekakālaṃ vā yo bhaktyā pūjayecchivam
navaprasūtāṃ dhenuṃ ca dattvā pārtha dvijottame
ṣaṣṭivarṣasahasrāṇi śivaloke mahīyate
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe haṃseśvaratīrthamāhātmyavarṇanaṃ nāmaikaviṃśadadhikadviśatatamo 'dhyāyaḥ
śrīmārkaṇḍeya uvāca
tataḥ krośāntare gacchettilādaṃ tīrthamuttamam
tilaprāśanakṛdyatra jābāliḥ śuddhimāptavān
pitṛmātṛparityāgī bhrāturbhāryābhilāṣakṛt
putravikrayakṛtpāpaśchalakṛdguruṇā saha
evaṃ doṣasamāviṣṭo yatra yatrāpi gacchati
tatra tatrāpi dhikkāraṃ labhate satsu bhārata
na ko'pi saṃgatiṃ dhatte tena sārddhaṃ sabhāsvapi
iti lajjānvito vipraḥ kāle na mahatā nṛpa
cintāmavāpa mahatīm agatijño hi pāvane
cakāra sarvatīrthāni revāṃ cāpyavagāhayat
aṇivāpāntam āsādya dakṣiṇe narmadātaṭe
tasthau yatra vratī pārtha jābāliḥ prāśayaṃstilān
tilairekāśanaṃ kurvaṃs tathaivaikāntarāśanam
tryahaṣaḍdvādaśāhāśī pakṣamāsāśanastathā
kṛcchracāndrāyaṇādīni vratāni ca tilairapi
tilādatvamanuprāpto hyabdadvāsaptatiṃ kramāt
kālena gacchatā tasya prasanno 'bhavadīśvaraḥ
prādād ihāmutrikīṃ tu śuddhiṃ sālokyamātmakam
tena sa sthāpito devaḥ svanāmnā bharatarṣabha
tilādeśvarasaṃjñāṃ ca prāpa lokādapi prabhuḥ
tadā prabhṛti vikhyātaṃ tīrthaṃ pāpapraṇāśanam
tatra tīrthe naraḥ snātvā caturdaśyaṣṭamīṣu ca
upavāsaparaḥ pārtha tathaiva harivāsare
tilahomī tilodvartī tilasnāyī tilodakī
tiladātā ca bhoktā ca nānāpāpaiḥ pramucyate
tilairāpūrayelliṅgaṃ tilatailena dīpadaḥ
rudralokam avāpnoti punāty ā saptamaṃ kulam
tilapiṇḍapradānena śrāddhe nṛpatisattama
vikarmasthāśca gacchanti gatimiṣṭāṃ hi pūrvajāḥ
svargalokasthitāḥ śrāddhair brāhmaṇānāṃ ca bhojanaiḥ
akṣayāṃ tṛptimāsādya modante śāśvatīḥ samāḥ
pituḥ kulaṃ mātṛkulaṃ tathā bhāryākulaṃ nṛpa
kulatrayaṃ samuddhṛtya svargaṃ nayati vai naraḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe tilādeśvaratīrthamāhātmyavarṇanaṃ nāma dvāviṃśadadhikadviśatatamo 'dhyāyaḥ
mārkaṇḍeya uvāca
tataḥ krośāntare pārtha vāsavaṃ tīrthamuttamam
vasubhiḥ sthāpitaṃ tatra sthitvā vai dvādaśābdakam
dharo dhruvaśca somaśca āpaścaivānilo 'nalaḥ
pratyūṣaśca prabhāsaśca vasavo 'ṣṭāvime purā
pitṛśāpaparikliṣṭā garbhavāsāya bhārata
nārmadaṃ tīrthamāsādya tapaścakruryatendriyāḥ
ārādhayantaḥ paramaṃ bhavānīpatim avyam
dvādaśābdāni rājendra tatastuṣṭo maheśvaraḥ
pratyakṣaḥ pradadau tebhyas tvabhīṣṭaṃ varamuttamam
tataḥ svanāmnā saṃsthāpya vasavastaṃ maheśvaram
jagmurākāśamāviśya prasanne sati śaṅkare
tataḥ prabhṛti vikhyātaṃ tīrthaṃ tadvāsavāhvayam
tasmiṃstīrthe mahārāja yo bhaktyā pūjayecchivam
yathālabdhopahāraiśca dīpaṃ dadyāt prayatnataḥ
śuklapakṣe tadāṣṭamyāṃ pratyahaṃ vāpi śaktitaḥ
aṣṭau varṣasahasrāṇi sa vasecchivasaṃnidhau
tataḥ śivālayaṃ yāti garbhavāsaṃ na paśyati
puṣpairvā pallavairvāpi phalairdhānyais tathāpi vā
pūjayeddevamīśānaṃ sa dainyaṃ nāpnuyāt kvacit
sarvaśokavinirmuktaḥ svargaloke mahīyate
ekāhamapi kaunteya yo vasedvāsaveśvare
pāparāśiṃ vinirdhūya bhānuvaddivi modate
viprāṃśca bhojayedbhaktyā dadyād vāsāṃsi dakṣiṇām
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe vāsaveśvaratīrthamāhātmyavarṇanaṃ nāma trayoviṃśatyadhikadviśatatamo 'dhyāyaḥ
mārkaṇḍeya uvāca
tataḥ krośāntare pārtha tīrthaṃ koṭīśvaraṃ param
yatra snānaṃ ca dānaṃ ca japahomārcanādikam
bhaktyā kṛtaṃ naraistatra sarvaṃ koṭiguṇaṃ bhavet
tatra devāḥ sagandharvā ṛṣayaḥ siddhacāraṇāḥ
jaladhiṃ pratigacchanti narmadāṃ vīkṣituṃ kila
militāḥ koṭiśo rājanrevāsāgarasaṅgame
vinodamatulaṃ dṛṣṭvā revārṇavasamāgame
snātvā śivaṃ ca saṃsthāpya pūjayitvā maheśvaram
koṭīśvarābhidhānaṃ tu svasvabhaktyā vidhānataḥ
koṭītīrthe parāṃ siddhiṃ samprāptāḥ sarvatoṣaṇāt
tena tatpuṇyamatulaṃ sarvatīrtheṣu cottamam
tatra tīrthe tu yatkiṃcicchubhaṃ vā yadi vāśubham
kriyate nṛpaśārdūla sarvaṃ koṭiguṇaṃ bhavet
tatra tīrthe tu mārgasthā ye kecidṛṣisattamāḥ
siddhāmṛtapadaṃ yānti pitṛlokaṃ tathottamam
uttare narmadātīre dakṣiṇe cāśritāśca ye
devalokaṃ gatās tatra iti me niścitā matiḥ
bilvārkapuṣpair dhattūrakuśakāśaprasūnakaiḥ
ṛtūdbhavaistathānyaiśca pūjayitvā maheśvaram
nānopacārair vidhivan mantrapūrvaṃ yudhiṣṭhira
dhūpadīpārdhanaivedyaistoṣayitvā ca dhūrjaṭim
śivalokamavāpnoti yāvadindrāścaturdaśa
pauṣakṛṣṇāṣṭamīyoge viśeṣaḥ pūjane smṛtaḥ
nityaṃ ca nṛpatiśreṣṭha caturdaśyaṣṭamīṣu ca
śivamabhyarcya viprāṃśca bhojayed bhaktito varān
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe koṭīśvaratīrthamāhātmyavarṇanaṃ nāma caturviṃśatyadhikadviśatatamo 'dhyāyaḥ
śrīmārkaṇḍeya uvāca
tataḥ krośāntare gacched alikātīrthamuttamam
alikā nāma gāndharvī kuśīlā kuṭilāśayā
citrasenasya dauhitrī vidyānandamṛṣiṃ gatā
vavre te svīkṛtā tena daśavarṣāṇi taṃ śritā
patiṃ jaghāna taṃ suptaṃ kasmiṃścit kāraṇāntare
gatvā nivedayāmāsa pitaraṃ ratnavallabham
pitrā mātrā ca saṃtyaktā bahubhirbhartsitā nṛpa
garbhaghnī tvaṃ patighnī tvamiti darśaya mā mukham
brahmaghnī yāhi pāpiṣṭhe parityaktā gṛhādvraja
mārkaṇḍeya uvāca
iti duḥkhānvitā mūḍhā tābhyāṃ nirbhartsitā satī
tanuṃ tyaktuṃ manaścakre prāpya tīrthāntaraṃ kvacit
saṃpṛcchyamānā tīrthāni brāhmaṇebhyo yudhiṣṭhira
śrutvā pāpaharaṃ tīrthaṃ revāsāgarasaṅgame
tatra pārtha tapaścakre nirāhārā jitavratā
cāndrāyaṇairbrahmakūrcaiḥ karśayāmāsa vai tanum
evaṃ varṣaśataṃ sārddhaṃ vyatītaṃ tapasā nṛpa
tasyā viśuddhim icchantyāḥ śivadhyānārcanādibhiḥ
tataḥ katipayāhobhis tasyā jñātvā haṭhaṃ param
parituṣṭaḥ śivaḥ prāha pārvatyā paricoditaḥ
īśvara uvāca
putri mā sāhasaṃ kārṣīḥ śuddhadehāsi sāmpratam
tuṣṭo 'haṃ tapasā te 'dya varaṃ varaya vāñchitam
alikovāca
yadi tuṣṭo 'si deveśa varārhā yadyahaṃ matā
nānāpāpāgnitaptāyā dehi śuddhiṃ parāṃ mama
tvaṃ me nātho hyanāthāyāstvameva jagatāṃ guruḥ
dīnānāthasamuddhartā śaraṇyaḥ sarvadehinām
īśvara uvāca
tvaṃ bhadre śuddhadehāsi mā kiṃcid anuśocithāḥ
svanāmnā sthāpayitveha māṃ tataḥ svargameṣyasi
ityuktvā devadeveśastatraivāntaradhīyata
alikāpi tato bhaktyā snātvā saṃsthāpya śaṅkaram
dattvā dānaṃ ca viprebhyo lokamāpa mahotkaṭam
pitaraṃ ca samāsādya mātaraṃ ca yudhiṣṭhira
taiśca saṃmānitā prītyā bandhubhiḥ sālikā tataḥ
vimānavaramārūḍhā divyamālānvitā nṛpa
gaurīlokamanuprāptasakhitve 'dyāpi modate
tataḥ prabhṛti tatpārtha vikhyātam alikeśvaram
tatra tīrthe tu yā nārī puruṣo vā yudhiṣṭhira
snātvā sampūjayedbhaktyā mahādevamumāyutam
sa pāpairvividhairmukto lokamāpnoti śāṃkaram
mānasaṃ vācikaṃ pāpaṃ kāyikaṃ yatpurā kṛtam
sarvaṃ tadvilayaṃ yāti bhojayitvā dvijānsadā
dīpaṃ dattvā ca devāgre na rogaiḥ paribhūyate
dhūpapātraṃ vimānaṃ ca ghaṇṭāṃ kalaśameva ca
dattvā devāya rājendra śākraṃ lokamavāpnuyāt
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe revāsāgarasaṅgame 'likeśvaratīrthamāhātmyavarṇanaṃ nāma pañcaviṃśatyadhikadviśatatamo 'dhyāyaḥ
mārkaṇḍeya uvāca
tataḥ krośāntare puṇyaṃ tīrthaṃ tadvimaleśvaram
yatra snānena dānena japahomārcanādibhiḥ
vimaleśvaramārādhya yo yadicchetsa tallabhet
svargalābhādikaṃ vāpi pārthivaṃ vā yathepsitam
purā triśirasaṃ hatvā tvaṣṭuḥ putraṃ śatakratuḥ
yasya tīrthasya māhātmyādvaimalyaṃ paramaṃ gataḥ
yatra vedanidhirvipro mahattaptvā tapaḥ purā
nānākarmamalaiḥ kṣīṇair vimalo 'bhavad arkavat
mahādevaprasādena somavat priyadarśanaḥ
purā bhānumatīṃ bhānuḥ sutāṃ smaraśarārditaḥ
cakame tena doṣeṇa kuṣṭharogārdito 'bhavat
sa cāpyatra tapastaptvā vimalatvam upāgataḥ
mahādevena tuṣṭena svasthānaṃ mudito 'bhajat
tathaiva ca purā pārtha vibhāṇḍakasuto muniḥ
yogisaṅgaṃ vane prāpya pure ca nṛpates tathā
rājasaṃsargadoṣādvai mālinyaṃ paramātmanaḥ
vicārayannabhyupetya revāsāgarasaṅgamam
śāntayā bhāryayā sārddhaṃ taptvā dvādaśavatsarān
kṛcchracāndrāyaṇair devaṃ toṣayaṃstryambakaṃ muniḥ
mahādevena tuṣṭena so 'pi vaimalyamāptavān
śarvāṇyā preritaḥ śarvaḥ purā dāruvane nṛpa
mohanānmunipatnīnāṃ svaṃ dīkṣya vimalaṃ kila
vicārya paramasthānaṃ narmadodadhisaṅgamam
tatra sthitvā mahārāja tapastaptvā sahomayā
vimalo 'sau yato jātastenāsau vimaleśvaraḥ
tena nāmnā svayaṃ tasthau lokānāṃ hitakāmyayā
tatastilottamāṃ sṛṣṭvā brahmā lokapitāmahaḥ
prajānātho 'pi tāṃ sṛṣṭvā dṛṣṭvāgre sumanoharām
bhāviyogabalākrāntaḥ sa tasyāmabhiko 'bhavat
tena vīkṣya sadoṣatvaṃ revātīradvayaṃ śritaḥ
tīrthānyanusaranmaunī trisnāyī saṃsmarañchivam
revārṇavasamāyoge snātvā sampūjya śaṅkaram
kālenālpena rājarṣe brahmāpyamalatāṃ gataḥ
evamanye 'pi bahuśo devarṣinṛpasattamāḥ
tyaktvā doṣamalaṃ tatra vimalā bahavo 'bhavan
tathā tvamapi rājendra tatra snātvā śivārcanāt
amalo 'pi viśeṣeṇa vaimalyaṃ prāpsyase param
tatra snātvā naro nārī pūjayitvā maheśvaram
pāpadoṣavinirmukto brahmaloke mahīyate
tatropavāsaṃ yaḥ kṛtvā paśyeta vimaleśvaram
aṣṭamyāṃ ca caturdaśyāṃ sarvaparvasu pārthiva
saptajanmakṛtaṃ pāpaṃ hitvā yāti śivālayam
śrāddhaṃ kṛtvā vidhānena pitṝṇām anṛṇī bhavet
brāhmaṇān bhojayecchaktyā tebhyo dadyācca dakṣiṇām
yadyadiṣṭatamaṃ loke yaccaivātmahitaṃ gṛhe
tattadguṇavate deyaṃ tatraivākṣayamicchatā
svarṇadhānyāni vāsāṃsi chatropānatkamaṇḍalum
gṛhaṃ devasya vai śaktyā kṛtvā syād bhuvi bhūpatiḥ
gītanṛtyakathābhiśca toṣayet parameśvaram
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe vimaleśvaratīrthamāhātmyavarṇanaṃ nāma ṣaḍviṃśatyadhikadviśatatamo 'dhyāyaḥ
mārkaṇḍeya uvāca
etāni tava saṃkṣepāt prādhānyāt kathitāni ca
na śakto vistarād vaktuṃ saṃkhyāṃ tīrtheṣu pāṇḍava
eṣā pavitrā vimalā nadī trailokyaviśrutā
narmadā saritāṃ śreṣṭhā mahādevasya vallabhā
manasā saṃsmared yastu narmadāṃ satataṃ nṛpa
cāndrāyaṇaśatasyāśu labhate phalamuttamam
aśraddadhānāḥ puruṣā nāstikāścātra ye sthitāḥ
patanti narake ghore prāhaivaṃ parameśvaraḥ
narmadāṃ sevate nityaṃ svayaṃ devo maheśvaraḥ
tena puṇyā nadī jñeyā brahmahatyāpahāriṇī
iyaṃ māheśvarī gaṅgā maheśvaratanūdbhavā
proktā dakṣiṇagaṅgeti bhāratasya yudhiṣṭhira
jāhnavī vaiṣṇavī gaṅgā brāhmī gaṅgā sarasvatī
iyaṃ māheśvarī gaṅgā revā nāstyatra saṃśayaḥ
yathā hi puruṣe devas traimūrtatvam upāśritaḥ
brahmaviṣṇumaheśākhyaṃ na bhedas tatra vai yathā
tathā sarittraye pārtha bhedaṃ manasi mā kṛthāḥ
koṭiśo hyatra tīrthāni lakṣaśaścāpi bhārata
tathā sahasraśo revātīradvayagatāni tu
vṛkṣāntarikṣasaṃsthāni jalasthalagatāni ca
kaḥ śaktastāni nirṇetuṃ vāgīśo vā maheśvaraḥ
smaraṇājjanmajanitaṃ darśanācca trijanmajam
saptajanmakṛtaṃ naśyet pāpaṃ revāvagāhanāt
devakāryaṃ kṛtaṃ tena agnayo vidhivaddhutāḥ
vedā adhītāścatvāro yena revāvagāhitā
prādhānyāccāpi saṃkṣepāt tīrthānyuktāni te mayā
na śakyo vistaraḥ pārtha śrotuṃ vaktuṃ ca vai mayā
yudhiṣṭhira uvāca
vidhānaṃ ca yamāṃścaiva niyamāṃśca vadasva me
prāyaścittārthagamane ko vidhistaṃ vadasva me
śrīmārkaṇḍeya uvāca
sādhu pṛṣṭaṃ mahārāja yacchreyaḥ pāralaukikam
śṛṇuṣvāvahito bhūtvā yathājñānaṃ vadāmi te
adhruveṇa śarīreṇa dhruvaṃ karma samācaret
avaśyameva yāsyanti prāṇāḥ prāghūrṇikā iva
dānaṃ vittādṛtaṃ vācaḥ kīrtidharmau tathā khyuṣaḥ
paropakaraṇaṃ kāyādasārātsāram uddharet
asminmahāmohamaye kaṭāhe sūryāgninā rātridivendhanena
māsartudarvīparighaṭṭanena bhūtāni kālaḥ pacatīti vārtā
jñātvā śāstravidhānoktaṃ karma kartum ihārhasi
nāyaṃ loko 'sti na paro na sukhaṃ saṃśayātmanaḥ
mantre tīrthe dvije deve daivajñe bheṣaje gurau
yādṛśī bhāvanā yasya siddhir bhavati tādṛśī
aśraddhayā hutaṃ dattaṃ tapastaptaṃ kṛtaṃ ca yat
asadityucyate pārtha na ca tatpretya no iha
yaḥ śāstravidhim utsṛjya vartate kāmakārataḥ
na sa siddhim avāpnoti na sukhaṃ na parāṃ gatim
santīha vividhopāyā nṛṇāṃ dehaviśodhanāḥ
tīrthasevāsamaṃ nāsti svaśarīrasya śodhanam
kṛcchracāndrāyaṇād yair vā dvitīyaṃ tīrthasevayā
yadā tīrthaṃ samuddiśya prayāti puruṣo nṛpa
tadā devāśca pitaras taṃ vrajantyanu khecarāḥ
paramā modapūrṇāste prayānty asyānuyāyinaḥ
kṛtvābhyudayikaṃ śrāddhaṃ samāpṛcchaya tu devatām
iṣṭabandhūṃśca viṣṇuṃ ca śaṅkaraṃ sagaṇeśvaram
vrajeddvijābhyanujñāto gṛhītvā niyamānapi
ekāśanaṃ brahmacaryaṃ bhūśayyāṃ satyavāditām
varjanaṃ ca parānnasya pratigrahavivarjanam
varjayitvā tathā drohavañcanādi nṛpottama
sādhuveṣaṃ samāsthāya vinayena vibhūṣitaḥ
dambhāhaṅkāramukto yaḥ sa tīrthaphalamaśnute
yasya hastau ca pādau ca manaścaiva susaṃyatam
vidyā tapaśca kīrtiśca sa tīrthaphalamaśnute
akrodhanaśca rājendra satyaśīlo dṛḍhavrataḥ
ātmopamaśca bhūteṣu sa tīrthaphalamaśnute
muṇḍanaṃ copavāsaśca sarvatīrtheṣvayaṃ vidhiḥ
varjayitvā kurukṣetraṃ viśālāṃ virajāṃ gayām
snānaṃ surārcanaṃ caiva śrāddhe vai piṇḍapātanam
viprāṇāṃ bhojanaṃ śaktyā sarvatīrtheṣvayaṃ vidhiḥ
prāyaścittanimittaṃ ca yo vrajedyatamānasaḥ
tasyāpi ca vidhiṃ vakṣye śṛṇu pārtha samāhitaḥ
ekāśanaṃ brahmacaryamakṣāralavaṇāśanam
snātvā tīrthābhigamanaṃ haviṣyaikānnabhojanam
varjayet patitālāpaṃ bahubhāṣaṇameva ca
parīvādaṃ parānnaṃ ca nīcasaṅgaṃ vivarjayet
vrajecca nirupānatko vasāno vāsasī śuciḥ
saṃkalpaṃ manasā kṛtvā brāhmaṇānujñayā vrajet
tīrthe gatvā tathā snātvā kṛtvā caiva surārcanam
duṣkarmato vimuktaḥ syād anutāpī bhaved yadi
vede tīrthe ca deve ca daivajñe cauṣadhe gurau
yādṛśī bhāvanā yasya siddhir bhavati tādṛśī
uktatīrthaphalānāṃ ca purāṇeṣu smṛtiṣvapi
arthavādabhavāṃ śaṅkāṃ vihāya bharatarṣabha
kṛtvā vicāraṃ śāstroktaṃ parikalpya yathocitam
kāyena kṛcchracaraṇe hyaśaktānāṃ viśuddhaye
jñātvā tīrthāviśeṣaṃ hi prāyaścittaṃ samācaret
tacchṛṇuṣva mahārāja narmadāyāṃ yathocitam
caturviṃśatisaṃkhyebhyo yojanebhyo vrajennaraḥ
caturviṃśatikṛcchrāṇāṃ phalamāpnoti śobhanam
ata ūrdhvaṃ yojaneṣu pādakṛcchram udāhṛtaḥ
tanmadhye ca mahārāja yo vrajecchuddhikāṅkṣayā
yojane yojane tasya prāyaścittaṃ vidurbudhāḥ
praṇavākhye mahārāja tathā revorisaṃgame
bhṛgukṣetre tathā gatvā phalaṃ taddviguṇaṃ smṛtam
saṅgame devanadyāśca śūlabhede nṛpottama
dviguṇaṃ pādahīnaṃ syāt karajāsaṃgame tathā
eraṇḍīsaṅgame tadvat kapilāyāśca saṃgame
kecit triguṇitaṃ prāhuḥ kubjārevotthasaṅgame
oṃkāre ca mahārāja tadapi syāt samañjasam
saṅgameṣu tathānyāsāṃ nadīnāṃ revayā saha
prāhuste sārdhakṛcchraṃ vai phalaṃ pūrvaṃ yudhiṣṭhira
triguṇaṃ kṛcchram āpnoti revāsāgarasaṅgame
kṛcchraṃ caturguṇaṃ proktaṃ śuklatīrthe yudhiṣṭhira
yojane yojane gatvā caturviṃśatiyojanam
tatra tatra vasedyastu suciraṃ nṛvarottama
revāsevāsamācāraḥ saṃyuktaḥ śuddhabuddhimān
dambhāhaṅkārarahitaḥ śuddhyarthaṃ sa vimucyate
iti te kathitaṃ pārtha prāyaścittārthalakṣaṇam
revāyātrāvidhānaṃ ca guhyametad yudhiṣṭhira
yudhiṣṭhira uvāca
yojanasya pramāṇaṃ me vada tvaṃ munisattama
yajjñātvā niścitaṃ me syān manaḥśuddhestu kāraṇam
mārkaṇḍeya uvāca
śṛṇu pāṇḍava vakṣyāmi pramāṇaṃ yojanasya yat
tathā yātrāviśeṣeṇa viśeṣaṃ kṛcchrasambhavam
tiryagyavodarāṇyaṣṭāvūrdhvā vā vrīhayastrayaḥ
pramāṇamaṅgulasyāhurvitastir dvādaśāṃgulā
vitastidvitayaṃ hastaścaturhastaṃ dhanuḥ smṛtam
sa eva daṇḍo gadito viśeṣajñair yudhiṣṭhira
dhanuḥsahasre dve krośaś catuḥkrośaṃ ca yojanam
etadyojanamānaṃ te kathitaṃ bharatarṣabha
yena yātrāṃ vrajan vetti phalamānaṃ nijārjitam
uktaṃ kṛcchraphalaṃ tīrthe jalarūpe nṛpottama
yathāviśeṣaṃ te vacmi pūrvokte tatra tatra ca
tanme śṛṇu mahīpāla śraddadhānāya kathyate
yasmiṃstīrthe hi yatproktaṃ phalaṃ kṛcchrādikaṃ nṛpa
tatrāpyupoṣaṇāt kṛcchraphalaṃ prāpnotyathādhikam
dinajāpyācca labhate phalaṃ kṛcchrasya śaktitaḥ
tatra vikhyātadeveśaṃ snātvā dṛṣṭvābhipūjya ca
praṇamya labhate pārtha phalaṃ kṛcchrabhavaṃ sudhīḥ
tīrthe mukhyaphalaṃ snānād dvitīyaṃ cāpyupoṣaṇāt
tṛtīyaṃ khyātadevasya darśanābhyarcanādibhiḥ
caturthaṃ jāpyayogena dehaśaktyā tvaharniśam
pañcamaṃ sarvatīrtheṣu kalpanīyaṃ hi dūrataḥ
tīrastho yojanādarvāgdaśāṃśaṃ labhate phalam
uktatīrthaphalātpārtha nātra kāryā vicāraṇā
upavāsena sahitaṃ mahānadyāṃ hi majjanam
apyarvāgyojanātpārtha dadyātkṛcchraphalaṃ nṛṇām
ṣaḍyojanavahā kulya nadyo 'lpā dvādaśaiva ca
caturviṃśatigā nadyo mahānadyas tato 'dhikāḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe tīrthayātrādividhānaviśeṣakathanaṃ nāma saptaviṃśatyadhikadviśatatamo 'dhyāyaḥ
yudhiṣṭhira uvāca
parārthaṃ tīrthayātrāyāṃ gacchataḥ kasya kiṃ phalam
kiyanmātraṃ muniśreṣṭha tanme brūhi kṛpānidhe
mārkaṇḍeya uvāca
parārthaṃ gacchatastanme vadataḥ śṛṇu pārthiva
yathā yāvatphalaṃ tasya yātrādivihitaṃ bhavet
uttameneha varṇena dravyalobhādinā nṛpa
nādhamasya kvacit kāryaṃ tīrthayātrādisevanam
dharmakarma mahārāja svayaṃ vidvānsamācaret
śarīrasyāthavā śaktyā anyadvā kāryayogataḥ
dharmakarma sadā prāyaḥ savarṇenaiva kārayet
putrapautrādikairvāpi jñātibhir gotrasambhavaiḥ
śreṣṭhaṃ hi vihitaṃ prāhurdharmakarma yudhiṣṭhira
taireva kārayettasmānnottamairnādhamairapi
adhamena kṛtaṃ samyaṅ na bhavediti me matiḥ
uttamaścādhamārthe vai kurvandurgatimāpnuyāt
na śūdrāya matiṃ dadyānnocchiṣṭaṃ na haviṣkṛtam
na cāsyopadiśeddharmaṃ na cāsya vratamādiśet
japastapastīrthayātrā pravrajyā mantrasādhanam
devatārādhanaṃ dīkṣā strīśūdrapatanāni ṣaṭ
pativatnī patatyeva vidhavā sarvamācaret
sabhartṛkāśake patyau sarvaṃ kuryād anujñayā
gatvā parārthaṃ tīrthādau ṣoḍaśāṃśaphalaṃ labhet
gacchataśca prasaṅgena tīrthamarddhaphalaṃ smṛtam
anusaṅgena tīrthasya snāne snānaphalaṃ viduḥ
naiva yātrāphalaṃ tajjñāḥ śāstroktaṃ kalmaṣāpaham
pitrarthaṃ ca pitṛvyasya māturmātāmahasya ca
mātulasya tathā bhrātuḥ śvaśurasya sutasya ca
poṣakārthādayoścāpi mātāmahyā gurostathā
svasurmātṛṣvasuḥ paitryā ācāryādhyāpakasya ca
ityādyarthe naraḥ snātvā svayamaṣṭāṃśamāpnuyāt
sākṣātpitroḥ prakurvāṇaścaturthāṃśamavāpnuyāt
patipatnyormithaścārddhaṃ phalaṃ prāhurmanīṣiṇaḥ
bhāgineyasya śiṣyasya bhrātṛvyasya sutasya ca
ṣaṭtripañcacaturbhāgānphalamāpnoti vai naraḥ
iti te kathitaṃ pārtha pāramparyakramāgatam
kartavyaṃ jñātivargasya parārthe dharmasādhanam
varṣāṛtusamāyoge sarvā nadyo rajasvalāḥ
muktvā sarasvatīṃ gaṅgāṃ narmadāṃ yamunānadīm
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe parārthatīrthayātrāphalakathanaṃ nāmāṣṭaviṃśatyadhikadviśatatamo 'dhyāyaḥ
śrīmārkaṇḍeya uvāca
evaṃ te kathitaṃ rājanpurāṇaṃ dharmasaṃhitam
śivaprītyā yathā proktaṃ vāyunā devasaṃsadi
ṣaṣṭitīrthasahasrāṇi ṣaṣṭikoṭistathaiva ca
ādimadhyāvasāneṣu narmadāyāṃ pade pade
mayā dvādaśasāhasrī saṃhitā yā śrutā purā
devadevasya gadataḥ sāmprataṃ kathitā tava
pṛṣṭastvayāhaṃ bhūpāla parvate 'marakaṇṭake
sthitaḥ saṃkṣepataḥ sarvaṃ mayā tatkathitaṃ tava
narmadācaritaṃ puṇyaṃ śṛṇu tasyāsti yatphalam
yatphalaṃ sarvavedaiḥ syāt saṣaḍaṅgapadakramaiḥ
paṭhitaiśca śrutair vāpi tasmād bahutaraṃ bhavet
satrayājī phalaṃ yatra labhate dvādaśābdikam
carite tu śrute devyā labhate tādṛśaṃ phalam
sarvatīrtheṣu yatpuṇyaṃ snātvā sāgaramāditaḥ
sakṛtsnātvā tathā śrutvā narmadāyāṃ phalaṃ hi tat
ādimadhyāvasānena narmadācaritaṃ śubham
yaḥ śṛṇoti naro bhaktyā tasya puṇyaphalaṃ śṛṇu
sa prāpya śivasaṃsthānaṃ rudrakanyāsamāvṛtaḥ
rudrasyānucaro bhūtvā tenaiva saha modate
etad dharmamupākhyānaṃ sarvaśāstreṣu sattamam
deśe vā maṇḍale vāpi vā grāme nagare 'pi vā
gṛhe vā tiṣṭhate yasya cāturvarṇyasya bhārata
sa brahmā sa śivaḥ sākṣātsa ca devo janārdanaḥ
trividhaṃ kāraṇaṃ loke dharmapanthānamuttamam
devatānāṃ guruṃ śāstraṃ paramaṃ siddhikāraṇam
śrutveśvaramukhātpārtha mayāpi tava kīrtitam
dakṣiṇe cottare kūle yāni tīrthāni kānicit
pradhānataḥ supuṇyāni kathitāni viśeṣataḥ
sparśanād darśanāt teṣāṃ kīrtanācchravaṇāt tathā
mucyate sarvapāpebhyo rudralokaṃ sa gacchati
idaṃ yaḥ śṛṇuyān nityaṃ purāṇaṃ śivabhāṣitam
brāhmaṇo vedavidyāvān kṣatriyo vijayī bhavet
dhanabhāgī bhaved vaiśyaḥ śūdro vai dharmabhāgbhavet
saubhāgyaṃ santatiṃ svargaṃ nārī śrutvāpnuyāddhanam
brahmaghnaśca surāpaśca steyī ca gurutalpagaḥ
māhātmyaṃ narmadāyāstu śrutvā pāpabahiṣkṛtāḥ
pāpabhedī kṛtaghnaśca svāmiviśvāsaghātakaḥ
goghnaśca garadaścaiva kanyāvikrayakārakaḥ
ete śrutvaiva pāpebhyo mucyante nātra saṃśayaḥ
ye punarbhāvitātmānaḥ śṛṇvanti satataṃ nṛpa
pūjayanta idaṃ devāḥ pūjitā guravaśca taiḥ
narmadā pūjitā tena bhagavāṃśca maheśvaraḥ
tasmātsarvaprayatnena gandhapuṣpavibhūṣaṇaiḥ
pūjitaṃ parayā bhaktyā śāstrametatphalapradam
lekhāpayitvā sakalaṃ narmadācaritaṃ śubham
uttamaṃ sarvaśāstrebhyo yo dadāti dvijanmane
narmadāsarvatīrtheṣu snāne dāne ca yatphalam
tatphalaṃ samavāpnoti sa naro nātra saṃśayaḥ
etatpurāṇaṃ rudroktaṃ mahāpuṇyaphalapradam
svargadaṃ putradaṃ dhanyaṃ yaśasyaṃ kīrtivardhanam
sarvapāpaharaṃ pārtha duḥkhaduḥsvapnanāśanam
paṭhatāṃ śṛṇvatāṃ rājan sarvakāmārthasiddhidam
śāntirastu śivaṃ cāstu lokāḥ santu nirāmayāḥ
gobrāhmaṇebhyaḥ svastyastu dharmaṃ dharmātmajāśrayaḥ
narakāntakarī revā satīrthā viśvapāvanī
narmadā dharmadā cāstu śarmadā pārtha te sadā
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe mārkaṇḍeyayudhiṣṭhirasaṃvāde revākhaṇḍapaṭhanaśravaṇadānādiphalaśrutivarṇanaṃ nāmaikonatriṃśadadhikadviśatatamo 'dhyāyaḥ
śrīsūta uvāca
tathaiva tīrthastabakān vakṣye'ham ṛṣisattamāḥ
yaistu tīrthāvalīgumphaḥ pūrvoktairekataḥ kṛtaḥ
vibhakto bhaktalokānāmānandaprathanaḥ śubhaḥ
mṛkaṇḍatanayaḥ pūrvaṃ prāha pārthāya pṛcchate
yathā tathāhaṃ vakṣyāmi tīrthānāṃ stabakāniha
śivāmbupānajā puṇyā revā kalpalatā kila
tīradvayodbhūtatīrthaprasūnaiḥ puṣpitā śubhā
yatpuṇyagandhalakṣmyā vai trailokyaṃ surabhīkṛtam
tatpuṣpamakarandasya rasāsvādaviduttamaḥ
bhramaraḥ khalu mārkaṇḍo munirmatimatāṃ varaḥ
tatpuṣpamālāṃ hṛdaye tīrthastabakacitritām
dadhāti satataṃ puṇyāṃ munirbhṛgukulodvahaḥ
tasyāḥ stabakasaṃsthānaṃ vakṣye 'ham ṛṣisattamāḥ
oṅkāratīrthamārabhya yāvatpaścimasāgaram
saṃgamāḥ pañcatriṃśadvai nadīnāṃ pāpanāśanāḥ
daśaikamuttare tīre satriviṃśati dakṣiṇe
pañcatriṃśattamaḥ śreṣṭho revāsāgarasaṅgamaḥ
saṅgamaḥ sahitānyevaṃ revātīradvaye 'pi ca
catuḥśatāni tīrthāni prasiddhāni dvijottamāḥ
triśataṃ śivatīrthāni trayīstriṃśatsamanvitam
tatrāpi vyaktito vakṣye śṛṇudhvaṃ tāni sattamāḥ
mārkaṇḍeśvaratīrthāni daśa teṣu munīśvarāḥ
daśādityabhavānyatra navaiva kapileśvarāḥ
somasaṃsthāpitānyaṣṭau tāvanto narmadeśvarāḥ
koṭitīrthānyathāṣṭau ca sapta siddheśvarāstathā
nāgeśvarāśca saptaiva revātīradvaye 'pi tu
saptaiva vahnivihitānyathāpyāvartasaptakam
kedāreśvaratīrthāni pañca pañcendrajāni ca
varuṇeśāśca pañcaiva pañcaiva dhanadeśvarāḥ
devatīrthāni pañcaiva catvāro vai yameśvarāḥ
vaidyanāthāśca catvāraścatvāro vānareśvarāḥ
aṅgāreśvaratīrthāni tāvantyeva munīśvarāḥ
sārasvatāni catvāri catvāro dārukeśvarāḥ
gautameśvaratīrthāni trīṇi rāmeśvarāstrayaḥ
kapāleśvaratīrthāni trīṇi haṃsakṛtāni ca
trīṇyeva mokṣatīrthāni trayo vai vimaleśvarāḥ
sahasrayajñatīrthāni trīṇyeva munirabravīt
bhīmeśvarāstrayaḥ khyātāḥ svarṇatīrthāni trīṇi ca
dhautapāpadvayaṃ proktaṃ karañjeśadvayaṃ tathā
ṛṇamocanatīrthe dve tathā skandeśvaradvayam
daśāśvamedhatīrthe dve nandītīrthadvayaṃ dvijāḥ
manmatheśadvayaṃ caiva bhṛgutīrthadvayaṃ tathā
parāśareśvarau dvau ca ayonīsaṃbhavadvayam
vyāseśvaradvayaṃ proktaṃ pitṛtīrthadvayaṃ tathā
nandikeśvaratīrthe dve dvau ca gopeśvarau smṛtau
māruteśadvayaṃ tadvad dvau ca jvāleśvarau smṛtau
śuklatīrthadvayaṃ puṇyam apsareśadvayaṃ tathā
pippaleśvaratīrthe dve māṇḍavyeśvarasaṃjñite
dvīpeśvaradvayaṃ caiva prāha tadvadbhṛgūdvahaḥ
uttareśvaratīrthe dve aśokeśadvayī tathā
dve yodhanapure caiva rohiṇītīrthakadvayam
luṅkeśvaradvayaṃ khyātamākhyānaṃ muninā tathā
saikonaviṃśatiśataṃ tīrthānyekaikaśo dvijāḥ
stabakeṣu kṛtaṃ tīrthaṃ dviśataṃ sacaturdaśam
śaivānyetāni tīrthāni vaiṣṇavāni ca sattamāḥ
śṛṇudhvaṃ procyamānāni brāhmaśāktāni ca kramāt
aṣṭaviṃśatitīrthāni vaiṣṇavānyabravīnmuniḥ
teṣu vārāhatīrthāni ṣaḍeva munisattamāḥ
catvāri cakratīrthāni śeṣāṇyaṣṭādaśaiva hi
viṣṇunādhiṣṭhitāny eva prāha pūrvaṃ mṛkaṇḍajaḥ
tathaiva brahmaṇā siddhyai saptatīrthānyavīvadat
triṣu ca brahmaṇaḥ pūjā brahmeśāścaturo 'pare
aṣṭāviṃśanmayā khyātā yathāsaṅkhyaṃ yathākramam
etatpavitramatulaṃ hyetat pāpaharaṃ param
narmadācaritaṃ puṇyaṃ māhātmyaṃ munibhāṣitam
sūta uvāca
evamuddeśataḥ prokto revātīrthakramo mayā
yathā pārthāya saṃkṣepān mārkaṇḍo munirabravīt
avāntarāṇi tīrthāni teṣu guptānyanekaśaḥ
yatra yāvatpramāṇāni tānyākarṇayatānaghāḥ
oṅkāratīrthaparitaḥ parvatād amarakaṇṭāt
krośadvaye sarvadikṣu sārdhakoṭītrayī matā
tīrthānāṃ saṃkhyayā guptaprakaṭānāṃ dvijottamāḥ
koṭirekā tu tīrthānāṃ kapilāsaṅgame pṛthak
aśokavanikāyāśca tīrthaṃ lakṣaṃ pratiṣṭhitam
śatamaṃ gāragartāyāḥ saṅgame munisattamāḥ
tīrthānāmayutaṃ tadvatkubjāyāḥ saṅgame sthitam
śataṃ hiraṇyagarbhāyāḥ saṅgame samavasthitam
tīrthānāmaṣṭaṣaṣṭiśca viśokāsaṅgame sthitā
tathā sahasraṃ tīrthānāṃ saṃsthitaṃ vāgusaṅgame
śataṃ sarasvatīsaṅge śuklatīrthe śatadvayam
sahasraṃ viṣṇutīrtheṣu mahiṣmatyāmathāyutam
śūlabhede ca tīrthānāṃ sāgraṃ lakṣaṃ sthitaṃ dvijāḥ
devagrāme sahasraṃ ca tīrthānāṃ munirabravīt
luṅkeśvare ca tīrthānāṃ sāgrā saptaśatī sthitā
tīrthānyaṣṭottaraśataṃ maṇinadyāśca saṅgame
vaidyanāthe ca tīrthānāṃ śatamaṣṭādhikaṃ viduḥ
evaṃ tāvatpramāṇāni tīrthe kumbheśvare dvijāḥ
sāgraṃ lakṣaṃ ca tīrthānāṃ sthitaṃ revorasaṅgame
tataścāpyadhikāni syuriti mārkaṇḍabhāṣitam
aṣṭāśītisahasrāṇi vyāsadvīpāśritāni ca
saṅgame ca karañjāyāḥ sthitamaṣṭottarāyutam
eraṇḍīsaṅgame tadvattīrthānyaṣṭādhikaṃ śatam
dhūtapāpe ca tīrthānāṃ ṣaṣṭiraṣṭādhikā sthitā
skandatīrthe śataṃ puṇyaṃ tīrthānāṃ muniruktavān
kohaneśa ca tīrthānāṃ ṣaṣṭiraṣṭādhikā sthitā
sārdhakoṭī ca tīrthānāṃ sthitā vai korilāpure
rāmakeśavatīrthe ca sahasraṃ sāgramuktavān
asmāhake sahasraṃ ca tīrthāni nivasanti hi
lakṣāṣṭakaṃ sahasre dve śuklatīrthe dvijottamāḥ
tīrthāni kathayāmāsa purā pārthāya bhārgavaḥ
śatamaṣṭādhikaṃ prāha pratyekaṃ saṅgameṣu ca
nadīnāmavaśiṣṭānāṃ kāverīsaṅgamaṃ vinā
kāveryāḥ saṅgame viprāḥ sthitā pañcaśatī tathā
tīrthānāṃ parvasu tathā viśeṣo muninoditaḥ
mokṣatīrthaṃ hi satprāhuḥ purāṇapuruṣāśritam
bhṛgoḥ kṣetre ca tīrthānāṃ koṭirekā samāśritā
sādhikānāmṛṣiśreṣṭhā vaktuṃ śakto hi ko bhavet
sarvāmarāśrayaṃ proktaṃ sarvatīrthāśrayaṃ tathā
triṣu lokeṣu vikhyātaṃ pūjitaṃ siddhisādhanam
bhārabhūtyāṃ ca tīrthānāṃ sthitamaṣṭottaraṃ śatam
akrūreśvaratīrthe ca sārdhaṃ tīrthaśataṃ sthitam
vimaleśvaratīrthe tu revāsāgarasaṅgame
daśāyutāni tīrthānāṃ sādhikānyabravīnmuniḥ
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe tīrthasaṃkhyāparigaṇanavarṇanaṃ nāmaikatriṃśadadhikadviśatatamo 'dhyāyaḥ
sūta uvāca
iti vaḥ kathitaṃ viprā revāmāhātmyamuttamam
yathopadiṣṭaṃ pārthāya mārkaṇḍeyena vai purā
tathā tīrthakadambāśca teṣu tīrthaviśeṣataḥ
prādhānyena mayā khyātā yathāsaṅkhyaṃ yathākramam
etatpavitramatulaṃ hyetatpāpaharaṃ param
narmadācaritaṃ puṇyaṃ māhātmyaṃ munibhāṣitam
saptakalpānugo vipro narmadāyāṃ munīśvarāḥ
mṛkaṇḍatanayo dhīmānparamārthaviduttamaḥ
saṃsevya sarvatīrthāni nadīḥ sarvāśca vai purā
bahukalpasmarāṃ revāmālakṣya śivadehajām
me kaleti ca śarvoktāṃ śaraṇaṃ śarvajāṃ yayau
ajarāmamarāṃ devīṃ daityadhvaṃsakarīṃ parām
mahāvibhavasaṃyuktāṃ bhavaghnīṃ bhavajāhnavīm
tasyāmābadhya satprema jātaḥ so 'pyajarāmaraḥ
ṣaṣṭitīrthasahasrāṇi ṣaṣṭikoṭyaśca sattamāḥ
vyavasthitāni revāyāstīrayugme pade pade
sāritaḥ paritaḥ santi satīrthāstu sahasraśaḥ
na tulāṃ yānti revāyāstāśca manye munīśvarāḥ
etadvaḥ kathitaṃ sarvaṃ yatpṛṣṭamakhilaṃ dvijāḥ
yanmaheśamukhācchrutvā vāyurāha ṛṣīnprati
tadvanmṛkaṇḍatanayo 'pyanubhūyākhilāṃ nadīm
satīrthāṃ padaśaḥ prāha pāṇḍuputrāya pāvanīm
etacca kathitaṃ sarvaṃ saṃkṣepeṇa dvijottamāḥ
narmadācaritaṃ puṇyaṃ triṣu lokeṣu durlabham
kimanyaiḥ saritāṃ toyaiḥ sevitais tu sahasraśaḥ
yadi saṃsevyate toyaṃ revāyāḥ pāpanāśanam
mekalājalasaṃsevī muktimāpnoti śāśvatīm
yathā yathā bhajenmartyo yadyadicchati tīrthagaḥ
tattadāpnoti niyataṃ śraddhayāśraddhayāpi ca
idaṃ brahmā hariridamidaṃ sākṣātparo haraḥ
idaṃ brahma nirākāraṃ kaivalyaṃ narmadājalam
tāvadgarjanti tīrthāni nadyo hṛdayaphalapradāḥ
yāvanna smaryate revā sevāhevā kalau naraiḥ
dhruvaṃ loke hitārthāya śivena svaśarīrataḥ
śaktiḥ kāpi saridrūpā reveyamavatāritā
tāvadgarjanti yajñāśca vanakṣetrādayo bhṛśam
yāvanna narmadānāmakīrtanaṃ kriyate kalau
garimā gāṇyate tāvattapodānavratādiṣu
narairvā prāpyate yāvadbhuvi bhargabhavā dhunī
ye vasantyuttare kūle rudrasyānucarā hi te
vasanti yāmyatīre ye lokaṃ te yānti vaiṣṇavam
dhanyāste deśavaryāste yeṣu deśeṣu narmadā
narakāntakarī śaśvatsaṃśritā śarvanirmitā
kṛtapuṇyāśca te lokāḥ śokāya na bhavanti te
ye pibanti jalaṃ puṇyaṃ pārvatīpatisindhujam
idaṃ pavitramatulaṃ revāyāścaritaṃ dvijāḥ
śṛṇoti yaḥ kīrtayate mucyate sarvapātakaḥ
yatphalaṃ sarvavedaiśca saṣaḍaṅgapadakramaiḥ
śrutaiśca paṭhitaistasmātphalamaṣṭaguṇaṃ bhavet
satrayājī phalaṃ yacca labhate dvādaśābdikam
śrutvā sakṛcca revāyāścaritaṃ tatphalaṃ labhet
sarvatīrthāvagāhācca yatphalaṃ sāgarādiṣu
sakṛcchrutvā ca māhātmyaṃ revāyās tatphalaṃ labhet
etaddharmyamupākhyānaṃ sarvaśāstreṣvanuttamam
deśe vā maṇḍale vāpi nagare grāmamadhyataḥ
gṛhe vā tiṣṭhate yasya likhitaṃ sārvavārṇikam
sa brahmā sa śivaḥ sākṣātsa ca devo janārdanaḥ
dharmārthakāmamokṣāṇāṃ mārge 'yaṃ devasevitaḥ
gurūṇāṃ ca guruḥ śāstraṃ paramaṃ siddhikāraṇam
yaścedaṃ śṛṇuyānnityaṃ purāṇaṃ devabhāṣitam
brāhmaṇo vedavānbhūyātkṣatriyo vijayī bhavet
dhanāḍhyo jāyate vaiśyaḥ śūdro vai dharmabhāg bhavet
saubhāgyasantatiṃ nārī śrutvaitatsamavāpnuyāt
śriyaṃ saukhyaṃ svargavāsaṃ janma caivottame kule
rasabhedī kṛtaghnaśca svāmidhruṅ mitravañcakaḥ
goghnaśca garadaścaiva kanyāvikrayakārakaḥ
brahmaghnaśca surāpī ca steyī ca gurutalpagaḥ
narmadācaritaṃ śṛṇvaṃstāmabdaṃ yo 'bhiṣevate
sarvapāpavinirmukto jāyate nātra saṃśayaḥ
pākabhedī vṛthāpākī devabrāhmaṇanindakaḥ
parīvādī guroḥ pitroḥ sādhūnāṃ nṛpatestathā
te 'pi śrutvā ca pāpebhyo mucyante nātra saṃśayaḥ
ye punarbhāvitātmānaḥ śastraṃ śṛṇvanti nityaśaḥ
pūjayanti ca tacchāstraṃ nārmadaṃ vastrabhūṣaṇaiḥ
puṣpaiḥ phalaiś candanādyair bhojanair vividhair api
śāstre 'sminpūjite devāḥ pūjitā guravastathā
iha loke pare caiva nātra kāryā vicāraṇā
tasmātsarvaprayatnena gandhavastrādibhūṣaṇaiḥ
pūjayetparayā bhaktyā vācakaṃ śāstrameva ca
vedapāṭhaiśca yatpuṇyamagnihotraiśca pālitaiḥ
tatphalaṃ samavāpnoti narmadācarite śubhe
kurukṣetre ca yatpuṇyaṃ prabhāse puṣkare tathā
rudrāvarte gayāyāṃ ca vārāṇasyāṃ viśeṣataḥ
gaṅgādvāre prayāge ca gaṅgāsāgarasaṅgame
evamādiṣu tīrtheṣu yatpuṇyaṃ jāyate nṛṇām
narmadācaritaṃ śrutvā tatpuṇyaṃ sakalaṃ labhet
ādimadhyāvasāneṣu narmadācaritaṃ śubham
yaḥ śṛṇoti naro bhaktyā śṛṇudhvaṃ tatphalaṃ mahat
samāpya śivasaṃsthānaṃ devakanyāsamāvṛtaḥ
rudrasyānucaro bhūtvā śivena saha modate
dharmākhyānamidaṃ puṇyaṃ sarvākhyāneṣvanuttamam
gṛhe 'pi paṭhyate yasya caturvarṇasya sattamāḥ
dhanyaṃ tasya gṛhaṃ manye gṛhasthaṃ cāpi tatkulam
pustakaṃ pūjayedyastu narmadācaritasya tu
narmadā pūjitā tena bhagavāṃśca maheśvaraḥ
vācake pūjite tadvaddevāśca ṛṣayo 'rcitāḥ
lekhayitvā ca sakalaṃ revācaritamuttamam
bhūṣaṇaṃ sarvaśāstrāṇāṃ yo dadāti dvijanmane
narmadāsarvatīrtheṣu snānadānena yatphalam
tatphalaṃ samavāpnoti sa naro nātra saṃśayaḥ
etatpurāṇaṃ rudroktaṃ mahāpuṇyaphalapradam
svargadaṃ putradaṃ dhanyaṃ yaśasyaṃ kīrttivardhanam
dharmyamāyuṣyamatulaṃ duḥkhaduḥsvapnanāśanam
paṭhatāṃ śṛṇvatāṃ cāpi sarvakāmārthasiddhidam
yatpradattamidaṃ puṇyaṃ purāṇaṃ vācyate dvijaiḥ
śivaloke sthitis tasya purāṇākṣaravatsarī
iti nigaditametannarmadāyāścaritraṃ pavanagaditamagryaṃ śarvavaktrādavāpya
tribhuvanajanavandyaṃ tvetadādau munīnāṃ kulapatipuratas tat sūtamukhyena sādhu
iti śrīskānde mahāpurāṇa ekāśītisāhasryāṃ saṃhitāyāṃ pañcama āvantyakhaṇḍe revākhaṇḍe revākhaṇḍasamāptirevākhaṇḍapustakadānādimāhātmyavarṇanaṃ nāma dvātriṃśadadhikadviśatatamo 'dhyāyaḥ
