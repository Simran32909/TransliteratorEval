bhūrbhūtadhātrī girikarṇikābdhidvīpā samudrāmbaramekhalā kuḥ
kṣamādrikīlā ca jagadvahā ca puṃsi smṛtau madhyamalokamartyau
sahā kāntā gandhavatī ratnagarbhā ca medinī
svasthalī bhāratākhyaṃ tu varṣaṃ haimavataṃ viduḥ
bhārataṃ narabhūḥ kiṃpūruṣaṃ harivarṣaṃ tataḥ
bhadrāśvam uttarakurur hiraṇmayamilāvṛtam
ketumālamamūni syurbhuvo varṣāṇi vai nava
jambūplakṣakuśakrauñcaśākaśālmalipuṣkaraiḥ
dvīpāḥ saptātha saptaiva samudrā api kīrtitāḥ
lavaṇekṣusurāsarpirdadhidugdhapayomayāḥ
uṣaras tūṣavān ūṣo brahmāvartastapovaṭaḥ
kurukṣetraṃ prayāgaṃ ca himādriṃ vindhyamantarā
madhyadeśo'tha puṇḍrāḥ syurvarendrī gauḍanīvṛti
prabhāsaḥ somatīrthaṃ syādantarvedī kuśasthalī
prāgjyotiṣaḥ kāmarūpe tīrabhuktistu nicchaviḥ
videhāścātha kaśmīre kīrāḥ syuḥ śāstraśilpinaḥ
turuṣkāḥ khaśayaṣṭakkā vāhlīkāśca trigartakāḥ
daśerakā marubhuvo mālavāḥ syuravantayaḥ
ḍāhalāścedayaścaidyāḥ kārūṣāstu bṛhadgṛhāḥ
yadavastu daśārhāḥ syuḥ sātvatāḥ kukurāśca te
oṇḍrā utkalanāmāno magadhāḥ kīkaṭā matāḥ
velākūlaṃ tāmaliptaṃ tāmaliptī tamālikā
ekacakraṃ harigṛhaṃ śaṃbhupuryatha vartaniḥ
pūrvadeśo'tha sāketam ayodhyottarakośalā
kuśasthalaṃ kānyakubjaṃ nāgāṅgaṃ hastināpuram
gajāhvaṃ hāstinaṃ cātha śrāvastī dharmapattanam
kurukṣetraṃ vinaśanaṃ kauśāmbī vatsapattanam
prājāpatyaḥ prayāgaḥ syāddvārakā vanamālinī
dvāravatyabdhinagarī videhāmithile same
mathurā tu madhūpaghnaṃ jitvarī tu tapaḥsthalī
vārāṇasī tīrtharājī viśālojjayinī same
campā tu mālinī puṣpapuraṃ pāṭaliputrakam
devīkoṭo bāṇapuraṃ koṭīvarṣam umāvanam
syācchoṇitapuraṃ cātha yojanaṃ mārgadhenukam
krimiśailastu valmīkaḥ śakramūrdhātha saṃcaraḥ
dharaṇaḥ piṇḍalaḥ setuḥ panthāstu kṣullamo vahaḥ
vāṭaḥ pathaśca māthaśca khapuraṃ tūrdhvagaṃ puram
hariścandrapuraṃ śaubham udraṅgaḥ pratimārgakaḥ
traṅgātraṅgau nirmuṭaṃ tu paṇyājīvakacaṅgale
puṃsi haṭṭakrayārohau janyaṃ grāmamukhaṃ ca tat
syād abhiṣyandivamanaṃ śākhānagaramityapi
śāsanaṃ dharmakīlaḥ syānmakutiḥ śūdraśāsanam
paṭṭolikā kﾱptakīlā pāṃsukīlaṃ na kasyacit
ṣaḍbhiryavaiḥ syādaṅguṣṭha etairdvādaśabhirbhavet
vitastiḥ syādato dvābhyāṃ hastaḥ syāttaccatuṣṭayam
daṇḍo dhanvantaraṃ tasya sahasradvitayena tu
krośastābhyāṃ tu gavyūtistaddvayaṃ yojanaṃ matam
caturaṣṭaśatagrāmāntardroṇamukhakarvaṭau
garbhāgārāpavarake vāstu syādgṛhapotakaḥ
syātprāsādo devakulaṃ putrikā śālabhañjikā
oko gṛhaṃ piṭaṃ cālo valabhī candraśālikā
kūṭāgāraṃ cātha kapiśīrṣaṃ ghoṭakaśīrṣakam
kramaśīrṣaṃ cātha kharakuṭī nāpitaśālikā
kuśālikā pakṣiśālā kārāveśma vadhāṅgakam
kāyamānaṃ tṛṇakuṭī darbhaṭo nibhṛtaṃ gṛham
kuḍaṅgodghāṭapiṭharā indrakoṣastu mañcakaḥ
vāsāgāraṃ bhogagṛhaṃ kanyāpatnyāṭaniṣkuṭāḥ
devīgṛhaṃ tu valabhī layanaṃ saugatālayaḥ
śivasya vṛṣamaṇḍapyāṃ budhair gopiṭakaṃ smṛtam
vātāyanaṃ gavākṣaḥ syād vadhūṭaśayanaṃ tathā
upaśalyopakaṇṭhe dve kapāṭo dvārakaṇṭakaḥ
kavāṭaścāraraṃ kanthāvāṭaḥ prākāra ityapi
śaile sthāvaradhātubhṛddharakukīlo vyaṃśakaḥ sānumāñjīmūtaḥ pṛthuśekharaśca kaṭakī dantī nago nirjharī
kuṭṭāro'tha himālayo nagapatirmenādhavomāgurū kailāse gaṇaparvataśca rajataprasthaḥ kuberācalaḥ
hiraṇyanābhamainākasunābhā himavatsute
śailāgre śikharaṃ śṛṅgaṃ dantaḥ prāgbhāra ityapi
pūrvādrir dinamūrdhā syādastādriścaramācalaḥ
candanādristu malayaḥ kauñcaḥ krauñcaśca mālyavān
mahendro malayaḥ sahyaḥ śuktimān pāriyātrakaḥ
ṛkṣo vindhyaśca saptaite jambūdvīpakulācalāḥ
aśmā pajharukaḥ pāṭaḥ pāraṭīṭaśca mṛnmaruḥ
gharṣaṇālaḥ śilāputro gṛhāśmā gṛhakacchapaḥ
gairikaṃ tu vanālaktaṃ raktadhāturgaverukam
pratyaśmā girimṛccātha śilādhātuḥ sitopalaḥ
mṛtkolo varṇalekhā ca kaṭhinī kakkhaṭī khaṭī
vārkṣaṃ vanaṃ talaṃ talkaṃ hiṅgulaṃ samajaṃ trasam
līlodyānaṃ devanaṃ syād riñcholī paṅktir āvalī
vṛkṣaḥ kāraskaro gacchaḥ palāśī viṣṭaraḥ sthiraḥ
caityo devatarurdevāvāse karibhakuñjarau
chāyātaruḥ sthiracchāyo vandā kākaruhā smṛtā
vanaspatir nirluṭaḥ syātphullonnidravikasvarāḥ
smitonmudrau kiliñjaṃ tu sūkṣmadārvatha pallavaḥ
bisalaṃ kisalaṃ cāthotkalikāṅgārite same
guccho guluñchaḥ kṣepaḥ syāccamarī mañjaraṃ na nā
mañjiśca gondī gundī ca makarando marandavat
vedhakaḥ kaṇṭake pattrasūcidrunakhavaṅkilāḥ
pippalo vādaraṅgaḥ syāccaityadruḥ keśavālayaḥ
yakṣodumbarakaṃ tvasya phale'tha gṛhanāśanaḥ
devavṛkṣo dānagandhiḥ saptapattraḥ śirorujā
dantaharṣaṇajambīrau katako 'mbuprasādanaḥ
varuṇas tv aśmarīghno 'thādhvagabhogyo madhudrumaḥ
kapicūto 'mrātake 'sya phale paśuharītakī
pikabandhustu cūtaḥ syāt strīpriyaḥ ṣaṭpadātithiḥ
madhudūto vasantadrur mahākālorukālakau
śobhāñjanastu strīcittahārī vidradhināśanaḥ
prābhāñjano'tha prācīnapanaso goharītakī
mahākapittho bilvaśca kolī gṛdhranakhī smṛtā
syāt picchiladalā svāduphalātho nāgaraṅgakaḥ
takrādhivāsī nāraṅgaḥ kirmīras tvaksugandhakaḥ
syāddharmaṇaḥ picchilatvagdhavastu madhuratvacaḥ
piśācadruḥ pītaphalaḥ śākhoṭaḥ karkaśacchadaḥ
arśohitastu rakṣoghno bhallātakyatha śālmalī
durārohā smṛtā piṇḍītagaraḥ kaphavardhanaḥ
kākaciñcī tulābījaṃ khadiro bālapattrakaḥ
yūpadruḥ kuṣṭhahṛccātha karañjo ghṛtapūrṇakaḥ
rasāyanaphalā pathyā śakasṛṣṭā sudhodbhavā
saralo dhūpavṛkṣaḥ syācchoṇako nyaṅkubhūruhaḥ
campakālustu murajaphalaḥ syātpanasaśca saḥ
ḍahuḥ kṣudrāmlapanaso niculo raktamañjaraḥ
nimbo 'rkapādapaḥ puṇyagandhastu kusumādhirāṭ
campako varalabdhaśca vakulaḥ siṃhakesaraḥ
śīdhugandho'tha kaṅkellirnaṭaḥ kāntāṅghridohadaḥ
aśokaḥ piṇḍapuṣpastu dāḍimaḥ phalaśāḍavaḥ
dāḍimbaḥ parvaruṭ ca syāt svādvamblaḥ śukavallabhaḥ
piṇḍīro'tha suvarṇebhanāgākhyo nāgakesaraḥ
syātpuṣparocanaścāpi cūrṇaṃ tasya haridravaḥ
niśipuṣpā tu śephālī kuṭajaḥ pāṇḍuradrumaḥ
latāśaṅkutaruḥ śālo nīpo dhārākadambakaḥ
kaṭaṃkaṭerī haridrā śiṃśapā yugmapattrikā
paṭolaṃ syādrājaphalaṃ tasya mūle tu ramyakam
sūtrapuṣpastu karpāse jīrṇaparṇaṃ kadambakam
prahasantī tu yūthī syād damanaḥ puṣpacāmaraḥ
mālatīpuṣpakalikāṃ saumanasyāyanīṃ viduḥ
kunde syād voraṭaḥ puṃsi graiṣmī tu navamālikā
raktapiṇḍas tv oṇḍrapuṣpaṃ syādamlānaḥ kuraṇṭakaḥ
kandalaśilīndhrapuṣpe śleṣmaghnī tripuramallikā proktā
eraṇḍahastikarṇe prācīnāmalakavāribadare dve
bṛhatpāṭalidhustūrau kadalī tvāyatacchadā
syāttantuvigrahā mañjiphalā vāraṇavallabhā
vātiṅgaṇastu vārtākur vārtākaḥ śākabilvakaḥ
klībe vaṅgaṃ ca vārtākī syānmahābṛhatītyapi
kuṣṭhaṃ gadāhvayaṃ mūlaṃ tvasya puṣkaramūlakam
vaṅgasenas tvagastidruḥ śukanāso munidrumaḥ
analiḥ kunalī putraṃjīvastu ślīpadāpahaḥ
chattrako mallipattraṃ syātkubjako vajrakaṇṭakaḥ
vāstūkaṣṭakkadeśīyaḥ śākavīro ghanāmalaḥ
śothajid garahā kālaśāko'pyatha mahauṣadhī
mahī viṣaghnī cakrāṅgī matsyākṣī hilamocikā
jalabrahmī ca sālīñce pakūro lohamārakaḥ
kecukaṃ peculī pecā nārīco viśvalocanaḥ
keśarājo nāgamāraḥ pararur bhaṅgasodaraḥ
suniṣaṇṇaṃ cacuḥ puṃsi chattrapattraṃ tamālakam
sthalapadmamatho devapatnīmadhvālukaṃ viduḥ
phalapuccho varaṇḍāluḥ syād raṅgeṣṭālukaṃ ca yat
śrīmastakaḥ svastikaḥ syād rāhūcchiṣṭo rasonakaḥ
kūṣmāṇḍastu ghṛṇāvāsas timiṣo grāmyakarkaṭī
vālukī karkaṭīrvārumūtralā romaśā ca sā
syāccelānaś citraphalaḥ sukhāśo rājatāmiṣaḥ
latāpanasamāṭāmrau seṭur ūrdhvāsitastu yaḥ
parākaḥ kāravello'sau goḍumbā gajacirbhiṭaḥ
mṛtyubījastu vaṃśaḥ syātketakaḥ krakacacchadaḥ
dṛkkaṭo bahumūlaḥ syātkarīre veṇukarkaṭaḥ
kāśo'śvavālaḥ kākekṣur vanahāsaśca cūrṇalā
guḍadārur madhutṛṇaṃ syād ikṣur asipattrakaḥ
khānodako nālikeraḥ karakāmbhāḥ śiraḥphalaḥ
surañjano gopadalo rājatālaś chaṭāphalaḥ
karamaṭṭastantusāro guvāko jhora ityapi
rāmapūgastu kāmīno munipūgaḥ sarevaṭaḥ
pūgaroṭastu hintālaḥ klībaṃ tiriṭi tatphalam
ghanāmayaḥ syāt kharjūro dvau tu kācimabhañjarū
tarau devakulodbhūte dūrvā tu haritālikā
