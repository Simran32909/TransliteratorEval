parameśaṃ namaskṛtya bharadvājam ṛṣiṃ tataḥ
harād indrakramāyātaṃ jñānaṃ śṛṇuta suvratāḥ
nārāyaṇāśrame puṇye bharadvājādayo dvijāḥ
tepuḥ śivaṃ pratiṣṭhāpya tadekāhitamānasāḥ
atha tān bhāvitān matvā kadācit tridaśādhipaḥ
tad āśramapadaṃ bheje svayaṃ tāpasaveṣabhṛt
sa taiḥ sampūjitaḥ pṛṣṭvā tāṃś ca sarvān anāmayam
provāca codanādharmaḥ kim arthaṃ nānuvartyate
ta ūcur nanv ayaṃ dharmaś codanāvihito mune
devatārādhanopāyas tapasābhīṣṭasiddhaye
vede 'sti saṃhitā raudrī vācyā rudraś ca devatā
sāṃnidhyakaraṇe 'py asmin vihitaḥ kālpiko vidhiḥ
ity ukte 'pi paraṃ bhāvaṃ jijñāsuḥ prahasan prabhuḥ
tān āha mithyā jñānaṃ vaḥ śabdamātraṃ hi devatā
śabdetaratve yugapadbhinnadeśeṣu yaṣṭṛṣu
na sā prayāti sāṃnidhyaṃ mūrtatvād asmadādivat
na ca tatsādhakaṃ kiṃcit pramāṇaṃ bhāty abādhitam
vākyaṃ tad anyathāsiddhaṃ lokavādāḥ kva sādhavaḥ
ity anīśavacovārivelānunno 'bdhineva saḥ
śakreṇa na cacālaiṣāṃ dhīśailaḥ sāragauravāt
na jātu devatāmūrtir asmadādiśarīravat
viśiṣṭaiśvaryasampannā sāto naitan nidarśanam
athāstv evaṃ ghaṭe nyāyaḥ śabdatvād indraśabdavat
nādatte ghaṭaśabdo 'mbhaś candraśabdo na rājate
athānyaviṣayaṃ vākyam astu śakrādivācakam
karmarūpādiśabdānāṃ sārthakatvaṃ kathaṃ bhavet
pravādo 'py akhilo mithyā samūlatvān na yuktimat
sa ced amūlo bhūtānāṃ hatāḥ sarvāḥ pravṛttayaḥ
upamanyur haraṃ dṛṣṭvā vimanyur abhavan muniḥ
kathaṃ tasya vaco mithyā yasya vaśyaḥ payonidhiḥ
kroḍīkṛto hi pāśena viṣajvālāvalīmucā huṃkṛtya
mocitaḥ patyā dṛṣṭaḥ śveto ghanair janaiḥ
iti vādānuṣaṅgeṇa haraśaṃsāpraharṣitān
sāśrugadgadavācas tān vīkṣya prīto 'bhavad dhīraḥ
svaṃ rūpaṃ darśayāmāsa vajrī devaḥ śatakratuḥ
taruṇādityasaṃkāśaṃ stūyamānaṃ marudgaṇaiḥ
te tam ṛgbhir yajurbhiś ca sāmabhiś cāstuvan natāḥ
so 'bravīd ucyatāṃ kāmo jagatsu pravaro 'pi yaḥ
te vavrire śivajñānaṃ śrūyatām iti so 'bravīt
kiṃtv eko 'stu mama praṣṭā nikhilaśrotṛsaṃmataḥ
atha teṣāṃ bharadvājo bhagavān agraṇīr abhūt
vāgmī pragalbhaḥ papraccha nyāyataḥ surapūjitam
kathaṃ maheśvarād etad āgataṃ jñānam uttamam
kiṃ ca cetasi saṃsthāpya nirmame bhagavān idam
sṛṣṭikāle maheśānaḥ puruṣārthaprasiddhaye
vidhatte vimalaṃ jñānaṃ pañcasroto 'bhilakṣitam
tadvartivācakavrātavācyān aṣṭau maheśvarān
saptakoṭiprasaṃkhyātān mantrāṃś ca parame 'dhvani
aṣṭādaśādhikaṃ cānyac chrutaṃ māyādhikāriṇām
mantreśvarāṇām ūrdhvādhvasthiteśopamatejasām
teṣu vyaktaḥ sa bhagavān idaṃ yogyeṣu siddhaye
prakāśayaty ato 'nyeṣu yo 'rthaḥ samupapadyate
śivodgīrṇam idaṃ jñānaṃ mantramantreśvareśvaraiḥ
kāmadatvāt kāmiketi pragītaṃ bahuvistaram
tebhyo 'vagatya dṛgjyotirjvālālīḍhasmaradrumaḥ
dadāv umāpatir mahyaṃ sahasrair bhavasaṃmitaiḥ
tatrāpi vistaraṃ hitvā sūtraiḥ sārārthavācakaiḥ
vakṣye nirākulaṃ jñānaṃ taduktair eva bhūyasā
athānādimalāpetaḥ sarvakṛt sarvavicchivaḥ
pūrvavyatyāsitasyāṇoḥ pāśajālam apohati
tripadārthaṃ catuṣpādaṃ mahātantraṃ jagatpatiḥ
sūtreṇaikena saṃhṛtya prāha vistaraśaḥ punaḥ
kṛtyaṃ sakārakaphalaṃ jñeyam asyaitad eva hi
tena svabhāvasiddhena bhavitavyaṃ jagatkṛtā
arvāksiddhe 'navasthā syān mokṣo nirhetuko 'pi vā
caitanyaṃ dṛkkriyārūpaṃ tad asty ātmani sarvadā
sarvataś ca yato muktau śrūyate sarvatomukham
sad apy abhāsamānatvāt tan niruddhaṃ pratīyate
vaśyo 'nāvṛtavīryasya so 'ta evāvimokṣaṇāt
prāvṛtīśabale karma māyākāryaṃ caturvidham
pāśajālaṃ samāsena dharmā nāmnaiva kīrtitāḥ
iti vastutrayasyāsya prākpādakṛtasaṃsthiteḥ
caryāyogakriyāpādair viniyogo 'bhidhāsyate
viniyogaphalaṃ muktir bhuktir apy anuṣaṅgataḥ
parāparavibhāgena bhidyete te tv anekadhā
vedāntasāṃkhyasadasatpādārthikamatādiṣu
sasādhanā muktir asti ko viśeṣaḥ śivāgame
praṇetrasarvadarśitvān na sphuṭo vastusaṃgrahaḥ
upāyāḥ saphalās tadvac chaive sarvam idaṃ param
vedānteṣv eka evātmā cidacidvyaktilakṣitaḥ
pratijñāmātram evedaṃ niścayaḥ kiṃnibandhanaḥ
atha pramāṇaṃ tatrātmā prameyatvaṃ prapadyate
yatraitad ubhayaṃ tatra catuṣṭayam api sthitam
advaitahānir evaṃ syān niṣpramāṇakatānyathā
bhogasāmyāvimokṣau ca yau neṣṭāv ātmavādibhiḥ
sāṃkhyajñāne 'pi mithyātvaṃ kārye kāraṇabuddhitaḥ
akartṛbhāvād bhoktuś ca svātantryād apy acittvataḥ
iha sapta padārthāḥ syur jīvājīvāsravās trayaḥ
saṃvaro nirjaraś caiva bandhamokṣāv ubhāv api
syādvādalāñchitāś caite sarve 'naikāntikatvataḥ
tad eva sat tadevāsad iti kena pramīyate
sad anyad asad anyac ca tad evaṃ siddhasādhyatā
asaj jaghanyaṃ sac chreṣṭham ity api bruvate budhāḥ
naikatra tadapekṣātaḥ sthitam evobhayaṃ tataḥ
atha cet tadasadbhāve sadayuktataro yataḥ
ityādy ajñānamūḍhānāṃ matam āśritya durdhiyaḥ
apavargam abhīpsanti khadyotāt pāvakārthinaḥ
athopalabhya dehādi vastu kāryatvadharmakam
kartāram asya jānīmo viśiṣṭam anumānataḥ
yadyathā yādṛśaṃ yāvatkāryaṃ tatkāraṇaṃ tathā
nityaṃ kālānavacchedād vaitatyān na pradeśagam
kramākramasamutpatteḥ kramādyutpattiśaktimat
tasyāsti karaṇaṃ yena dṛṣṭā nākaraṇā kṛtiḥ
anāgāmi ca taj jñeyaṃ kāryasyānādisaṃsthiteḥ
karaṇaṃ ca na śaktyanyac chaktirnācetanā citaḥ
viṣayāniyamādekaṃ bodhe kṛtye ca tattathā
kāryaṃ na sthitijanmādi bījasya prakṛteraṇoḥ
pāriśeṣyān maheśasya muktasya śiva eva saḥ
sambandhāgrahaṇe bādhā mānasyābhyeti kasyacit
sā parasyāpi dhūmo'nyo girau māhānasādyataḥ
loke vapuṣmato dṛṣṭaṃ kṛtyaṃ so 'py asmadādivat
mūlādyasaṃbhavāc chāktaṃ vapur nas tādṛśaṃ prabhoḥ
tadvapuḥ pañcabhirmantraiḥ pañcakṛtyopayogibhiḥ
īśatatpuruṣāghoravāmājair mastakādikam
īṣṭe yena jagatsarvaṃ guṇenoparivartinā
sa mūrdhasamadeśatvānmūrdhā nāvayavastanoḥ
tasya tasya tanuryā pūs tasyām uṣati yena saḥ
tattrāṇād vyañjanāc cāpi sa tatpuruṣavaktrakaḥ
hṛdayaṃ bodhaparyāyaḥ so 'sya ghoraḥ śivo yataḥ
parigrahasya ghoratvād ghoroktir upacārataḥ
vāmas trivargavāmatvād rahasyaśca svabhāvataḥ
vāmaṃ dhāma paraṃ guhyaṃ yasyāsau vāmaguhyakaḥ
sadyo'ṇūnāṃ mūrtayaḥ sambhavanti yasyecchātas tena sadyo'bhidhānaḥ
sadyo mūrtīryogināṃ vā vidhatte sadyomūrtiḥ kṛtyaśaighryān na mūrteḥ
itthaṃ śaktiḥ kurvatī dehakṛtyaṃ dehābhāvāducyate dehaśabdaiḥ
tasyā bhedā ye 'pi vāmādayaḥ syuste 'pi proktāḥ kṛtyabhedena sadbhiḥ
sa itthaṃ vigraho'nena karaṇenāhataujasā
karoti sarvadā kṛtyaṃ yadā yadupapadyate
tatrādau kevalāṇūnāṃ yogyānāṃ kurute'ṣṭakam
vāmādiśaktibhir yuktaṃ saptakoṭiparicchadam
teṣāmanantaḥ sūkṣmaśca tathā caiva śivottamaḥ
ekanetraikarudrau ca trimūrtiścāmitadyutiḥ
śrīkaṇṭhaśca śikhaṇḍī ca rājarājeśvareśvarāḥ
īṣad aprāptayogatvānniyojyāḥ parameṣṭhinaḥ
sarvajñatvādiyoge'pi niyojyatvaṃ malāṃśataḥ
parasparaṃ viśiṣyante mantrāś caivam adhaḥ sthitāḥ
te ca mantreśvaravyaktaśivaśaktipracoditāḥ
kurvantyanugrahaṃ puṃsāṃ yadā yeṣāṃ sa yujyate
prayoktṛdehasāpekṣaṃ tadardhamakhile'dhvani
kṛtvādhikāraṃ sthityante śivaṃ viśati seśvaram
vinādhikaraṇenānyatpradhānavikṛter adhaḥ
kṛtvādhikāramīśeṣṭam apaiti svādhvasaṃhṛtau
tato'nantādyabhivyaktaḥ patīnāṃ granthitattvataḥ
kalādyārabdhadehānāṃ karotyaṣṭādaśaṃ śatam
tān apyāviśya bhagavān sāñjanān bhuvanādhipān
yebhyaḥ sarvamidaṃ yeṣāṃ śaktiḥ karmanibandhanā
praṇetṝn paśuśāstrāṇāṃ paśūṃs tadanuvartakān
svasādhyakārakopetān kāladhāmāvadhisthitān
sthitau sakārakānetān samākramya svatejasā
yunakti svārthasiddhyarthaṃ bhūtair anabhilakṣitaḥ
bhogasādhanamākṣipya kṛtvā kāraṇasaṃśrayam
tac ca sātmakamākramya viśramāyāvatiṣṭhate
bhavināṃ bhavakhinnānāṃ sarvabhūtahito yataḥ
svāpāvasānam āsādya punaḥ prāgvatpravartate
svāpe'pyāste bodhayan bodhayogyān rodhyān rundhan pācayankarmikarma
māyāśaktīr vyaktiyogyāḥ prakurvan paśyansarvaṃ yadyathā vastujātam
tamaḥśaktyadhikārasya nivṛttes tatparicyutau
vyanakti dṛkkriyānantyaṃ jagadbandhuraṇoḥ śivaḥ
yānvimocayati svāpe śivāḥ sadyo bhavanti te
saṃhṛtau vā samudbhūtāv aṇavaḥ patayo'thavā
rudramantrapatīśānapadabhājo bhavanti te
sthitau yānanugṛhṇāti gurumāsthāya cidvataḥ
yeṣāṃ śarīriṇāṃ śaktiḥ patatyapi nivṛttaye
teṣāṃ talliṅgam autsukyaṃ muktau dveṣo bhavasthitau
bhaktiśca śivabhakteṣu śraddhā tacchāsake vidhau
anenānumitiḥ śiṣṭahetoḥ sthūladhiyāmapi
paśudṛgyogasiddhānāṃ karmavyaktidvayaṃ samam
jyeṣṭhādiphalayogyānāṃ sādhikārāsu muktiṣu
upāyādaravaiśiṣṭyān mṛgyate tattrayaṃ punaḥ
dvayorvyaktikaraḥ kaścic cyutisiddhivilakṣitaḥ
īṣadarthanivṛtte tu rodhakatve tamaḥpateḥ
bhavantyetāni liṅgāni kiṃcicchiṣṭe ca dehinām
yogyatātrayam apyetat samatītya maheśvaraḥ
svāpe'ṇumanugṛhṇāti sādhikāramidaṃ yataḥ
sargamūle tṛtīyāyāṃ svāpavadbhūtasaṃhṛtau
sa yad vyapāsya kriyate tadvidho yo 'ṇur ucyate
tathā bījaṃ śarīrādeḥ pācayaty ā niveśanāt
na yogyatāṅgamabhajat sadyaḥ syādauṣadhādivat
pākārhamapi tat paktuṃ neśātmānamātmanā
dharmasāmānya evāyaṃ sarvasya pariṇāminaḥ
sarvajñaḥ sarvakartṛtvāt sādhanāṅgaphalaiḥ saha
yo yaj jānāti kurute sa tadeveti susthitam
tac cāsyāvṛtiśūnyatvān na vyañjakamapekṣate
tan na sāṃśayikaṃ tasmādviparītaṃ na jātucit
yāni vyañjakamīkṣante vṛtatvān malaśaktibhiḥ
vyañjakasyānurodhena tāni syur vyāhatānyapi
nādhyakṣaṃ nāpi tallaiṅgaṃ na śābdamapi śāṃkaram
jñānamābhāti vimalaṃ sarvadā sarvavastuṣu
tadekaṃ viṣayānantyādbhedānantyaṃ prapadyate
kartṛtvaṃ tadabhinnatvāttadvadevopacārataḥ
sattāsvarūpakaraṇārthavidheyadṛgbhir leśoditābhiriti ye vidurīśatattvam
te mocayanti bhavino bhavapaṅkamagnān no vistareṇa puruṣāḥ paśupāśarūpam
atha viśvanimittasya prāptaṃ lakṣaṇamātmanaḥ
tadīśoktau gataprāyaṃ tathāpyuddeśa ucyate
kāryaṃ kṣityādi karteśastatkartur nopayujyate
na svārthamapyacidbhāvān nānarthyaṃ kartṛgauravāt
pāriśeṣyātparārthaṃ tat kṣetrajñaḥ sa parastayoḥ
paro dehastadarthatvātparārthāḥ kṣmādayo nanu
kāyo 'py acittvādānyārthyaṃ sutarāṃ pratipadyate
cetanaścet na bhogyatvādvikāritvāc ca jātucit
bhogyā vikāriṇo dṛṣṭāścidvihīnāḥ paṭādayaḥ
yasminsati ca sattvādvā na satyapi śave citiḥ
pariṇāmasya vaiśiṣṭyādasti cet na smṛtistadā
nāpyevaṃ supratītatvāt smartā kāyetaro'styataḥ
nāvyāpako na kṣaṇiko naiko nāpi jaḍātmakaḥ
nākartā bhinnacidyogī pāśānte śivatāśruteḥ
athāvidyādayaḥ pāśāḥ kathyante leśato'dhunā
yeṣāmapāye patayo bhavanti jagato 'ṇavaḥ
pāśābhāve pāratantryaṃ vaktavyaṃ kiṃnibandhanam
svābhāvikaṃ cenmukteṣu muktaśabdo nivartate
bandhaśūnyasya vaśitā dṛṣṭā baddhasya vaśyatā
etāvatī te baddhatvamuktatve baddhamuktayoḥ
tatpāratantryaṃ baddhatvaṃ tasminnitye cidādivat
muktisādhanasaṃdoho vyartho'lam anayā dhiyā
nityavyāpakacicchaktinidhir apyarthasiddhaye
pāśavaṃ śāmbhavaṃ vāpi nānviṣyaty anyathā balam
tadāvaraṇam asyāṇoḥ pañcasrotasi śāṃkare
paryāyair bahubhirgītam adṛṣṭaṃ paśubhiḥ sadā
paśutvapaśunīhāramṛtyumūrchāmalāñjanaiḥ
tadekaṃ sarvabhūtānām anādi nibiḍaṃ mahat
tadanādistham arvāgvā taddhetus tadato'nyathā
ruṇaddhi muktānevaṃ cenmokṣe yatnastato mṛṣā
tadekaṃ bahusaṃkhyaṃ tu tādṛg utpattimad yataḥ
kiṃtu tacchaktayo'nekā yugapanmuktyadarśanāt
tāsāṃ māheśvarī śaktiḥ sarvānugrāhikā śivā
dharmānuvartanādeva pāśa ityupacaryate
pariṇāmayaty etāśca rodhāntaṃ kārkacittviṣā
yadonmīlanamādhatte tadānugrāhikocyate
śambhoś cidādyanugrāhyaṃ tadvirodhitayā mithaḥ
yugapan na kṣamaṃ śaktiḥ sarvānugrāhikā katham
kathaṃ bhūtopakārārthaṃ pravṛttasya jagatprabhoḥ
apakārakamāviśya yujyate tunnatodanam
na todanāya kurute malasyāṇor anugraham
kiṃtu yatkriyate kiṃcit tadupāyena nānyathā
na sādhikāre tamasi muktirbhavati kasyacit
adhikāro'pi tacchakteḥ pariṇāmān nivartate
so 'pi na svata eva syādapi yogyasya vastunaḥ
sarvathā sarvadā yasmāc citprayojyamacetanam
yathā kṣārādinā vaidyastudann api na rogiṇam
koṭāv iṣṭārthadāyitvād duḥkhahetuḥ pratīyate
sarvagatvān maheśasya nādhiṣṭhānaṃ vihanyate
na ca yatrāsti kartavyaṃ tasminn audāsyam eti saḥ
dharmiṇo 'nugraho nāma yattad dharmānuvartanam
na so 'sti kasyacij jātu yaḥ patyā nānuvartyate
gatādhikāranīhāravīryasya sata edhate
paśor anugraho 'nyasya tādarthyād asti karmaṇaḥ
boddhṛtvapariṇāmitvadharmayor anuvartanam
malasya sādhikārasya nivṛttestatparicyutau
ityevaṃ yaugapadyena kramāt sughaṭa eva hi
māyāyāḥ sādhikārāyāḥ karmaṇaścokta eva te
athendriyaśarīrārthaiś cidyogasyānumīyate
nimittam āgāmibhāvād yato nāgāmyahetumat
tasya pradeśavartitvād vaicitryāt kṣaṇikatvataḥ
pratipuṃniyatatvācca saṃtatatvācca tadguṇam
īśavidyādyapekṣitvāt sahakāri taducyate
karma vyāpārajanyatvād adṛṣṭaṃ sūkṣmabhāvataḥ
janakaṃ dhārakaṃ bhogyam adhyātmāditrisādhanam
tat satyānṛtayonitvād dharmādharmasvarūpakam
svāpe vipākam abhyeti tat sṛṣṭāv upayujyate
māyāyā vartate cānte nābhuktaṃ layameti ca
iti māyādikālāntapravartakam anādimat
karma vyañjakam apyetadrodhi sadyanna muktaye
atha sarvajñavākyena pratipannasya lakṣaṇam
kathyate granthipāśasya kiṃcid yuktyāpi leśataḥ
tad ekam aśivaṃ bījaṃ jagataś citraśaktimat
sahakāryadhikārāntasaṃrodhi vyāpyanaśvaram
kartānumīyate yena jagaddharmeṇa hetunā
tenopādānam apyasti na paṭas tantubhir vinā
tad acetanam eva syāt kāryasyācittvadarśanāt
prāptaḥ sarvaharo doṣaḥ kāraṇāniyamo 'nyathā
yadyanityam idaṃ kāryaṃ kasmād utpadyate punaḥ
avyāpi cet kutas tat syāt sarveṣāṃ sarvatomukham
yad anekam acit tat tu dṛṣṭam utpattidharmakam
na tad utpattimat tasmād ekam abhyupagamyatām
paṭastantugaṇāddṛṣṭaḥ sarvam ekam anekataḥ
tadapyanekam ekasmād eva bījāt prajāyate
yeṣāṃ ciddharmakāddhetor acid apyupajāyate
teṣāṃ dhūmena liṅgena jalaṃ kiṃ nānumīyate
bhūtāvadhi jagadyeṣāṃ kāraṇaṃ paramāṇavaḥ
teṣāṃ pūrvoditāddhetor jñātaiva jñānasūkṣmatā
śarīrādeḥ śarīrādi yadi tannikhilātyaye
kā vārttā nākhiladhvaṃso na sarvajño mṛṣā vadet
ekadeśe'pi yo dharmaḥ pratīto yasya dharmiṇaḥ
sa tasya sarvataḥ kena jāyamāno nivāryate
koṭiśo maraṇaṃ dṛṣṭvā saṃhatānāṃ śarīriṇām
so 'pi pratīyate kālo yatrāśeṣajanakṣayaḥ
tadādhārāṇi kāryāṇi śaktirūpāṇi saṃhṛtau
vivṛtau vyaktirūpāṇi vyāpriyante 'rthasiddhaye
tantvādikārakādānaṃ paṭāsattve paṭārthinaḥ
sattve kārakaśabdo'pi vyapaitīti hataṃ jagat
sāphalyam asadutpattāv astu kārakavastunaḥ
utpādayatu sarvasmāt sarvaḥ sarvam abhīpsitam
athāśakyaṃ yataḥ śakyam atra vaḥ kiṃ niyāmakam
naca paśyāmi tatkiṃcit śaktiś cet siddhasādhyatā
anyathā kārakavrātapravṛttyanupapattitaḥ
śrutir ādānam arthaś ca vyapaitītyapi taddhatam
athāstyutpādikā śaktir na kāryaṃ śaktirūpakam
tayor viśeṣaṇaṃ vācyaṃ naitat paśyāmi kiṃcana
tasmānniyāmikā janyaśaktiḥ kārakavastunaḥ
sānvayavyatirekābhyāṃ rūḍhito vāvasīyate
tadvyaktirjananaṃ nāma tatkārakasamāśrayāt
tena tantugatākāraṃ paṭākārāvarodhakam
vemādināpanīyātha paṭavyaktiḥ prakāśyate
yathā kaṭādigūḍhasya paṭādestadvyudāsataḥ
nāsataḥ kriyate vyaktiḥ kalāder granthitas tathā
granthijanyaṃ kalākālavidyārāganṛmātaraḥ
guṇadhīgarvacittākṣamātrābhūtānyanukramāt
vidhatte dehasiddhyarthaṃ yat sākṣād yat padāntarāt
yathā yunakti yaddhetos tādṛk tad adhunocyate
kartṛśaktir aṇor nityā vibhvī ceśvaraśaktivat
tamaśchannatayārtheṣu nābhāti niranugrahā
tadanugrāhakaṃ tattvaṃ kalākhyaṃ taijasaṃ haraḥ
māyāṃ vikṣobhya kurute pravṛttyaṅgaṃ paraṃ hi tat
tena pradīpakalpena tadāsvacchaciter aṇoḥ
prakāśayatyekadeśaṃ vidārya timiraṃ ghanam
kala ityeṣa yo dhātuḥ saṃkhyāne preraṇe ca saḥ
protsāraṇaṃ preraṇaṃ sā kurvatī tamasaḥ kalā
ityetad ubhayaṃ vipra sambhūyānanyavat sthitam
bhogakriyāvidhau jantor nijaguḥ kartṛkārakam
evaṃ vyaktakriyāśaktir didṛkṣur gocaraṃ dṛśaḥ
bhajatyanugrahāpekṣāṃ svayaṃ draṣṭum aśaknuvan
tadarthaṃ kṣobhayitveśaḥ kalām eva janikṣamām
tattvaṃ vidyākhyam asṛjat karaṇaṃ paramātmanaḥ
tena prakāśarūpeṇa jñānaśaktiprarocinā
sarvakārakaniṣpādyam avaiti viṣayaṃ param
tadabhivyaktacicchaktidṛṣṭārtho 'pyapipāsitaḥ
naiti taṃ janakaṃ rāgaṃ tasmādevāsṛjatprabhuḥ
sa tena rañjito bhogyaṃ malīmasamapi spṛhan
ādatte naca bhuñjāno virāgam adhigacchati
iti pravṛttaḥ karaṇaiḥ kāryarūḍhaiḥ sabhauvanaiḥ
bhogabhūmiṣu nā bhuṅkte bhogān kālānuvartinaḥ
truṭyādipratyayasyārthaḥ kālo māyāsamudbhavaḥ
kalayann ā samutthānānniyatyā niyataṃ paśum
sasādhanasya bhogasya karmatantratayā jaguḥ
kecin niyāmakaṃ karma yadanyadatiricyate
bhogo 'rthaḥ sarvatattvānāṃ so 'pi karmanibandhanaḥ
karmaivāstu śarīrādi tataḥ sarvamapārthakam
atha dehādisāpekṣaṃ tatpumarthaprasādhakam
tato niyatisāpekṣam astu karma niyāmakam
puṃstattvaṃ tata evābhūt puṃspratyayanibandhanam
āpūrakaṃ pradhānāder bhauvane rudrasaṃśrayam
tataḥ prādhānikaṃ tattvaṃ kalātattvādajījanat
saptagranthinidānasya yattadgauṇasya kāraṇam
tato buddhyādyupādānaṃ gauṇaṃ sattvaṃ rajastamaḥ
tadvṛttayaḥ prakāśādyāḥ prasiddhā eva bhūyasā
trayo guṇās tathāpyekaṃ tattvaṃ tadaviyogataḥ
ekaikaśrutir eteṣāṃ vṛttyādhikyanibandhanā
na tadasti jagatyasmin vastu kiṃcidacetanam
yanna vyāptaṃ guṇair yasminneko vāmiśrako guṇaḥ
buddhitattvaṃ tato nānābhāvapratyayalakṣaṇam
paraṃ tadātmano bhogyaṃ vakṣyamāṇārthasaṃskṛtam
bhāvā buddhiguṇā dharmajñānavairāgyabhūtayaḥ
sāttvikā vyatyayenaite rāgamutsṛjya tāmasāḥ
pratyayāstadupādānāste 'ṣṭau nava caturguṇāḥ
sapta pañca ca vikhyātāḥ siddhyādyā vargaśo mune
bhāvāḥ sapratyayāsteṣāṃ leśāllakṣaṇamucyate
sāṃsiddhikā vainayikāḥ prākṛtāśca bhavantyaṇoḥ
viśiṣṭadharmasaṃskārasamuddīpitacetasām
guṇaḥ sāṃsiddhiko bhāti dehābhāve'pi pūrvavat
lokadhīguruśāstrebhyo bhāti vainayiko guṇaḥ
samarjito vainayiko manovāktanuceṣṭayā
prākṛto dehasaṃyoge vyaktaḥ svapnādibodhavat
svargo muktiḥ prakṛtitvāvighātau yonikrāntirnirayāvāptibandhau
rūpeṣvarthā vinayaprākṛteṣu sampadyante savighātāḥ krameṇa
vaśyākrāntis tatparijñānayogo bhogānicchā vighnasaṃghavyapāyaḥ
bhogāsaktir nyakkṛtir dehalabdhir vighnaś cārthāsteṣu sāṃsiddhikeṣu
atha siddhyādivargāṇāṃ leśāt sāmānyalakṣaṇam
kathyate viplavo mā bhūt samāsokteḥ prabhedaśaḥ
puṃsprakṛtyādiviṣayā buddhir yā siddhir atra sā
tuṣṭir nur akṛtārthasya kṛtārtho 'smīti yā matiḥ
aśaktiḥ kārakāpāye sadarthāprabhaviṣṇutā
kiṃcit sāmānyato 'nyatra matir anyā viparyayaḥ
prakāśakatayā siddhir vyaktādeḥ sattvabhāvajā
prakāśārthapravṛttatvād rajo'ṃśaprabhavāpi ca
tuṣṭir mithyāsvarūpatvāt tamoguṇanibandhanā
sukharūpatayā brahman sāttvikyapyavasīyate
aśaktirapravṛttatvāt tāmasī duḥkhabhāvataḥ
rājasyapi guṇo dṛṣṭaḥ kārye kāraṇasaṃśrayaḥ
viparyayas tamoyonir mithyārūpatayā sa ca
sāmānyamātrakābhāsāt sattvātmeti viniścitaḥ
iti buddhiprakāśo'yaṃ bhāvapratyayalakṣaṇaḥ
bodha ityucyate bodhavyaktibhūmitayā paśoḥ
buddhir bodhanimittaṃ ced vidyā tadvyatiricyate
rāgo'pi satyavairāgye kalāyoniḥ karoti kim
vyañjakāntarasadbhāve vyañjakaṃ yadyapārthakam
manodevārthasadbhāve sati dhīr apyanarthikā
athaivaṃ bruvate kecitkaraṇatvavivakṣayā
so 'pi devair manaḥṣaṣṭhaiḥ pakṣo'naikāntikaḥ smṛtaḥ
athaikaviniyogitve satyekamatiricyate
śrotradṛkpāṇipādādi tato bhinnārthamastu nuḥ
na caikaviniyogitvaṃ vidyābuddhyoḥ kathaṃcana
viniyogāntaradvārā na duṣṭānekasādhyatā
vidyā vyaktāṇucicchaktir nunnākṣeśākṣagocarān
svīkṛtya puṃsprayuktasya karaṇasyaiti karmatām
matistenetarā rāgo na gauṇastadvidharmataḥ
tacca bhogyatvametadvā vītarāgastato hataḥ
rāgo'rtheṣvabhilāṣo yo na so'sti viṣayadvaye
karmāstu vyāpakaṃ kalpyaṃ kalpite'pītaratra yat
karmaṇaḥ kevalasyoktaṃ niyatāveva dūṣaṇam
doṣaḥ sahānavasthāno nāsāmyāddveṣarāgayoḥ
sarvasya sarvadā sarvā pravṛttiḥ sukhabuddhijā
pravṛttasya sukhaṃ duḥkhaṃ moho vāpyupajāyate
pravṛttyanantaraṃ dveṣo rāgastatpūrvakālataḥ
dveṣānte sa punaryena vīryavadyogakāraṇam
atha vyaktāntarādbuddhergarvo'bhūtkaraṇaṃ citaḥ
vyāpārādyasya ceṣṭante śārīrāḥ pañca vāyavaḥ
prāṇāpānādayaste tu bhinnā vṛtterna vastutaḥ
vṛttiṃ leśānnigadato bharadvāja nibodha me
vṛttiḥ praṇayanaṃ nāma yattajjīvanamucyate
yattadūhaṃ matiḥ puṃsāṃ bhramatyandheva mārgatī
tatkurvannucyate prāṇaḥ prāṇo vā prāṇayogataḥ
cityātivāhike śaktau prāṇaśabdaḥ kalāsu ca
tathāpanayanaṃ bhuktapītaviṇmūtraretasām
kurvannapānaśabdena gīyate tattvadarśibhiḥ
samantato 'nnapānasya samatvena samarpaṇam
kurvansamāna ityukto vyāno vinamanāttanoḥ
vivakṣāyatnapūrveṇa koṣṭhavyomaguṇadhvaneḥ
vāgindriyasahāyena kriyate yena varṇatā
sa udānaḥ śarīre'sminsthānaṃ yadyasya dhāraṇe
jayaḥ phalaṃ vācyaśeṣaṃ patyā skandhāntareritam
atha śeṣārthasiddhyarthaṃ skandhān asyāta eva saḥ
trīnniścakarṣa sattvādibhūyiṣṭhānīśaśaktigaḥ
taijaso vaikṛto yo'nyo bhūtādiriti saṃsmṛtaḥ
tebhyaḥ samātrakā devā mātrebhyo bhūtapañcakam
śrotraṃ tvakcakṣuṣī jihvā nāsā ca manasā saha
prakāśānvayataḥ sāttvāstaijasaśca sa sāttvikaḥ
vāṇī pāṇī bhagaḥ pāyuḥ pādau ceti rajobhuvaḥ
karmānvayādrajobhūyān gaṇo vaikāriko'tra yaḥ
śabdaḥ sparśaśca rūpaṃ ca raso gandhaśca pañcamaḥ
guṇāviśiṣṭāstanmātrāstanmātrapadayojitāḥ
prakāśakarmakṛdvargavailakṣaṇyāt tamobhavāḥ
prakāśyatvācca bhūtādir ahaṅkāreṣu tāmasaḥ
devapravartakaṃ śīghracāri saṃkalpadharmi ca
manaḥ śabdādiviṣaye grāhakāḥ śravaṇādayaḥ
vacanādānasaṃhlādavisargavihṛtikriyāḥ
vāgādīnāṃ padānyatvaṃ pade satyapyatadguṇāḥ
ātmendriyārthanaikṛṣṭye sarvadevāpravṛttitā
pravṛttikārakāstitvaṃ yuktito'pyavasīyate
tattvāntaroktavṛttibhyo vailakṣaṇyādvilakṣaṇaḥ
saṃkalpo bījamabhyeti manastatpāriśeṣyataḥ
jñānaṃ tadakṣayogāttat kramayogitayā kramāt
tathāpyābhāti yugapan nāśusaṃcaraṇādṛte
niyatārthatayākṣāṇi nānāyonīni kasyacit
gandhādivyañjakatvācca tadādhārātmakānyapi
śabdaikagrāhakaṃ śrotraṃ sparśaikagrāhiṇī ca tvak
tathāstu yadi nādatte saguṇaṃ kāraṇāntaram
tvagindriyamayuktārthagrāhi yuktaparāṅmukham
tejovārimahīdravyaṃ dṛgādatte sarūpakam
tatastridravyajā sā syānna pareṇeṣyate tathā
yenopalabhyate yo'rthaḥ sa tasyārthasya kāraṇam
na prāptamapi karmādi seyaṃ vyasanasantatiḥ
karṇarandhraviśiṣṭaṃ khaṃ śabdavargāvabhāsakam
nāsārandhraviśiṣṭaṃ tadbrūta kena nivāryate
tadadṛṣṭāvaruddhaṃ vā tadapyanyatra kiṃ kṛtam
prāptaṃ gṛhṇāti nātodye śaptaṃ kenāpi dasyunā
yuktyagamye'pi sadvākyātpratītiranupadravā
mitārthādamitārthasya jyāyastvamiti sūrayaḥ
vyomaprabhañjanāgnyambubhūmayo bhūtapañcakam
śabdādyekottaraguṇam avakāśādivṛttimat
