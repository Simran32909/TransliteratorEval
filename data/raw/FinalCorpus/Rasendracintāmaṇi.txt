he bhasmāṅgaviraktirūpaguṇadaṃ taṃ preraṇādaṃ śivaṃ gaṅgābhūṣitaśekharaṃ smaraharaṃ śaktisvarūpaṃ prabho
tvāmīśaṃ karuṇārṇavaṃ śaraṇadaṃ vidyānidhiṃ nirguṇaṃ bhūteśaṃ girijāpatiṃ śaśidharaṃ māṅgalyadevaṃ namaḥ
namāmi devaṃ suravṛndapūjitaṃ gaṇādhipaṃ vighnavināśakārakam
smaranti ye nityam udāracetasaḥ kaṣṭāni te nānubhavanti satyam
siddhinandanamiśreṇa śuddhāṃ ca sāragarbhitām
rasendracintāmaṇeśca ṭīkāṃ kurve śivājñayā
idānīṃ kālanāthaśiṣyaḥ śrīḍhuṇḍhukanāthāhvayo rasendracintāmaṇigrantham ārabhamāṇas tanmūladevate śrīmadambikāmaheśvarau sakalajagadutpattisthitipralayanidānaṃ viśeṣasiddhāntagarbhavācā varīvasyati
saccidānandavibhavaṃ śivayorvapurāśraye
laghīyaḥ parimāṇatayā nikhilarasajñānadāyitvāccintāmaṇiriva cintāmaṇiḥ
aśrauṣaṃ bahuviduṣāṃ mukhād apaśyaṃ śāstreṣu sthitam akṛtaṃ na tallikhāmi
yatkarma vyaracayamagrato gurūṇāṃ prauḍhānāṃ tadiha vadāmi vītaśaṅkaḥ
adhyāpayanti yad darśayituṃ kṣamante sūtendrakarma guravo guravasta eva
śiṣyāsta eva racayanti guroḥpuro ye śeṣāḥ punastadubhayābhinayaṃ bhajante
saṃskārāḥ paratantreṣu ye gūḍhāḥ siddhisūcitāḥ
tāneva prakaṭīkartum udyamaṃ kila kurmahe
granthād asmādāharanti prayogān svīyaṃ vāsminnāma ye nikṣipanti
gotrāṇyeṣām asmadīyaśramoṣmā bhasmīkurvannāyugaṃ bobhavītu
saṃskārāḥ śivajanuṣo bahuprakārās tulyā ye laghubahulaprayāsaṃsādhyāḥ
yadyekaṃ sukaram udāharāmi teṣāṃ vyāhāraiḥ kimihaphalaṃ tataḥ pareṣām
iha khalu puruṣeṇa duḥkhasya nirupādhidveṣaviṣayatvāt tadabhāvaścikīrṣitavyo bhavati sukhamapi nirupādhipremāspadatayā gaveṣaṇīyam tadetatpuruṣārthadvayam
abhāvasyānyatvāt
kiṃca srakcandanavanitādiviṣayāṇāṃ satyapi tatkāraṇatve nāntarīyakaduḥkhasambhedād anarthaparamparāparicitatvān mūrkhāṇāṃ kośāṇḍakavad ābhāsamānatvād anaikāntikatvād virodhināṃ yugapadadṛśyamānatvād atyantatāvirahitatvācca pariharaṇīyatvam
ekāntātyantataśca punaste hyupāyāḥ khalu hariharabrahmāṇa iva tulyā eva sambhavanti
jñānayogaḥ pavanayogo rasayogaśceti
nanu kathameṣāṃ tulyatetyapekṣāyāṃ brūmaḥ mokṣopāye bṛhadvāsiṣṭhādau bhuśuṇḍopākhyāne vasiṣṭhavākyam
asādhyaḥ kasyacidyogaḥ kasyacijjñānaniścayaḥ
dvau prakārau tato devo jagāda paramaḥ śivaḥ
prāṇānāṃ vā nirodhena vāsanānodanena vā
no cetsaṃvidam ucchāṇāṃ karoṣi tadayogavān
dvāveva hi samau rāma jñānayogāvimau smṛtau
tatrādyayoḥ kevalaṃ pakvakaṣāyāṇāmapi kathañcana sādhyatvāccarame tu punarbhogalolupānām apyadhikāritvāttābhyāṃ samīcīno'yamiti kasya na pratibhāti
kiṃca asya bhagavanniryāsatayā sevakānāṃ svasambhūtasakaladhātutvāpādakasya bhagavato rasarājasya guṇasindhoḥ kiyantaḥ pṛṣatāḥ prasaṅgāllikhyante
acirājjāyate devi śarīramajarāmaram
manasaśca samādhānaṃ rasayogādavāpyate
sattvaṃ ca labhate devi vijñānaṃ jñānapūrvakam
satyaṃ mantrāśca sidhyanti yo'śnāti mṛtasūtakam
yāvanna śaktipātastu na yāvatpāśakṛntanam
tāvattasya kutaḥ śuddhirjāyate mṛtasūtake
yāvanna harabījaṃ tu bhakṣayetpāradaṃ rasam
tāvattasya kuto muktiḥ kutaḥ piṇḍasya dhāraṇam
svadehe khecaratvaṃ vai śivatvaṃ yena labhyate
tādṛśe tu rasajñāne nityābhyāsaṃ kuru priye
tvaṃ mātā sarvabhūtānāṃ pitā cāhaṃ sanātanaḥ
dvayośca yo raso devi mahāmaithunasambhavaḥ
darśanāt sparśanāt tasya bhakṣaṇāt maraṇātpriye
pūjanādrasadānācca dṛśyate ṣaḍvidhaṃ phalam
kedārādīni liṅgāni pṛthivyāṃ yāni kānicit
tāni dṛṣṭvā ca yatpuṇyaṃ tatpuṇyaṃ rasadarśanāt
candanāgurukarpūrakuṅkumāntargato rasaḥ
mūrchitaḥ śivapūjā sā śivasāṃnidhyasiddhaye
bhakṣaṇātparameśāni hanti tāpatrayaṃ rasaḥ
durlabhaṃ brahmaviṣṇvādyaiḥ prāpyate paramaṃ padam
hṛtpadmakarṇikāntaḥsthaṃ rasendraṃ parameśvari
smaranvimucyate pāpaiḥ sadyo janmāntarārjitaiḥ
svayambhūliṅgasāhasrairyatphalaṃ samyagarcanāt
tatphalaṃ koṭiguṇitaṃ rasaliṅgārcanādbhavet
rogibhyo yo rasaṃ datte śuddhipākasamanvitam
tulādānāśvamedhānāṃ phalaṃ prāpnoti śāśvatam
rasavidyā parā vidyā trailokye'pi ca durlabhā
bhuktimuktikarī yasmāttasmājjñeyā guṇānvitā
brahmajñānena so'yukto yaḥ pāpī rasanindakaḥ
nāhaṃ trātā bhave tasya janmakoṭiśatairapi
ālāpaṃ gātrasaṃsparśaṃ yaḥ kuryādrasanindakaiḥ
yāvajjanmasahasrāṇi sa bhavetpāpapīḍitaḥ
hemajīrṇo bhasmasūto rudratvaṃ bhakṣito diśet
viṣṇutvaṃ tārajīrṇastu brahmatvaṃ bhāskareṇa tu
tīkṣṇajīrṇo dhaneśatvaṃ sūryatvaṃ cāpi tālake
rājare tu śaśāṅkatvamamaratvaṃ ca rohaṇe
sāmānyena tu tīkṣṇena naraḥ śakratvamāpnuyāt
doṣahīno raso brahmā mūrchitastu janārdanaḥ
mārito rudrarūpī syād baddhaḥ sākṣāt sadāśivaḥ
īdṛśasya guṇānāṃ paryavasānamambujasambhavo'pi mahākalpairapi vacobhirnāsādayitumalamityalaṃ bahunā
yadyanmayākriyata kārayituṃ ca śakyaṃ sūtendrakarma tadiha prathayāṃbabhūve
adhyāpayanti ya idaṃ natu kārayanti kurvanti nedamadhiyantyubhaye mṛṣārthāḥ
atha mūrcchanādhyāyaṃ vyācakṣmahe
avyabhicaritavyādhighātakatvaṃ mūrcchanā
tattattantranigaditadevatāparicaraṇasmaraṇānantaraṃ tattacchodhanaprakriyābhir bahvībhiḥ pariśuddhānāṃ rasendrāṇāṃ tṛṇāraṇimaṇijanyavahṇinyāyena tāratamyam avalokamānaiḥ sūkṣmamatibhiḥ palārdhenāpi kartavyaḥ saṃskāraḥ sūtakasya ceti rasārṇavavacanād vyāvahārikatolakadvayaparimāṇenāpi pariśuddho raso mūrchayitavyaḥ
mūrcchanāprakārastu bahuvidhaḥ
rasaguṇabalijāraṇaṃ vināyaṃ na khalu rujāharaṇakṣamo rasendraḥ
na jaladakaladhautapākahīnaḥ spṛśati rasāyanatāmiti prasiddhiḥ
tannimittakaṃ sikatāyantradvayaṃ kathyate
yathā niravadhiniṣpīḍitamṛdambarādipariliptām atikaṭhinakācaghaṭīm agre vakṣyamāṇaprakārāṃ rasagarbhiṇīm adhastarjanyaṅgulipramāṇitacchidrāyām anurūpasthālikāyām āropya paritastāṃ dvitryaṅgulimitena lavaṇena nirantarālīkaraṇapuraḥsaraṃ sikatābhir ā galam āpūrya vardhamānakam āpūraṇīyaṃ kramataśca tricaturāṇi pañcaṣāṇi vā vāsarāṇi jvalanajvālayā pācanīyam ityekaṃ yantram
hastaikamātrapramāṇavasudhāntarnikhātāṃ prāgvatkācaghaṭīṃ nāticipiṭamukhīṃ nātyuccamukhīṃ maṣībhājanaprāyāṃ kharparacakrikayā kācacakrikayā vā niruddhavadanavivarāṃ mṛṇmayīṃ vā ghaṭīṃ vidhāya karīṣairupari puṭo deya ityanyadyantram
asamaśakaladvayātmakalohasampuṭakena sikatāyantramadhye bhūdhare veti trilocanaḥ
kūrmayantre rase gandhaṃ ṣaḍguṇaṃ jārayedbudhaḥ ityanye
atra pakṣe rāgastathā na syāt tenādau pañcaguṇān jārayitvā śeṣaikaḥ kūpikādau jāraṇīyastadā rāgaḥ sādhuḥ syāt
atra kajjalim antareṇa kevalagandhakamapi sātmyena jārayanti
kūpīkoṭaramāgataṃ rasaguṇairgandhaistulāyāṃ vibhuṃ vijñāya jvalanakrameṇa sikatāyantre śanaiḥ pācayet
vāraṃvāramanena vahṇividhinā gandhakṣayaṃ sādhayet sindūradyutito'nubhūya bhaṇitaḥ karmakramo'yaṃ mayā
āroṭakam antareṇa hiṅgulagandhakābhyāṃ piṣṭābhyāmapi rasasindūraḥ saṃpādyaḥ
triguṇam iha rasendramekamaṃśaṃ kanakapayodharatārapaṅkajānām
rasaguṇabalibhir vidhāya piṣṭiṃ racaya nirantarambubhiḥ kumāryāḥ
ā ṣaḍguṇam adharottarasamādibalijāraṇena yojyeyam
yoge piṣṭiḥ pācyā kajjalikārthaṃ jāraṇārthaṃ ca
prakāro'yam adhoyantreṇaiva sidhyati na punarūrdhvayantreṇa
kācamṛttikayoḥ kūpī hemno'yastārayoḥ kvacit
kīlālāyaḥkṛto lepaḥ khaṭikālavaṇādhikaḥ
anena yantradvitayena bhūri hemābhrasattvādyapi jārayanti
yathecchamacchaiḥ sumanovicārair vicakṣaṇāḥ pallavayantu bhūyaḥ
antardhūmavipācitaśataguṇagandhena rañjitaḥ sūtaḥ
sa bhavetsahasravedhī tāre tāmre bhujaṅge ca
sūtapramāṇaṃ sikatākhyayantre dattvā baliṃ mṛdghaṭite 'lpabhāṇḍe
tailāviśeṣe 'tra rasaṃ nidadhyānmagnārdhakāyaṃ pravilokya bhūyaḥ
ā ṣaḍguṇaṃ gandhakam alpam alpaṃ kṣipedasau jīrṇabalirbalī syāt
raseṣu sarveṣu niyojito'yamasaṃśayaṃ hanti gadaṃ javena
nāgādiśulvādibhir atra piṣṭiṃ vādeṣu yogeṣu ca nikṣipanti
snuhyarkasambhavaṃ kṣīraṃ brahmabījāni gugguluḥ
saindhavaṃ dviguṇaṃ mardyaṃ nigaḍo'yaṃ mahottamaḥ
mārakāmbusitasaindhavamiśraḥ kūpikodaragataḥ sikatāyām
pācito yadi muhurmuhuritthaṃ bandhamṛcchati tadaiṣa rasendraḥ
sthālyāṃ dṛḍhaghaṭitāyām ardhaṃ paripūrya tūryalavaṇāṃśaiḥ
rakteṣṭikārajobhistadupari sūtasya turyāṃśam
sitasaindhavaṃ nidhāya sphaṭikārīṃ tatsamāṃ ca tasyordhve
sphaṭikāridhavalasaindhavaśuddharasaiḥ kanyakāmbuparighṛṣṭaiḥ
kṛtvā parpaṭamucitaṃ taduparyādhāya tadvadeva punaḥ
sphaṭikārisaindhavarasau dadyāditaḥ skhalato rasasya
lābhāya tadupari kharparakhaṇḍakān dhṛtvāparayā dṛḍhasthālyā
ācchādya mudrayitvā divasatritayaṃ pacedvidhinā
atrānuktamapi bhallātakaṃ dadati vṛddhāḥ pāradatulyam
athāto bandhanādhyāyaṃ vyācakṣmahe
svābhāvikadravatve sati vahninānucchidyamānatvaṃ mūrtibaddhatvam
vipinauṣadhipākasiddham etadghṛtatailādyapi durnivāravīryam
kimayaṃ punar īśvarāṅgajanmā ghanajāmbūnadacandrabhānujīrṇaḥ
etatsādhakānyūnaviṃśatikarmāṇi bhavanti
mardanamūrchanotthāpanasvedanapātanabodhananiyamanasaṃdīpanānuvāsanagaganādigrāsapramāṇacāraṇagarbhadrutibāhyadrutiyogajāraṇarañjanasāraṇakrāmaṇavedhanabhakṣaṇāni
sampūjya śrīguruṃ kanyāṃ baṭukaṃ ca gaṇādhipam
yoginīṃ kṣetrapālāṃśca caturdhābalipūrvakam
sūtaṃ rahasyanilaye sumuhūrte vidhorbale
khalve pāṣāṇaje lohe sudṛḍhe sārasambhave
tādṛśasvacchamasṛṇacaturaṅgulamardake
nikṣipya siddhamantreṇa rakṣitaṃ dvitrisevakaiḥ
bhiṣag vimardayeccūrṇair militaiḥ ṣoḍaśāṃśataḥ
sūtasya gālitair vastrairvakṣyamāṇadravādibhiḥ
mardayenmūrchayetsūtaṃ punarutthāpya saptaśaḥ
rakteṣṭakāniśādhūmasārorṇābhasmatumbikaiḥ
jambīradravasaṃyuktair nāgadoṣāpanuttaye
viśālāṅkolacūrṇena vaṅgadoṣaṃ vimuñcati
rājavṛkṣasya mūlasya cūrṇena saha kanyayā
maladoṣāpanuttyarthaṃ mardanotthāpane śubhe
kṛṣṇadhattūrakadrāvaiś cāñcalyavinivṛttaye
triphalākanyakātoyair viṣadoṣopaśāntaye
giridoṣaṃ trikaṭunā kanyātoyena yatnataḥ
citrakasya ca cūrṇena sakanyenāgnināśanam
āranālena coṣṇena pratidoṣaṃ viśodhayet
evaṃ saṃśodhitaḥ sūtaḥ saptadoṣavivarjitaḥ
jāyate kāryakartā ca hy anyathā kāryanāśanaḥ
utthāpanāvaśiṣṭaṃ tu cūrṇaṃ pātanayantrake
dhṛtvordhvabhāṇḍe saṃlagnaṃ saṃharetpāradaṃ bhiṣak
rasaṃ caturguṇe vastre baddhvā dolākṛtaṃ pacet
dinaṃ vyoṣavarāvahnikanyākalkeṣu kāñjike
doṣaśeṣāpanuttyarthamidaṃ svedanamucyate
nānādhānyair yathāprāptais tuṣavarjair jalānvitaiḥ
mṛdbhāṇḍaṃ pūritaṃ rakṣed yāvadamlatvamāpnuyāt
tanmadhye ghanavāṅmuṇḍī viṣṇukrāntāpunarnavā
mīnākṣī caiva sarpākṣī sahadevī śatāvarī
triphalā girikarṇī ca haṃsapādī ca citrakaḥ
samūlakāṇḍaṃ piṣṭvā tu yathālābhaṃ vinikṣipet
pūrvāmlabhāṇḍamadhye tu dhānyāmlakamidaṃ bhavet
svedanādiṣu sarvatra rasarājasya yojayet
atyamlamāranālaṃ vā tadabhāve prayojayet
bhāgās trayo rasasyārkacūrṇasyaiko'tha nimbukaiḥ
etatsaṃmardayettāvadyāvadāyāti piṇḍatām
tatpiṇḍaṃ talabhāṇḍasthamūrdhvabhāṇḍe jalaṃ kṣipet
kṛtvālavālaṃ kenāpi dattvā vārdraṃ hi plotakam
saṃmudryāgnim adhastasya caturyāmaṃ prabodhayet
yuktyordhvabhāṇḍasaṃlagnaṃ gṛhṇīyātpāradaṃ tataḥ
ūrdhvapātanamityuktaṃ bhiṣagbhiḥ sūtaśodhane
sasūtabhāṇḍavadanam anyad gilati bhāṇḍakam
tathā saṃdhir dvayoḥ kāryaḥ pātanātrayayantrake
yantrapramāṇaṃ vadanādgurorjñeyaṃ vicakṣaṇaiḥ
rasasya mānāniyamāt kathituṃ naiva śakyate
navanītāhvayaṃ sūtaṃ ghṛṣṭvā jambhāmbhasā dinam
vānarīśigruśikhibhir lavaṇāsurisaṃyutaiḥ
naṣṭapiṣṭaṃ rasaṃ jñātvā lepayedūrdhvabhāṇḍake
ūrdhvabhāṇḍodaraṃ liptvā tv adhogaṃ jalasaṃbhṛtam
saṃdhilepaṃ dvayoḥ kṛtvā tadyantraṃ bhuvi pūrayet
upariṣṭātpuṭe datte jale patati pāradaḥ
adhaḥpātanam ityuktaṃ siddhādyaiḥ sūtakarmaṇi
ghaṭe rasaṃ vinikṣipya sajalaṃ ghaṭam anyakam
tiryaṅmukhaṃ dvayoḥ kṛtvā tanmukhaṃ rodhayet sudhīḥ
rasādho jvālayedagniṃ yāvatsūto jalaṃ viśet
tiryakpātanamityuktaṃ siddhair nāgārjunādibhiḥ
miśritau cedrase nāgavaṅgau vikrayahetunā
tābhyāṃ syātkṛtrimo doṣas tanmuktiḥ pātanatrayāt
evaṃ kaparditaḥ sūtaḥ ṣaṇḍhatvam adhigacchati
tanmuktaye'sya kriyate bodhanaṃ kathyate hi tat
viśvāmitrakapāle vā kācakūpyām athāpi vā
sṛṣṭyambujaṃ vinikṣipya tatra tanmajjanāvadhi
pūrayettridinaṃ bhūmyāṃ rājahastapramāṇataḥ
anena sūtarājo'yaṃ ṣaṇḍhabhāvaṃ vimuñcati
lavaṇenāmlapiṣṭena haṇḍikāntargataṃ rasam
ācchādyāmlajalaṃ kiṃcit kṣiptvā śarāveṇa rodhayet
ūrdhvaṃ laghupuṭaṃ deyaṃ labdhāśvāso bhavedrasaḥ
kadarthanenaiva napuṃsakatvam evaṃ bhavedasya rasasya paścāt
vīryaprakarṣāya ca bhūrjapattre svedyo jale saindhavacūrṇagarbhe
sarpākṣīciñcikāvandhyābhṛṅgābdakanakāmbubhiḥ
dinaṃ saṃsveditaḥ sūto niyamāt sthiratāṃ vrajet
kāsīsaṃ pañcalavaṇaṃ rājikāmaricāni ca
dviśigrubījamekatra ṭaṅkaṇena samanvitam
āloḍya kāñjike dolāyantre pākād dinais tribhiḥ
dīpanaṃ jāyate samyak sūtarājasya jāraṇe
athavā citrakadrāvaiḥ kāñjike tridinaṃ pacet
dīpanaṃ jāyate tasya rasarājasya cottamam
dīpitaṃ rasarājastu jambīrarasasaṃyutam
dinaikaṃ dhārayed gharme mṛtpātre vā śilodbhave
jāraṇā hi nāma pātanagālanavyatirekeṇa ghanahemādigrāsapūrvakapūrvāvasthāpratipannatvam
kiṃca ghanahemādijīrṇasya kṛtakṣetrīkaraṇānām eva śarīriṇāṃ bhakṣaṇe 'dhikāra ityabhihitam
phalaṃ cāsya svayamīśvareṇoktam
sarvapāpakṣaye jāte prāpyate rasajāraṇā
tatprāptau prāptameva syādvijñānaṃ muktilakṣaṇam
mokṣābhivyañjakaṃ devi jāraṇaṃ sādhakasya tu
khalvastu piṇḍikā devi rasendro liṅgamucyate
mardanaṃ vandanaṃ caiva grāsaḥ pūjā vidhīyate
yāvaddināni vahnistho jāraṇe dhāryate rasaḥ
tāvad varṣasahasrāṇi śivaloke mahīyate
dinamekaṃ rasendrasya yo dadāti hutāśanam
dravanti tasya pāpāni kurvannapi na lipyate
ajārayantaḥ pavihemagandhaṃ vāñchanti sūtātphalam apyudāram
kṣetrādanuptādapi sasyajātaṃ kṛṣīvalāste bhiṣajaśca mandāḥ
tulye tu gandhake jīrṇe śuddhācchataguṇo rasaḥ
dviguṇe gandhake jīrṇe sarvakuṣṭhaharaḥ paraḥ
triguṇe gandhake jīrṇe sarvajāḍyavināśanaḥ
caturguṇe tatra jīrṇe valīpalitanāśanaḥ
gandhe pañcaguṇe jīrṇe kṣayakṣayakaro rasaḥ
ṣaḍguṇe gandhake jīrṇe sarvarogaharo rasaḥ
avaśyamityuvācedaṃ devīṃ śrībhairavaḥ svayam
gandhapiṣṭikayā tatra golaḥ syādgandhajāraṇe
tasmācchataguṇo vyomasattve jīrṇe tu tatsame
tāpyakharparatālādisattve jīrṇe guṇāvahaḥ
hemni jīrṇe sahasraikaguṇasaṃghapradāyakaḥ
vajrādijīrṇasūtasya guṇān vetti śivaḥ svayam
devyā rajo bhavedgandho dhātuḥ śukraṃ tathābhrakam
āliṅgane samathau dvau priyatvācchivaretasaḥ
śivaśaktisamāyogātprāpyate paramaṃ padam
yathā syājjāraṇā bahvī tathā syādguṇado rasaḥ
vajrakaṇṭakavajrāgraṃ viddhamaṣṭāṅgulaṃ mṛdā
vilipya gomayālpāgnau puṭitaṃ tatra śoṣitam
tryahaṃ vajribile kṣipto grāsārthī jāyate rasaḥ
grasate gandhahemādi vajrasattvādikaṃ kṣaṇāt
mūrchādhyāyoktaṣaḍguṇabalijīrṇaḥ piṣṭikotthitarasaḥ khalve'tyantaṃ bubhukṣito ghanahemavajrasattvādi tvaritameva grasatītyanyaḥ prakāraḥ
etatprakriyādvayamapi kṛtvā vyavaharantyanye
satutthaṭaṅkaṇasvarjipaṭutāmre tryahoṣitam
kāñjikaṃ bhāvitaṃ tena gandhādyaṃ kṣarati kṣaṇāt
viḍe sakāñjike kṣipto rasaḥ syād grāsalālasaḥ
grasate sarvalohāni sarvasattvāni vajrakam
śaṅkhacūrṇaṃ ravikṣīrairātape bhāvayeddinam
tadvajjambīrajadrāvair dinaikaṃ dhūmasārakam
sauvarcalamajāmūtrair bhāvyaṃ yāmacatuṣṭayam
kaṇṭakārīṃ ca saṃkvāthya dinaikaṃ naramūtrakaiḥ
svarjikṣāraṃ tintiḍīkaṃ kāsīsaṃ tu śilājatu
jambīrotthadravair bhāvyaṃ pṛthagyāmacatuṣṭayam
nistuṣaṃ jayapālaṃ ca mūlakānāṃ dravairdinam
saindhavaṃ ṭaṅkaṇaṃ guñjāṃ dinaṃ śigrujaṭāmbhasā
etatsarvaṃ samāṃśaṃ tu mardyaṃ jambīrajadravaiḥ
tadgolaṃ rakṣayedyatnād viḍo'yaṃ vaḍavānalaḥ
anena marditaḥ sūtaḥ saṃsthitas taptakhalvake
svarṇādisarvalohāni sattvāni grasate kṣaṇāt
mūlakārdrakavahnīnāṃ kṣāraṃ gomūtragālitam
vastrapūto dravo grāhyo gandhakaṃ tena bhāvayet
śatavāraṃ khare gharme viḍo'yaṃ hemajāraṇe
mūlakārdrakacitrāṇāṃ kṣārair gomūtragālitaiḥ
gandhakaḥ śataśo bhāvyo viḍo'yaṃ jāraṇe mataḥ
vāstūkairaṇḍakadalīdevadālīpunarnavāḥ
vāsāpalāśaniculatilakāñcanamokṣakāḥ
sarvāṅgaṃ khaṇḍaśaśchinnaṃ nātiśuṣkaṃ śilātale
dagdhaṃ kāṇḍaṃ tilānāṃ ca pañcāṅgaṃ mūlakasya ca
plāvayenmūtravargeṇa jalaṃ tasmātparisrutam
lohapātre pacedyantre haṃsapākāgnimānavit
bāṣpāṇāṃ budbudānāṃ ca bahūnāmudgamo yadā
tadā kāsīsasaurāṣṭrīkṣāratrayakaṭutrayam
gandhakaśca sito hiṅgu lavaṇāni ca ṣaṭ tathā
eṣāṃ cūrṇaṃ kṣipeddevi lohasampuṭamadhyataḥ
saptāhaṃ bhūgataṃ paścāddhāryas tu pracuro viḍaḥ
atra sakalakṣāraiś ca sāmyaṃ tilakāṇḍānāṃ nityanāthapādā likhanti
kharparaṃ sikatāpūrṇaṃ kṛtvā tasyopari kṣipet
tulyaṃ ca kharparaṃ tatra śanairmṛdvagninā pacet
pañcakṣārais tathā mūtrair lavaṇaṃ ca viḍaṃ tathā
haṃsapākaṃ samākhyātaṃ yantraṃ tadvārttikottamaiḥ
gomūtrairgandhakaṃ gharme śatavāraṃ vibhāvayet
śigrumūladravais tadvaddagdhaṃ śaṅkhaṃ vibhāvayet
etadgandhakaśaṅkhābhyāṃ samāṃśair viḍasaindhavaiḥ
etair vimarditaḥ sūto grasate sarvalohakam
bhāvayennimbukakṣāraṃ devadālīphaladravaiḥ
ekaviṃśativāraṃ tu viḍo'yaṃ sattvajāraṇe
evaṃ viḍāntarāṇyapi granthāntarād anusartavyāni
catuḥṣaṣṭyaṃśakaṃ hemapattraṃ māyūramāyunā
viliptaṃ taptakhalvasthe rase dattvā vimardayet
dinaṃ jambīratoyena grāse grāse tv ayaṃ vidhiḥ
śanaiḥ saṃsvedayedbhūrje baddhvā sapaṭukāñjike
bhāṇḍake tridinaṃ sūtaṃ jīrṇasvarṇaṃ samuddharet
adhikastolitaścetsyātpunaḥ svedyaḥ samāvadhi
dvātriṃśatṣoḍaśāṣṭāṃśakrameṇa vasu jārayet
rūpyādiṣu ca sattveṣu vidhirevaṃvidhaḥ smṛtaḥ
cullikālavaṇaṃ gandhamabhāve śikhipittataḥ
ajāśakṛttuṣāgniṃ ca khānayitvā bhuvi kṣipet
tasyopari sthitaṃ khalvaṃ taptakhalvamiti smṛtam
sagrāsaṃ pañcaṣaḍbhāgairyavakṣārairvimardayet
sūtakāt ṣoḍaśāṃśena gandhenāṣṭāṃśakena vā
tato vimardya jambīrarase vā kāñjike'thavā
dolāpāko vidhātavyo dolāyantramidaṃ smṛtam
śaśvadbhṛtāmbupātrasthaśarāvacchidrasaṃsthitā
pakvamūṣā jale tasyāṃ raso'ṣṭāṃśaviḍāvṛtaḥ
saṃruddho lohapātryātha dhmāto grasati kāñcanam
vālukopari puṭo yuktyā mahāmudrayā ca nirvāhaḥ
aticipiṭapātryā pidhāya saṃlipya vahninā yojyaḥ
kuṇḍāmbhasi lohamaye saviḍaṃ sagrāsam īśajaṃ pātre
aticipiṭalohapātryā pidhāya saṃlipya vahninā yojyaḥ
iyataiva rasāyanatvaṃ paryavasiti kiṃtu vādasya na prādhānyam
sampratyubhayoreva prādhānyena jāraṇocyate
ghanarahitabījajāraṇasamprāptadalādisiddhikṛtakṛtyāḥ
kṛpaṇāḥ prāpya samudraṃ varāṭikālābhasaṃtuṣṭāḥ
vinaikam abhrasattvaṃ nānyo rasapakṣakartanasamarthaḥ
tena niruddhaprasaro niyamyate badhyate ca sukham
raktaṃ pītaṃ ca hemārthe kṛṣṇaṃ hemaśarīrayoḥ
tārakarmaṇi tacchuklaṃ kācakiṭṭaṃ sadā tyajet
truṭiśo dattvā mṛditaṃ soṣṇe khalve'bhrasattvahemādi
carati rasendraḥ kṣitikhagavetasajambīrabījapūrāmlaiḥ
pūrvasādhitakāñjikenāpi
abhrakajāraṇam ādau garbhadrutijāraṇaṃ ca hemno'nte
yo jānāti na vādī vṛthaiva so 'rthakṣayaṃ kurute
vyomasattvaṃ samāṃśena tāpyasattvena saṃyutam
sākalyena careddevi garbhadrāvī bhavedrasaḥ
evaṃ tārābhrādayaḥ svasvaripuṇā nirvyūḍhāḥ prayojanamavalokya prayojyāḥ
kamalaghanamākṣikāṇāṃ cūrṇaṃ samabhāgayojitaṃ milati
tacchulvābhraṃ śīghraṃ carati rasendro dravati garbhe
garbhadrutim antareṇa jāraṇaiva na syādatastallakṣaṇamāha
vahnivyatireke 'pi rasagrāsīkṛtānāṃ lohānāṃ dravatvaṃ garbhadrutiḥ
bījānāṃ saṃskāraḥ kartavyastāpyasattvasaṃyogāt
tena dravanti garbhā rasarājasyāmlavargayogena
śilayā nihato nāgastāpyaṃ vā sindhunā hatam
tābhyāṃ tu māritaṃ bījaṃ sūtake dravati kṣaṇāt
paṭvamlakṣāragomūtrasnuhīkṣīrapralepite
bahiśca baddhaṃ vastreṇa bhūrje grāsaniveśitam
kṣārāranālamūtreṣu svedayettridinaṃ bhiṣak
uṣṇenaivāranālena kṣālayejjāritaṃ rasam
taṃ ca kiṃcinmale'naṣṭe gharṣayedutthite rase
malapraviṣṭaṃ rasamalpenaiva jambharasena siktaṃ yāvadutthānaṃ gharṣayedityarthaḥ
tadā na truṭiriti gurusaṃketaḥ
krameṇānena dolāyāṃ jāryaṃ grāsacatuṣṭayam
tataḥ kacchapayantreṇa jvalane jārayedrasam
nāndīpayasi śarāvodarakuharaniviṣṭalohasampuṭagaḥ
harayonir antarā saṃjarati puṭairgaganagandhādi
aṅgāreṇa karīṣeṇa vā puṭadānam
catuḥṣaṣṭyaṃśakaḥ pūrvo dvātriṃśāṃśo dvitīyakaḥ
tṛtīyaḥ ṣoḍaśāṃśastu caturtho 'ṣṭāṃśa eva ca
catuḥṣaṣṭyaṃśakagrāsāddaṇḍadhārī bhavedrasaḥ
jalaukāvad dvitīye tu grāsayoge sureśvari
grāsena tu tṛtīyena kākaviṣṭhāsamo bhavet
grāsena tu caturthena dadhimaṇḍasamo bhavet
anyad durjaratvānna likhitam
bhagavadgovindapādāstu kalāṃśameva grāsaṃ likhanti
yathā pañcabhirevaṃ grāsair ghanasattvaṃ jārayitvādau
garbhadrāve nipuṇo jārayati bījaṃ kalāṃśena
tanmate catuḥṣaṣṭicatvāriṃśattriṃśadviṃśatiṣoḍaśāṃśāḥ pañca grāsāḥ
jambīrabījapūracāṅgerīvetasāmlasaṃyogāt
kṣārā bhavanti nitarāṃ garbhadrutijāraṇe śastāḥ
tārakarmaṇyasya na tathā prayogo dṛśyate
kevalaṃ nirmalaṃ tāmraṃ vāpitaṃ daradena tu
kurute triguṇaṃ jīrṇaṃ lākṣārasanibhaṃ rasam
gandhakena hataṃ nāgaṃ jārayet kamalodare
etasya triguṇe jīrṇe lākṣābho jāyate rasaḥ
etattu nāgasaṃdhānaṃ na rasāyanakarmaṇi
kiṃvā yathoktasiddhabījopari triguṇatāmrajāraṇāt tadbījaṃ samajīrṇaṃ svātantryeṇaiva rañjayati
kuṭilaṃ vimalā tīkṣṇaṃ samacūrṇaṃ prakalpayet
puṭitaṃ pañcavāraṃ tu tāre vāhyaṃ śanairdhamet
yāvaddaśaguṇaṃ tat tu tāvadbījaṃ bhavecchubham
sattvaṃ tālodbhavaṃ vaṅgaṃ samaṃ kṛtvā tu dhārayet
taccūrṇaṃ vāhayettāre guṇān yāvattu ṣoḍaśa
pratibījamidaṃ śreṣṭhaṃ pāradasya nibandhanam
cāraṇātsāraṇāccaiva sahasrāṃśena vidhyati
vaṅgābhraṃ vāhayettāre guṇāni dvādaśaiva tu
etadbīje same jīrṇe śatavedhī bhavedrasaḥ
kunaṭīhatakariṇā vā raviṇā vā tāpyagandhakahatena
daradanihatāsinā vā trir vyūḍhaṃ hema tadbījam
balinā vyūḍhaṃ kevalamarkamapi
nāgābhraṃ vāhayeddhemni dvādaśaiva guṇāni ca
pratibījamidaṃ śreṣṭhaṃ pāradasya tu bandhanam
mākṣikeṇa hataṃ tāmraṃ nāgaṃ ca rañjayenmuhuḥ
taṃ nāgaṃ vāhayedbīje dviṣoḍaśaguṇāni ca
bījaṃ tv idaṃ varaṃ śreṣṭhaṃ nāgabījaṃ prakīrtitam
samacāritamātreṇa sahasrāṃśena vidhyati
mañjiṣṭhā kiṃśukaṃ caiva khadiraṃ raktacandanam
karavīraṃ devadāru saralo rajanīdvayam
anyāni raktapuṣpāṇi piṣṭvā lākṣārasena tu
tilaṃ vipācayettena kuryād bījādirañjanam
dviguṇe raktapuṣpāṇāṃ raktapītagaṇasya ca
kvāthe caturguṇaṃ kṣīraṃ tailamekaṃ sureśvari
jyotiṣmatīkarañjākhyakaṭutumbīsamudbhavam
pāṭalākākatuṇḍāhvamahārāṣṭrīrasaiḥ pṛthak
bhekasūkarameṣāhimatsyakūrmajalaukasām
vasayā caikayā yuktaṃ ṣoḍaśāṃśaiḥ supeṣitaiḥ
bhūlatāmalamākṣīkadvaṃdvamelāpakauṣadhaiḥ
pācitaṃ gālitaṃ caiva sāraṇātailamucyate
atra gandharvatailamapi rasahṛdayasvarasāt
ūrṇāṭaṅkaṇagirijatumahiṣīkarṇākṣimalendragopakarkaṭakā dvaṃdvamelāpakauṣadhāni
yathāprāptaiḥ śvetapuṣpair nānāvṛkṣasamudbhavaiḥ
rasaṃ caturguṇaṃ yojyaṃ kaṅgunītailamadhyataḥ
pacettailāvaśeṣaṃ tu tasmiṃstaile niṣecayet
drāvitaṃ tārabījaṃ tu hy ekaviṃśativārakam
rañjitaṃ jāyate tattu rasarājasya rañjanam
kuṭile balam atyadhikaṃ rāgastīkṣṇe ca pannage snehaḥ
rāgasnehabalāni tu kamale nityaṃ praśaṃsanti
balamāste 'bhrakasattve jāraṇarāgāḥ pratiṣṭhitāstīkṣṇe
bandhaśca sāralauhe krāmaṇamatha nāgavaṅgagatam
krāmati tīkṣṇena rasastīkṣṇena ca jīryate grāsaḥ
hemno yonistīkṣṇaṃ rāgān gṛhṇāti tīkṣṇena
tadapi ca daradena hataṃ kṛtvā vā mākṣikeṇa ravisahitam
vāsitamapi vāsanayā ghanavaccāryaṃ ca jāryaṃ ca
sarvair ebhir lauhair mākṣikamṛditair drutaistathā garbhe
viḍayogena ca jīrṇe rasarājo bandham upayāti
nirbījaṃ samajīrṇe pādone ṣoḍaśāṃśaṃ tu
ardhena pādakanakaṃ pādenaikena tulyakanakaṃ ca
samādijīrṇasya sāraṇāyogyatvaṃ śatādivedhakatvaṃ ca
ito nyūnajīrṇasya pattralepārdhakāra eva
atyamlitam udvartitatārāriṣṭādipatram atiśuddham
ālipya rasena tataḥ krāmaṇaliptaṃ puṭeṣu viśrāntam
puṭaḥ prāyeṇa cullikādhastādasya
ardhena miśrayitvā hemnā śreṣṭhena taddalaṃ puṭitam
kṣitikhagapaṭuraktamṛdā varṇapuṭo'yaṃ tato deyaḥ
ardhenetyupalakṣaṇam
tārārkamarkaṭaśiraḥśilāgandhān pracūrṇayet
pacedbhūyaḥ kṣipan gandhaṃ yathā sūto na gacchati
pakvaṃ taddhemapatrasthaṃ hematāṃ pratipadyate
rajjubhir bhekaraṅgādyaiḥ stambhayoḥ sāralauhayoḥ
badhyate rasamātaṅgo yuktyā śrīgurudattayā
śilācatuṣkaṃ gandheśau kācakūpyāṃ suvarṇakṛt
kīlālāyaḥkṛto yogaḥ khaṭikālavaṇādhikaḥ
maṇḍūkapāradaśilābalayaḥ samānāḥ saṃmarditāḥ kṣitibileśayamantrajihvaiḥ
yantrottamena gurubhiḥ pratipāditena svalpairdinairiha patati na vismayadhvam
lohaṃ gandhaṃ ṭaṅkaṇaṃ bhrāmayitvā tenonmiśraṃ bhekam āvartayettu
tālaṃ kṛtvā turyavaṅgāntarāle rūpyasyāntastacca siddhoktabīje
itīdaṃ lauhabhekitāratālakīti siddhamate bījadvayam
drutadardurapūtilauhatāpaḥ kurute hiṅgulakhaṇḍapakṣakhaṇḍam
śaśihelihiraṇyamūṣikā dhruvam akṣoṇadhiyāmanena lakṣmīm
daradaguṭikāś candrakṣodair nirantaram āvṛtās taraṇikanakaiḥ kiṃvā gandhāśmanā saha bhūriṇā
racaya sikatāyantre yuktyā muhur muhur ityasau hutabhuji vasanna sthemānaṃ kathañcana muñcati
atha bāhyadrutayaḥ
etāstu kevalamāroṭameva militā nibadhnanti
phalamasya kalpapramitamāyuḥ
kiṃvā pūrvoktagrāsakramajāritāḥ pūrvoktaphalapradā bhavanti
ucyate sa samajīrṇaścāyaṃ śatavedhī dviguṇajīrṇaḥ sahasravedhī
evaṃ lakṣāyutakoṭivedhī samanusartavyaḥ
catuḥṣaṣṭiguṇajīrṇastu dhūmasparśāvalokaśabdato'pi vidhyati
andhamūṣā tu kartavyā gostanākārasannibhā
saiva chidrānvitā madhye gambhīrā sāraṇocitā
asyāmeva mūṣāyāṃ tattailamapagatakalkavimalamāpūrya tasminnadhikam ūṣmātmani drutabījaprakṣepasamakālameva samāvartanīyaḥ sūtavarastadanu sadyo mūṣānanam ācchādanīyam etat tailāktapaṭakhaṇḍagranthibandhena aruṇasitabījābhyām amunā sāraṇakarmaṇā militaścetsāritaḥ samyak saṃyamitaśca vijñeyaḥ pratisāritastu dviguṇabījena tadvadanusāritastu triguṇabījena atra trividhāyāmeva sāraṇāyāmaruṇasitakarmaṇoḥ krāmaṇārtham īṣatpannagavaṅgau viśrāṇanīyāviti
sārito jāritaścaiva punaḥ sāritajāritaḥ
saptaśṛṅkhalikāyogātkoṭivedhī bhavedrasaḥ
ityādīni karmāṇi punaḥ kevalamīśvarānugrahasādhyatvānna prapañcitāni
śilayā nihato nāgo vaṅgaṃ vā tālakena śuddhena
kramaśaḥ pīte śukle krāmaṇametatsamuddiṣṭam
khoṭakaṃ svarṇasaṃtulyaṃ samāvarttaṃ tu kārayet
mākṣikaṃ kāntapāṣāṇaṃ śilāgandhaṃ samaṃ samam
bhūnāgairmardayedyāmaṃ vallamātraṃ vaṭīkṛtam
eṣā viḍavaṭī khyātā yojyā sarvatra jāraṇe
daradaṃ mākṣikaṃ gandhaṃ rājāvartaṃ pravālakam
śilātutthaṃ ca kuṅkuṣṭhaṃ samacūrṇaṃ prakalpayet
vargābhyāṃ pītaraktābhyāṃ kaṅguṇītailakaiḥ saha
bhāvayeddivasān pañca sūryatāpe punaḥ punaḥ
jāritaṃ sūtakhoṭaṃ ca kalkenānena saṃyutam
vālukāhaṇḍimadhyasthaṃ śarāvapuṭamadhyagam
tridinaṃ pācayeccullyāṃ kalko deyaḥ punaḥ punaḥ
rañjito jāyate sūtaḥ śatavedhī na saṃśayaḥ
lauhaṃ gandhaṃ ṭaṅkaṇaṃ dhmātametat tulyaṃ cūrṇair bhānubhekāhivaṅgaiḥ
sūtaṃ gandhaṃ sarvasāmyena kūpyāmīṣatsādhyaṃ cātra no vismayadhvam
rasadaradatāpyagandhakamanaḥśilābhiḥ krameṇa vṛddhābhiḥ
puṭamṛtaśulbaṃ tāre trirvyūḍhaṃ hemakṛṣṭiriyam
aṣṭānavatibhāgaṃ ca rūpyamekaṃ ca hāṭakam
sūtaikena ca vedhaḥ syācchatāṃśavidhir īritaḥ
candrasyaikonapañcāśattathā śuddhasya bhāsvataḥ
vahnirekaḥ śambhurekaḥ śatāṃśavidhirīritaḥ
dvāveva rajatayonitāmrayonitvenopacaryete
evaṃ sahasravedhādayo jāraṇabījavaśād anusartavyāḥ
catvāraḥ prativāpāḥ sulakṣayā matsyapittabhāvitayā
tāre vā śulbe vā tārāriṣṭe'thavā kṛṣṭau
tadanu krāmaṇamṛditaḥ sikthakapariveṣṭito deyaḥ
atividrute ca tasmin vedho'sau kuntavedhena
tadanu siddhatailenāplāvya bhasmāvachādanapūrvakam avatārya svāṅgaśaityaparyantam apekṣitavyamiti
viddhaṃ rasena yaddravyaṃ pakṣārdhaṃ sthāpayedbhuvi
tata ānīya nagare vikrīṇīta vicakṣaṇaḥ
samarpitaḥ saindhavakhaṇḍakoṭare vidhāya piṣṭiṃ sikatākhyayantre
viśuddhagandhādibhirīṣadagninā samastam aśnātyaśanīyam īśajaḥ
karṣāṣṭaṅkaṇakañjalīharirasair gandhasya ca dvau rajaḥ siddhākhyaṃ sakalaiḥ kṛtaṃ palamatha dvitraiśca lohaiḥ śritam
bhūyo gandhayutaṃ caturdaśapuṭaiḥ syādindragopāruṇaṃ tattāre laghunā puṭena dhamanenārkachavīm īhate
karṣā iti bahuvacanāttrayaḥ
karmāsya tridhā patralepeneti jñeyam
tulyaṃ tāraṃ tāmram ādāya svacchaṃ tāvattaptaṃ gandhacūrṇe kunaṭyām
nyastaṃ yāvajjīryate khaṇḍaśo'tha prājyairgādhaiḥ pācayetkācakūpyām
khaṇḍākāraṃ tādṛśaṃ ṭaṅkaṇena svarṇāntaḥsthaṃ bhasmamūṣāntarāle
dhmātaṃ sādhu syātsuvarṇaṃ satāraṃ hīne varṇe rañjayenmākṣikeṇa
tālatāmraśilāgandhasaṃyutaṃ daradaṃ yadi
kūpikāyāṃ muhuḥ pakvaṃ dravakāri tadā matam
snigdhaṃ svinnaṃ viriktaṃ yannīrujaṃ siddhabheṣajaiḥ
etatkṣetraṃ samāsena rasabījārpaṇakṣayam
snigdhaṃ prātastridinaṃ ghṛtasaindhavapānena svinnaṃ vastrādipuṭavahninā viriktam icchābhedinā vāntaṃ vacādirasena palāśabījaviḍaṅgaguḍamodakabhakṣaṇāt kīṭapātanam api kartavyam
nīrujaṃ saṃvatsaramayanaṃ vā pariśodhitaiḥ śṛṅgārābhralakṣmīvilāsādyabhrasattvapradhānaprayogair iti
nimbakvāthaṃ bhasmasūtaṃ vacācūrṇayutaṃ pibet
pītāntaṃ vamanaṃ tena jāyate kleśavarjitam
pañcakarmabhayatrastaiḥ sukumārairnarairiha
recanānte idaṃ sevyaṃ sarvadoṣāpanuttaye
akṣetrīkaraṇe sūto mṛto'pi viṣavadbhavet
phalasiddhiḥ kutastasya subījasyoṣare yathā
akṛte kṣetrīkaraṇe rasāyanaṃ yo naraḥ prayuñjīta
tasya krāmati na rasaḥ sarvāṅgadoṣakṛdbhavati
kartavyaṃ kṣetrakaraṇaṃ sarvasmiṃśca rasāyane
na kṣetrakaraṇāddevi kiṃcit kuryād rasāyanam
iti śuddho jātabalaḥ śālyodanajāṅgalādimudgarasaiḥ
kṣetrīkṛtanijadehaḥ kurvīta rasāyanaṃ matimān
mṛtābhraṃ bhakṣayenmāsam ekam ādau vicakṣaṇaḥ
paścātsa yojyatāṃ dehe kṣetrīkaraṇamicchatā
ghanasattvapādajīrṇo 'rdhakāntajīrṇaśca tīkṣṇasamajīrṇaḥ
kṣetrīkaraṇāya rasaḥ prayujyate bhūya ārogyāya
yo'gnisahatvaṃ prāptaḥ saṃjāto hematārakartā ca
śuddho rasaśca bhuktau vidhinā siddhiprado bhavati
ghanasattvakāntatāmrasaṅkaratīkṣṇādijīrṇasya
sūtasya guñjāvṛddhyā māṣakamātraṃ parā mātrā
guñjāmātraṃ rasaṃ devi hemajīrṇaṃ tu bhakṣayet
dviguṇaṃ tārajīrṇasya ravijīrṇasya ca trayam
tīkṣṇābhrakāntamāṣaikaṃ prāyo mātreti kīrtitā
vajravaikrāntajīrṇaṃ tu bhakṣayetsarṣapopamam
nāgavaṅgādibhir baddhaṃ viṣopaviṣabandhitam
mūtraśukrahaṭhād baddhaṃ tyajetkalpe rasāyane
bhasmanastīkṣṇajīrṇasya lakṣāyuḥ palabhakṣaṇāt
evaṃ bhuktvā daśapalaṃ tīkṣṇajīrṇasya mānavaḥ
tadā jīvenmahākalpaṃ pralayānte śivaṃ vrajet
bhasmanaḥ śulbajīrṇasya lakṣāyuḥ palabhakṣaṇāt
koṭyāyurbrāhmamāyuṣyaṃ vaiṣṇavaṃ rudrajīvitam
dvitricatuḥpañcaṣaṣṭhe mahākalpāyurīśvaraḥ
bhasmano hemajīrṇasya lakṣāyuḥ palabhakṣaṇāt
viṣṇurudraśivatvaṃ ca dvitricaturbhirāpnuyāt
guñjāmātraṃ hemajīrṇaṃ jñātvā cāgnibalābalam
ghṛtena madhunā cādyāttāmbūlaṃ kāminīṃ tyajet
eko hi doṣaḥ sūkṣmo'sti bhakṣite bhasmasūtake
trisaptāhādvarārohe kāmāndho jāyate naraḥ
nārīsaṃgādvinā devi hyajīrṇaṃ tasya jāyate
maithunāccalite śukre jāyate prāṇasaṃśayaḥ
yuvatyā jalpanaṃ kāryaṃ tāvattanmaithunaṃ tyajet
brahmacaryeṇa vā yogī sadā seveta sūtakam
samādhikaraṇaṃ tasya krāmaṇaṃ paramaṃ matam
prabhāte bhakṣayetsūtaṃ pathyaṃ yāmadvayādhike
na laṅghayet triyāmaṃ tu madhyāhne caiva bhojayet
sakaṇāmamṛtāṃ bhuktvā male baddhe svapenniśi
tāmbūlāntargate sūte kiṭṭabandho na jāyate
atipānaṃ cātyaśanam atinidrāṃ prajāgaram
strīṇām atiprasaṅgaṃ cāpyadhvānaṃ ca vivarjayet
atikopaṃ cātiharṣaṃ nātiduḥkham atispṛhām
śuṣkavādaṃ jalakrīḍām aticintāṃ ca varjayet
kūṣmāṇḍakaṃ karkaṭīṃ ca kaliṅgaṃ kāravellakam
kusumbhikāṃ ca karkoṭīṃ kadalīṃ kākamācikām
kakārāṣṭakametaddhi varjayedrasabhakṣakaḥ
pātakaṃ ca na kartavyaṃ paśusaṅgaṃ ca varjayet
catuṣpathe na gantavyaṃ viṇmūtraṃ ca na laṅghayet
dhīrāṇāṃ nindanaṃ devi strīṇāṃ nindāṃ ca varjayet
satyena vacanaṃ brūyādapriyaṃ na vadedvacaḥ
kulatthānatasītailaṃ tilānmāṣānmasūrakān
kapotān kāñjikaṃ caiva takrabhaktaṃ ca varjayet
hemacandrādayaḥ prāhuḥ kukkuṭānapi varjayet
kaṭvamlatiktalavaṇaṃ pittalaṃ vātalaṃ ca yat
badaraṃ nārikelaṃ ca sahakāraṃ suvarcalam
nāgaraṅgaṃ kāmaraṅgaṃ śobhāñjanamapi tyajet
na vādajalpanaṃ kuryāddivā cāpi na paryaṭet
naivedyaṃ naiva bhuñjati karpūraṃ varjayetsadā
kuṅkumālepanaṃ varjyaṃ na svapetkuśalaḥ kṣitau
na ca hanyātkumārīṃ ca mātulānīṃ ca varjayet
kṣudhārto naiva tiṣṭheta hyajīrṇaṃ naiva kārayet
divārātraṃ japenmantraṃ nāsatyavacanaṃ vadet
hitaṃ mudgānnadugdhājyaśālyannāni sadā yataḥ
śākaṃ paunarnavaṃ devi meghanādaṃ savāstukam
saindhavaṃ nāgaraṃ mustāṃ padmamūlāni bhakṣayet
ātmajñānaṃ kathā pūjā śivasya ca viśeṣataḥ
etāṃstu samayādbhadre na laṅghed rasabhakṣaṇe
evaṃ caiva mahāvyādhīn rase'jīrṇe tu lakṣayet
kārṣikaṃ svarjikakṣāraṃ kāravellīrasaplutam
gomūtraṃ saindhavayutaṃ tasya saṃsrāvaṇaṃ param
sindhukarkoṭigomūtraṃ kāravellīrasaplutam
sauvarcalasamopetaṃ rasājīrṇī pibed budhaḥ
śarapuṅkhāṃ suradālīṃ paṭolabījaṃ ca kākamācīṃ ca
ekatamāṃ tu kvathitām avijīrṇarasāyane tu pibet
kathamapi yadyajñānānnāgādikalaṅkito raso bhuktaḥ
tatsrāvaṇāya vijñaḥ pibecchiphāṃ kāravellabhavām
niṣiddhavarjaṃ matimānvicitrarasabhojanaṃ kuryāt
sravati na yathā rasendro na ca naśyati jāṭharo vahniḥ
kṣārakṣoṇīruhāṇāṃ vidhivadavahitāḥ kṣāram ākalpayadhvam
kāsīsasvarjikābhyāṃ paṭucayanarasārakṣapāpakṣiṭaṅkaiḥ
kūpībhiḥ pātayadhvaṃ bahu bahulayavakṣāramambho hi kalpyam
tasminnādhatta dhīrāḥ sakavalam agajāvallabhaṃ jāraṇāya
athābhrīyaṃ vyācakṣmahe
tatkila nikhilajarāmaraṇaparihāreṇa sudhārasasadhrīcīnatvam aṅgīkaroti
sādhanānāmasya bahubhirbahudhopavarṇitānāṃ rasamaṅgalīyamanyatamaṃ vilikhāmaḥ
yadañjananibhaṃ kṣiptaṃ na vahnau vikṛtiṃ vrajet
vajrasaṃjñaṃ hi tadyojyamabhraṃ sarvatra netarat
vajraṃ bhekavapuḥ kṛṣṇamabhrakaṃ trividhaṃ matam
tataḥ kṛṣṇaṃ samādāya pācayet kāṇḍike rase
tataḥ kṛṣṇaṃ samādāyetyanena kṛṣṇatvasāmānyād vajrakṛṣṇābhrayor grahaṇam
bhekavapustu haritapītādivarṇaṃ na grāhyamiti
cūrṇīkṛtaṃ gaganapatramathāranāle dhṛtvā dinaikam avaśoṣya ca sūraṇasya
bhāvyaṃ rasaistadanu mūlarasaiḥ kadalyāḥ pādāṃśaṭaṅkaṇayutaṃ śapharaiḥ sametam
piṇḍīkṛtaṃ tu bahudhā mahiṣīmalena saṃśoṣya koṣṭhagatamāśu dhameddhaṭhāgnau
sattvaṃ patatyatirasāyanajāraṇārthaṃ yogyaṃ bhavet sakalalauhaguṇādhikaṃ ca
kaṇaśo yadbhavetsattvaṃ mūṣāyāṃ praṇidhāya tat
mitrapañcakayugdhmātamekībhavati ghoṣavat
ghṛtamadhugugguluguñjāṭaṅkaṇamiti pañcamitrasaṃjñaṃ ca
melayati sarvadhātūnaṅgārāgnau tu dhamanena
samagandhamabhrasattvaṃ saṭaṅkaṇaṃ śūkamūṣayā dhmātam
sārdhaṃ tatsattvarajaḥ sapāradaṃ sakalakāryakaram
ayodhātuvacchodhanamāraṇametasya
cūrṇam abhrakasattvasya kāntalohasya vā tataḥ
tīkṣṇasya mahādevi triphalākvāthabhāvitam
yāvadañjanasaṃkāśaṃ vastracchannaṃ viśoṣya ca
bhṛṅgāmalakasāreṇa haridrāyā rasena ca
miśritaṃ krauñcajaghṛtamadhusaṃmiśritaṃ tataḥ
lohasampuṭamadhyasthaṃ māsaṃ dhānye pratiṣṭhitam
ghṛtena madhunā lihyātkṣetrīkaraṇamuttamam
evaṃ varṣaprayogena sahasrāyurbhavennaraḥ
vajrābhraṃ ca dhamedvahnau tataḥ kṣīre vinikṣipet
bhinnapatraṃ tu tatkṛtvā taṇḍulīyāmlayordravaiḥ
bhāvayedaṣṭayāmaṃ tadevaṃ śudhyati cābhrakam
dhānyābhrabhasmaprayogasyāruṇakṛṣṇabhedena prakāradvayaṃ vilikhyate
kṛtvā dhānyābhrakaṃ tattu śoṣayitvā tu mardayet
arkakṣīraudanaṃ mardyamarkamūladraveṇa vā
veṣṭayedarkapatraistu samyaggajapuṭe pacet
punarmardyaṃ punaḥ pācyaṃ saptavāraṃ prayatnataḥ
tato vaṭajaṭākvāthaistadvaddeyaṃ puṭatrayam
mriyate nātra sandehaḥ sarvarogeṣu yojayet
abhraṃ ṭaṅkaṇasampiṣṭaṃ sthālyāṃ mṛdayasoḥ pacet
mriyate nātra sandeho guṇādhikyāya vauṣadhaiḥ
taṇḍulīyakabṛhatīnāgavallītagarapunarnavāhilamocikāmaṇḍūkaparṇītiktikākhuparṇikāmadanārkārdrakapalāśasūtamātṛkādibhir mardanapuṭanairapi māraṇīyam
dhānyābhrakasya bhāgaikaṃ dvau bhāgau ṭaṅkaṇasya ca
piṣṭvā tadandhamūṣāyāṃ ruddhvā tīvrāgninā pacet
svabhāvaśītalaṃ cūrṇaṃ sarvayogeṣu yojayet
dhānyābhrakaṃ samādāya mustākvāthaiḥ puṭatrayam
tadvatpunarnavānīraiḥ kāsamardarasaistathā
nāgavallīrasaiḥ sūryakṣīrairdeyaṃ pṛthak pṛthak
dinaṃ dinaṃ mardayitvā kvāthairvaṭajaṭodbhavaiḥ
dattvā puṭatrayaṃ paścāttriḥ puṭenmusalīrasaiḥ
trirgokṣurakaṣāyeṇa triḥpuṭedvānarīrasaiḥ
mocakandarasaiḥ pācyaṃ trirātraṃ kokilākṣakaiḥ
rasaiḥ puṭecca lodhrasya kṣīrādekapuṭaṃ tataḥ
dadhnā ghṛtena madhunā svacchayā sitayā tathā
ekamekaṃ puṭaṃ dadyādabhrasyaivaṃ mṛtirbhavet
sarvarogaharaṃ vyoma jāyate yogavāhakam
kāminīmadadarpaghnaṃ śastaṃ puṃstvopaghātinām
vṛṣyamāyuṣkaraṃ śukravṛddhisantānakārakam
rambhādbhirabhraṃ lavaṇena piṣṭvā cakrīkṛtaṃ ṭaṅkaṇamadhyavarti
dagdhendhaneṣu vyajanānilena snuhyarkamūlāmbupuṭaṃ ca siddhyai
tulyaṃ ghṛtaṃ mṛtābhreṇa lohapātre vipācayet
ghṛte jīrṇe tadabhraṃ tu sarvakāryeṣu yojayet
triphalotthakaṣāyasya palānyādāya ṣoḍaśa
goghṛtasya palānyaṣṭau mṛtābhrasya palān daśa
ekīkṛtya lohapātre pācayenmṛdunāgninā
drave jīrṇe samādāya sarvarogeṣu yojayet
aruṇasya punar amṛtīkaraṇena guṇavṛddhivarṇahānastaḥ
atha prasaṅgāddrutayo likhyante
agastipuṣpaniryāsairmarditaḥ sūraṇodare
goṣṭhabhūstho ghano māsaṃ jāyate jalasaṃnibhaḥ
svarasena vajravallyāḥ piṣṭaṃ sauvarcalānvitaṃ gaganam
pakvaṃ ca śarāvapuṭe bahuvāraṃ bhavati rasarūpam
nijarasabahuparibhāvitasuradālīcūrṇavāpena
dravati punaḥ saṃsthānaṃ bhajate gaganaṃ na kāle'pi
nijarasaśataparibhāvitakañcukikandotthaparivāpāt
drutamāste'bhrakasattvaṃ tathaiva sarvāṇi lohāni
kṛṣṇāguruṇā militai rasonasitarāmaṭhairimā drutayaḥ
soṣṇe milanti mardyāḥ strīkusumapalāśabījarasaiḥ
muktāphalāni saptāhaṃ vetasāmlena bhāvayet
jambīrodaramadhye tu dhānyarāśau nidhāpayet
puṭapākena taccūrṇaṃ dravate salilaṃ yathā
kurute yogarājo'yaṃ ratnānāṃ drāvaṇaṃ priye
guḍaḥ purastathā lākṣā piṇyākaṃ ṭaṅkaṇaṃ tathā
ūrṇā sarjarasaścaiva kṣudramīnasamanvitam
etatsarvaṃ tu saṃcūrṇya chāgadugdhena piṇḍikāḥ
kṛtā dhmātāḥ kharāṅgāraiḥ sattvaṃ muñcanti nānyathā
pāṣāṇamṛttikādīni sarvalohāni vā pṛthak
anyāni yānyasādhyāni vyomasattvasya kā kathā
ādau gandhakaṭaṅkādi kṣālayejjambhakariṇā
dṛḍhasaṃlagnadhūlyādi malaṃ tena viśīryate
gandhaḥ sakṣīrabhāṇḍastho vastre kūrmapuṭācchuciḥ
athavā kāñjike tadvatsaghṛte śuddhimāpnuyāt
gandhakamatra navanītākhyamupādeyam
lauhapātre vinikṣipya ghṛtam agnau pratāpayet
tapte ghṛte tatsamānaṃ kṣipedgandhakajaṃ rajaḥ
vidrutaṃ gandhakaṃ jñātvā dugdhamadhye vinikṣipet
evaṃ gandhakaśuddhiḥ syātsarvakāryeṣu yojayet
gandhakasya ca pādāṃśaṃ dattvā ca ṭaṅkaṇaṃ punaḥ
mardayenmātuluṅgāmlai ruvutailena bhāvayet
cūrṇaṃ pāṣāṇagaṃ kṛtvā śanair gandhaṃ kharātape
vicūrṇya gandhakaṃ kṣīre ghanībhāvāvadhiṃ pacet
tataḥ sūryāvarttarasaṃ punardattvā pacecchanaiḥ
paścācca pātayetprājño jale traiphalasambhave
jahāti gandhako gandhaṃ nijaṃ nāstīha saṃśayaḥ
devadālyamlaparṇī vā nāgaraṃ vātha dāḍimam
mātuluṅgaṃ yathālābhaṃ dravamekasya vā haret
gandhakasya tu pādāṃśaṃ ṭaṅkaṇaṃ dravasaṃyutam
anayorgandhakaṃ bhāvyaṃ tribhirvārais tataḥ punaḥ
dhūstūrastulasīkṛṣṇā laśunaṃ devadālikā
śigrumūlaṃ kākamācī karpūraḥ śaṅkhinīdvayī
kṛṣṇāguruśca kastūrī vandhyākarkoṭakīdvayī
mātuluṅgarasaiḥ piṣṭvā kṣipederaṇḍatailake
anena lauhapātrasthaṃ bhāvayet pūrvagandhakam
trivāraṃ kṣaudratulyaṃ tu jāyate gandhakavarjitam
arkakṣīraiḥ snuhīkṣīrairvastraṃ lepyaṃ tu saptadhā
gandhakaṃ navanītena piṣṭvā vastraṃ vilepayet
tadvartirjvalitā daṇḍe dhṛtā dhāryā tvadhomukhī
tailaṃ patatyadhobhāṇḍe grāhyaṃ yogeṣu yojayet
āvartyamāne payasi dadhyād gandhakajaṃ rajaḥ
tajjātadadhijaṃ sarpirgandhatailaṃ niyacchati
gandhatailaṃ galatkuṣṭhaṃ hanti lepācca bhakṣaṇāt
anena piṇḍikā kāryā rasendrasyoktakarmasu
śuddhasūtapalaikaṃ tu karṣaikaṃ gandhakasya ca
svinnakhalve vinikṣipya devadālīrasaplutam
mardayecca karāṅgulyā gandhabandhaḥ prajāyate
bhāgā dvādaśa sūtasya dvau bhāgau gandhakasya ca
mardayedghṛtayogena jāyate gandhapiṣṭikā
aṣṭau bhāgā rasendrasya bhāga ekastu gāndhikaḥ
viṣatailādinā mardyo gandhabandhaḥ prajāyate
daśaniṣkaṃ śuddhasūtaṃ niṣkaikaṃ śuddhagandhakam
stokaṃ stokaṃ kṣipetkhalve mardayecca śanaiḥ śanaiḥ
kuṭṭanājjāyate piṣṭiḥ seyaṃ gandhakapiṣṭikā
phalaṃ cāsya gandhakajāraṇanāgamāraṇādi
śuddhagandho haredrogānkuṣṭhamṛtyujvarādikān
agnikārī mahānuṣṇo vīryavṛddhiṃ karoti ca
athātaḥ sarvalohādhyāyaṃ vyācakṣmahe
rasībhavanti lohāni mṛtāni suravandite
vinighnanti jarāvyādhīn rasayuktāni kiṃ punaḥ
svarṇatārāratāmrāyaḥpatrāṇy agnau pratāpayet
niṣiñcettaptatailāni taile takre gavāṃ jale
kāñjike ca kulatthānāṃ kaṣāye saptadhā pṛthak
evaṃ svarṇādilohānāṃ viśuddhiḥ samprajāyate
taptāni sarvalohāni kadalīmūlavāriṇi
saptadhābhiniṣiktāni śuddhim āyāntyanuttamām
nāgavaṅgau prataptau ca gālitau tau niṣecayet
saptadhaiva viśuddhiḥ syādravidugdhe ca saptadhā
varṇavṛttikayā liptvā saptadhā dhmāpitaṃ vasu
viśudhyati varaṃ kiṃcid varṣavṛddhiśca jāyate
valmīkamṛttikā dhūmaṃ gairikaṃ ceṣṭakā paṭuḥ
ityetā mṛttikāḥ pañca jambīrairāranālakaiḥ
piṣṭvā lepyaṃ svarṇapatraṃ śreṣṭhaṃ puṭena śudhyati
nāgena ṭaṅkaṇenaiva drāvitaṃ śuddhimṛcchati
rajataṃ doṣanirmuktaṃ kiṃ vā kṣārāmlapācitam
snuhyarkakṣīralavaṇakāñjikaistāmrapatrakam
liptvā pratāpya nirguṇḍīrase siñcetpunaḥ punaḥ
vārān dvādaśa tacchudhyellepāttāpācca secanāt
gomūtreṇa pacedyāmaṃ tāmrapatraṃ dṛḍhāgninā
sāmlakṣāreṇa saṃśuddhiṃ tāmramāpnoti sarvathā
rājarītiṃ tathā ghoṣaṃ tāmravacchodhayed bhiṣak
tāmravanmārayeccāpi tāmravacca tayorguṇāḥ
ghoṣāranāgavaṅgāni niṣekairmunitulyakaiḥ
nirguṇḍīrasamadhye tu śudhyante nātra saṃśayaḥ
triphalāṣṭaguṇe toye triphalāṣoḍaśaṃ palam
tatkvāthe pādaśeṣe tu lohasya palapañcakam
kṛtvā patrāṇi taptāni saptavārānniṣecayet
evaṃ pralīyate doṣo girijo lohasambhavaḥ
tattadvyādhyupayuktānām auṣadhānāṃ jale'yasaḥ
prakṣepaṃ prāha tattvajñaḥ siddho nāgārjunastataḥ
sarvābhāve niṣektavyaṃ kṣīratailājyagojale
śuddhasya śodhanaṃ hyetadguṇādhikyāya saṃmatam
khasattvaṃ lauhavacchodhyaṃ tāmravattāpyasattvakam
rasakālaśilātutthasattvaṃ kṣārāmlapācanaiḥ
dinaikenaiva śudhyanti bhūnāgādyāstathāvidhaiḥ
siddhalakṣmīśvaraproktaprakriyākuśalo bhiṣak
lohānāṃ sarasaṃ bhasma sarvotkṛṣṭaṃ prakalpayet
śilāgandhārkadugdhāktāḥ svarṇādyāḥ saptadhātavaḥ
mriyante dvādaśapuṭaiḥ satyaṃ guruvaco yathā
rasamiśrāścaturyāmaṃ svarṇādyāḥ saptadhātavaḥ
mriyante sikatāyantre gandhakairamṛtādhikāḥ
gandhair ekadvitrivārān pacyante phaladarśanāt
ṣaḍguṇādiśca gandho'tra guṇādhikyāya jāryate
samasūtena vai piṣṭiṃ kṛtvāgnau nāśayedrasam
svarṇaṃ tatsamatāpyena puṭitaṃ bhasma jāyate
hemapatrāṇi sūkṣmāṇi jambhāmbho nāgabhasmataḥ
lepataḥ puṭayogena trivāraṃ bhasmatāṃ nayet
punaḥ puṭe trivāraṃ tanmlecchato nāgahānaye
śuddhasūtasamaṃ svarṇaṃ khalve kṛtvā tu golakam
ūrdhvādho gandhakaṃ dattvā sarvatulyaṃ nirudhya ca
triṃśadvanopalairdeyāḥ puṭāścaivaṃ caturdaśa
nirutthaṃ jāyate bhasma gandho deyaḥ punaḥ punaḥ
svarṇam āvṛtya tolaikaṃ māṣaikaṃ śuddhagandhakam
kṣiptvā cāmlena saṃcūrṇya tattulyau gandhamākṣikau
amlena mardayedyāmaṃ ruddhvā laghupuṭe pacet
gandhaḥ punaḥ punardeyo mriyate daśabhiḥ puṭaiḥ
vidhāya piṣṭiṃ sūtena rajatasyātha melayet
tālaṃ gandhaṃ samaṃ paścānmardayennimbukadravaiḥ
dvitripuṭairbhavedbhasma yojyamevaṃ rasādiṣu
sūtena samenetyarthaḥ
atra sūtarakṣārthaṃ gandhaḥ punar adhiko deyaḥ
gandhena tāmratulyena hyamlapiṣṭena lepayet
kaṇṭavedhyaṃ tāmrapatram andhayitvā puṭe pacet
uddhṛtya cūrṇayettasmin pādāṃśaṃ gandhakaṃ kṣipet
pācyaṃ jambhāmbhasā piṣṭaṃ samo gandhaścatuḥpuṭe
mātuluṅgarasaiḥ piṣṭvā puṭamekaṃ pradāpayet
sitaśarkarāpyevaṃ puṭadāne mṛtirbhavet
tāmrapādāṃśataḥ sūtaṃ tāmratulyaṃ tu gandhakam
mardayedyāmayugmaṃ tu yāvatkajjalikā bhavet
tāṃ tu kanyārasaiḥ piṣṭvā tāmrapatrāṇi lepayet
saṃśuṣkāṇi tatastāni śeṣakajjalikāntaram
nikṣipya haṇḍikāmadhye śarāveṇa nirodhayet
sandhirodhaṃ dvayoḥ kuryādambubhasma vilepanam
haṇḍikāṃ paṭunāpūrya bhasmanā vā galāvadhi
pidhāya cullyāmāropya vahniṃ prajvālayed dṛḍham
caturyāmaṃ tataḥ svāṅgaśītalaṃ tatsamuddharet
na rasena vinā lauhaṃ na rasaṃ cābhrakaṃ vinā
ekatvena śarīrasya bandho bhavati dehinaḥ
capalena vinā lauhaṃ yaḥ karoti pumāniha
udare tasya kiṭṭāni jāyante nātra saṃśayaḥ
vastutastu prāśastyāya rasayogo rasābhrayogaśca
anayormātrā yuktyanusāriṇī tato mriyata iti śeṣaḥ
amlapiṣṭaṃ mṛtaṃ tāmraṃ śaraṇasthaṃ lipenmṛdā
pacetpañcāmṛtairvāpi tridhāvāntyādiśāntaye
sūraṇapakṣe bṛhatpuṭapradānam
jambhāmbhasā saindhavasaṃyutena sagandhakaṃ sthāpaya śulvapatram
paṅkāyamānaṃ puṭayetsuyuktyā vāntyādikaṃ yāvadupaiti śāntim
mṛtotthaśuddhaṃ saṃtaptaṃ tāmracakraṃ balisthitam
mṛtaṃ syāttatra sūtendraṃ dadyāddoṣānusārataḥ
rasagandhakayoḥ kṛtvā kañjalīm ardhamānayoḥ
vārā limpet kaṇṭavedhyaṃ mriyate tāmramātape
ārkaṃ bhasma sthālikāyāṃ nidhāya jvālāṃ dattvā nāśayettatra gandham
āvartyaitanmārayetsaptavārānitthaṃ śulbaṃ jāyate hematulyam
śaśihāṭakahelidalaṃ rasabalitamekamarditaṃ balinā
iṣṭarasapiṣṭamataḥ kṛtaparpaṭam arpayet tadanu
mākṣīkarasakādīnāṃ sattvaṃ hanyācca tāmravat
vaṅgaṃ kharparake kṛtvā cullyāṃ saṃsthāpayet sudhīḥ
dravībhūte punastasmin cūrṇānyetāni dāpayet
prathame rajanīcūrṇaṃ dvitīye ca yavānikām
tṛtīye jīvakaṃ caiva tataściñcātvagudbhavam
aśvatthavalkalotthaṃ ca cūrṇaṃ tatra vinikṣipet
evaṃ vidhānato vaṅgo mriyate nātra saṃśayaḥ
nāgaṃ kharparake nidhāya kunaṭīcūrṇaṃ dadīta drute nimbūtthadravagandhakena puṭitaṃ bhasmībhavatyāśu tat
evaṃ tālakavāpatastu kuṭilaṃ cūrṇīkṛtaṃ tatpuṭed gandhāmlena samastadoṣarahitaṃ yogeṣu yojyaṃ bhavet
bhūbhujaṅgamagastiṃ ca piṣṭvā pātraṃ pralepayet
tatra savidrute nāge vāsāpāmārgasambhavam
kṣāraṃ vimiśrayettatra caturthāṃśaṃ gurūktitaḥ
praharaṃ pācayeccullyāṃ vāsādarvyā vighaṭṭayan
tata uddhṛtya taccūrṇaṃ vāsānīrairvimardayet
puṭetpunaḥ samuddhṛtya taddraveṇa vimardayet
evaṃ saptapuṭairnāgaḥ sindūro jāyate dhruvam
lauhaṃ patramatīvataptam asakṛt kvāthe kṣipettraiphale cūrṇībhūtam ataḥ punastriphalaje kvāthe paced gojale
matsyākṣītriphalā etena puṭayedyāvannirutthaṃ bhavet paścādājyamadhuplutaṃ supuṭitaṃ siddhaṃ bhaved āyasam
atra matsyākṣī machechī
prakṛtatricatuḥpuṭe manaḥśilāṃ kiṃcid dadyāt
pariplutaṃ dāḍimapatravārā lauhaṃ rajaḥ svalpakaṭorikāyām
mriyeta vastrāvṛtamarkabhāsā yojyaṃ puṭaiḥ syāt triphalādikānām
puṭabāhulyaṃ guṇādhikyāya śatādipuṭapakṣe mudganibhaṃ kṛtvā puṭān dadyādvastrapūtaṃ ca na kuryāt
triphalādir amṛtasāralauhe vakṣyate
sūtakāddviguṇaṃ gandhaṃ dattvā kṛtvā ca kajjalīm
dvayoḥ samaṃ lohacūrṇaṃ mardayetkanyakādravaiḥ
yāmayugmaṃ tataḥ piṇḍaṃ kṛtvā tāmrasya pātrake
gharme dhṛtvoruvūkasya patrairācchādayed budhaḥ
yāmārdhenoṣṇatā bhūyāddhānyarāśau nyasettataḥ
dattvopari śarāvaṃ tu tridinānte samuddharet
piṣṭvā ca gālayedvastrādevaṃ vāritaraṃ bhavet
evaṃ sarvāṇi lohāni svarṇādīnyapi mārayet
sarvametanmṛtaṃ lauhaṃ dhmātavyaṃ mitrapañcakaiḥ
yadyevaṃ syānnirutthānaṃ sevyaṃ vāritaraṃ hi tat
madhusarpistathā guñjā ṭaṅkaṇaṃ guggulustathā
mitrapañcakametattu gaṇitaṃ dhātumelane
madhvājyaṃ mṛtalauhaṃ ca sarūpyaṃ sampuṭe kṣipet
ruddhvā dhmāte ca saṃgrāhyaṃ rūpyaṃ vai pūrvamānakam
tadā lauhaṃ mṛtaṃ vidyādanyathā mārayetpunaḥ
gandhakenotthitaṃ lauhaṃ tulyaṃ khalve vimardayet
dinaikaṃ kanyakādrāvaiḥ ruddhvā gajapuṭe pacet
ityevaṃ sarvalauhānāṃ kartavyeyaṃ nirutthitiḥ
yavavṛddhyā prayoktavyaṃ hema guñjāṣṭakaṃ raviḥ
tāraṃ taddviguṇaṃ lauhamanyattu triguṇādhikam
śatordhvam uttamaṃ kiṭṭaṃ madhyaṃ cāśītivārṣikam
adhamaṃ ṣaṣṭivarṣīyaṃ tato hīnaviṣopamam
akṣāṅgārairdhametkiṭṭaṃ lohajaṃ tadgavāṃ jalaiḥ
secayettaptataptaṃ ca saptavāraṃ punaḥ punaḥ
cūrṇayitvā tataḥ kvāthair dviguṇaistriphalodbhavaiḥ
āloḍya bharjayedvahnau maṇḍūraṃ jāyate varam
āyurlakṣmīprabhādhīsmṛtikaramakhilavyādhividhvaṃsi puṇyam
bhūtāveśapraśāntismarabhavasukhadaṃ saukhyapuṣṭiprakāśi
gāṅgeyaṃ cātha rūpyaṃ gadaham ajarākāri mehāpahāri
kṣīṇānāṃ puṣṭikāri sphuṭam atikaraṇaṃ kāraṇaṃ vīryavṛddheḥ
madhuraṃ kaṭukaṃ pāke suvarṇaṃ vīryaśītalam
sarvadoṣapraśamanaṃ viṣaghnaṃ garanāśanam
alakṣmīkalipāpānāṃ prayogastasya nāśanaḥ
āyurmedhāsmṛtikaraḥ puṣṭikāntivivardhanaḥ
sarvauṣadhiprayogair ye vyādhayo na vinirjitāḥ
karmabhiḥ pañcabhiścāpi suvarṇaṃ teṣu yojayet
śilājatuprayogaiśca tāpyasūtakayostathā
anyai rasāyanaiścāpi prayogo hemna uttamaḥ
tāpyasūtakayorityatra sāmānyasaṃskṛtasūtako jñeyaḥ
viśeṣasaṃskṛtasūtakasya tu vyomagāmitvādipradatvāt
madhvāmalakacūrṇaṃ tu suvarṇaṃ ceti tattrayam
prāśyāriṣṭagṛhīto'pi mucyate prāṇasaṃśayāt
medhākāmastu vacayā śrīkāmaḥ padmakeśaraiḥ
śaṅkhapuṣpyā vayo'rthī ca vidāryā ca prajārthakaḥ
gulmapāṇḍupariṇāmaśūlahṛllekhanaṃ kṛmiharaṃ viśodhanam
plīhakuṣṭhajaṭharāmaśūlajicchleṣmavātaharaṇaṃ ravināma
rītikā śleṣmapittaghnī kāṃsyamuṣṇaṃ ca lekhanam
vaṅgo dāhaharaḥ pāṇḍujantumehavināśanaḥ
daśanāgabalaṃ dhatte vīryāyuḥkāntivardhanaḥ
rogān hanti mṛto nāgaḥ sevyo raṅgo'pi tadguṇaḥ
tṛṣṇāmaśothaśūlārśaḥkuṣṭhapāṇḍutvamehajit
vayasyo gurucakṣuṣyaḥ saro medo'nilāpahaḥ
tārasya rañjako nāgo vātapittakaphāpahaḥ
āyuḥpradātā balavīryakartā rogāpahartā kadanasya kartā
ayaḥsamānaṃ nahi kiṃcidasti rasāyanaṃ śreṣṭhatamaṃ narāṇām
sāmānyād dviguṇaṃ krauñcaṃ kaliṅgo'ṣṭaguṇastataḥ
kalerdaśaguṇaṃ bhadraṃ bhadrādvajraṃ sahasradhā
vajrācchataguṇaṃ pāṇḍir niraṅgaṃ daśabhirguṇaiḥ
tasmāt sahasraguṇitam ayaḥ kāntaṃ mahābalam
yallohaṃ yadguṇaṃ proktaṃ tatkiṭṭaṃ cāpi tadguṇam
atha viṣoparasasādhanādhyāyaṃ vyācakṣmahe
viṣaṃ hi nāma nikhilarasāyanānām ūrjasvalam akhilavyādhividhvaṃsavidhāyakatām āsādayati
tatkhalvaṣṭādaśaprakāraṃ bhavati
yatra saktukamustakakaurmadārvīkasārṣapasaikatavatsanābhaśvetaśṛṅgibhedāni prayogārtham āharaṇīyāni bhavanti
citramutpalakandābhaṃ supiṣṭaṃ saktuvadbhavet
saktukaṃ tadvijānīyāddīrghavegaṃ maholbaṇam
hrasvavegaṃ ca rogaghnaṃ mustakaṃ mustakākṛti
kūrmākṛti bhavetkaurmaṃ dārvīko 'hiphaṇākṛti
jvarahṛtsārṣapaṃ romasarṣapāmakaṇācitam
sthūlasūkṣmaiḥ kaṇairyuktaḥ śvetapītair viromakaḥ
jvarādisarvarogaghnaḥ kandaḥ saikatamucyate
yaḥ kando gostanākāro na dīrghaḥ pañcamāṅgulāt
na sthūlo gostanādūrdhvaṃ dvividho vatsanābhakaḥ
āśukārī laghustyāgī śuklakṛṣṇo'nyathā bhavet
prayojyo rogaharaṇe jāraṇāyāṃ rasāyane
gośṛṅgavaddvidhā śṛṅgī śvetaḥ syād bahirantare
etāni saktukādyāni vātādau raktamelanenonmādasannipātādau ca prayojyāni
kālakūṭameṣaśṛṅgīdardurahālāhalakarkoṭagranthihāridraraktaśṛṅgīkeśarayamadaṃṣṭrāprabhedena daśaviṣāṇi parivarjanīyāni
vṛttakando bhavetkṛṣṇo jambīraphalavacca yaḥ
taṃ kālakūṭaṃ jānīyāt ghrāṇamātrānmṛtipradam
meṣaśṛṅgākṛtiḥ kando meṣaśṛṅgīti kīrtyate
dardurākṛtikaḥ kando darduraḥ kathitastu saḥ
antarnīlaṃ bahiḥ śvetaṃ vijānīyāddhalāhalam
karkoṭābhaṃ tu karkoṭaṃ kharaṃ bāhye'ntare mṛdu
haridrāgranthivadgranthiḥ kṛṣṇavarṇo'tibhīṣaṇaḥ
mūlāgrayoḥ suvṛttaḥ syādāyataḥ pītagarbhakaḥ
kañcukāḍhyaḥ snigdhaparvā hāridraḥ syācca kandakaḥ
gośṛṅgāgre'tha saṃkṣipte nāśayāsṛk pravartate
kando laghur gostanavad raktaśṛṅgīti tadviṣam
śuklābhaṃ yatkeśaraṃ syādgarbhe tatkeśaraṃ viduḥ
śvadaṃṣṭrārūpasaṃsthānā yamadaṃṣṭreti socyate
rasavāde dhātuvāde viṣavāde kvacitkvacit
daśaitāni prayujyante na bhaiṣajye rasāyane
uddharet phalapāke tu navaṃ snigdhaṃ ghanaṃ guru
avyāhataṃ viṣaharairvātādibhir aśoṣitam
viṣabhāgān caṇakavatsthūlān kṛtvā tu bhājane
tatra gomūtrakaṃ kṣiptvā pratyahaṃ nityanūtanam
śoṣayet tridinād ūrdhvaṃ dhṛtvā tīvrātape tataḥ
prayogeṣu prayuñjīta bhāgamānena tadviṣam
raktasarṣapatailena lipte vāsasi dhārayet
viṣaṃ śuddhaṃ prayatnena nānyatra guṇahānitaḥ
samaṭaṅkaṇasampiṣṭaṃ tadviṣaṃ mṛtamucyate
yojayet sarvarogeṣu na vikāraṃ karoti tat
śveto raktaśca pītaśca kṛṣṇaśceti caturvidhaḥ
brāhmaṇaḥ kṣatriyo vaiśyaḥ kramājjñeyaśca śūdrakaḥ
sarvarogaharo vipraḥ kṣatriyo rasavādakṛt
vaiśyo'pi rogahartā syācchūdraḥ sarvatra ninditaḥ
brāhmaṇo dīyate roge kṣatriyo viṣabhakṣaṇe
vaiśyo vyādhiṣu sarveṣu sarpadaṃṣṭre ca śūdrakaḥ
śaradgrīṣmavasanteṣu varṣāsu na tu dāpayet
caturmāse haredrogān kuṣṭhalūtādikānapi
yavāṣṭakaṃ bhavedyāvadabhyastaṃ tilamātrayā
sarvarogopaśamanaṃ dṛṣṭipuṣṭikaraṃ bhavet
prathame sārṣapī mātrā dvitīye sarṣapadvayam
tṛtīye ca caturthe ca pañcame divase tathā
ṣaṣṭhe ca saptame caiva kramavṛddhyā vivardhayet
saptasarṣapamātreṇa prathamaṃ saptakaṃ nayet
kramahānyā tathā deyaṃ dvitīye saptake viṣam
yavamātraṃ viṣaṃ deyaṃ tṛtīye saptake kramāt
vṛddhahānyā ca dātavyaṃ caturthe saptake tathā
yavamātraṃ grasetsvastho guñjāmātraṃ tu kuṣṭhavān
aśītiryasya varṣāṇi vasuvarṣāṇi yasya vā
viṣaṃ tasmai na dātavyaṃ dattaṃ vai doṣakārakam
dātavyaṃ sarvarogeṣu ghṛtāśini hitāśini
kṣīrāśini prayoktavyaṃ rasāyanarate nare
brahmacaryapradhānaṃ hi viṣakalpe samācaret
pathyaiḥ susthamanā bhūtvā tadā siddhirna saṃśayaḥ
mātrādhikaṃ yadā martyaḥ pramādādbhakṣayedviṣam
aṣṭau vegāstadā caiva jāyante tasya dehinaḥ
saṃtāpaḥ prathame vege dvitīye vepathurbhavet
vege tṛtīye dāhaḥ syāccaturthe patanaṃ bhuvi
phenaṃ tu pañcame vege ṣaṣṭhe vikalatā bhavet
jaḍatā saptame vege maraṇaṃ cāṣṭame bhavet
viṣavegāniti jñātvā mantratantrairvināśayet
atimātraṃ yadā bhuktaṃ vamanaṃ kārayettadā
tāvaddadyādajādugdhaṃ yāvad vāntirna jāyate
ajādugdhaṃ yadā koṣṭhe sthirībhavati dehinaḥ
viṣavegaṃ tadottīrṇaṃ jānīyātkuśalo bhiṣak
viṣaṃ hanyādrasaḥ pīto rajanīmeghanādayoḥ
sarpākṣī ṭaṅkaṇaṃ vāpi ghṛtena viṣahṛtparam
putrajīvakamajjā vā pīto nimbukavāriṇā
viṣavegaṃ nihantyeva vṛṣṭirdāvānalaṃ yathā
na krodhite na pittārte na klībe rājayakṣmaṇi
kṣuttṛṣṇāśramagharmādhvasevini kṣayarogiṇi
garbhiṇībālavṛddheṣu na viṣaṃ rājamandire
na dātavyaṃ na bhoktavyaṃ viṣaṃ vāde kadācana
ācāryeṇa tu bhoktavyaṃ śiṣyapratyayakārakam
kālakūṭo vatsanābhaḥ śṛṅgikaśca pradīpanaḥ
hālāhalo brahmaputro hāridraḥ saktukastathā
saurāṣṭrikaḥ iti proktā viṣabhedā amī nava
arkasehuṇḍadhustūralāṅgalīkaravīrakāḥ
guñjāhiphenāvityetāḥ saptopaviṣajātayaḥ
etairvimarditaḥ sūtaśchinnapakṣaḥ prajāyate
mukhaṃ ca jāyate tasya dhātūṃśca grasatetarām
śvetaraktapītakṛṣṇā dvijādyā vajrajātayaḥ
strīpuṃnapuṃsakātmāno lakṣaṇena tu lakṣayet
vṛttāḥ phalakasampūrṇāstejovanto bṛhattarāḥ
puruṣāste samākhyātā rekhābinduvivarjitāḥ
rekhābindusamāyuktāḥ ṣaṭkoṇāste striyo matāḥ
trikoṇāḥ pattalā dīrghā vijñeyāste napuṃsakāḥ
sarveṣāṃ puruṣāḥ śreṣṭhā vedhakā rasabandhakāḥ
strīvajraṃ dehasiddhyarthaṃ krāmaṇe syānnapuṃsakam
vipro rasāyane proktaḥ kṣatriyo roganāśane
vāde vaiśyaṃ vijānīyād vayaḥstambhe turīyakam
strī tu strīṇāṃ pradātavyā klībe klībaṃ tathaiva ca
sarveṣāṃ sarvadā yojyāḥ puruṣā balavattarāḥ
vyāghrīkandodare kṣiptvā saptadhā puṭitaḥ paviḥ
hayamūtrasya nirvāpācchuddhaḥ pratipuṭaṃ bhavet
trivarṣanāgavallyāśca kārpāsyā vātha mūlikām
piṣṭvā tanmadhyagaṃ vajraṃ kṛtvā mūṣāṃ nirodhayet
munisaṃkhyair gajapuṭairmriyate hyavicāritam
maṇḍūkaṃ kāṃsyaje pātre nigṛhya sthāpayetsudhīḥ
sa bhīto mūtrayettatra tanmūtre vajramāvapet
taptaṃ taptaṃ ca bahudhā vajrasyaivaṃ mṛtirbhavet
hiṅgusaindhavasaṃyukte kvāthe kaulatthake kṣipet
taptaṃ taptaṃ punarvajraṃ bhavedbhasma trisaptadhā
rase yatra bhavedvajraṃ rasaḥ so'mṛtamucyate
bhasmībhāvagataṃ yuktyā vajravat kurute tanum
vaikrāntaṃ vajravacchodhyaṃ nīlaṃ śvetaṃ ca lohitam
vajralakṣaṇasaṃyuktaṃ dāhaghātāsahiṣṇu tat
hayamūtreṇa tatsiñcettaptaṃ taptaṃ trisaptadhā
pañcāṅgottaravāruṇyā liptaṃ mūṣāgataṃ puṭaiḥ
kuñjarākhyairmṛtiṃ yāti vaikrāntaṃ saptabhistathā
bhasmībhūtaṃ tu vaikrāntaṃ vajrasthāne niyojayet
puṃvajraṃ garuḍodgāraṃ māṇikyaṃ vāsavopalam
vaidūryapuṣpe gomedaṃ mauktikaṃ ca pravālakam
etāni navaratnāni sadṛśāni sudhārasaiḥ
svedayeddolikāyantre jayantyā svarasena ca
maṇimuktāpravālānāṃ yāmaike śodhanaṃ bhavet
śudhyatyamlena māṇikyaṃ jayantyā mauktikaṃ tathā
vidrumaṃ kṣāravargeṇa tārkṣyaṃ godugdhatastathā
puṣyarāgaṃ ca saṃdhānaiḥ kulatthakvāthasaṃyutaiḥ
taṇḍulīyajalairvajraṃ nīlaṃ nīlīrasena ca
rocanābhiśca gomedaṃ vaidūryaṃ triphalājalaiḥ
muktādiṣvaviśuddheṣu na doṣaḥ syācca śāstrataḥ
tathāpi guṇavṛddhiḥ syācchodhanena viśeṣataḥ
amlakṣāravipācitaṃ tu sakalaṃ lauhaṃ viśuddhaṃ bhavenmākṣīko'pi śilāpi tutthagaganaṃ tālaṃ ca samyaktathā
muktāvidrumaśuktikātha capalāḥ śaṅkhā varāṭāḥ śubhā jāyante'mṛtasannibhāḥ payasi ca kṣiptaḥ śubhaḥ syādbaliḥ
lakucadrāvasampiṣṭaiḥ śilāgandhakatālakaiḥ
vajraṃ vinānyaratnāni mriyante'ṣṭapuṭaiḥ khalu
kumāryā taṇḍulīyena stanyena ca niṣecayet
pratyekaṃ saptavelaṃ ca taptataptāni kṛtsnaśaḥ
mauktikāni pravālāni tathā ratnānyaśeṣataḥ
kṣaṇādvividhavarṇāni mriyante nātra saṃśayaḥ
vajravat sarvaratnāni śodhayenmārayet tathā
tālakaṃ poṭṭalīṃ baddhvā sacūrṇe kāñjike kṣipet
dolāyantreṇa yāmaikaṃ tataḥ kūṣmāṇḍaje rase
tilataile pacedyāmaṃ yāmaṃ tattraiphale jale
dolāyantre caturyāmaṃ pakvaṃ śudhyati tālakam
sa śuddhaḥ kāntivīrye ca kurute mṛtyunāśanaḥ
lākṣārājī tilāḥ śigruṣṭaṅkaṇaṃ lavaṇaṃ guḍam
tālakārdhena saṃmiśrya chidramūṣyāṃ nirodhayet
puṭetpātālayantreṇa sattvaṃ patati niścitam
jaipālasattvavātāribījamiśraṃ ca tālakam
kūpīsthaṃ vālukāyantre sattvaṃ muñcati yāmataḥ
bhṛṣṭaṭaṅkaṇatālasya lauhaparpaṭaveṣṭitā
guṭikā gurumārgeṇa dhmātā syād indusundarī
hiṅgulasya ca dārasya tālakādeśca bandhane
lauhapattryā bahirlepo bhaktāṅgārarasena ca
tālavacca śilāsattvaṃ grāhyaṃ taireva bheṣajaiḥ
tulyaṃ ṭaṅkaṇakaṃ grāhyaṃ dhmāte sattvaṃ ca tutthake
ūrṇā lākṣā guḍaśceti puraṭaṅkaṇakaiḥ saha
saṃmardyaṃ vaṭikāḥ kāryāśchāgīdugdhena yatnataḥ
dhmātāstāpyasya tīvrāgnau sattvaṃ muñcati lohitam
evaṃ tālaśilādhātur vimalākharparādayaḥ
muñcanti nijasattvāni dhamanāt koṣṭhikāgninā
śilayā gandhakenāpi bharjitaḥ kṣoditaḥ khagaḥ
mudritastāmrapātreṇa liptaḥ syād dhmāpito mṛduḥ
samagandhaṃ caturyāmaṃ paktvā tāpyaṃ tataḥ pacet
ardhagandhaṃ yāmayugmaṃ bhṛṣṭaṭaṅkārdhasaṃyutam
andhamūṣāgataṃ dhmātaṃ sattvaṃ muñcati śulvavat
bhrāmayedbhasmamūṣāyāṃ tāpyaṃ gandhakaṭaṅkaṇam
guṭī bhavati pītābhā varṇotkarṣavidhāyinī
tāpyasya khaṇḍakānsapta dahennāgamṛdantare
dhmāpitā ṭaṅkaṇenaiva guṭībhavati pūrvavat
sadyo bhūnāgamādāya cārayecchikhinaṃ budhaḥ
athavā kukkuṭaṃ vīraṃ kṛtvā mandiramāgatam
malaṃ mūtraṃ gṛhītvāsya saṃtyajya prathamāṃśikam
āloḍya kṣāramadhvājyair dhamet sattvārtham ādarāt
muñcati tāmravatsattvaṃ tanmudrājalapānataḥ
naśyati jaṅgamaviṣaṃ sthāvaraṃ ca na saṃśayaḥ
kṣīreṇa paktvā bhūnāgāṃstanmṛdā vātha ṭaṅkaṇaiḥ
bhṛṣṭaiścakrīṃ vidhāyātha pātyaṃ sattvaṃ prayatnataḥ
yatroparasabhāgo'sti rase tatsattvayojanam
kartavyaṃ tatphalādhikyaṃ rasajñatvam abhīpsatā
jayantikādrave dolāyantre śudhyenmanaḥśilā
dinamekamajāmūtre bhṛṅgarājarase'pi vā
śilā snigdhā kaṭustiktā kaphaghnī lekhanī sarā
kūpikādau parīpākātsvarṇasya kālimāpahā
kaṭutaile śilā campakadalyantaḥ saratyapi
naramūtre ca gomūtre jalāmle vā sasaindhave
saptāhaṃ tridinaṃ vāpi pakvaḥ śudhyati kharparaḥ
ekaḥ sūtastathā pītiścaturbhekāstridārakaḥ
bījapiṣṭaḥ pikajvālair bheko baddho'ndhaveśmani
viṣṭhayā mardayettutthaṃ samam otor daśāṃśatā
ṭaṅkaṇena samaṃ piṣṭvāthavā laghupuṭe pacet
tutthaṃ śuddhaṃ bhavetkṣaudre puṭitaṃ vā viśeṣataḥ
vāntirbhrāntiryadā na stastadā śuddhiṃ vinirdiśet
lekhanaṃ bhedi ca jñeyaṃ tutthaṃ kaṇḍukrimipraṇut
agastyapatraniryāsaiḥ śigrumūlaṃ supeṣitam
tanmadhye puṭitaṃ śudhyet tāpyaṃ tvamlena pācitam
sindhūdbhavasya bhāgaikaṃ tribhāgaṃ mākṣikasya ca
mātuluṅgarasairvāpi jambīrotthadraveṇa vā
kṛtvā tadāyase pātre lauhadarvyā ca cālayet
sindūrābhaṃ bhavedyāvat tāvanmṛdvagninā pacet
suśuddhaṃ mākṣikaṃ vidyātsarvarogeṣu yojayet
mākṣikasya caturthāṃśaṃ gandhaṃ dattvā vimardayet
urūvūkasya tailena tataḥ kuryātsucakrikām
śarāvasaṃpuṭe dhṛtvā puṭedgajapuṭena ca
sindūrābhaṃ bhavedbhasma mākṣikasya na saṃśayaḥ
mākṣikaṃ tiktamadhuraṃ mohārśaḥkrimikuṣṭhanut
kaphapittaharaṃ balyaṃ yogavāhi rasāyanam
jambīrasya rase svedo meṣaśṛṅgīrase 'thavā
rambhātoyena vā pāko ghasraṃ vimalaśuddhaye
sakṛdbhṛṅgāmbunā svinnaṃ kāsīsaṃ nirmalaṃ bhavet
kāsīsaṃ śītalaṃ snigdhaṃ śvitranetrarujāpaham
pittāpasmāraśamanaṃ rasavad guṇakārakam
lavaṇāni tathā kṣārau śobhāñjanarase kṣipet
amlavargayutenādau dine gharme vibhāvayet
taddravairdolikāyantre divasaṃ pācayet sudhīḥ
kāntapāṣāṇaśuddhau tu rasakarma samācaret
pītābhā granthilā pṛṣṭhe dīrghavṛttā varāṭikā
sārdhaniṣkabharā śreṣṭhā niṣkabhārā ca madhyamā
pādonaniṣkabhārā ca kaniṣṭhā parikīrtitā
varāṭī kāñjike svinnā yāmācchuddhimavāpnuyāt
pariṇāmādiśūlaghnī grahaṇīkṣayahāriṇī
kaṭūṣṇā dīpanī vṛṣyā tiktā vātakaphāpahā
rasendrajāraṇe proktā viḍadravyeṣu śasyate
meṣīkṣīreṇa daradamamlavargeṇa bhāvitam
saptavāraṃ prayatnena śuddhimāyāti niścitam
tiktoṣṇaṃ hiṅgulaṃ divyaṃ rasagandhasamudbhavam
mehakuṣṭhaharaṃ rucyaṃ medhāgnivardhanam
sauvīraṃ ṭaṅkaṇaṃ śaṅkhaṃ kaṅkuṣṭhaṃ gairikaṃ tathā
ete varāṭavacchodhyā bhaveyurdoṣavarjitāḥ
jambīrapayasā śudhyetkāsīsaṃ ṭaṅkaṇādyapi
srotoñjanaṃ tu gomūtraghṛtakṣaudravasādibhiḥ
vibhāvitaṃ ca śuddhaṃ syādrasabandhakaraṃ param
nīlāñjanaṃ cūrṇayitvā jambīradravabhāvitam
dinaikamātape śuddhaṃ bhavetkāryeṣu yojayet
supakvabhānupatrāṇāṃ rasamādāya dhārayet
samastabījacūrṇaṃ yaduktānuktaṃ pṛthakpṛthak
ātape muñcate tailaṃ sādhyāsādhyaṃ na saṃśayaḥ
athātaḥ prayogīyam adhyāyaṃ vyācakṣmahe
tatraślokacatuṣṭayaṃ prāgadhigantavyam
sāgnīnāṃ carakamataṃ phalamūlādyauṣadhaṃ yadaviruddham
tadyadi rasānupītaṃ bhavettadā tvaritam ullāghaḥ
mātrāvṛddhiḥ kāryā tulyāyāmupakṛtau kramādviduṣā
mātrāhrāsaḥ kāryo vaiguṇye tyāgasamaye ca
valmīkakūpatarutalarathyādevālayaśmaśāneṣu
jātā vidhināpi hṛtā oṣadhyaḥ siddhidā na syuḥ
kacakaciti na dantāgre kurvanti samāni ketakīrajasā
yojyāni hi prayoge rasoparasalohacūrṇāni
sarvaprayogayogyatayā rasendramāraṇāya śāmbhavīmudrāmabhidadhmaḥ
adhastāpa uparyāpo madhye pāradagandhakau
yadi syātsudṛḍhā mudrā mandabhāgyo'pi sidhyati
yadi kāryam ayoyantraṃ tadā tatsāra iṣyate
same gandhe tu rogaghno dviguṇe rājayakṣmanut
jīrṇe guṇatraye gandhe kāminīdarpanāśanaḥ
caturguṇe tu tejasvī sarvaśāstraviśāradaḥ
bhavetpañcaguṇe siddhaḥ ṣaḍguṇe mṛtyujidbhavet
ṣaḍguṇe rogaghna itiyaduktaṃ tattu bahirdhūmamūrcchāyām evādhigantavyam tatra gandhasya samagrajāraṇābhāvāt svarṇādipiṣṭikāyāmapi rītiriyam
vaṃśe vā māhiṣe śṛṅge sthāpayet sādhitaṃ rasam
amṛtaṃ ca viṣaṃ proktaṃ śivena ca rasāyanam
amṛtaṃ vidhisaṃyuktaṃ vidhihīnaṃ tu tadviṣam
bhasmasūtaṃ dvidhā gandhaṃ śataṃ kanyāmbumarditam
ruddhvā laghupuṭe pacyāduddhṛtya madhusarpiṣā
niṣkamātraṃ jarāmṛtyuṃ hanti gandhāmṛto rasaḥ
samūlaṃ bhṛṅgarājaṃ tu chāyāśuṣkaṃ vimardayet
tatsamaṃ triphalācūrṇaṃ sarvatulyā sitā bhavet
palaikaṃ bhakṣayeccānu varṣānmṛtyujarāpaham
mṛtasūtasya pādāṃśaṃ hemabhasma prakalpayet
kṣīrājyamadhunā miśraṃ māṣaikaṃ kāntapātrake
lohayen māṣaṣaṭkaṃ tu jarāmṛtyuvināśanam
vākucīcūrṇakarṣaikaṃ dhātrīphalarasaplutam
anupānaṃ lihennityaṃ syādraso hemasundaraḥ
palaṃ mṛdu svarṇadalaṃ rasendrātpalāṣṭakaṃ ṣoḍaśagandhakasya
śoṇaiḥ sukārpāsabhavaprasūnaiḥ sarvaṃ vimardyātha kumārikādbhiḥ
tatkācakumbhe nihitaṃ sugāḍhe mṛtkarpaṭais taddivasatrayaṃ ca
pacetkramāgnau sikatākhyayantre tato rasaḥ pallavarāgaramyaḥ
saṃgṛhya caitasya palaṃ palaṃ palāni catvāri karpūrarajas tathaiva
jātīphalaṃ śoṣaṇam indrapuṣpaṃ kastūrikāyā iha śāṇa ekaḥ
candrodayo'yaṃ kathito 'sya vallo bhukto'hivallo dalamadhyavartī
madonmadānāṃ pramadāśatānāṃ garvādhikatvaṃ ślathayatyakāṇḍe
śṛtaṃ ghanībhūtam atīvadugdhaṃ gurūṇi māṃsāni samaṇḍakāni
māṣānnapiṣṭāni bhavanti pathyānyānandadāyīnyaparāṇi cātra
ratikāle ratānte ca sevito'yaṃ raseśvaraḥ
mānahāniṃ karotyeṣa pramadānāṃ suniścitam
kṛtrimaṃ sthāvaraṃ caiva jaṅgamaṃ caiva yad viṣam
na vikārāya bhavati sādhakendrasya vatsarāt
yathāmṛtyuñjayo 'bhyāsānmṛtyuṃ jayati dehinām
tathāyaṃ sādhakendrasya jarāmaraṇanāśanaḥ
valīpalitanāśanas tanudhṛtāṃ vayaḥstambhanaḥ
samastagadakhaṇḍanaḥ pracurarogapañcānanaḥ
gṛhe ca rasarāḍayaṃ bhavati yasya candrodayaḥ
sa pañcaśaradarpito mṛgadṛśāṃ bhaved vallabhaḥ
baliḥ sūto nimbūrasavimṛdito bhasmasikatāhvaye yantre kṛtvā samaravikaṇāṭaṅkaṇarajaḥ
trighasraṃ luṅgāmbholavakadalitaḥ kṣaudrahaviṣā vilīḍho māṣaiko dalayati samastaṃ gadagaṇam
jarāṃ varṣaikena kṣapayati ca puṣṭiṃ vitanute tanau tejaskāraṃ ramayati vadhūnāmapi śatam
rasaḥ śrīmānmṛtyuñjaya iti girīśena gaditaḥ prabhāvaṃ ko vānyaḥ kathayitumapāraṃ prabhavati
piṣṭiḥ kāryā gandhakenendumauler ūrdhvaṃ cādho gandhamādāya tulyam
dhāryā madhye pakvamūṣā tuṣāgnau sthāpyā cetthaṃ manyate gandhadāhaḥ
śuddhaṃ rasaṃ samaviṣaṃ praharaṃ vimardya tadgolakaṃ kanakacāruphale nidhāya
dolāgataṃ pañcadinaṃ viṣamuṣṭitoye prakṣālya tatpunarapīha tathā dvivāram
tatsūtake giriśalocanayugmagandhaṃ yuktyāvajārya kuru bhasma samaṃ ca tasya
vaikrāntabhasma jayapālanavāṃśakārdhaṃ sarvair viṣaṃ dviguṇitaṃ mṛditaṃ ca khalve
ghasratrayaṃ kanakabhṛṅgarasena gāḍham āveśya bhājanatale viṣadhūpabhāji
bhṛṅgadraveṇa śithilaṃ laghukācakūpyām āpūrya ruddhavadanāṃ sikatākhyayantre
tāṃ vāsarārtham upadīpya nisargaśītāṃ dṛṣṭvā vicūrṇya gadaśāliṣu śālimātram
ānandasūtam akhilāmayakumbhisiṃhaṃ gadyāṇakārdhasitayā saha dehi paścāt
rogānurūpamanupānamapi prakāśaṃ kṣoṇībhujāṃ pracurapūjanamāpnuhi tvam
kīrtyā diśo dhavalaya sphuradindukāntyā vaidyeśvareti virudaṃ bhaja vaidyarāja
mākṣīkakanakau gandhaṃ bhrāmayitvā vicūrṇayet
rasaṃ gandhād dvibhāgaṃ ca sikatāyantragaṃ pacet
dinamevaṃ ca tāraṃ vā jarārogaharaṃ mahat
rasena piṣṭvā svarṇaṃ vā tāpyaṃ paścād vimiśrayet
tāpyasthāne mṛtaṃ tālaṃ tārakarmaṇi kasyacit
rasasaṃkhyānpuṭāndadyādgandhairvā vīryavṛddhaye
sūtaṃ gandhaṃ kāntapāṣāṇamiśraṃ brāhmair bījair mardayed ekaghasram
golaṃ kṛtvā ṭaṅkaṇena praveṣṭya paścānmṛtsnāgomayābhyāṃ dhamettam
śuṣkaṃ yantre sattvapātapradhāne kiṭṭaḥ sūto baddhatāmeti nūnam
baddhaṃ paścāt sārakācaprayogāddhemnā tulyaṃ sūtamāvartayettu
vaktre golaḥ sthāpito vatsarārthaṃ rogān sarvānhanti saukhyaṃ karoti
yadvā dugdhe golakaṃ pācayitvā dadyād dugdhaṃ pippalībhiḥ kṣaye tat
lauhe pātre pācayitvā tu deyaṃ śuṣke pāṇḍau kāmale pittaroge
vāte golaṃ vyoṣavātāritaile paktvā tailaṃ gandhayuktaṃ dadīta
bhārṅgīmuṇḍīkāsamardāṭarūṣadrāvair golaṃ pācayecchleṣmanuttyai
kāse śvāse taṃ ca dadyāt kaṣāyaṃ mādhvīkāktaṃ pippalīcūrṇayuktam
yasmin roge yaḥ kaṣāyo'sti coktastasmin golaṃ pācayitvā kaṣāye
dadyāttattadroganāśāya pathyaṃ tattadroge kīrtitaṃ yattadeva
ukto golaḥ prāṇikalpadrumo'yaṃ pūjāṃ kṛtvā yojayedbhaktiyogāt
rasasya dviguṇaṃ gandhaṃ śuddhaṃ saṃmardayed dinam
pratilauhaṃ sūtatulyamaṣṭalauhaṃ mṛtaṃ kṣipet
brāhmī jayantī nirguṇḍī madhuyaṣṭī punarnavā
nīlikā girikarṇyarkakṛṣṇadhattūrakaṃ yavāḥ
āṭarūṣaḥ kākamācī dravairāsāṃ vimardayet
guñjātrayaṃ catuṣkaṃ vā sarvarogeṣu yojayet
rogoktamanupānaṃ vā kavoṣṇaṃ vā jalaṃ pibet
rasagandhakatāmrāṇi sindhuvārarasaudanam
mardayedātape paścādvālukāyantramadhyagam
ruddhvā mūṣāgataṃ yāmatrayaṃ tīvrāgninā pacet
tadguñjā sarvarogeṣu parṇakhaṇḍikayā saha
dātavyā dehasiddhyarthaṃ puṣṭivīryabalāya ca
raso'yaṃ hematārābhyām api sidhyati kanyayā
sūtabhasma caturbhāgaṃ lauhabhasma tathāṣṭakam
meghabhasma ca ṣaḍbhāgaṃ śuddhagandhasya pañcakam
bhāvayettriphalākvāthais tat sarvaṃ bhṛṅgajairdravaiḥ
śigruvahṇikaṭukyadbhiḥ saptadhā bhāvayetpṛthak
sarvatulyā kaṇā yojyā guḍairmiśraṃ purātanaiḥ
niṣkamātraṃ sadā khādejjarāṃ mṛtyuṃ nihantyalam
brahmāyuḥsyāccaturmāsai raso'yamamṛtārṇavaḥ
tilakauraṇṭapatrāṇi guḍena bhakṣayedanu
ardhaṃ pāradatulyena tāraṃ tāmreṇa melayet
mārayet sikatāyantre śilāhiṅgulagandhakaiḥ
ayaṃ ratneśvaraḥ sūtaḥ sarvatraiva prayujyate
hemno 'ntaryojito hyeṣo hematāṃ pratipadyate
śeṣo'rkaścedgandhakairvā kunaṭyā vāhatadvipaiḥ
śodhayet kanakaṃ samyag anyair vā kālikāpahaiḥ
varṇahrāse tu tāpyena kārayedvarṇamuttamam
praṇamya śaṅkaraṃ rudraṃ daṇḍapāṇiṃ maheśvaram
jīvitārogyamanvicchannārado'pṛcchadīśvaram
sukhopāyena he nātha śastrakṣārāgnibhirvinā
durbalānāṃ ca bhīrūṇāṃ cikitsāṃ vaktumarhasi
tacchiṣyavacanaṃ śrutvā lokānāṃ hitakāmyayā
arśasāṃ nāśanaṃ śreṣṭhaṃ bhaiṣajyam idam īritam
pāṇḍivajrādilohānām ādāyānyatamaṃ śubham
kṛtvā nirmalam ādau tu kunaṭyā mākṣikeṇa ca
pattūramūlakalkena svarasena dahettataḥ
vahnau nikṣipya vidhivacchālāṅgāreṇa nirdhamet
jvālā ca tasya roddhavyā triphalāyā rasena ca
tato vijñāya galitaṃ śaṅkunordhvaṃ samutkṣipet
triphalāyā rase pūte tadākṛṣya tu nirvapet
na samyaggalitaṃ yattu tenaiva vidhinā punaḥ
dhmātaṃ nirvāpayettasmiṃllauhaṃ tattriphalārase
yallauhaṃ na mṛtaṃ tatra pācyaṃ bhūyo'pi pūrvavat
māraṇānna mṛtaṃ yacca tat tyaktavyam alauhavat
tataḥ saṃśoṣya vidhivaccūrṇayellauhabhājane
lohakhalve tathā piṃṣyād dṛṣadi ślakṣṇacūrṇitam
kṛtvā lohamaye pātre sārdre vā liptarandhake
rasaiḥ paṅkasamaṃ kṛtvā pacettadgomayāgninā
puṭāni kramaśo dadyātpṛthageṣāṃ vidhānataḥ
triphalārdrakabhṛṅgāṇāṃ keśarājasya buddhimān
mānakandakabhallātavahnīnāṃ sūraṇasya ca
hastikarṇapalāśasya kuliśasya tathaiva ca
puṭe puṭe cūrṇayitvā lohātṣoḍaśikaṃ palam
tanmānaṃ triphalāyāśca palenādhikam āharet
aṣṭabhāgāvaśiṣṭe tu rase tasyāḥ paced budhaḥ
aṣṭau palāni dattvā tu sarpiṣo lohabhājane
tāmre vā lohadarvyā tu cālayed vidhipūrvakam
tataḥ pākavidhānajñaḥ svacche cordhve ca sarpiṣi
mṛdumadhyādibhedena gṛhṇīyātpākamanyataḥ
ārabheta vidhānena kṛtakautukamaṅgalaḥ
ghṛtabhrāmarasaṃyuktaṃ lihed ā raktikaṃ kramāt
vardhamānānupānaṃ ca gavyaṃ kṣīrottamaṃ matam
gavyābhāve'pyajāyāśca snigdhavṛṣyādibhojanam
sadyo vahṇikaraṃ caiva bhasmakaṃ ca niyacchati
hanti vātaṃ tathā pittaṃ kuṣṭhāni viṣamajvaram
gulmākṣipāṇḍurogāṃśca tandrālasyamarocakam
pariṇāmabhavaṃ śūlaṃ pramehamapabāhukam
śvayathuṃ rudhirasrāvaṃ durnāmānaṃ viśeṣataḥ
balakṛd bṛṃhaṇaṃ caiva kāntidaṃ svaravardhanam
śarīralāghavakaramārogyaṃ puṣṭivardhanam
āyuṣyaṃ śrīkaraṃ caiva vayastejaskaraṃ tathā
saśrīkaputrajananaṃ valīpalitanāśanam
durnāmārir ayaṃ nāmnā dṛṣṭo vārān sahasraśaḥ
nirmūlaṃ dahyate śīghraṃ yathā tūlaṃ ca vahṇinā
saukumāryālpakāyatve madyasevāṃ samācaret
jīrṇamadyāni yuktāni bhojanaiḥ saha pāyayet
lāvatittirivartīramayūraśaśakādayaḥ
caṭakaḥ kalaviṅkaśca vartako haritālakaḥ
śyenakaśca bṛhallāvo vanaviṣkirakādayaḥ
pārāvatamṛgādīnāṃ māṃsaṃ jāṅgalajaṃ tathā
madguro rohitaḥ śreṣṭhaḥ śakulaśca viśeṣataḥ
matsyarājā ime proktā hitamatsyeṣu yojayet
praśastaṃ vārtākaphalaṃ paṭolaṃ bṛhatīphalam
pralambābhīruvetrāgrajātukaṃ taṇḍulīyakam
vāstukaṃ dhānyaśākaṃ ca karṇālukapunarnavām
nārikelaṃ ca kharjūraṃ dāḍimaṃ lavalīphalam
śṛṅgāṭakaṃ ca pakvāmraṃ drākṣā tālaphalāni ca
jātikoṣaṃ lavaṅgaṃ ca pūgaṃ tāmbūlapatrakam
hitānyetāni vasūni lohametatsamaśnatām
nāśnīyāllakucaṃ kolakarkandhubadarāṇi ca
jambīraṃ bījapūraṃ ca tintiḍīkaramardakam
ānūpāni ca māṃsāni krakaraṃ puṇḍrakādikam
haṃsasārasadātyūhacāṣakrauñcabalākikāḥ
māṣakandakarīrāṇi caṇakaṃ ca kaliṅgakam
kūṣmāṇḍakaṃ ca karkoṭīṃ kebukaṃ ca viśeṣataḥ
kañcaṭaṃ kāravellaṃ ca kaśeruṃ karkaṭīṃ tathā
vidalāni ca sarvāṇi kakārādīṃśca varjayet
śaṅkareṇa samākhyāto yakṣarājānukampayā
jagatāmupakārāya durnāmārirayaṃ dhruvam
sthānādapaiti meruśca pṛthvī paryeti vāyunā
patanti candratārāśca mithyā cedahamabruvam
brahmaghnāśca kṛtaghnāśca krūrāścāsatyavādinaḥ
varjanīyā vidagdhena bhaiṣajyagurunindakāḥ
munirasapiṣṭaviḍaṅgaṃ munirasalīḍhaṃ cirasthitaṃ gharme
drāvayati lohadoṣān vahṇirnavanītapiṇḍamiva
kṛmiripucūrṇaṃ līḍhaṃ sahitaṃ svarasena vaṅgasenasya
kṣapayatyacirānniyataṃ lohājīrṇodbhavaṃ śūlam
jīrṇe lauhe tvapatati cūrṇaṃ bhuñjīta siddhisārākhyam
lauhavyāpannaśyati vivardhate jāṭharo vahṇiḥ
pathyāsaindhavaśuṇṭhīmāgadhikānāṃ pṛthaksamo bhāgaḥ
trivṛtābhāgau nimbūbhāvyaṃ syāt siddhisārākhyam
āragvadhasya majjābhī recanaṃ kiṭṭaśāntaye
bhavedyadatisārastu dugdhaṃ pītvā tu taṃ jayet
raktidvādaśakād ūrdhvaṃ vṛddhirasya bhayapradā
kāle malapravṛttirlāghavamudare viśuddhir udgāre
aṅgeṣu nāvasādo manaḥprasādo'sya paripāke
nāgārjuno munīndraḥ śaśāsa yallohaśāstram atigahanam
tasyārthasya smṛtaye vayametadviśadākṣarairbrūmaḥ
mene muniḥ svatantre yaḥ pākaṃ na palapañcakādarvāk
subahuprayogadoṣād ūrdhvaṃ ca palatrayodaśakāt
tatrāyasi pacanīye pañcapalādau trayodaśapalakānte
lauhāttriguṇā triphalā grāhyā ṣaḍbhiḥ palairadhikā
māraṇapuṭanasthālīpākās triphalaikabhāgasaṃpādyāḥ
triphalābhāgadvitayaṃ grahaṇīyaṃ lauhapākārtham
sarvatrāyaḥ puṭanādyarthaikāṃśe śarāvasaṃkhyātam
pratipalameva triguṇaṃ pāthaḥ kvāthārthamādeyam
saptapalādau bhāge pañcadaśānte'mbhasāṃ śarāvaiśca
tryādyaikādaśakāntair adhikaṃ tadvāri kartavyam
tatrāṣṭamo vibhāgaḥ śeṣaḥ kvāthasya yatnataḥ sthāpyaḥ
tena hi māraṇapuṭanasthālīpākā bhaviṣyanti
pākārthe tu triphalābhāgadvitaye śarāvasaṃkhyātam
pratipalamambu samaṃ syādadhikaṃ dvābhyāṃ śarāvābhyām
tatra caturtho bhāgaḥ śeṣo nipuṇaiḥ prayatnato grāhyaḥ
ayasaḥ pākārthatvātsa ca sarvasmāt pradhānatamaḥ
pākārthamaśmasāre pañcapalādau trayodaśapalānte
dugdhaśarāvadvitayaṃ pādair ekādikair adhikam
pañcapalādirmātrā tadabhāve tadanusārato grāhyam
caturādikam ekāntaṃ śaktāvadhikaṃ trayodaśakāt
triphalātrikaṭukacitrakakāntakrāmakaviḍaṅgacūrṇāni
jātīphalasya jātīkoṣailākaṅkolalavaṅgānām
sitakṛṣṇajīrakayor api cūrṇānyayasā samāni syuḥ
triphalātrikaṭuviḍaṅgā niyatā anye yathāprakṛti bodhyāḥ
kālāyasadoṣahṛte jātīphalāderlavaṅgakāntasya
kṣepaḥ prāptyanurūpaḥ sarvasyonasya caikādyaiḥ
kāntakrāmakamekaṃ niḥśeṣaṃ doṣamapaharatyayasaḥ
dviguṇatriguṇacaturguṇamājyaṃ grāhyaṃ yathāprakṛti
yadi bheṣajabhūyastvaṃ stokatvaṃ vā tathāpi cūrṇānām
ayasā sāmyaṃ saṃkhyā bhūyo'lpatvena bhūyo'lpā
evaṃ dhātvanusārāttattatkathitauṣadhasya bādhena
sarvatraiva vidheyas tattatkathitasyauṣadhasyohaḥ
kāntādilauhamāraṇavidhānasarvasvam ucyate tāvat
yasya kṛte tallauhaṃ paktavyaṃ tasya śubhe divase
samṛdaṅgārakarālitanatabhūbhāge śivaṃ samabhyarcya
vaidikavidhinā vahṇiṃ nidhāya dattvāhutīstatra
dharmāt sidhyati sarvaṃ śreyastaddharmasiddhaye kimapi
śaktyanurūpaṃ dadyād dvijāya saṃtoṣiṇe guṇine
saṃtoṣya karmakāraṃ prasādapūgādidānasatpānaiḥ
ādau tadaśmasāraṃ nirmalamekāntataḥ kuryāt
tadanu kuṭhāracchinnātriphalāgirikarṇikāsthisaṃhāraiḥ
karikarṇacchadamūlaśatāvarīkeśarājākhyaiḥ
śāliṃ ca mūlakāśīmūlaprāvṛḍjabhṛṅgarājaiś ca
liptvā dagdhavyaṃ taddṛṣṭakriyalauhakāreṇa
cirajalabhāvitanirmalaśālāṅgāreṇa parita ācchādya
kuśalādhmāpitabhastrānavaratamuktena pavanena
vahṇerbāhyajvālā boddhavyā jātu naiva kuñcikayā
mṛllavaṇasalilabhājā kiṃ tu svacchāmbusaṃplutayā
dravyāntarasaṃyogāt svāṃ śaktiṃ bheṣajāni muñcanti
maladhūlimat sarvaṃ sarvatra vivarjayettasmāt
sandaṃśena gṛhītvāntaḥ prajvalitāgnimadhyamupanīya
galati yathāyathamagre tathaiva mṛdu vardhayennipuṇaḥ
talanihitordhvamukhāṅkuśalagnaṃ triphalājale vinikṣipya
nirvāpayedaśeṣaṃ śeṣaṃ triphalāmbu rakṣecca
yallauhaṃ na mṛtaṃ tatpunarapi paktavyam uktamārgeṇa
yanna mṛtaṃ tathāpi tat tyaktavyam alauhameva hi yat
tadanu ghanalauhapātre kālāyasamudgareṇa saṃcūrṇya
dattvā bahuśaḥ salilaṃ prakṣālyāṅgāram uddhṛtya
tadayaḥ kevalam agnau śuṣkīkṛtyāthavātape paścāt
lauhaśilāyāṃ piṃṣyādasite'śmani vā tadaprāptau
atha kṛtvāyo bhāṇḍe dattvā triphalāmbu śeṣamanyadvā
prathamaṃ sthālīpākaṃ dadyād ā tatkṣayāt tadanu
gajakarṇapatramūlaśatāvarībhṛṅgakeśarājarasaiḥ
prāgvat sthālīpākaṃ kuryātpratyekamekaṃ vā
hastapramāṇavadanaṃ śvabhraṃ hastaikakhāti samamadhyam
kṛtvā kaṭāhasadṛśaṃ tatra karīṣaṃ tuṣaṃ ca kāṣṭhaṃ ca
antarghanataram ardhaṃ suṣiraṃ paripūrya dahanamāyojya
paścādayasaścūrṇaṃ ślakṣṇaṃ paṅkopamaṃ kuryāt
triphalāmbubhṛṅgakeśaraśatāvarīkandamāṇasahajarasaiḥ
bhallātakakarikarṇacchadamūlapunarnavāsvarasaiḥ
kṣiptvātha lauhapātre mārde vā lauhamārdapātrābhyām
tulyābhyāṃ pṛṣṭhenācchādyānte randhram ālipya
tatpuṭapātraṃ tatra śvabhrajvalane nidhāya bhūyobhiḥ
kāṣṭhakarīṣatuṣais tat saṃchādyāharniśaṃ dahetprājñaḥ
evaṃ navabhiramībhir meṣajarājaiḥ pacettu puṭapākam
pratyekamekamebhirmilitairvā tricaturān vārān
prati puṭanaṃ tatpiṃṣyāt sthālīpākaṃ vidhāya tathaiva tat
tādṛśi dṛṣadi na piṃṣyād vigaladrajasā tu yujyate yatra
tadayaścūrṇaṃ piṣṭaṃ ghṛṣṭaṃ ghanasūkṣmavāsasi ślakṣṇam
yadi rajasā sadṛśaṃ syātketakyāstarhi tadbhadram
puṭane sthālīpāke 'dhikṛtapuruṣe svabhāvarugadhigamāt
kathitamapi heyam auṣadham ucitam upādeyam anyad api
abhyastakarmavidhibhir vālakuśāgrīyabuddhibhir alakṣyam
lauhasya pākamadhunā nāgārjunaśiṣṭamabhidadhmaḥ
lohārakūṭatāmrakaṭāhe dṛḍhamṛnmaye praṇamya śivam
tadayaḥ pacedacapalaḥ kāṣṭhendhanena vahṇinā mṛdunā
nikṣipya triphalājalam uditaṃ yattad ghṛtaṃ ca dugdhaṃ ca
saṃcālya lauhamayyā darvyā lagnaṃ samutpāṭya
mṛdumadhyakharabhāvaiḥ pākas trividho 'tra vakṣyate puṃsām
pittasamīraṇaśleṣmaprakṛtīnāṃ madhyamastu samaḥ
abhyaktadarvilauhaṃ sukhaduḥkhaskhalanayogi mṛdu madhyam
ujjhitadarvikharaṃ paribhāṣante kecidācāryāḥ
anye vihīnadarvīpralepam ākhūtkarākṛtiṃ bruvate
mṛdu madhyam ardhacūrṇaṃ sikatāpuñjopamaṃ tu kharam
trividho'pi pāka īdṛk sarveṣāṃ guṇakṛdeva na tu viphalaḥ
prakṛtiviśeṣe sūkṣmau guṇadoṣau janayatītyalpam
vijñāya pākameva drāgavatārya kṣitau kṣaṇān kiyataḥ
viśrāmya tatra lauhe triphalādeḥ prakṣipeccūrṇam
yadi karpūraprāptirbhavati tato vigalite taduṣṇatve
cūrṇīkṛtamanurūpaṃ kṣipenna vā na yadi tallābhaḥ
pakvaṃ tadaśmasāraṃ suciraghṛtasthityabhāvirūkṣatve
godohanādibhāṇḍe lauhabhāṇḍābhāve sati sthāpyam
yadi tu pariplutihetor ghṛtam īkṣetādhikaṃ tato'nyasmin
bhāṇḍe nidhāya rakṣed bhāvyupayogo hyanena mahān
ayasi virūkṣībhūte snehastriphalāghṛtena saṃpādyaḥ
etattato guṇottaramityamunā snehanīyaṃ tat
atyantakaphaprakṛter bhakṣaṇam ayaso 'munaiva śaṃsanti
kevalam apīdam aśitaṃ janatyayaso guṇān kiyataḥ
athavā vaktavyavidhisaṃskṛtakṛṣṇābhracūrṇam ādāya
lohacaturthārdhasamadvitricatuḥpañcaguṇabhāgam
prakṣipyāyaḥ prāgvatpacedubhābhyāṃ bhavedrajo yāvat
tāvanmānānusmṛteḥ syāttriphalādidravyaparimāṇam
idam āpyāyakam idam atipittanud idameva kāntibalajananam
stabhnāti tṛṭkṣudhau param adhikādhikamātrayā kṣiptam
kṛṣṇābhram bhekavapur vajrākhyaṃ caikapatrakaṃ kṛtvā
kāṣṭhamayodūkhalake cūrṇaṃ muśalena kurvīta
bhūyo dṛṣadi ca piṣṭaṃ vāsaḥ sūkṣmāvakāśatalagalitam
maṇḍūkaparṇikāyāḥpracurarase sthāpayet tridinam
uddhṛtya tadrasādatha piṃṣyāddhaimantikadhānyabhaktasya
akṣodātyantāmlasvacchajalena prayatnena
maṇḍūkaparṇikāyāḥ pūrvarasenaiva mardanaṃ kuryāt
sthālīpākaṃ puṭanaṃ cādyairapi bhṛṅgarājādyaiḥ
arkādipatramadhye kṛtvā piṇḍaṃ nidhāya bhastrāgnau
tāvaddahenna yāvannīlo'gnirdṛśyate suciram
nirvāpayecca dugdhe dugdhaṃ prakṣālya vāriṇā tadanu
piṣṭvā ghṛṣṭvā gālya vastre cūrṇaṃ niścandrakaṃ kuryāt
nānāvidharukśāntyai puṣṭyai kāntyai śivaṃ samabhyarcya
suviśuddhe'hani puṇye tadamṛtamādāya lauhākhyam
daśakṛṣṇalaparimāṇaṃ śaktivayobhedam ākalayya punaḥ
idamadhikaṃ tad adhikataram iyadeva na mātṛmodakavat
samamasṛṇāmalapātre lauhe lauhena mardayecca punaḥ
dattvā madhvanurūpaṃ tadanu ghṛtaṃ yojayed adhikam
bandhaṃ gṛhṇāti yathā madhvapṛthaktvena paṅkamaviśiṃṣat
idamiha dṛṣṭopakaraṇametad adṛṣṭaṃ tu mantreṇa
svāhāntena vimardo bhavati phaḍantena lauhabalarakṣā
sanamaskāreṇa balirbhakṣaṇamayaso hūmanteṇa
oṃ amṛtodbhavāya svāhā oṃ amṛte hūṃ phaṭ
oṃ namaścaṇḍavajrapāṇaye mahāyakṣasenādhipataye suraguruvidyāmahābalāya svāhā
oṃ amṛte hūm
jagdhvā tadamṛtasāraṃ nīraṃ vā kṣīramevānupibet
kāntakrāmakamamalaṃ saṃcarvya rasaṃ pibed gilenna tu tat
ācamya ca tāmbūlaṃ lābhe ghanasārasahitamupayojyam
nātyupaviṣṭo nāpyatibhāṣī nātisthitas tiṣṭhet
atyantavātaśītātapayānasnānavegarodhādīn
jahyācca divānidrāsahitaṃ cākālabhuktaṃ ca
vātakṛtaḥ pittakṛtaḥ sarvān kaṭvamlatiktakaṣāyān
tatkṣaṇavināśahetūn maithunakopaśramān dūre
aśitaṃ tadayaḥ paścātpatatu na vā pāṭavaṃ chaḍu prathatām
ārtirbhavatu navāntre kūjati bhoktavyamavyājam
prathamaṃ pītvā dugdhaṃ śālyannaṃ viśadasiddham aklinnam
ghṛtasaṃplutam aśnīyānmāṃsair vaihaṅgamaiḥ prāyaḥ
uttamamūṣarabhūcaraviṣkiramāṃsaṃ tathājam aiṇādi
anyadapi jalacarāṇāṃ pṛthuromāpekṣayā jyāyaḥ
māṃsālābhe matsyā adoṣalāḥ sthūlasadguṇā grāhyāḥ
madgurarohitaśakulā dagdhāḥ palalānmanāṅnyūnāḥ
śṛṅgāṭakaphalakaśerukadalīphalatālanārikelādi
anyadapi yacca vṛṣyaṃ madhuraṃ panasādikaṃ jyāyaḥ
kebukatālakarīrān vārtākupaṭolaphaladalasametān
mudgamasūrekṣurasān śaṃsanti nirāmiṣeṣvetān
śākaṃ praheyamakhilaṃ stokaṃ rucaye tu vāstukaṃ dadyāt
vihitaniṣiddhād anyanmadhyamakoṭisthitaṃ vidyāt
taptadugdhānupānaṃ prāyaḥ sārayati baddhakoṣṭhasya
anupītamambu yadvā komalaśasyasya nārikelasya
yasya na tathāpi sarati sayavakṣāraṃ jalaṃ pibetkoṣṇam
koṣṇaṃ triphalākvāthaṃ kṣārasanāthaṃ tato'pyadhikam
trīṇi dināni samaṃ syādahni caturthe tu vardhayet kramaśaḥ
yāvattadaṣṭamāṣaṃ na vardhayet punarito 'pyadhikam
ādau raktidvitayaṃ dvitīyavṛddhau tu raktikātritayam
raktīpañcakapañcakam ata ūrdhvaṃ vardhayenniyatam
vātsarikakalpapakṣe dināni yāvanti vardhitaṃ prathamam
tāvanti varṣaśeṣe pratilomaṃ hrāsayettadayaḥ
teṣvaṣṭamāṣakeṣu prātarmāṣatrayaṃ samaśnīyāt
sāyaṃ ca tāvadahṇo madhye māṣadvayaṃ śeṣam
evaṃ tadamṛtamaśnankāntiṃ labhate cirasthiraṃ deham
saptāhatrayamātrātsarvarujo hanti kiṃ bahunā
āryābhir iha navatyā saptavidhibhir yathāvad ākhyātam
amativiparyayasaṃśayaśūnyam anuṣṭhānam unnītam
muniracitaśāstrapāraṃ gatvā sāraṃ tataḥ samuddhṛtya
nibabandha bāndhavānāmupakṛtaye ko'pi ṣaṭkarmā
kanyātoye tāmrapatraṃ sutaptaṃ kṛtvā vārān viṃśatiṃ prakṣipettat
śuddhaṃ gandhaṃ taddvibhāgaṃ vimardya nimbūtoyaistāmrapatrāṇi liptvā
bhāṇḍe kṛtvā rodhayitvā tu bhāṇḍaṃ śālāgnau taṃ nikṣipet pañcarātram
śītaṃ jātaṃ bhāvayeduktatoyair yadvā nīrais traiphalair ekaghasram
madhvājyābhyāṃ peṣayitvā puṭet tacchuddhaṃ siddhaṃ jāyate dehasiddhyai
guñjāmātraṃ śālmalīnīrayuktaṃ madhvājyābhyāṃ sevayed vatsarārdham
dugdhaṃ khaṇḍaṃ vānupānaṃ vidadhyāt sājyaṃ bhojyaṃ gauḍyam amlena yuktam
vīryaṃ puṣṭiṃ dīpanaṃ dehadārḍhyaṃ divyāṃ dṛṣṭiṃ dīrghamāyuḥ karoti
rasatastāmraṃ dviguṇaṃ tāmrāt kṛṣṇābhrakaṃ tathā dviguṇam
pṛthagevaiṣāṃ śuddhistāmre śuddhistato dvividhā
pattrīkṛtasya gandhakayogādvā māraṇaṃ tathā lavaṇaiḥ
ākte dhmāpitatāmre nirguṇḍīkalkakāñjike magne
yadbhavati gairikābhaṃ tatpiṣṭam ardhagandhakaṃ tadanu
puṭapākena viśuddhaṃ śuddhaṃ syādabhrakaṃ tu punaḥ
hilamocimūlapiṇḍe kṣiptaṃ tadanu mārdasampuṭe lipte
tīkṣṇaṃ dagdhaṃ piṣṭam amlāmbhasā sādhu candrikāvirahitam
recitatāmreṇa rasaḥ khalvaśilāyāṃ ghṛṣṭaḥ piṇḍikā kāryā
utsvedya gṛhasalilena nirguṇḍīkalke'sakṛcchuddhau
etatsiddhaṃ tritayaṃ cūrṇitatāmrārdhikaiḥ pṛthagyuktam
pippalīviḍaṅgamaricaiḥ ślakṣṇaṃ dvitrimāṣakaṃ bhakṣyam
śūlāmlapittaśvayathugrahaṇīyakṣmādikukṣirogeṣu
rasāyanaṃ mahadetatparihāro niyamato nātra
palaṃ kṛṣṇābhracūrṇasya tadardhau rasagandhakau
karpūrasya tadarddhaṃ tu jātīkoṣaphale tathā
vṛddhadārakabījaṃ ca bījamunmattakasya ca
trailokyavijayābījaṃ vidārīkandam eva ca
nārāyaṇī tathā nāgabalā cātibalā tathā
bījaṃ gokṣurakasyāpi haijjalaṃ bījameva ca
eteṣāṃ kārṣikaṃ cūrṇaṃ gṛhītvā vāriṇā punaḥ
niṣpiṣya vaṭikā kāryā triguñjāphalamānataḥ
nihanti sannipātotthān gadān ghorān sudāruṇān
vātotthān paittikāṃścāpi nāstyatra niyamaḥ kvacit
kuṣṭhamaṣṭādaśavidhaṃ pramehān viṃśatiṃ tathā
nāḍīvraṇaṃ vraṇaṃ ghoraṃ gudāmayabhagandaram
ślīpadaṃ kaphavātotthaṃ cirajaṃ kulasambhavam
galaśothamantravṛddhimatisāraṃ sudāruṇam
kāsapīnasayakṣmārśaḥ sthaulyaṃ daurbalyameva ca
āmavātaṃ sarvarūpaṃ jihvāstambhaṃ galagraham
udaraṃ karṇanāsākṣimukhavaijātyameva ca
sarvaśūlaṃ śiraḥśūlaṃ strīṇāṃ gadaniṣūdanam
vaṭikāṃ prātarekaikāṃ khādennityaṃ yathābalam
anupānamidaṃ proktaṃ māṃsaṃ piṣṭaṃ payo dadhi
vāritakrasurāsīdhusevanāt kāmarūpadhṛk
vṛddho'pi taruṇaspardhī na ca śukrasya saṃkṣayaḥ
na ca liṅgasya śaithilyaṃ na keśā yānti pakvatām
nityaṃ śatastriyo gacchenmattavāraṇavikramaḥ
dvilakṣayojanī dṛṣṭirjāyate pauṣṭikaḥ paraḥ
proktaḥ prayogarājo'yaṃ nāradena mahātmanā
raso lakṣmīvilāsastu vāsudevo jagadgurau
abhyāsādyasya bhagavān lakṣanārīṣu vallabhaḥ
hemādyāḥ sūryasaṃtaptāḥ sravanti giridhātavaḥ
jatvābhaṃ mṛdumṛtsnācchaṃ yanmalaṃ tacchilājatu
anamlaṃ cākaṣāyaṃ ca kaṭupāki śilājatu
nātyuṣṇaśītaṃ dhātubhyaś caturbhyastasya sambhavaḥ
hemno'tha rajatāttāmrādvarātkṛṣṇāyasādapi
madhuraśca satiktaśca japāpuṣpanibhaśca yaḥ
kaṭurvipāke śītaśca sa suvarṇasya nisravaḥ
rūpyasya kaṭukaḥ śvetaḥ śītaḥ svādurvipacyate
tāmrasya barhikaṇṭhābhas tiktoṣṇaḥ pacyate kaṭuḥ
yastu guggulukābhāsastiktako lavaṇānvitaḥ
kaṭurvipāke śītaśca sarvaśreṣṭhaḥ sa cāyasaḥ
gomūtragandhayaḥ sarve sarvakarmasu yaugikāḥ
rasāyanaprayogeṣu paścimastu viśiṣyate
yathākramaṃ vātapitte śleṣmapitte kaphe triṣu
viśeṣeṇa praśasyante malā hemādidhātujāḥ
lauhakiṭṭāyate vahnau vidhūmaṃ dahyate'mbhasi
tṛṇātyagre kṛtaṃ śreṣṭhamadho galati tantuvat
malinaṃ yadbhavet tacca kṣālayetkevalāmbhasā
lauhapātreṣu vidhinā ūrdhvībhūtaṃ ca saṃharet
vātapittakaphaghnaistu niryūhais tat subhāvitam
vīryotkarṣaṃ paraṃ yāti sarvair ekaikaśo'pi vā
prakṣipyoddhṛtamāvānaṃ punastatprakṣipedrase
koṣṇe saptāhametena vidhinā tasya bhāvanāṃ
tulyaṃ girijena jale caturguṇe bhāvanauṣadhaṃ kvāthyam
tataḥ kvāthe ca pādāṃśe pūtoṣṇe prakṣipedgirijam
tat samarasatāṃ yātaṃ saṃśuṣkaṃ prakṣipedrase bhūyaḥ
pūrvoktena vidhānena lauhaiścūrṇīkṛtaiḥ saha
tatpītaṃ payasā dadyād dīrghamāyuḥ sukhānvitam
jarāvyādhipraśamanaṃ dehadārḍhyakaraṃ param
medhāsmṛtikaraṃ dhanyaṃ kṣīrāśī tatprayojayet
prayogaḥ saptasaptāhāstrayaścaikaśca saptakaḥ
nirdiṣṭas trividhas tasya paro madhyo'varastathā
mātrā palaṃ tvarddhapalaṃ syātkarṣaṃ tu kanīyasī
śilājatuprayogeṣu vidāhīni gurūṇi ca
varjayet sarvakālaṃ ca kulatthān parivarjayet
payāṃsi śuktāni rasāḥ sayūṣās toyaṃ samūtraṃ vividhāḥ kaṣāyāḥ
āloḍanārthaṃ girijasya śastāste te prayojyāḥ prasamīkṣya kāryam
samyaṅmāritamabhrakaṃ kaṭuphalaṃ kuṣṭhāśvagandhāmṛtā methī mocaraso vidārimuśalī gokṣūrakaṃ cekṣuram
rambhākandaśatāvarī hyajamodā māṣāstilā dhānyakaṃ yaṣṭī nāgabalā balā madhurikā jātīphalaṃ saindhavam
bhārṅgīkarkaṭaśṛṅgikā trikaṭukaṃ jīradvayaṃ citrakaṃ cāturjātapunarnave gajakaṇā drākṣā śaṭhī vāsakam
śālmalyaṅghriphalatrikaṃ kapibhavaṃ bījaṃ samaṃ cūrṇayet cūrṇāṃśā vijayā sitā dviguṇitā madhvājyamiśraṃ tu tat
karṣārddhā guḍikātha karṣamathavā sevyā satāṃ sarvadā peyā kṣīrasitānuvīryakaraṇe stambhe'pyayaṃ kāminām
vāmāvaśyakaraḥ sukhātisukhadaḥ prauḍhāṅganādrāvakaḥ kṣīṇe puṣṭikaraḥ kṣayakṣayakaro nānāmayadhvaṃsakaḥ
kāsaśvāsamahātisāraśamano mandāgnisandīpanaḥ durnāmagrahaṇīpramehanivahaśleṣmāsrapittapraṇut
nityānandakaro viśeṣakavitāvācāṃ vilāsodbhavaṃ dhatte sarvaguṇaṃ mahāsthiravayo dhyānāvadhāne 'pyalam
abhyāsena nihanti mṛtyupalitaṃ kāmeśvaro vatsarāt sarveṣāṃ hitakāriṇā nigaditaḥ śrīnityanāthena saḥ
vṛddhānām api kāmavardhanakaraḥ prauḍhāṅganāsaṅgame siddho'yaṃ mama dṛṣṭipratyayakaro bhūpaiḥ sadā sevyatām
vṛṣyagaṇacūrṇatulyaṃ tat puṭapakvaṃ ghanaṃ sitā dviguṇam
vṛṣyātparamativṛṣyaṃ rasāyanaṃ cūrṇaratnamidam
śuddhaṃ kṛṣṇābhracūrṇaṃ dvipalaparimitaṃ śāṇamānaṃ yadanyat
karpūraṃ jātikoṣaṃ sajalamibhakaṇā tejapatraṃ lavaṅgam
māṃsī tālīśacoce gajakusumagadaṃ dhātakī ceti tulyaṃ
pathyā dhātrī vibhītaṃ trikaṭuratha pṛthak tvarddhaśāṇaṃ dviśāṇam
elājātīphalākhyaṃ kṣititalavidhinā śuddhagandhāśmakolaṃ kolārddhaṃ pāradasya pratipadavihitaṃ piṣṭamekatra miśram
pānīyenaiva kāryāḥ pariṇatacaṇakasvinnatulyāśca vaṭyaḥ prātaḥ khādyāś catasras tadanu ca hi kiyacchṛṅgaveraṃ saparṇam
pānīyaṃ pītamante dhruvamapaharati kṣiprametān vikārān koṣṭhe duṣṭāgnijātān jvaramudararujo rājayakṣmaṃ kṣayaṃ ca
kāsaṃ śvāsaṃ saśothaṃ nayanaparibhavaṃ mehamedovikārān chardiṃ śūlāmlapittaṃ tṛṣamapi mahatīṃ gulmajālaṃ viśālam
pāṇḍutvaṃ raktapittaṃ garalabhavagadān pīnasaṃ plīharogaṃ hanyād āmānilotthān kaphapavanakṛtān pittarogānaśeṣān
balyo vṛṣyaśca yogastaruṇatarakaraḥ sarvaroge praśastaḥ pathyaṃ māṃsaiśca yūṣair ghṛtaparilulitair gavyadugdhaiśca bhūyaḥ
bhojyaṃ yojyaṃ yatheṣṭaṃ lalitalalanayā dīyamānaṃ mudā yacchṛṅgārābhreṇa kāmī yuvatijanaśatāṃ bhogayogādatuṣṭaḥ
varjyaṃ śākāmlamādau dinakatipayacit svecchayā bhojyamanyad dīrghāyuḥ kāmamūrtir gatavalipalito mānavo'sya prasādāt
viṣaṃ trikaṭukaṃ mustaṃ haridrā nimbapatrakam
viḍaṅgamaṣṭamaṃ cūrṇaṃ chāgamūtraiḥ samaṃ samam
caṇakābhā vaṭī kāryā syājjayā yogavāhikā
ādau gandhahataṃ śulvaṃ paścāttulyāhipāradam
trinetro haviṣā piṣṭaḥ śītavīryo'rddhagandhakaḥ
uṣṇaścettulyagandhena kuryāt saṃmardya parpaṭīm
dehasiddhikaro hyeṣa sarvaroganikṛntanaḥ
śuddhaṃ sūtaṃ dvidhā gandhaṃ khalve ghṛṣṭvā tu kajjalīm
tayoḥ samaṃ kāntalauhamabhāve tasya tīkṣṇakam
melitaṃ devadeveśi marditaṃ kanyakādravaiḥ
yāmadvayaṃ tataḥ paścāttadgolaṃ tāmrasampuṭe
ācchādyairaṇḍapatraistu dhānyarāśau nidhāpayet
tridinānte samuddhṛtya piṣṭaṃ vāritaraṃ bhavet
kumārī bhṛṅgakoraṇṭau kākamācī punarnavā
nīlī muṇḍī ca nirguṇḍī sahadevī śatāvarī
amlaparṇī gokṣurakaḥ kacchūmūlaṃ vaṭāṅkurāḥ
eteṣāṃ bhāvayeddrāvaiḥ saptavārān pṛthak pṛthak
tryūṣaṇatriphalāsomarājīnāṃ ca kaṣāyakaiḥ
śuṣke'smiṃstolitaṃ cūrṇaṃ samamekādaśābhidham
varāvyoṣāgniviśvailā jātīphalalavaṅgakam
saṃyojya madhunāloḍya vimardyedaṃ bhajetsadā
rātrau pibed gavāṃ kṣīraṃ kṛṣṇānāṃ ca viśeṣataḥ
saṃvatsarājjarāmṛtyurogajālaṃ nivārayet
vīryavṛddhikaraṃ śreṣṭhaṃ rāmāśatasukhapradam
tāvanna cyavate vīryaṃ yāvadamlaṃ na sevate
dīpanaṃ kāntidaṃ puṣṭituṣṭikṛtsevināṃ sadā
suguptaḥ kathitaḥ sūtaḥ siddhayogeśvarābhidhaḥ
triphalā lohajaṃ cūrṇaṃ raktacitrakajā jaṭā
cyutakṣudrāmrakaṃ bījaṃ pālāśaṃ kṣudradugdhikā
etadaṣṭakamādāya pṛthak pañcapalonmitam
miśrayitvā palāśasya sarvāṅgarasabhāvitam
mahākālajabījānāṃ bhāgatrayamathāharet
bhāgaṃ kṛṣṇatilasyaikaṃ miśrayitvā nipīḍayet
tena tailena taccūrṇaṃ piṇḍīkāryaṃ vimardanāt
snigdhe bhāṇḍe tadādhāya śarāveṇa nirodhayet
liptvā tadāśu dhānye ca palalaughe nidhāpayet
māsamātrātsamāhṛtya pūjayitvā śivaṃ śivam
tolaikaṃ bhakṣayetprātastolaikaṃ bhojanopari
evaṃ māsatrayābhyāsātpalitaṃ hantyasaṃśayam
varṣaikena jarāṃ hatvā mṛtyuṃ jayati mānavaḥ
kajjalīkṛtasugandhakaśambhos tulyabhāgakanakasya bījam
mardayetkanakatailayutaṃ syāt kāminīmadavidhūnana eṣaḥ
asya vallayugalaṃ sasitaṃ cet sevitaṃ harati mehagaṇaugham
vīryadārḍhyakaraṇaṃ kamanīyaṃ drāvaṇaṃ nidhuvane vanitānām
rasagandhakalauhābhraṃ samaṃ sūtāṅghri hema ca
sarvaṃ khalvatale kṣiptvā kanyāsvarasamarditam
triphalātulasībrāhmīrasaiścānu vimardayet
eraṇḍapatrairāveṣṭya dhānyarāśau dinatrayam
saṃsthāpya ca taduddhṛtya triphalāmadhusaṃyutam
etadrasāyanavaraṃ sarvarogeṣu yojayet
tadyathāgnibalaṃ khādedvalīpalitanāśanam
pauṣṭikaṃ balyamāyuṣyaṃ putraprasavakārakam
kṣayamekādaśavidhaṃ kāsaṃ pañcavidhaṃ tathā
kuṣṭhamaṣṭādaśavidhaṃ pāṇḍurogān pramehakān
śūlaṃ śvāsaṃ ca hikkāṃ ca mandāgniṃ cāmlapittakam
vraṇān sarvānāmavātaṃ visarpaṃ vidradhiṃ tathā
apasmāraṃ mahonmādaṃ sarvārśāṃsi tvagāmayān
krameṇa śīlitaṃ hanti vṛkṣamindrāśaniryathā
caturmukhena devena kṛṣṇātreyāya sūcitam
gandhaṃ lauhaṃ bhasma madhvājyayuktaṃ sevyaṃ varṣaṃ vāriṇā traiphalena
śukle keśe kālimā divyadṛṣṭiḥ puṣṭivīryaṃ jāyate dīrghamāyuḥ
aṣṭāṃśahemni haraje śikhimūṣikāyāṃ saṃjārya ṣaḍguṇabaliṃ kramaśo 'dhikaṃ ca
ūrdhvaṃ payo'gnim adhare vinidhāya dhīrāḥ siddhīḥ samagramatulāḥ svakare kurudhvam
lauhaṃ gandhaṃ ṭaṅkaṇaṃ bhrāmayitvā sārdhas tasmin sūtako'nyaśca gandhaḥ
kanyāmbhobhir marditaḥ kācakūpyāṃ kṣipto vahṇau siddhaye vahṇisiddhaḥ
