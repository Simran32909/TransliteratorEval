samāmnāyaḥ samāmnātaḥ sa vyākhyātavyaḥ
tam imam samāmnāyaṃ nighaṇṭava ityācakṣate
nighaṇṭavaḥ kasmān nigamā ime bhavanti
chandobhyaḥ samāhṛtya samāhṛtya samāmnātāḥ
te nigantava eva santo nigamanān nighaṇṭava ucyanta ityaupamanyavaḥ
api vā hananād eva syuḥ samāhatā bhavanti
yad vā samāhṛtā bhavanti
tad yāni catvāri padajātāni nāmākhyāte copasarganipātāśca tāni imāni bhavanti
tatraitan nāmākhyātayor lakṣaṇaṃ pradiśanti
bhāvapradhānam ākhyātaṃ sattvapradhānāni nāmāni
tadyatrobhe bhāvapradhāne bhavataḥ
pūrvāparībhūtaṃ bhāvam ākhyātenācaṣṭe vrajati pacatīti
upakramaprabhṛtyapavargaparyantaṃ mūrtaṃ sattvabhūtaṃ sattvanāmabhir vrajyāpaktir iti
ada iti sattvānām upadeśo gaur aśvaḥ puruṣo hastīti
bhavatīti bhāvasyāste śete vrajati tiṣṭhatīti
indriyanityaṃ vacanam audumbarāyaṇaḥ
tatra catuṣṭvaṃ nopapadyate
ayugapad utpannānāṃ vā śabdānām itaretaropadeśaḥ śāstrakṛto yogaśca
vyāptimattvāttu śabdasyāṇīyastvācca śabdena sañjñākaraṇaṃ vyavahārārthaṃ loke
teṣāṃ manuṣyavad devatābhidhānam
puruṣavidyānityatvāt karmasampattir mantro vede
ṣaḍbhāvavikārā bhavantīti vārṣyāyaṇiḥ
jāyate asti vipariṇamate vardhate apakṣīyate vinaśyatīti
jāyata iti pūrvabhāvasyādim ācaṣṭe nāparabhāvam ācaṣṭe na pratiṣedhati
astītyutpannasya sattvasyāvadhāraṇam
vipariṇamata ity apracyavamānasya tattvād vikāram
vardhata iti svāṅgābhyuccayaṃ sāṃyaugikānāṃ vārthānām
vardhate vijayena iti vā vardhate śarīreṇa iti vā
apakṣīyata ityetenaiva vyākhyātaḥ pratilomam
vinaśyatītyaparabhāvasyādim ācaṣṭe na pūrvabhāvam ācaṣṭe na pratiṣedhati
ato 'nye bhāvavikāra eteṣām eva vikārā bhavantīti ha smāha te yathāvacanam abhyūhitavyāḥ
na nirbaddhopasargārthān nirāhuriti śākaṭāyanaḥ
nāmākhyātayostu karmopasaṃyogadyotakā bhavanti
uccāvacāḥ padārthā bhavantīti gārgyaḥ
tad ya eṣu padārthaḥ prāhurime taṃ nāmākhyātayor arthavikaraṇam
ā ityarvāgarthe pra parā ityetasya prātilomyam
abhīty ābhimukhyaṃ pratītyetasya prātilomyam
ati su ityabhipūjitārthe nirdur ityetayoḥ prātilomyam
ni ava iti vinigrahārthīyau ud ityetayoḥ prātilomyam
sam ityekībhāvaṃ vi apa ityetasya prātilomyam
anviti sādṛśyāparabhāvam
apīti saṃsargam
upa ityupajanam
parīti sarvatobhāvam
adhītyupari bhāvam aiśvaryaṃ vā
evam uccāvacān arthān prāhusta upekṣitavyāḥ
atha nipātā uccāvaceṣvartheṣu nipatanti
apyupamārthe api karmopasaṃgrahārthe api padapūraṇāḥ
teṣām ete catvāra upamārthe bhavanti
iva iti bhāṣāyāṃ ca anvadhyāyaṃ ca
agnir iva indra iva iti
na iti pratiṣedhārthīyo bhāṣāyām ubhayam anvadhyāyam
na indraṃ devam amaṃsata iti pratiṣedhārthīyaḥ
purastād upācāras tasya yat pratiṣedhati
durmadāso na surāyāṃ ityupamārthīyaḥ
upariṣṭād upācārastasya yenopamimīte
cid ityeṣo 'nekakarmā ācāryaś cid idaṃ brūyād iti pūjāyām
ācāryaḥ kasmād ācāryācāraṃ grāhayatyācinotyarthān ācinoti buddhim iti vā
dadhicid ityupamārthe
kulmāṣāṃścid āhara ityavakutsite
kulmāṣāḥ kuleṣu sīdanti
nu ityeṣo 'nekakarmā idaṃ nu kariṣyatīti hetvapadeśaḥ
kathaṃ nu kariṣyatītyanupṛṣṭe nanvetad akārṣīd iti cāthāpyupamārthe bhavati
vṛkṣasya nu te puruhūta vayāḥ
vṛkṣasya iva te puruhūta śākhāḥ
vayāḥ śākhā veter vātāyanā bhavanti
śākhāḥ khaśayāḥ śaknoter vā
atha yasyāgamād arthapṛthaktvam aha vijñāyate na tvauddeśikam iva vigraheṇa pṛthaktvāt sa karmopasaṃgrahaḥ
ceti samuccayārtha ubhābhyāṃ samprayujyate
ahaṃ ca tvaṃ ca vṛtrahan ityetasminn evārthe
devebhyaśca pitṛbhya ā iti ākāraḥ
vā iti vicāraṇārthe
hantāhaṃ pṛthivīm imāṃ nidadhānīha vā iha vā iti
athāpi samuccayārthe bhavati
vāyur vā tvā manur vā tvā iti
aha iti ca ha iti ca vinigrahārthīyau pūrvena samprayujyete
ayam ahedaṃ karotvayam idam idaṃ ha kariṣyatīdaṃ na kariṣyatīti
athāpyukāraitasminn evārtha uttareṇa
mṛṣā ime vadanti satyam u te vadantīti
athāpi padapūraṇaḥ
idam u tad u
hītyeṣo 'nekakarmā
idaṃ hi kariṣyatīti hetvapadeśe
kathaṃ hi kariṣyatītyanupṛṣṭe
kathaṃ hi vyākariṣyatītyasūyāyām
kila iti vidyāprakarṣe evaṃ kila iti
athāpi na nanu ityetābhyāṃ samprayujyate anupṛṣṭe
na kilaivaṃ nanu kilaivam
mā iti pratiṣedhe mā kārṣīr mā hārṣīriti ca
khalviti ca khalu kṛtvā khalu kṛtam
athāpi padapūraṇa evaṃ khalu tad babhūveti
śaśvad iti vicikitsārthīyo bhāṣāyām
śaśvad evam ityanupṛṣṭe
evaṃ śaśvad ityasvayaṃ pṛṣṭe
nūnam iti vicikitsārthīyo bhāṣāyām
ubhayam anvadhyāyaṃ vicikitsārthīyaśca padapūraṇaśca
agastya indrāya havir nirūpya marudbhyaḥ saṃpraditsāṃcakāra
sa indra etya paridevayāṃcakre
na nūnam asti no śvaḥ kastadveda yadadbhutam
anyasya cittam abhi saṃcareṇyam utādhītaṃ vi naśyati
na nūnam astyadyatanaṃ no eva śvastanam
adyāsmin dyavi
dyur ityahno nāmadheyaṃ dyotata iti sataḥ
śva upāśaṃsanīyaḥ kālaḥ hyo hīnaḥ kālaḥ
kastadveda yadadbhutam kastadveda yad abhūtam
idam apītaradadbhutam abhūtam iva
anyasya cittam abhi saṃcareṇyam abhisaṃcāri anyo nāneyaḥ
cittaṃ cetateḥ
utādhītaṃ vinaśyati ity apy adhyātaṃ vinaśyaty adhyātam abhipretam
athāpi padapūraṇaḥ
nūnaṃ sā te prati varaṃ jaritre duhīyad indra dakṣiṇāmaghonī
śikṣā stotṛbhyo māti dhagbhago no bṛhad vadema vidathe suvīrāḥ
sā te prati dugdhāṃ varaṃ janitre
varo varayitavyo bhavati
jaritā garitā
