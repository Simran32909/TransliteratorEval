uśan ha vai vājaśravasaḥ sarvavedasaṃ dadau
tasya ha naciketā nāma putra āsa
taṃ ha kumāraṃ santaṃ dakṣiṇāsu nīyamānāsu śraddhāviveśa
so 'manyata
pītodakā jagdhatṛṇā dugdhadohā nirindriyāḥ
anandā nāma te lokās tān sa gacchati tā dadat
sa hovāca pitaraṃ tata kasmai māṃ dāsyasīti
dvitīyaṃ tṛtīyam
taṃ hovāca mṛtyave tvā dadāmīti
bahūnām emi prathamo bahūnām emi madhyamaḥ
kiṃ svid yamasya kartavyaṃ yan mayādya kariṣyati
anupaśya yathā pūrve pratipaśya tathāpare
sasyam iva martyaḥ pacyate sasyam ivājāyate punaḥ
vaiśvānaraḥ praviśati atithir brāhmaṇo gṛhān
tasyaitāṃ śāntiṃ kurvanti hara vaivasvatodakam
āśāpratīkṣe saṃgataṃ sūnṛtāṃ ca iṣṭāpūrte putrapaśūṃś ca sarvān
etad vṛṅkte puruṣasyālpamedhaso yasyānaśnan vasati brāhmaṇo gṛhe
tisro rātrīr yad avatsīr gṛhe me anaśnan brahmann atithir namasyaḥ
namas te 'stu brahman svasti me 'stu tasmāt prati trīn varān vṛṇīṣva
śāntasaṅkalpaḥ sumanā yathā syād vītamanyur gautamo mābhi mṛtyo
tvatprasṛṣṭaṃ mābhivadet pratīta etat trayāṇāṃ prathamaṃ varaṃ vṛṇe
yathā purastād bhavitā pratīta auddālakir āruṇir matprasṛṣṭaḥ
sukhaṃ rātrīḥ śayitā vītamanyus tvāṃ dadṛśivān mṛtyumukhāt pramuktam
svarge loke na bhayaṃ kiṃcanāsti na tatra tvaṃ na jarayā bibheti
ubhe tīrtvā aśanāyāpipāse śokātigo modate svargaloke
sa tvam agniṃ svargyam adhyeṣi mṛtyo prabrūhi taṃ śraddadhānāya mahyam
svargalokā amṛtatvaṃ bhajanta etad dvitīyena vṛṇe vareṇa
pra te bravīmi tad u me nibodha svargyam agniṃ naciketaḥ prajānan
anantalokāptim atho pratiṣṭhāṃ viddhi tvam etaṃ nihitaṃ guhāyām
lokādim agniṃ tam uvāca tasmai yā iṣṭakā yāvatīr vā yathā vā
sa cāpi tat pratyavadad yathoktam athāsya mṛtyuḥ punar āha tuṣṭaḥ
tam abravīt prīyamāṇo mahātmā varaṃ tavehādya dadāmi bhūyaḥ
tavaiva nāmnā bhavitāyam agniḥ sṛṅkāṃ cemām anekarūpāṃ gṛhāṇa
triṇāciketas tribhir etya sandhiṃ trikarmakṛt tarati janmamṛtyū
brahmajajñaṃ devam īḍyaṃ viditvā nicāyyemāṃ śāntim atyantam eti
triṇāciketas trayam etad viditvā ya evaṃ vidvāṃś cinute nāciketam
sa mṛtyupāśān purataḥ praṇodya śokātigo modate svargaloke
eṣa te 'gnir naciketaḥ svargyo yam avṛṇīthā dvitīyena vareṇa
etam agniṃ tavaiva pravakṣyanti janāsas tṛtīyaṃ varaṃ naciketo vṛṇīṣva
yeyaṃ prete vicikitsā manuṣye astīty eke nāyam astīti caike
etad vidyām anuśiṣṭas tvayāhaṃ varāṇām eṣa varas tṛtīyaḥ
devair atrāpi vicikitsitaṃ purā na hi sujñeyam aṇur eṣa dharmaḥ
anyaṃ varaṃ naciketo vṛṇīṣva mā moparotsīr ati mā sṛjainam
devair atrāpi vicikitsitaṃ kila tvaṃ ca mṛtyo yan na sujñeyam āttha
vaktā cāsya tvādṛg anyo na labhyo nānyo varas tulya etasya kaścit
śatāyuṣaḥ putrapautrān vṛṇīṣva bahūn paśūn hastihiraṇyam aśvān
bhūmer mahad āyatanaṃ vṛṇīṣva svayaṃ ca jīva śarado yāvad icchasi
etat tulyaṃ yadi manyase varaṃ vṛṇīṣva vittaṃ cirajīvikāṃ ca
mahābhūmau naciketas tvam edhi kāmānāṃ tvā kāmabhājaṃ karomi
ye ye kāmā durlabhā martyaloke sarvān kāmāṃś chandataḥ prārthayasva
imā rāmāḥ sarathāḥ satūryā na hīdṛśā lambhanīyā manuṣyaiḥ
ābhir matprattābhiḥ paricārayasva naciketo maraṇaṃ mānuprākṣīḥ
śvobhāvā martyasya yad antakaitat sarvendriyāṇāṃ jarayanti tejaḥ
api sarvaṃ jīvitam alpam eva tavaiva vāhās tava nṛtyagīte
na vittena tarpaṇīyo manuṣyo lapsyāmahe vittam adrākṣma cet tvā
jīviṣyāmo yāvad īśiṣyasi tvaṃ varas tu me varaṇīyaḥ sa eva
ajīryatām amṛtānām upetya jīryan martyaḥ kvadhaḥsthaḥ prajānan
abhidhyāyan varṇaratipramodān atidīrghe jīvite ko rameta
yasminn idaṃ vicikitsanti mṛtyo yat sāmparāye mahati brūhi nas tat
yo 'yaṃ varo gūḍham anupraviṣṭo nānyaṃ tasmān naciketā vṛṇīte
anyacchreyo 'nyad utaiva preyas te ubhe nānārthe puruṣaṃ sinītaḥ
tayoḥ śreya ādadānasya sādhu bhavati hīyate 'rthād ya u preyo vṛṇīte
śreyaś ca preyaś ca manuṣyam etas tau samparītya vivinakti dhīraḥ
śreyo hi dhīro 'bhi preyaso vṛṇīte preyo mando yogakṣemād vṛṇīte
sa tvaṃ priyān priyarūpāṃś ca kāmān abhidhyāyan naciketo 'tyasrākṣīḥ
naitāṃ sṛṅkāṃ vittamayīm avāpto yasyāṃ majjanti bahavo manuṣyāḥ
dūram ete viparīte viṣūcī avidyā yā ca vidyeti jñātā
vidyābhīpsinaṃ naciketasaṃ manye na tvā kāmā bahavo 'lolupanta
avidyāyām antare vartamānāḥ svayaṃ dhīrāḥ paṇḍitaṃ manyamānāḥ
dandramyamāṇāḥ pariyanti mūḍhā andhenaiva nīyamānā yathāndhāḥ
na sāmparāyaḥ pratibhāti bālaṃ pramādyantaṃ vittamohena mūḍham
ayaṃ loko nāsti para iti mānī punaḥ punar vaśam āpadyate me
śravaṇāyāpi bahubhir yo na labhyaḥ śṛṇvanto 'pi bahavo yaṃ na vidyuḥ
āścaryo vaktā kuśalo 'sya labdhā āścaryo jñātā kuśalānuśiṣṭaḥ
na nareṇāvareṇa prokta eṣa suvijñeyo bahudhā cintyamānaḥ
ananyaprokte gatir atra nāsty aṇīyān hy atarkyam aṇupramāṇāt
naiṣā tarkeṇa matir āpaneyā proktānyenaiva sujñānāya preṣṭha
yāṃ tvam āpaḥ satyadhṛtir batāsi tvādṛṅ no bhūyān naciketaḥ preṣṭā
jānāmy ahaṃ śevadhir ity anityaṃ na hy adhruvaiḥ prāpyate hi dhruvaṃ tat
tato mayā nāciketaś cito 'gnir anityair dravyaiḥ prāptavān asmi nityam
kāmasya āptiṃ jagataḥ pratiṣṭhāṃ krator anantyam abhayasya pāram
stomamahad urugāyaṃ pratiṣṭhāṃ dṛṣṭvā dhṛtyā dhīro naciketo 'tyasrākṣīḥ
taṃ durdarśaṃ gūḍham anupraviṣṭaṃ guhāhitaṃ gahvareṣṭhaṃ purāṇam
adhyātmayogādhigamena devaṃ matvā dhīro harṣaśokau jahāti
etacchrutvā samparigṛhya martyaḥ pravṛhya dharmyam aṇum etam āpya
sa modate modanīyaṃ hi labdhvā vivṛtaṃ sadma naciketasaṃ manye
anyatra dharmād anyatrādharmād anyatrāsmāt kṛtākṛtāt
anyatra bhūtāc ca bhavyāc ca yat tat paśyasi tad vada
sarve vedā yat padam āmananti tapāṃsi sarvāṇi ca yad vadanti
yad icchanto brahmacaryaṃ caranti tat te padaṃ saṃgraheṇa bravīmi
om ity etat
etaddhy evākṣaraṃ brahma etaddhyevākṣaraṃ param
etaddhyevākṣaraṃ jñātvā yo yad icchati tasya tat
etad ālambanaṃ śreṣṭham etad ālambanaṃ param
etad ālambanaṃ jñātvā brahmaloke mahīyate
na jāyate mriyate vā vipaścin nāyaṃ kutaścin na babhūva kaścit
ajo nityaḥ śāśvato 'yaṃ purāṇo na hanyate hanyamāne śarīre
hantā cen manyate hantuṃ hataś cen manyate hatam
ubhau tau na vijānīto nāyaṃ hanti na hanyate
aṇor aṇīyān mahato mahīyān ātmāsya jantor nihito guhāyām
tam akratuḥ paśyati vītaśoko dhātuprasādān mahimānam ātmanaḥ
āsīno dūraṃ vrajati śayāno yāti sarvataḥ
kas taṃ madāmadaṃ devaṃ mad anyo jñātum arhati
aśarīraṃ śarīreṣu anavastheṣv avasthitam
mahāntaṃ vibhum ātmānaṃ matvā dhīro na śocati
nāyam ātmā pravacanena labhyo na medhayā na bahunā śrutena
yam evaiṣa vṛṇute tena labhyas tasyaiṣa ātmā vivṛṇute tanūṃ svām
nāvirato duścaritān nāśānto nāsamāhitaḥ
nāśāntamānaso vāpi prajñānenainam āpnuyāt
yasya brahma ca kṣatraṃ ca ubhe bhavata odanaḥ
mṛtyur yasyopasecanaṃ ka itthā veda yatra saḥ
ṛtaṃ pibantau sukṛtasya loke guhāṃ praviṣṭau parame parārdhe
chāyātapau brahmavido vadanti pañcāgnayo ye ca triṇāciketāḥ
yaḥ setur ījānānām akṣaraṃ brahma yat param
abhayaṃ titīrṣatāṃ pāraṃ nāciketaṃ śakemahi
ātmānaṃ rathinaṃ viddhi śarīraṃ ratham eva tu
buddhiṃ tu sārathiṃ viddhi manaḥ pragraham eva ca
indriyāṇi hayān āhur viṣayāṃsteṣu gocarān
ātmendriyamanoyuktaṃ bhoktety āhur manīṣiṇaḥ
yas tv avijñānavān bhavaty ayuktena manasā sadā
tasyendriyāṇy avaśyāni duṣṭāśvā iva sāratheḥ
yas tu vijñānavān bhavati yuktena manasā sadā
tasyendriyāṇi vaśyāni sadaśvā iva sāratheḥ
yas tv avijñānavān bhavaty amanaskaḥ sadāśuciḥ
na sa tat padam āpnoti saṃsāraṃ cādhigacchati
yas tu vijñānavān bhavati samanaskaḥ sadā śuciḥ
sa tu tat padam āpnoti yasmād bhūyo na jāyate
vijñānasārathir yas tu manaḥpragrahavān naraḥ
so 'dhvanaḥ pāram āpnoti tad viṣṇoḥ paramaṃ padam
indriyebhyaḥ parā hy arthā arthebhyaś ca paraṃ manaḥ
manasas tu parā buddhir buddher ātmā mahān paraḥ
mahataḥ param avyaktam avyaktāt puruṣaḥ paraḥ
puruṣān na paraṃ kiṃcit sā kāṣṭhā sā parā gatiḥ
eṣa sarveṣu bhūteṣu gūḍho 'tmā na prakāśate
dṛśyate tv agryayā buddhyā sūkṣmayā sūkṣmadarśibhiḥ
yacched vāṅmanasī prājñas tad yacchej jñāna ātmani
jñānam ātmani mahati niyacchet tad yacchecchānta ātmani
uttiṣṭhata jāgrata prāpya varān nibodhata
kṣurasya dhārā niśitā duratyayā durgaṃ pathas tat kavayo vadanti
aśabdam asparśam arūpam avyayaṃ tathārasaṃ nityam agandhavacca yat
anādy anantaṃ mahataḥ paraṃ dhruvaṃ nicāyya tan mṛtyumukhāt pramucyate
nāciketam upākhyānaṃ mṛtyuproktaṃ sanātanam
uktvā śrutvā ca medhāvī brahmaloke mahīyate
ya imaṃ paramaṃ guhyaṃ śrāvayed brahmasaṃsadi
prayataḥ śrāddhakāle vā tad ānantyāya kalpate
tad ānantyāya kalpata iti
parāñci khāni vyatṛṇat svayaṃbhūs tasmāt parāṅ paśyati nāntarātman
kaścid dhīraḥ pratyag ātmānam aikṣad āvṛttacakṣur amṛtatvam icchan
parācaḥ kāmān anuyanti bālās te mṛtyor yanti vitatasya pāśam
atha dhīrā amṛtatvaṃ viditvā dhruvam adhruveṣv iha na prārthayante
yena rūpaṃ rasaṃ gandhaṃ śabdān sparśāṃśca maithunān
etenaiva vijānāti kim atra pariśiṣyate
etad vai tat
svapnāntaṃ jāgaritāntaṃ cobhau yenānupaśyati
mahāntaṃ vibhum ātmānaṃ matvā dhīro na śocati
ya imaṃ madhvadaṃ veda ātmānaṃ jīvam antikāt
īśānaṃ bhūtabhavyasya na tato vijugupsate
etad vai tat
yaḥ pūrvaṃ tapaso jātam adbhyaḥ pūrvam ajāyata
guhāṃ praviśya tiṣṭhantaṃ yo bhūtebhir vyapaśyata
etad vai tat
yā prāṇena sambhavati aditir devatāmayī
guhāṃ praviśya tiṣṭhantīṃ yā bhūtebhir vyajāyata
etad vai tat
araṇyor nihito jātavedā garbha iva subhṛto garbhiṇībhiḥ
dive diva īḍyo jāgṛvadbhir haviṣmadbhir manuṣyebhir agniḥ
etad vai tat
yataś codeti sūryo astaṃ yatra ca gacchati
taṃ devāḥ sarve arpitās tad u nātyeti kaścana
etad vai tat
yad eveha tad amutra yad amutra tad anv iha
mṛtyoḥ sa mṛtyum āpnoti ya iha nāneva paśyati
manasaivedam āptavyaṃ neha nānāsti kiṃcana
mṛtyoḥ sa mṛtyuṃ gacchati ya iha nāneva paśyati
aṅguṣṭhamātraḥ puruṣo madhya ātmani tiṣṭhati
īśāno bhūtabhavyasya na tato vijugupsate
etad vai tat
aṅguṣṭhamātraḥ puruṣo jyotir iva adhūmakaḥ
īśāno bhūtabhavyasya sa evādya sa u śvaḥ
etad vai tat
yathodakaṃ durge vṛṣṭaṃ parvateṣu vidhāvati
evaṃ dharmān pṛthak paśyaṃs tān evānu vidhāvati
yathodakaṃ śuddhe śuddham āsiktaṃ tādṛg eva bhavati
evaṃ muner vijānata ātmā bhavati gautama
puram ekādaśadvāram ajasyāvakracetasaḥ
anuṣṭhāya na śocati vimuktaś ca vimucyate
etad vai tat
haṃsaḥ śuciṣad vasur antarikṣasad dhotā vediṣad atithir duroṇasat
nṛṣad varasad ṛtasad vyomasad abjā gojā ṛtajā adrijā ṛtaṃ bṛhat
ūrdhvaṃ prāṇam unnayati apānaṃ pratyag asyati
madhye vāmanam āsīnaṃ viśve devā upāsate
asya visraṃsamānasya śarīrasthasya dehinaḥ
dehād vimucyamānasya kim atra pariśiṣyate
etad vai tat
na prāṇena nāpānena martyo jīvati kaścana
itareṇa tu jīvanti yasminn etāv upāśritau
hanta ta idaṃ pravakṣyāmi guhyaṃ brahma sanātanam
yathā ca maraṇaṃ prāpya ātmā bhavati gautama
yonim anye prapadyante śarīratvāya dehinaḥ
sthāṇum anye 'nusaṃyanti yathākarma yathāśrutam
ya eṣa supteṣu jāgarti kāmaṃ kāmaṃ puruṣo nirmimāṇaḥ
tad eva śukraṃ tad brahma tad evāmṛtam ucyate
tasmiṃl lokāḥ śritāḥ sarve tad u nātyeti kaścana
etad vai tat
agnir yathaiko bhuvanaṃ praviṣṭo rūpaṃ rūpaṃ pratirūpo babhūva
ekas tathā sarvabhūtāntarātmā rūpaṃ rūpaṃ pratirūpo bahiś ca
vāyur yathaiko bhuvanaṃ praviṣṭo rūpaṃ rūpaṃ pratirūpo babhūva
ekas tathā sarvabhūtāntarātmā rūpaṃ rūpaṃ pratirūpo bahiś ca
sūryo yathā sarvalokasya cakṣur na lipyate cākṣuṣair bāhyadoṣaiḥ
ekas tathā sarvabhūtāntarātmā na lipyate lokaduḥkhena bāhyaḥ
eko vaśī sarvabhūtāntarātmā ekaṃ rūpaṃ bahudhā yaḥ karoti
tam ātmasthaṃ ye 'nupaśyanti dhīrās teṣāṃ sukhaṃ śāśvataṃ netareṣām
nityo 'nityānāṃ cetanaś cetanānām eko bahūnāṃ yo vidadhāti kāmān
tam ātmasthaṃ ye 'nupaśyanti dhīrās teṣāṃ śāntiḥ śāśvatī netareṣām
tad etad iti manyante 'nirdeśyaṃ paramaṃ sukham
kathaṃ nu tad vijānīyāṃ kim u bhāti vibhāti vā
na tatra sūryo bhāti na candratārakaṃ nemā vidyuto bhānti kuto 'yam agniḥ
tam eva bhāntam anu bhāti sarvaṃ tasya bhāsā sarvam idaṃ vibhāti
ūrdhvamūlo avākśākha eṣo 'śvatthaḥ sanātanaḥ
tad eva śukraṃ tad brahma tad evāmṛtam ucyate
tasmiṃllokāḥ śritāḥ sarve tad u nātyeti kaścana
etad vai tat
yad idaṃ kiṃca jagat sarvaṃ prāṇa ejati niḥsṛtam
mahad bhayaṃ vajram udyataṃ ya etad vidur amṛtās te bhavanti
bhayād asyāgnis tapati bhayāt tapati sūryaḥ
bhayād indraś ca vāyuś ca mṛtyur dhāvati pañcamaḥ
iha ced aśakad boddhuṃ prākśarīrasya visrasaḥ
tataḥ sargeṣu lokeṣu śarīratvāya kalpate
yathādarśe tathātmani yathā svapne tathā pitṛloke
yathāpsu parīva dadṛśe tathā gandharvaloke chāyātapayor iva brahmaloke
indriyāṇāṃ pṛthagbhāvam udayāstamayau ca yat
pṛthag utpadyamānānāṃ matvā dhīro na śocati
indriyebhyaḥ paraṃ mano manasaḥ sattvam uttamam
sattvād adhi mahānātmā mahato 'vyaktam uttamam
avyaktāt tu paraḥ puruṣo vyāpako 'liṅga eva ca
yaṃ jñātvā mucyate jantur amṛtatvaṃ ca gacchati
na saṃdṛśe tiṣṭhati rūpam asya na cakṣuṣā paśyati kaścanainam
hṛdā manīṣā manasābhikﾱpto ya etad vidur amṛtās te bhavanti
yadā pañcāvatiṣṭhante jñānāni manasā saha
buddhiś ca na viceṣṭati tām āhuḥ paramāṃ gatim
tāṃ yogam iti manyante sthirām indriyadhāraṇām
apramattas tadā bhavati yogo hi prabhavāpyayau
naiva vācā na manasā prāptuṃ śakyo na cakṣuṣā
astīti bruvato 'nyatra kathaṃ tad upalabhyate
astīty evopalabdhavyas tattvabhāvena cobhayoḥ
astīty evopalabdhasya tattvabhāvaḥ prasīdati
yadā sarve pramucyante kāmā ye 'sya hṛdi śritāḥ
atha martyo 'mṛto bhavaty atra brahma samaśnute
yadā sarve prabhidyante hṛdayasyeha granthayaḥ
atha martyo 'mṛto bhavaty etāvaddhyanuśāsanam
śataṃ caikā ca hṛdayasya nāḍyas tāsāṃ mūrdhānam abhiniḥsṛtaikā
tayordhvam āyann amṛtatvam eti viṣvaṅṅ anyā utkramaṇe bhavati
aṅguṣṭhamātraḥ puruṣo 'ntarātmā sadā janānāṃ hṛdaye saṃniviṣṭaḥ
taṃ svāccharīrāt pravṛhen muñjād iveṣīkāṃ dhairyeṇa
taṃ vidyācchukram amṛtaṃ taṃ vidyācchukram amṛtam iti
mṛtyuproktāṃ naciketo 'tha labdhvā vidyām etāṃ yogavidhiṃ ca kṛtsnam
brahmaprāpto virajo 'bhūd vimṛtyur anyo 'py evaṃ yo vid adhyātmam eva
