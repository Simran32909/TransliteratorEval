yadgaṇḍamaṇḍalagalanmadhuvāri binduḥ pānālasāti nibhṛtāṃ lalitālimālā
yadguñjitena vinihanti navendranīla śaṅkāṃ sa vo gaṇapatiḥ śivamātanotu
indīvarī bhavati yacca caraṇāravindadvandve purandarapuraḥsaradevatānām
vandārutā kalayatāṃ sukirīṭakoṭiḥ śrī śāradā bhavatu sā bhavapāradāya
he bhasmāṅgaviraktirūpaguṇadaṃ taṃ preraṇādaṃ śivaṃ gaṅgābhūṣitaśekharaṃ smaraharaṃ śaktisvarūpaṃ prabho
tvāmīśaṃ karuṇārṇavaṃ śaraṇadaṃ vidyānidhiṃ nirguṇaṃ sūtendraṃ girijāpatiṃ śaśidharaṃ māṅgalyadevaṃ namaḥ
śrīvaidyanāthatanayaḥ sunayaḥ suśīlaḥ śrīśālinātha iti viśrutanāmadheyaḥ
tenāvalokya vidhivad vividhaprabandhān ārambhate sukṛtinā rasamañjarīyam
sanmadhuvrataṃ vṛndānāṃ satataṃ cittahāriṇī
anekarasapūrṇeyaṃ kriyate rasamañjarī
harati sakalarogānmūrchito yo narāṇāṃ vitarati kila baddhaḥ khecaratvaṃ javena
sakalasuramunīndrair vanditaṃ śambhubījaṃ sa jayati bhavasindhuḥ pāradaḥ pārado'yam
śuṣkendhanamahārāśiṃ yadvaddahati pāvakaḥ
tadvaddahati sūto'yaṃ rogān doṣatrayodbhavān
tejo mṛgāṅkamaule soḍhuṃ yannaiva tejasāṃ puñjaiḥ
ajarāmaratāṃ vitarati kalpataruṃ ca raseśvaraṃ vande
yo na vetti kṛpārāśiṃ rasahariharātmakam
vṛthā cikitsāṃ kurute sa vaidyo hāsyatāṃ vrajet
gurusevāṃ vinā karma yaḥ kuryānmūḍhacetasaḥ
sa yāti niṣphalatvaṃ hi svapnalabdhadhanaṃ yathā
vidyāṃ gṛhītumicchanti cauryacchadmabalādinā
na teṣāṃ sidhyate kiṃcinmaṇimantrauṣadhādikam
mantrasiddho mahāvīro niścalaḥ śivavatsalaḥ
devībhaktaḥ sadā dhīro devatāyāgatatparaḥ
sarvaśāstrārthatattvajñaḥ kuśalo rasakarmaṇi
etallakṣaṇasaṃyukto rasavidyāgururbhavet
śiṣyo nijagurorbhaktaḥ satyavaktā dṛḍhavrataḥ
nirālasyaḥ svadharmajño devyārādhanatatparaḥ
śivabījaṃ sūtarājaḥ pāradaśca rasendrakaḥ
etāni rasanāmāni tathānyāni śive yathā
antaḥsunīlo bahirujjvalo vā madhyāhṇasūryapratimaprakāśaḥ
śasto'tha dhūmraḥ paripāṇḍuraśca citro na yojyo rasakarmasiddhaye
doṣamukto yadā sūtastadā mṛtyurujāpahaḥ
sākṣādamṛtam evaiṣa doṣayukto raso viṣam
nāgo vaṅgo'gnicāpalyam asahyatvaṃ viṣaṃ giriḥ
malā hyete ca vijñeyā doṣāḥ pāradasaṃsthitāḥ
jāḍyaṃ kuṣṭhaṃ mahādāhaṃ vīryanāśaṃ ca mūrcchanām
mṛtyuṃ sphoṭaṃ rogapuñjaṃ kurvantyete kramānnṛṇām
athātaḥ sampravakṣyāmi pāradasya ca śodhanam
raso grāhyaḥ sunakṣatre palānāṃ śatamātrakam
pañcāśat pañcaviṃśadvā daśa pañcaikameva vā
palād ūnaṃ na kartavyaṃ rasasaṃskāramuttamam
palatrayaṃ citrakasarṣapāṇāṃ kumārīkanyābṛhatīkaṣāyaiḥ
dinatrayaṃ marditasūtakastu vimucyate pañcamalādidoṣaiḥ
iṣṭikārajanīcūrṇaiḥ ṣoḍaśāṃśaṃ rasasya ca
mardayettaṃ tathā khalve jambīrotthadravairdinam
kāñjikaiḥ kṣālayetsūtaṃ nāgadoṣaṃ vimuñcati
viśālāṅkolacūrṇena vaṅgadoṣaṃ vimuñcati
rājavṛkṣo malaṃ hanti pāvako hanti pāvakam
cāpalyaṃ kṛṣṇadhattūras triphalā viṣanāśinī
kaṭutrayaṃ giriṃ hanti asahyatvaṃ trikaṇṭakaḥ
pratidoṣaṃ palāṃśena tatra sūtaṃ sakāñjikam
sarvadoṣavinirmuktaḥ saptakañcukavarjitaḥ
jāyate śuddhasūto'yaṃ yojayet sarvakarmasu
suvastragālitaṃ khalve sūtaṃ kṣiptvā vimardayet
uddhṛtya cāranālena mṛdbhāṇḍe kṣālayet sudhīḥ
rasasya daśamāṃśaṃ tu gandhaṃ dattvā vimardayet
jambīrotthadravair yāmaṃ pātyaṃ pātanayantrake
punar mardyaṃ punaḥ pātyaṃ saptavāraṃ viśuddhaye
yuktaṃ sarvasya sūtasya taptakhalve vimardanam
ajāśakṛttuṣāgniṃ tu bhūgarbhe tritayaṃ kṣipet
tasyoparisthitaṃ khalvaṃ taptakhalvamidaṃ smṛtam
kumāryāśca niśācūrṇair dinaṃ sūtaṃ vimardayet
pātayetpātanāyantre samyak śuddho bhavedrasaḥ
śrīkhaṇḍadevadāruśca kākatuṇḍī jayādravaiḥ
karkoṭīmusalīkanyādravaṃ dattvā vimardayet
dinaikaṃ mardayetpaścācchuddhaṃ ca viniyojayet
athavā hiṅgulāt sūtaṃ grāhayet tannigadyate
jambīranimbunīreṇa marditaṃ hiṅgulaṃ dinam
ūrdhvapātanayantreṇa grāhyaḥ syānnirmalo rasaḥ
kañcukairnāgavaṅgādyair nirmukto rasakarmaṇi
vinā karmāṣṭakenaiva sūto'yaṃ sarvakarmakṛt
sarvasiddhamatam etad īritaṃ sūtaśuddhikaram adbhutaṃ param
alpakarmavidhibhūrisiddhidaṃ dehalohakaraṇe hi śasyate
saṃskārahīnaṃ khalu sūtarājaṃ yaḥ sevate tasya karoti bādhām
dehasya nāśaṃ vividhaṃ ca kuṣṭhaṃ kaṣṭaṃ ca rogāñjanayennarāṇām
athātaḥ sampravakṣyāmi rasajāraṇamuttamam
athājīrṇam abījaṃ ca sūtakaṃ yastu ghātayet
brahmahā sa durācārī mama drohī maheśvari
tasmātsarvaprayatnena jāritaṃ mārayedrasam
prakṣipya toyaṃ mṛtkuṇḍe tasyopari śarāvakam
saṃcūrṇamekhalāyuktaṃ sthāpayettasya cāntare
rasaṃ kṣiptvā gandhakasya rajastasyopari kṣipet
samaṃ bhāgaṃ tato dadyāccharāveṇa pidhāpayet
laghvīyasīṃ bhasmamudrāṃ tataḥ kuryād bhiṣagvaraḥ
āraṇyopalakaiḥ samyak caturbhiḥ puṭamācaret
evaṃ punaḥ punar gandhaṃ dattvā dattvā bhiṣagvaraḥ
samyak kurvīta sūtasya devi ṣaḍguṇajāraṇam
rasaḥ syāt paṭuśigrututthaiḥ sarājikairvyoṣaṇakais trirātram
piṣṭastataḥ svinnatanu suvarṇamukhyānayaṃ khādati sarvadhātūn
athavā biḍayogena śikhipittena lepitam
caret suvarṇaṃ rasarāṭ taptakhalve yathāsukham
nirdagdhaśaṃkhacūrṇaṃ ca ravikṣīreṇa saṃplutam
puṭitaṃ śataśo devi praśastaṃ jāraṇaṃ viduḥ
svarṇābhrasarvalohāni yatheṣṭāni ca jārayet
anekavidhinā sūtaṃ catuḥṣaṣṭyaṃśakādinā
dvātriṃśat ṣoḍaśāṃśena jārayet kanakaṃ budhaḥ
dvipalaṃ śuddhasūtaṃ ca sūtārdhaṃ śuddhagandhakam
kanyānīreṇa saṃmardya dinamekaṃ nirantaram
ruddhvā tadbhūdhare yantre dinaikaṃ mārayet puṭān
bhujaṅgavallīnīreṇa marditaṃ pāradaṃ dṛḍham
karkoṭīkandamṛnmūṣāsampuṭasthaṃ puṭe gaje
bhasma tadyogavāhi syātsarvakarmasu yojayet
śvetāṅkolajaṭāvāri mardyaḥ sūto dinatrayam
puṭitaścāndhamūṣāyāṃ sūto bhasmatvamāpnuyāt
pratyahaṃ raktikāpañca bhakṣayenmadhu sarpiṣā
ko vā tasya guṇān vaktuṃ bhuvi śaknoti mānavaḥ
palamatra rasaṃ śuddhaṃ tāvanmātraṃ sugandhakam
vidhivat kajjalīṃ kṛtvā nyagrodhāṅkuravāribhiḥ
bhāvanātritayaṃ dattvā sthālīmadhye nidhāpayet
viracya kavacīyantraṃ vālukābhiḥ prapūrayet
jāyate rasasindūraṃ taruṇāruṇasannibham
anupānaviśeṣeṇa karoti vividhān guṇān
gandhakena samaḥ sūto nirguṇḍīrasamarditaḥ
pācito vālukāyantre raktaṃ bhasma prajāyate
sūtārddhaṃ gandhakaṃ śuddhaṃ mākṣikodbhūtasattvakam
gandhatulyaṃ vimardyātha dinaṃ nirguṇḍikādravaiḥ
sthāpayedvālukāyantre kācakūpyāṃ vipācayet
andhamūṣāgataṃ vātha vālukāyantrake dinam
pakvaṃ saṃjāyate bhasma dāḍimīkusumopamam
pṛthak samaṃ samaṃ kṛtvā pāradaṃ gandhakaṃ tathā
navasāraṃ dhūmasāraṃ sphaṭikīṃ yāmamātrake
nimbunīreṇa saṃmardya kācakupyāṃ vipācayet
mukhe pāṣāṇavaṭikāṃ dattvā mudrāṃ pralepayet
saptabhir mṛttikāvastraiḥ pṛthak saṃśoṣya veṣṭayet
sacchidrāyāṃ mṛdaḥ sthālyāṃ kūpikāṃ saṃniveśayet
pūrayet sikatāpurair ā galaṃ matimān bhiṣak
niveśya cullyāṃ dahanaṃ mandamadhyakharaṃ kramāt
prajvālya dvādaśaṃ yāmaṃ svāṅgaśītalam uddharet
sphoṭayitvā punaḥ sthālīmūrdhvagaṃ gandhakaṃ tyajet
adhasthaṃ rasasindūraṃ sarvakarmasu yojayet
gandhakaṃ dhūmasāraṃ ca śuddhasūtaṃ samaṃ samam
yāmaikaṃ mardayetkhalve kācakupyāṃ niveśayet
ruddhvā dvādaśayāmaṃ tu vālukāyantragaṃ pacet
sphoṭayet svāṅgaśītaṃ tamūrdhvalagnaṃ tu taṃ tyajet
adhasthaṃ mṛtasūtaṃ ca sarvayogeṣu yojayet
bhāgau rasasya traya eva bhāgā gandhasya bhāgaṃ pavanāśanasya
saṃmardya gāḍhaṃ sakalaṃ subhāṇḍe tāṃ kajjalīṃ kācakṛte vidadhyāt
saṃveṣṭya mṛtkarpaṭakaiḥ svayaṃ tāṃ mukhe sucūrṇāṃ khaṭikāṃ ca kṛtvā
kramāgninā trīṇi dināni paktvā tāṃ vālukāyantragatāṃ tataḥ syāt
bandhūkapuṣpāruṇam īśajasya bhasma prayojyaṃ sakalāmayeṣu
nijānupānair maraṇaṃ jarāṃ ca nihanti vallakramasevanena
pakvamūṣāgataṃ sūtaṃ gandhakaṃ cādharottaram
tulyaṃ sucūrṇitaṃ kṛtvā kākamācīdravaṃ punaḥ
dvābhyāṃ caturguṇaṃ deyaṃ dravaṃ mūṣāṃ nirudhya ca
pācayed vālukāyantre kramavṛddhāgninā dinam
āraktaṃ jāyate bhasma sarvayogeṣu yojayet
aśvagandhādivargeṇa rasaṃ svedyaṃ prayatnataḥ
rasatulyaṃ gandhakaṃ ca mardayet kuśalo bhiṣak
pācayedrasasindūraṃ jāyate'ruṇasannibham
śreṣṭhaṃ sarvarasānāṃ hi puṣṭikāmabalapradam
idamevāyuṣo vṛddhiṃ kartuṃ nānyadalaṃ bhavet
vināpi svarṇarājena munibhiḥ parikīrtitam
ṭaṅkaṇaṃ madhu lākṣātha ūrṇā guñjāyuto rasaḥ
mardayed bhṛṅgajair drāvair dinaikaṃ vā dhamet punaḥ
dhmāto bhasmatvamāyāti śuddhaḥ karpūrasannibhaḥ
khaṭīṣṭigairikāvalmīmṛttikā saindhavaṃ samam
bhāgadvayamito gandho rasabhāgadvayaṃ smṛtam
haṇḍikāyāṃ viniḥkṣipya pārśve pārśve ca kharpaṭān
dagdhvātha haṇḍikāṃ dattvā dviraṣṭapraharaṃ pacet
mṛtasūtaṃ tu gṛhṇīyācchuddhaḥ karpūrasannibham
kalkādiveṣṭitaṃ kṛtvā nirgiled upadaṃśake
piṣṭaṃ pāṃśupaṭupragāḍhamamalaṃ vajryambunānekaśaḥ sūtaṃ dhātuyutaṃ khaṭīkavalitaṃ taṃ sampuṭe rodhayet
antaḥsthaṃ lavaṇasya tasya ca tale prajvālya vahṇiṃ haṭhāt bhasma grāhyamathendukundadhavalaṃ bhasmoparisthaṃ śanaiḥ
tadvalladvitayaṃ lavaṅgasahitaṃ prātaḥ prabhuktaṃ nṛṇām ūrdhvaṃ recayati dviyāmamasakṛtpeyaṃ jalaṃ śītalam
etaddhanti ca vatsarāvadhi viṣaṃ ṣāṇmāsikaṃ māsikaṃ śailotthaṃ garalaṃ mṛgendrakuṭilodbhūtaṃ ca tātkālikam
meghanādavacāhiṅgulaśunair mardayed rasam
naṣṭapiṣṭaṃ tu tadgolaṃ hiṅgunā veṣṭayedbahiḥ
pacellavaṇayantrasthaṃ dinaikaṃ caṇḍavahṇinā
ūrdhvalagnaṃ samādāya dṛḍhaṃ vastreṇa veṣṭayet
ūrdhvādho gandhakaṃ tulyaṃ dattvā saumyānale pacet
jīrṇe gandhe punardeyaṃ ṣaḍbhir vāraiḥ samaṃ samam
ṣaḍguṇe gandhake jīrṇe mūrchito rogahā bhavet
lohapātre'thavā tāmre palaikaṃ śuddhagandhakam
mṛdvagninā drute tasmiñchuddhaṃ sūtapalatrayam
kṣiptvātha cālayet kiṃcillohadarvyā punaḥ punaḥ
gomayaṃ kadalīpatraṃ tasyopari ca ḍhālayet
ityevaṃ gandhabaddhaṃ ca sarvarogeṣu yojayet
mārito dehasiddhyarthaṃ mūrchito vyādhighātane
rasabhasma kvacidroge dehārthaṃ mūrchitaṃ kvacit
baddho dvābhyāṃ prayuñjīta śāstradṛṣṭena karmaṇā
akṣayī ca laghurdrāvī tejasvī nirmalo guruḥ
sphuṭanaṃ punarāvṛttirbaddhasūtasya lakṣaṇam
kajjalābho yadā sūto vihāya ghanacāpalam
dṛśyate'sau tadā jñeyo mūrchitaḥ sutarāṃ budhaiḥ
ārdratvaṃ ca ghanatvaṃ ca cāpalyaṃ gurutaijasam
yasyaitāni na dṛśyante taṃ vidyānmṛtasūtakam
rasastu pādāṃśasuvarṇajīrṇaḥ piṣṭīkṛto gandhakayogataśca
tulyāṃśagandhaiḥ puṭitaṃ krameṇa nirbījanāmākhilarogahantā
bījīkṛtair abhrakasattvahematārārkakāntaiḥ saha sādhito'yam
punastataḥ ṣaḍguṇagandhacūrṇaiḥ sabījabaddho 'pyadhikaprabhāvaḥ
rasavīryavipākeṣu vidyātsūtaṃ sudhāmayam
sevito'sau sadā dehe roganāśāya kalpate
kūṣmāṇḍaṃ karkaṭīṃ caiva kaliṅgaṃ kāravellakam
kusumbhikaṃ ca karkoṭīṃ kadalīṃ kākamācikām
kakārāṣṭakametaddhi varjayedrasabhakṣakaḥ
hitaṃ mudgāmbudugdhājyaṃ śālyannaṃ ca viśeṣataḥ
śākaṃ punarnavāyāstu meghanādaṃ ca cillikām
saindhavaṃ nāgaraṃ mustaṃ padmamūlāni bhakṣayet
abhyaṅgaṃ maithunaṃ snānaṃ yatheṣṭaṃ ca sukhāmbunā
rūpayauvanasampannāṃ sānukūlāṃ priyāṃ bhajet
buddhiḥ prajñā balaṃ kāntiḥ prabhā caivaṃ vayastathā
vardhante sarva evaite rasasevāvidhau nṛṇām
yasya rogasya yo yogastenaiva saha yojayet
rasendro harate rogānnarakuñjaravājinām
gandhakaṃ vajravaikrāntaṃ gaganaṃ tālakaṃ śilām
kharparaṃ śikhitutthaṃ ca vimalā hemamākṣikam
kāsīsaṃ kāntapāṣāṇaṃ varāṭāñjanahiṅgulam
kaṅkuṣṭhaṃ śaṃkhabhūnāgaṃ ṭaṅkaṇaṃ tu śilājatu
ete uparasāḥ proktāḥ śodhyā drāvyāśca mārayet
tatrādau gandhakotpattiṃ śodhanaṃ tvatha kathyate
śvetadvīpe purā devyāḥ krīḍantyāḥ prasṛtaṃ rajaḥ
kṣīrārṇave tu snātāyā dukūlaṃ rajasānvitam
dhautaṃ yat salile tasmin gandhavadgandhakaṃ smṛtam
caturdhā gandhakaḥ prokto raktapītasitāsitaiḥ
rakto hemakriyāsūktaḥ pītaścaiva rasāyane
vraṇādilepane śvetaḥ śreṣṭhaḥ kṛṣṇastu durlabhaḥ
aśuddhagandhaḥ kurute'tikuṣṭhaṃ tāpaṃ bhramaṃ pittarujaṃ karoti
rūpaṃ sukhaṃ vīryabalaṃ nihanti tasmāt suśuddhaṃ viniyojanīyam
sājyabhāṇḍe payaḥ kṣiptvā mukhaṃ vastreṇa bandhayet
tatpṛṣṭhe gandhakaṃ kṣiptvā śarāveṇāvarodhayet
bhāṇḍaṃ nikṣipya bhūmyāṃ tadūrdhvaṃ deyaṃ puṭaṃ laghu
tataḥ kṣīreṇa gandhaṃ ca śuddhaṃ yogeṣu yojayet
gandhakaṃ śodhayed dugdhe dolāyantreṇa tattvavit
tena śuddho bhavatyeṣa dhātūṇāṃ prāṇamūrchakaḥ
ghṛtayuktam ayodarvyā gandhaṃ vahṇau pragālayet
ekībhūtaṃ tato gandhaṃ dugdhamadhye parikṣipet
tena śuddho bhavedgandhaḥ sarvayogeṣu yojayet
śodhito rasarājaḥ syājjarāmṛtyurujāpahaḥ
agnisaṃdīpanaṃ śreṣṭhaṃ vīryavṛddhiṃ karoti ca
arkakṣīraiḥ snuhīkṣīrairvastraṃ lepyaṃ tu saptadhā
gandhakaṃ navanītena piṣṭvā vastraṃ lipettu tat
tadvartirjvalitā vaṃśairdhṛtā dhāryā tvadhomukhī
tailaṃ patatyadho bhāṇḍe grāhyaṃ yogeṣu yojayet
agnisaṃdīpanaṃ śreṣṭhaṃ vīryavṛddhiṃ karoti ca
śvetapītā raktakṛṣṇā dvijādyā vajrajātayaḥ
puṃstrīnapuṃsakaṃ ceti lakṣaṇena tu lakṣayet
vṛttāḥ phalakasampūrṇās tejovanto bṛhattarāḥ
puruṣāste samākhyātā rekhābinduvivarjitāḥ
rekhābindusamāyuktāḥ ṣaṭkoṇāstāḥ striyaḥ smṛtāḥ
trikoṇāḥ patravaddīrghā vijñeyāste napuṃsakāḥ
sarveṣāṃ puruṣāḥ śreṣṭhā vedhakā rasabandhakāḥ
strīvajraṃ dehasiddhyarthaṃ krāmaṇaṃ syānnapuṃsakam
vipro rasāyane proktaḥ kṣatriyo roganāśane
vādādau vaiśyajātīyo vayaḥstambhe turīyakaḥ
strī tu striye pradātavyā klībe klībaṃ tathaiva ca
sarveṣāṃ sarvadā yojyāḥ puruṣā balavattarāḥ
pāṇḍurogaṃ pārśvapīḍāṃ kilāsaṃ dāhasantatim
rogānīkaṃ gurutvaṃ ca dhatte vajram aśodhitam
vyāghrīkandagataṃ vajraṃ dolāyantre vipācitam
saptāhaṃ kodravakvāthe kaulatthe vimalaṃ bhavet
vyāghrīkandagataṃ vajraṃ mṛdā liptaṃ puṭe pacet
ahorātrātsamuddhṛtya hayamūtreṇa secayet
vajrīkṣīreṇa vā siñcet kuliśaṃ vimalaṃ bhavet
trivarṣārūḍhakārpāsamūlam ādāya peṣayet
trivarṣanāgavallyāśca drāveṇa taṃ prapeṣayet
tadgolake kṣipedvajraṃ ruddhvā gajapuṭe pacet
evaṃ saptapuṭaṃ kṛtvā kuliśaṃ mriyate dhruvam
kāṃsyapātre tu bhekasya mūtre vajraṃ subhāvayet
triḥ saptakṛtvaḥ saṃtaptaṃ vajrameva mṛtaṃ bhavet
triḥ saptakṛtvaḥ saṃtaptaṃ kharamūtreṇa secayet
matkuṇaistālakaṃ piṣṭvā tadgole kuliśaṃ kṣipet
pradhmātaṃ vājimūtreṇa siktaṃ pūrvakrameṇa vai
bhasmībhavati tadbhuktaṃ vajravatkurute tanum
āyuṣyaṃ saukhyajanakaṃ baladaṃ rūpadaṃ tathā
rogaghnaṃ mṛtyuharaṇaṃ vajrabhasma bhavatyalam
aṣṭāsraś cāṣṭaphalakaḥ ṣaṭkoṇo masṛṇo guruḥ
śuddhamiśritavarṇaiśca yukto vaikrānta ucyate
śveto raktaśca pītaśca nīlaḥ pārāvatacchaviḥ
śyāmalaḥ kṛṣṇavarṇaśca karburaścāṣṭadhā hi saḥ
vaikrāntaṃ vajravacchuddhaṃ dhmātaṃ taṃ hayamūtrake
hitaṃ tadbhasma saṃyojyaṃ vajrasthāne vicakṣaṇaiḥ
āyuḥpradaḥ sakalabandhakaro 'tivṛṣyaḥ prajñāpradaḥ sakalarogasamūlahārī
dīptāgnikṛt pavisamānaguṇas tarasvī vaikrāntakaḥ khalu vapurbalalohakārī
vaikrāntaṃ vajrakande ca peṣayed vajravāriṇā
māhiṣaṃ navanītaṃ ca sakṣaudraṃ piṇḍitaṃ tataḥ
śoṣayitvā dhamet sattvaṃ indragopasamaṃ bhavet
pinākaṃ darduraṃ nāgaṃ vajramabhraṃ caturvidham
dhmātaṃ vahṇau dalacayaṃ pinākaṃ visṛjatyalam
phūtkāraṃ nāgavat kuryāt darduraṃ bhekaśabdavat
caturthaṃ ca varaṃ jñeyaṃ na cāgnau vikṛtiṃ vrajet
tasmādvajrābhrakaṃ grāhyaṃ vyādhivārdhakyamṛtyujit
aśuddhābhraṃ nihantyāyurvardhayenmārutaṃ kapham
ahataṃ chedayedgātraṃ mandāgnikṛmivardhanam
ataḥ śuddhābhrakaṃ grāhyaṃ mandāgnikṛmināśanam
pādāṃśaśālisaṃyuktam abhraṃ baddhvātha kambale
trirātraṃ sthāpayennīre tat klinnaṃ mardayed dṛḍham
kambalādgalitaṃ ślakṣṇaṃ vālukārahitaṃ ca yat
taddhānyābhramiti proktaṃ sadbhirdehasya siddhaye
dhamedvajrābhrakaṃ vahṇau tataḥ kṣīreṇa secayet
bhinnapatraṃ tu tatkṛtvā meghanādāmlayordravaiḥ
bhāvayedaṣṭayāmaṃ taddhānyābhraṃ kārayet sudhīḥ
athavā badarīkvāthe dhmātamabhraṃ vinikṣipet
marditaṃ pāṇinā śuṣkaṃ dhānyābhrād atiricyate
dhānyābhrakasya bhāgaikaṃ dvau bhāgau ṭaṃkaṇasya ca
piṣṭvā tadandhamūṣāyāṃ ruddhvā tīvrāgninā pacet
svabhāvaśītalaṃ cūrṇaṃ sarvarogeṣu yojayet
dhānyābhrakaṃ dṛḍhaṃ mardyam arkakṣīre dināvadhi
veṣṭayed bhānupatraiśca cakrākāraṃ tu kārayet
kuñjarākhye puṭe pācyaṃ saptavāraṃ punaḥ punaḥ
tato vaṭajaṭākvāthaistadvaddeyaṃ puṭatrayam
mriyate nāma sandehaḥ sarvarogeṣu yojayet
dhānyābhrakaṃ samādāya mustakvāthaiḥ puṭatraye
tadvatpunarnavānīraiḥ kāsamardarasais tathā
nāgavallīrasairyuktaṃ sūryakṣīraiḥ pṛthakpṛthak
dine dine mardayitvā kvāthairvaṭajaṭodbhavaiḥ
dattvā puṭatrayaṃ paścāt tripuṭaṃ muśalījalaiḥ
trir gokṣurakaṣāyeṇa triḥ puṭedvānarīrasaiḥ
mocākandarasaiḥ pācyaṃ trivāraṃ kokilākṣakaiḥ
rasaiḥ puṭettato dhenuḥ kṣārodakaṃ puṭaṃ muhuḥ
dadhnā ghṛtena madhunā svacchayā sitayā tathā
ekamekaṃ puṭaṃ dadyād abhrasyaivaṃ mṛtirbhavet
sarvarogaharaṃ vyoma jāyate yogavāhakam
kāminīmadadarpaghnaṃ śastaṃ puṃstvopavāhinām
vṛṣyamāyuṣkaraṃ śukravṛddhisantānakārakam
dugdhatrayaṃ kumāryambu gaṅgāpattraṃ nṛmūtrakam
vaṭāṅkuram ajāraktam ebhirabhraṃ sumarditam
śatadhā puṭitaṃ bhasma jāyate padmarāgavat
niścandrakaṃ bhaved vyoma śuddhadeho rasāyanam
niścandramāritaṃ vyoma rūpaṃ vīryaṃ dṛḍhāṃ tanum
kurute nāśayenmṛtyuṃ jarārogakadambakam
bhāvitaṃ cūrṇitaṃ tvabhraṃ dinaikaṃ kāñjikena ca
rambhāsūraṇajair nīrair mūlakotthaiśca melayet
turyāṃśaṃ ṭaṃkaṇenedaṃ kṣudramatsyaiḥ samaṃ punaḥ
mahiṣīmalasammiśraṃ vidhāyāsyātha golakam
kharāgninā dhamedgāḍhaṃ sattvaṃ muñcanti kāntimat
sattvasevī vayaḥstambhaṃ kṛtaśuddhirlabhetsudhīḥ
agastipuṣpaniryāsamarditaṃ sūraṇodare
goṣṭhabhūsthaṃ nabhobhāsaṃ jāyate jalasannibham
guḍapurastathā lākṣā piṇyākaṃ ṭaṃkaṇaṃ tathā
ūrṇā sarjarasaṃ caiva kṣudramīnasamanvitam
etat sarvaṃ tu saṃcūrṇaṃ chāgīdugdhena piṇḍikām
kṛtvā dhmātā kharāṅgāraiḥ sarvasattvāni pātayet
pāṣāṇamṛttikādīni sarvalohagatāni ca
anyāni yānyasādhyāni vyomasattvasya kā kathā
yadoparasabhāvo'sti rase tatsattvayojanam
kartavyaṃ tadguṇādhikyaṃ rasajñatvaṃ yadīcchasi
sadyo bhūnāgamādāya cārayecchikhinaṃ budhaḥ
athavā kukkuṭaṃ vīraṃ kṛtvā mandiramāśritam
malaṃ mūtraṃ gṛhītvā ca saṃtyajya prathamāṃśakam
āloḍya kṣīramadhvājyaṃ dhametsattvārthamādarāt
muñcanti tāmravat sattvaṃ tanmudrājalapānajaḥ
naśyanti jaṅgamaviṣāṇyaśeṣāṇi na saṃśayaḥ
aśuddhaṃ tālamāyurghnaṃ kaphamārutamehakṛt
vāntisphoṭāṅgasaṃkocaṃ kurute tena śodhayet
śuddhaḥsyāttālakaḥ svinnaḥ kūṣmāṇḍasalile tataḥ
cūrṇodake pṛthaktaile bhasmībhūto na doṣakṛt
tālako harate rogānkuṣṭhaṃ mṛtyurujādikān
saṃśuddhaḥ kāntivīryaṃ ca kurute hyāyurvardhanam
palamekaṃ śuddhatālaṃ kaumārīrasamarditam
śarāvasampuṭe kṣiptvā yāmāndvādaśakaṃ pacet
svāṅgaśītaṃ samādāya tālakaṃ tu mṛtaṃ bhavet
galatkuṣṭhaṃ hareccaiva tālakaṃ ca na saṃśayaḥ
agastipatratoyena bhāvitā saptavārakam
śṛṅgaverarasair vāpi viśudhyati manaḥśilā
kaṭuḥ snigdhā śilā tiktā kaphaghnī lekhanī parā
bhūtāveśāmayaṃ hanti kāsaśvāsaharā śubhā
nṛmūtraiḥ kharamūtraiśca saptāhaṃ rasakaṃ pacet
dolāyantrena saṃśodhya tataḥ kāryeṣu yojayet
otorviṣṭhāsamaṃ tutthaṃ sakṣaudraṃ ṭaṃkaṇādbhiṣak
trividhaṃ puṭitaṃ śuddhaṃ vāntibhrāntivivarjitam
tutthakaṃ kaṭu sakṣāraṃ kaṣāyaṃ viśadaṃ laghu
lekhanaṃ bhedī cakṣuṣyaṃ kaṇḍūkṛmiviṣāpaham
jambīrasya rase svinnā meṣaśṛṅgīrase'thavā
rambhātoyena vā pācyaṃ ghasraṃ vimalaśuddhaye
sindhūdbhavasya bhāgaikaṃ tribhāgaṃ mākṣikasya ca
kṛtvā tadāyase pātre lohadarvyātha cālayet
sindūrābhaṃ bhaved yāvat tāvanmṛdvagninā pacet
subhadraṃ mākṣikaṃ vidyāt sarvayogeṣu yojayet
mākṣikasya caturthāṃśaṃ dattvā gandhaṃ vimardayet
ūrubūkasya tailena tataḥ kāryā sucakrikā
śarāvasampuṭe kṛtvā puṭed gajapuṭena ca
sindūrābhaṃ bhaved bhasma mākṣikasya na saṃśayaḥ
mākṣikaṃ tiktamadhuraṃ mehārśaḥkṣayakuṣṭhanut
kaphapittaharaṃ balyaṃ yogavāhi rasāyanam
sakṛd bhṛṅgāmbunā svinnaṃ kāsīsaṃ nirmalaṃ bhavet
kāsīsaṃ śītalaṃ snigdhaṃ svinnaṃ netrarujāpaham
pittāpasmāraśamanaṃ rasavad guṇakārakam
lavaṇāni tathā kṣārau śobhāñjanarase kṣipet
amlavargayute cādau dinam ardhaṃ vibhāvayet
taddravair dolakāyantre divasaṃ pācayet sudhīḥ
kāntapāṣāṇaśuddhau tu rasakarma samācaret
pītābhā granthilāḥ pṛṣṭhe dīrghavṛttā varāṭikāḥ
sārdhaniṣkabharāḥ śreṣṭhā niṣkabhārāśca madhyamāḥ
pādonaniṣkabhārāśca kaniṣṭhāḥ parikīrtitāḥ
rasavaidyavinirdiṣṭās tāś carācarasaṃjñakāḥ
varāṭā kāñjike svinnā yāmācchuddhim avāpnuyāt
pariṇāmādiśūlaghnī grahaṇīkṣayanāśinī
kaṭūṣṇā dīpanī vṛṣyā netryā vātakaphāpahā
rasendrajāraṇe proktā viḍadravyeṣu śasyate
meṣīkṣīreṇa daradamamlavargaiśca bhāvitam
saptavāraṃ prayatnena śuddhimāyāti niścitam
tiktoṣṇaṃ hiṅgulaṃ divyaṃ rasagandhakasambhavam
mehakuṣṭhaharaṃ rucyaṃ balyaṃ medhāgnidīpanam
godugdhatriphalābhṛṅgadravaiḥ piṣṭaṃ śilājatu
dinaikaṃ lohaje pātre śuddhimāyātyasaṃśayaḥ
śilājatu bhavettiktaṃ kaṭūṣṇaṃ ca rasāyanam
kṣayaśoṣodarārśāṃsi hanti bastirujo jayet
sauvīraṃ ṭaṃkaṇaṃ śaṃkhaṃ kaṅkuṣṭhaṃ gairikaṃ tathā
ete varāṭavacchodhyā bhaveyurdoṣavarjitāḥ
śudhyatyamlena māṇikyaṃ jayantyā mauktikaṃ tathā
vidrumaṃ kṣāravargeṇa tārkṣyaṃ godugdhakaistathā
puṣparāgaṃ ca sandhānaiḥ kulatthakvāthasaṃyutaiḥ
taṇḍulīyajalair vajraṃ nīlaṃ nīlīrasena ca
rocanābhiśca gomedaṃ vaidūryaṃ triphalājalaiḥ
lakucadrāvasampiṣṭaiḥ śilāgandhakatālakaiḥ
vajraṃ vinānyaratnāni mriyante 'ṣṭapuṭaiḥ khalu
muktāvidrumavajrendravaidūryasphaṭikādikam
maṇiratnaṃ kharaṃ śītaṃ kaṣāyaṃ svādu lekhanam
cakṣuṣyaṃ dhāraṇāttaṃ tu pāpālakṣmīviṣāpaham
aṣṭādaśavidhaṃ jñeyaṃ kandajaṃ parikīrtitam
kālakūṭaṃ mayūrākhyaṃ bindukaṃ saktukaṃ tathā
vālukaṃ vatsanābhaṃ ca śaṅkhanābhaṃ sumaṅgalam
śṛṅgīṃ markaṭakaṃ mustaṃ kardamaṃ puṣkaraṃ śikhī
hāridraṃ haritaṃ cakraṃ viṣaṃ hālāhalāhvayam
ghanaṃ rūkṣaṃ ca kaṭhinaṃ bhinnāñjanasamaprabham
kandākāraṃ samākhyātaṃ kālakūṭaṃ mahāviṣam
mayūrābhaṃ mayūrākhyaṃ binduvad bindukaḥ smṛtaḥ
citram utpalakandābhaṃ śaktukaṃ śaktuvad bhavet
vālukaṃ vālukākāraṃ vatsanābhaṃ tu pāṇḍuram
śaṃkhanābhaṃ śaṃkhavarṇaṃ śubhravarṇaṃ sumaṅgalam
ghanaṃ guruṃ ca niviḍaṃ śṛṅgākāraṃ tu śṛṅgikam
markaṭaṃ kapivarṇābhaṃ mustākāraṃ tu mustakam
kardamaṃ kardamākāraṃ sitaṃ pītaṃ ca kardamam
puṣkaraṃ puṣkarākāraṃ śikhi śikhiśikhāprabham
hāridrakaṃ haridrābhaṃ haritaṃ haritaṃ smṛtam
cakrākāraṃ bhaveccakraṃ nīlavarṇaṃ halāhalam
brāhmaṇaḥ pāṇḍurastatra kṣatriyo raktavarṇakaḥ
vaiśyaḥ pītaprabhaḥ śūdraḥ kṛṣṇābho ninditaḥ smṛtaḥ
brāhmaṇo dīyate roge kṣatriyo viṣabhakṣaṇe
vaiśyo vyādhiṣu sarveṣu sarpadaṣṭāya śūdrakam
samaṭaṅkaṇakaṃ piṣṭaṃ tadviṣaṃ mṛtamucyate
yojayet sarvarogeṣu na vikāraṃ karoti hi
viṣabhāgāṃśca kaṇavat sthūlān kṛtvā tu bhājane
tataḥ gomūtrakaṃ kṣiptvā pratyahaṃ nityanūtanam
śoṣayet tridinādūrdhvaṃ kṛtvā tīvrātape tataḥ
prayogeṣu prayuñjīta bhāgamānena tadviṣam
viṣasya māraṇaṃ proktamatha sevāṃ pravacmyaham
śaradgrīṣmavasanteṣu varṣāsu ca pradāpayet
cāturmāsye hared rogān kuṣṭhalūtādikānapi
prathame sarṣapī mātrā dvitīye sarṣapadvayam
tṛtīye ca caturthe ca pañcame divase tathā
ṣaṣṭhe ca saptame caiva kramavṛddhyā vivardhayet
saptasarṣapamātreṇa prathamaṃ saptakaṃ bhavet
kramahāniṃ tathā pakṣe dvitīyaṃ saptakaṃ viṣam
yavamātraṃ viṣaṃ deyaṃ tṛtīye saptake kramāt
vṛddhyāṃ hānyāṃ ca dātavyaṃ caturthasaptake tathā
yavamātraṃ graset svastho guñjāmātraṃ tu kuṣṭhavān
aśītiryasya varṣāṇi vasuvarṣāṇi yasya vā
viṣaṃ tasmai na dātavyaṃ dattaṃ ced doṣakārakam
dadedvai sarvarogeṣu mṛtāśini hitāśini
kṣīrāśanaṃ prayoktavyaṃ rasāyanarate nare
brahmacaryaṃ pradhānaṃ hi viṣakalpe tadācaret
pathye svasthamanā bhūtvātadā siddhirna saṃśayaḥ
mātrādhikaṃ yadā martyaḥ pramādādbhakṣayedviṣam
aṣṭau vegāstadā tasya jāyante nātra saṃśayaḥ
prathame vega udvego dvitīye vepathurbhavet
tṛtīye ghoradāhaḥ syāccaturthe patanaṃ bhuvi
phenaṃ tu pañcame vege ṣaṣṭhe vikalatā bhavet
jaḍatā saptame vege maraṇaṃ cāṣṭame bhavet
viṣavegāṃśca vijñāya mantratantrair vināśayet
sādhakānāṃ hitārthāya sadāśivamukhodgataḥ
sarvaviṣavināśārthaṃ procyate mantra uttamaḥ
oṃ namo bhagavate ghoṇeyan hara hara dara dara para para tara tara bara bara vadha vadha vaḥ vaḥ laḥ laḥ raṃ raṃ lāṃ lāṃ lāṃ haralāṃ hara hara bhava sara rāṃ rāṃ kṣīṃ kṣīṃ hīṃ hīṃ bhagavati śrīghoṇeyan saṃ saṃ saṃ vara vara rasaḥ dha vara vara khaṇḍa ca rūpa hrīṃ vara vihaṃgama mānuṣa yogakṣemaṃ vada śeṣāre śeṣāre ṣaṣaḥ svāhā
vidyaiṣā smṛtimātreṇa naśyante gutthakādayaḥ
sapta japtena toyena prokṣayet kālacoditam
uttiṣṭhati savegena śikhābandhena dhārayet
trimantritena śaṃkhena dundubhir vādayed yadi
deśāntare śarīre'pi nirviṣaṃ kurute kṣaṇāt
viṣaṃ dṛṣṭvā yadā mantrī mantramāvartayetsakṛt
dṛṣṭvā nirviṣatāṃ yāti api māraśatāni ca
goghṛtapānāddharate vividhaṃ garalaṃ ca vandhyakarkoṭī
sakalaviṣadoṣaśamanī triśūlikā surabhijihvā ca
tutthena ṭaṅkaṇenaiva mriyate peṣaṇādviṣam
atimātraṃ tadā bhuṅkte tadājyaṃ ṭaṅkaṇaṃ pibet
na dātavyaṃ na bhoktavyaṃ viṣaṃ vāde kadācana
ācāryeṇa tu bhoktavyaṃ śiṣyapratyayakāraṇam
hemādilohakiṭṭāntaṃ śodhanaṃ māraṇaṃ guṇam
vakṣye sapratyayaṃ yogaṃ yathāgurumukhoditam
taile takre gavāṃ mūtre kvāthe kaulatthakāñjike
taptaṃ taptaṃ niṣecettu tattaddrāve tu saptadhā
svarṇādilohaparyantaṃ śuddhirbhavati niścitam
śodhanaṃ māraṇaṃ caiva kathyate ca mayādhunā
mṛttikāmātuluṅgāmlaiḥ pañcavāsarabhāvitā
sabhasmalavaṇaṃ hema śodhayet puṭapākataḥ
śuddhasūtasamaṃ hema khalve kuryācca golakam
adhordhvaṃ gandhakaṃ dattvā sarvaṃ tulyaṃ nirudhya ca
triṃśadvanopalairdeyaṃ puṭānyevaṃ caturdaśa
nirutthaṃ jāyate bhasma gandho deyaḥ punaḥ punaḥ
kṛtvā kaṇṭakavedhyāni svarṇapatrāṇi lepayet
luṅgāmbubhasmasūtena mriyate daśabhiḥ puṭaiḥ
rasasya bhasmanā vātha rasairvā lepayeddalam
hiṅguhiṅgulasindūraiḥ śilāsāmyena lepayet
saṃmardya kāñcanadrāvairdinaṃ kṛtvātha golakam
taṃ bhāṇḍasya tale dhṛtvā bhasmanā pūrayeddṛḍham
agniṃ prajvālayedgāḍhaṃ dviniśaṃ svāṅgaśītalam
uddhṛtya sāvaśeṣaṃ ca punardeyaṃ puṭatrayam
anena vidhinā svarṇaṃ nirutthaṃ jāyate'mitam
etadrasāyanaṃ balyaṃ vṛṣyaṃ śītaṃ kṣayādihṛt
galitasya suvarṇasya ṣoḍaśāṃśena sīsakam
yojayitvā samuddhṛtya nimbunīreṇa mardayet
tadgolakasamaṃ gandhaṃ cūrṇaṃ dadyādadhopari
śarāvasampuṭe dhṛtvā puṭedviṃśadvanopalaiḥ
evaṃ munipuṭairhema notthānaṃ labhate punaḥ
mākṣikaṃ nāgacūrṇaṃ ca piṣṭamarkarase punaḥ
hemapatraṃ ca tenaiva mriyate kṣaṇamātrataḥ
kaṣāyatiktamadhuraṃ suvarṇaṃ guru lekhanam
vṛṣyaṃ rasāyanaṃ balyaṃ cakṣuṣyaṃ kāntidaṃ śuci
āyurmedovayaḥsthairyavāgviśuddhismṛtipradam
kṣayonmādagadārtānāṃ śamanaṃ paramucyate
bhāgena kṣārarājena drāvitaṃ śuddhimicchatā
tārapatraṃ caturbhāgaṃ bhāgaikaṃ śuddhatālakam
mardyaṃ jambīrajairdrāvaistārapatrāṇi lepayet
ruddhvā tribhiḥ puṭaiḥ pācyaṃ pañcaviṃśadvanopalaiḥ
mriyate nātra sandeho gandho deyaḥ punaḥ punaḥ
svarṇamākṣikagandhasya samaṃ bhāgaṃ tu kārayet
arkakṣīreṇa sampiṣṭaṃ tārapatraṃ pralipya ca
puṭena jārayettāraṃ mṛtaṃ bhavati niścitam
vidhāya piṣṭiṃ sūtena rajatasyātha melayet
tālaṃ gandhaṃ samaṃ paścānmardayennimbukadravaiḥ
dvitraiḥ puṭaiḥ bhavedbhasma yojyameva rasādiṣu
śītaṃ kaṣāyaṃ madhuramamlaṃ vātaprakopajit
dīpanaṃ balakṛt snigdhaṃ gāḍhājīrṇavināśanam
āyuṣyaṃ dīrgharogaghnaṃ rajataṃ lekhanaṃ param
na viṣaṃ viṣamityāhustāmraṃ tu viṣamucyate
eko doṣo viṣe tāmre tvaṣṭau doṣāḥ prakīrtitāḥ
bhramo mūrcchā vidāhaśca svedakledanavāntayaḥ
aruciścittasantāpa ete doṣā viṣopamāḥ
tasmādviśuddhaṃ saṃgrāhyaṃ tāmraṃ rogapraśāntaye
lavaṇair vajradugdhena tāmrapatraṃ vilepayet
agnau saṃtāpya nirguṇḍīrasaiḥ siktaṃ ca saptadhā
snuhyarkasvarase'pyevaṃ śulbaśuddhirbhaviṣyati
gomūtreṇa pacedyāmaṃ tāmrapatraṃ dṛḍhāgninā
śudhyate nātra sandeho māraṇaṃ vāpyathocyate
sūtamekaṃ dvidhā gandhaṃ yāmaṃ kanyāṃ vimardayet
dvayostulyaṃ tāmrapatraṃ sthālyā garbhaṃ nirodhayet
samyaṅ mṛllavaṇaiḥ sārddhaṃ pārśve bhasma nidhāya ca
caturyāmaṃ paceccullyāṃ pātrapṛṣṭhe sagomaye
jalaṃ punaḥ punardeyaṃ svāṅgaśītaṃ vicūrṇayet
mriyate nātra sandehaḥ sarvayogeṣu yojayet
caturthāṃśena sūtena tāmrapatrāṇi lepayet
amlapiṣṭaṃ dviguṇitamadhordhvaṃ dāpayed balim
cāṅgerīkalkagarbhe tadbhāṇḍe yāmaṃ paceddṛḍham
bhasmībhūtaṃ tāmrapatraṃ sarvayogeṣu yojayet
jambīrarasasampiṣṭaṃ rasagandhakalepitam
śulbapatraṃ śarāvasthaṃ tripuṭairyāti pañcatām
tāmraṃ tiktāmlamadhuraṃ kaṣāyaṃ śītalaṃ param
kaphapittakṣayaṃ dhātukuṣṭhaghnaṃ ca rasāyanam
nāśayecchūlam arśāṃsi vṛkṣamindrāśaniryathā
rājarītistathā ghoṣaṃ tāmravanmārayet pṛthak
tāmravacchodhanaṃ teṣāṃ tāmravad guṇakārakam
nāgavaṅgau ca galitau ravidugdhena secayet
trivāraṃ śuddhimāyāti sacchidre haṇḍikāntare
tribhiḥ kumbhapuṭairnāgo vāsāsvarasamarditaḥ
sā śilā bhasmatāmeti tadrajaḥ sarvamehahṛt
bhūbhujaṅgam agastiṃ ca piṣṭvā pātraṃ vilepayet
tadrasaṃ vidrute nāge vāsāpāmārgasambhavam
kṣāraṃ vimiśrayettatra caturthāṃśaṃ gurūktitaḥ
praharaṃ pācayeccullyāṃ vāsādarvyā ca ghaṭṭitā
tata uddhṛtya taccūrṇaṃ vāsānīre vimardayet
puṭet punaḥ samuddhṛtya tenaiva parimardayet
evaṃ sapta puṭaṃ nāgaṃ sindūraṃ jāyate dhruvam
tārastho rañjano nāgo vātapittakaphāpahaḥ
grahaṇīkuṣṭhamehārśaḥprāṇaśoṣaviṣāpahaḥ
ābhīraṃ śodhayedādau drāvayeddhaṇḍikāntare
apāmārgacaturthāṃśaṃ cūrṇitaṃ melayettataḥ
sthūlāgrayā lohadarvyā śanaistad avacālayet
yāvadbhasmatvamāyāti tāvanmardyaṃ ca pūrvavat
tata ekīkṛtaṃ sarvaṃ bhavedaṅgāravarṇakam
nūtanena śarāveṇa rodhayedantare bhiṣak
paścāttīvrāgninā pakvaṃ vaṅgabhasma bhaveddhruvam
vaṅgaṃ satālamarkasya piṣṭvā dugdhena taṃ puṭet
śuṣkāśvatthabhavairvalkaiḥ saptadhā bhasmatāṃ vrajet
vaṅgaṃ tiktoṣṇakaṃ rūkṣamīṣadvātaprakopanam
mehaśleṣmāmayaghnaṃ ca kṛmighnaṃ mohanāśanam
triphalādaṣṭaguṇe toye triphalā ṣoḍaśaṃ palam
tatkvāthe pādaśeṣe tu lohasya palapañcakam
kṛtvā patrāṇi taptāni saptavāraṃ niṣecayet
evaṃ pralīyate doṣo girijo lohasambhavaḥ
śuddhasya sūtarājasya bhāgo bhāgadvayaṃ baleḥ
dvayoḥ samaṃ sāracūrṇaṃ mardayet kanyakāmbunā
yāmadvayaṃ tato golaṃ sthāpayettāmrabhājane
ācchādyairaṇḍajaiḥ patrairuṣṇo yāmadvayaṃ bhavet
tridinaṃ dhānyarāśisthaṃ taṃ tato mardayed dṛḍham
rajastadvastragalitaṃ nīre tarati haṃsavat
tīkṣṇaṃ muṇḍaṃ kāntalohaṃ nirutthaṃ jāyate mṛtam
triphalāmadhusaṃyuktam etatsevyaṃ rasāyanam
dvādaśāṃśena daradaṃ tīkṣṇacūrṇasya melayet
kanyānīreṇa saṃmardya yāmayugmaṃ tu tatpuṭet
puṭedevaṃ lohacūrṇaṃ saptadhā maraṇaṃ vrajet
kākodumbarikānīre lohapatrāṇi secayet
taptataptāni ṣaḍvāraṃ kuṭṭayettad udūkhale
tatpañcamāṃśaṃ daradaṃ kṣiptvā sarvaṃ vimardayet
kumārīnīratas tīkṣṇaṃ puṭe gajapuṭe tathā
trivāraṃ triphalākvāthaistatsaṃkhyākairatandritaḥ
evaṃ caturdaśapuṭairlohaṃ vāritaraṃ bhavet
tindūphalasya majjāyāṃ khaḍgaṃ liptvātape khare
dhārayet kāṃsyapātreṇa dinaikena puṭatyalam
lepaṃ punaḥ punaḥ kuryād dinānte tatprapeṣayet
triphalākvāthasaṃyuktaṃ dinaikena mṛtirbhavet
lohaṃ patramatīva taptamasakṛtkvāthe kṣipettraiphale cūrṇībhūtamato bhavet triphalaje kvāthe pacet gojale
matsyākṣītriphalārasena puṭayedyāvannirutthaṃ bhavet paścādājyamadhuplutaṃ supuṭitaṃ bhasma bhaved āyasam
sarvametanmṛtaṃ lohaṃ dhmātavyaṃ mṛtapañcake
yadyeva syānnirutthānaṃ satyaṃ vāritaraṃ bhavet
gandhakaṃ tutthakaṃ lohaṃ tulyaṃ khalve vimardayet
dinaikaṃ kanyakādrāvai ruddhvā gajapuṭe pacet
ityevaṃ sarvalohānāṃ kartavyetthaṃ nirutthitiḥ
kṛṣṇāyaso'tha śūlārśaḥkuṣṭhapāṇḍutvamehanut
vayaḥsthaṃ guru cakṣuṣyaṃ saraṃ medogadāpaham
āyuḥpradātā balavīryakartā rogasya hartā madanasya kartā
ayaḥsamānaṃ nahi kiṃcid anyad rasāyanaṃ śreṣṭhatamaṃ hi janto
kūṣmāṇḍaṃ tilatailaṃ ca māṣānnaṃ rājakaṃ tathā
madyamamlarasaṃ caiva tyajellohasya sevakaḥ
ye guṇā mārite muṇḍe te guṇā muṇḍakiṭṭake
tasmāt sarvatra maṇḍūraṃ rogaśāntyai niyojayet
śatotthamuttamaṃ kiṭṭaṃ madhyamāśītivārṣikam
adhamaṃ ṣaṣṭivarṣīyaṃ tato hīnaṃ viṣopamam
dagdhākṣakāṣṭhair malam āyasaṃ tu gomūtranirvāpitamaṣṭavārān
vicūrṇya līḍhaṃ madhunācireṇa nṛṇāṃ kṣayaṃ pāṇḍugadaṃ nihanti
kiṭṭāddaśaguṇaṃ muṇḍaṃ muṇḍāttīkṣṇaṃ śatādhikam
tīkṣṇāllakṣaguṇaṃ kāntaṃ bhakṣaṇāt kurute guṇam
kṣīrābdherutthitaṃ devaṃ pītavastraṃ caturbhujam
vande dhanvantariṃ nityaṃ nānāgadaniṣūdanam
yathā gurumukhaṃ śrutvā sānubhūtaṃ ca tadrasam
sa rasaḥ procyate hyatra vyādhināśanahetave
muktvaikaṃ rasavaidyaṃ ca lābhapūjāyaśasvinam
tṛṇakāṣṭhauṣadhair vaidyaḥ ko labheta varāṭikām
yasya rogasya yo yogo munibhiḥ parikīrtitaḥ
tattadyogasamāyuktaṃ bhiṣak sūtaṃ prayojayet
mātrādhikaṃ na seveta rasaṃ vā viṣam auṣadham
tryādhibaddhaṃ ca koṣṭhaṃ ca vīkṣya mātrāṃ prayojayet
rasaṃ vajraṃ hema tāraṃ nāgaṃ lohaṃ ca tāmrakam
tulyāṃśamārite yojyaṃ muktāmākṣikavidrumam
śaṃkhaṃ ca tulyatulyāṃśaṃ saptāhaṃ citrakadravaiḥ
mardayitvā vicūrṇyātha tenāpūrya varāṭikām
ṭaṅkaṇaṃ ravidugdhena piṣṭvā mūṣāṃ ca bandhayet
mṛdbhāṇḍe ca nirudhyātha samyaggajapuṭe pacet
svāṅgaśītaṃ samuddhṛtya sūkṣmacūrṇāni kārayet
ādāya cūrṇayetsarvaṃ nirguṇḍyāḥ saptabhāvanāḥ
ārdrakasya rasaiḥ sapta citrakasyaikaviṃśatiḥ
dravairbhāvyaṃ tataḥ śoṣyaṃ deyaṃ guñjācatuṣṭayam
kṣayarogaṃ nihantyāśu sādhyāsādhyaṃ na saṃśayaḥ
yojayet pippalīkṣaudraiḥ saghṛtairmaricena ca
mahārogāṣṭake kāse jvare śvāse'tisārake
poṭalīratnagarbho'yaṃ yogavāheṣu yojayet
syādrasena samaṃ hema mauktikaṃ dviguṇaṃ bhavet
gandhakaṃ ca samaṃ tena rasapādastu ṭaṃkaṇam
sarvaṃ tadgolakaṃ kṛtvā kāñjikenāvaśoṣayet
bhāṇḍe lavaṇapūrṇe ca pacedyāmacatuṣṭayam
mṛgāṅkasaṃjñako jñeyo rājayoganikṛntanaḥ
guñjācatuṣṭayaṃ cāsya maricairbhakṣayedbhiṣak
pippalīdaśakairvāpi madhunā lehayed budhaḥ
pathyaṃ sulaghumāṃsena prāyeṇāsya prayojayet
dadhyājyagavyaṃ takraṃ vā kṣīraṃ vājaṃ prayojayet
vyañjanair mṛtapakvaiśca nātikṣārair ahiṅgukaiḥ
elājambīramaricaiḥ saṃskṛtairavidāhibhiḥ
vṛntākatailabilvāni kāravellaṃ ca varjayet
striyaṃ parihared dūrāt kopaṃ cāpi parityajet
vallī tumbarikānāma tanmūlaṃ kvāthayetpalam
kaṭukatrayasaṃyuktaṃ pāyayetkāsaśāntaye
triśūlī yā samākhyātā tanmūlaṃ kvāthayed valam
īṣaddhiṅgusamāyuktaṃ kākiṇī citrakaṃ vacā
bhakṣayetpathyabhojyaṃ ca sarvarogapraśāntaye
markaṭīpatracūrṇasya guṭikāṃ madhunā kṛtām
dhārayet satataṃ vaktre kāsaviṣṭambhanāśinīm
chāgamāṃsaṃ payaśchāgaṃ chāgaṃ sarpiḥ sanāgaram
chāgopasevāsahanaṃ chāgamadhye tu yakṣmanut
malāyattaṃ balaṃ puṃsāṃ śukrāyattaṃ ca jīvitam
ato viśeṣato rakṣedyakṣmiṇo malaretasī
palaṃ kapardacūrṇasya palaṃ pāradagandhayoḥ
māṣo'pi ṭaṃkaṇasyaiko jambīreṇa vimardayet
puṭellokeśvaro nāma lokanātho'yamuttamaḥ
jayetkuṣṭhaṃ raktapittamanyarogaṃ kṣayaṃ nayet
puṣṭavīryapradātā ca kāntilāvaṇyadaḥ paraḥ
ko'sti lokeśvarād anyo nṛṇāṃ śambhumukhodgatāt
rasasya bhasmanā hema pādāṃśena prakalpayet
dviguṇaṃ gandhakaṃ dattvā mardayeccitrakāmbunā
varāṭakāṃśca sampūrya ṭaṅkaṇena nirudhya ca
bhāṇḍe cūrṇaṃ pratilikhetkṣiptvā rundhīta mṛnmaye
śoṣayitvā puṭedgarbhe vahniṃ dattvā parāhnike
svāṃgaśītaṃ samuddhṛtya cūrṇayitvātha vinyaset
eṣa lokeśvaro nāma vīryapuṣṭivivarddhanaḥ
guñjācatuṣṭayaṃ cāsya pippalīmadhusaṃyutam
khādayetparayā bhaktyā lokeśaḥ sarvasiddhidaḥ
aṅgakārśye'gnimāndye ca kāsapitte rasastvayam
maricairghṛtasaṃyuktaiḥ pradātavyo dinatrayam
lavaṇaṃ varjayettatra śayītottānapādataḥ
ekaviṃśaddinaṃ yāvanmaricaṃ saghṛtaṃ pibet
pathyaṃ mṛgāṅkavaddeyaṃ śayītottānapādataḥ
ye śuṣkā viṣamānilaiḥ kṣayarujā vyāptāśca ye kuṣṭhino ye pāṇḍutvahatāḥ kuvaidyavidhinā ye śoṣiṇo durbhagāḥ
ye taptā vividhair jvarair bhramamadonmādaiḥ pramādaṃ gatāste sarve vigatāmayā hatarujaḥ syuḥ poṭalīsevayā
rasabhasma trayo bhāgā bhāgaikaṃ hemabhasmakam
mṛtatāmrasya bhāgaikaṃ śilāgandhakatālakam
pratibhāgadvayaṃ śuddhamekīkṛtya vicūrṇayet
varāṭīḥ pūrayettena hyajākṣīreṇa ṭaṃkaṇam
piṣṭvā tena mukhaṃ ruddhvā mṛdbhāṇḍe ca nirodhayet
śuṣkaṃ gajapuṭe pācyaṃ cūrṇayetsvāṅgaśītalam
raso rājamṛgāṅko'yaṃ caturguñjaḥ kaphāpahaḥ
daśabhiḥ pippalīkṣaudrairmaricaikonaviṃśatiḥ
saghṛtairdāpayetkvāthaṃ vātaśleṣmodbhave kṣaye
śuddhaṃ sūtaṃ samaṃ gandhaṃ mṛtaṃ svarṇābhratāmrakam
pratyekaṃ sūtatulyaṃ syātsūtārddhaṃ mṛtalohakam
lohārddhaṃ mṛtavaikrāntaṃ mardayedbhṛṅgajairdravaiḥ
parpaṭīrasavatpācyaṃ cūrṇitaṃ bhāvayetpṛthak
śigruvāsakanirguṇḍīvacāsomāgnibhṛṅgajaiḥ
kṣudrāmṛtājayantībhir munibrāhmīsutiktakaiḥ
kanyādrāvaiśca saṃbhāvya pratidrāvaistridhā tridhā
ruddhvā laghupuṭe pācyaṃ bhūdhare taṃ samuddharet
imaṃ navajvare dadyānmāṣamātraṃ rasasya tu
kṛṣṇādhānyakasammiśraṃ muhūrtādvijvaro bhavet
ayaṃ ratnagirirnāma raso yogasya vāhakaḥ
tulyāṃśaṃ cūrṇayet khalve pippalīṃ hiṅgulaṃ viṣam
dviguṃjaṃ madhunā deyaṃ vātajvaranivṛttaye
pāradaṃ rasakaṃ tālaṃ tutthaṃ ṭaṅkaṇagandhakam
sarvametatsamaṃ śuddhaṃ kāravellyā dravairdinam
mardayettena kalkena tāmrapātrodaraṃ lipet
aṅgulyardhapramāṇena pacettatsikatāhvaye
yantre yāvatsphuṭantyevaṃ vrīhayastasya pṛṣṭhataḥ
tataḥ suśītalaṃ grāhyaṃ tāmrapātrodarādbhiṣak
śītabhañjīraso nāma cūrṇayenmaricaiḥ samam
māṣaikaṃ parṇakhaṇḍena bhakṣayennāśayejjvaram
tridinair viṣamaṃ tīvramekadvitricaturthakam
rasahiṅgulagandhaṃ ca jaipālaṃ ca tribhiḥ samam
dantīkvāthena saṃmardya raso jvaraharaḥ smṛtaḥ
ārdrakasya rasenātha dāpayedraktikādvayam
navajvaraṃ mahāghoraṃ nāśayedyāmamātrataḥ
śarkarā dadhibhaktaṃ ca pathyaṃ deyaṃ prayatnataḥ
śītatoyaṃ pibeccānu ikṣumudgaraso hitaḥ
śītabhañjīraso nāma sarvajvaravināśakaḥ
sūtakaṃ ṭaṅkaṇaṃ gandhaṃ śulbacūrṇaṃ samaṃ samam
sūtāddviguṇitaṃ deyaṃ jaipālaṃ tuṣavarjitam
saindhavaṃ maricaṃ ciñcātvagbhasmāpi ca śarkarāḥ
pratyekaṃ sūtatulyaṃ syājjambīrair mardayed dinam
dviguñjaṃ taptatoyena vātaśleṣmajvarāpaham
rasaḥ śītārināmāyaṃ śītajvaraharaḥ paraḥ
bhāgaikaṃ rasarājasya bhāgasyārdhena mākṣikā
bhāgadvayaṃ śilāyāśca gandhakasya trayo matāḥ
tālakāṣṭādaśa bhāgāḥ śulbasya bhāgapañcakam
bhallātakatrayo bhāgāḥ sarvamekatra cūrṇayet
vajrīkṣīraplutaṃ kṛtvā dṛḍhe mṛnmayabhājane
vidhāya sudṛḍhaṃ mudrāṃ pacedyāmacatuṣṭayam
svāṅgaśītaṃ samuddhṛtya mardayetsudṛḍhaṃ punaḥ
guñjācatuṣṭayaṃ cāsya parṇakhaṇḍena dāpayet
jvararājaḥ prasiddho'yamaṣṭajvaravināśakaḥ
prātaḥkāle prabhujyainaṃ pathyaṃ takraudanaṃ hitam
bhāgena tutthasaṃyuktaṃ cāturthikanivāraṇam
sūtaṃ gandhaṃ viṣaṃ tulyaṃ dhūrtabījaṃ tribhiḥ samam
taccūrṇāddviguṇaṃ vyoṣacūrṇaṃ guñjādvayaṃ hitam
jambīrakasya majjābhirārdrakasya rasairyutaḥ
mahājvarāṅkuśo nāma jvarāṣṭakanikṛntanaḥ
aikāhikaṃ dvyāhikaṃ ca tryāhikaṃ ca caturthakam
viṣamaṃ ca tridoṣotthaṃ hanti sarvaṃ na saṃśayaḥ
vyāyāmaṃ ca vyavāyaṃ ca snānaṃ caṅkramaṇaṃ tathā
jvaramukto na seveta yāvanno balavānbhavet
śuddhasūtaṃ tathā gandhaṃ mṛtābhraṃ viṣasaṃyutam
samaṃ tanmardayettālamūlīnīrais tryahaṃ budhaḥ
pūrayetkupikāṃ tena mudrayitvā viśoṣayet
saptabhirmṛttikāvastrairveṣṭayitvātha śoṣayet
puṭet kumbhapramāṇena svāṅgaśītaṃ samuddharet
gṛhītvā kupikāmadhyānmardayecca dinaṃ tataḥ
ajājīcitrakaṃ hiṅgu svarjikā ṭaṅkaṇaṃ ca yat
gugguluḥ pañcalavaṇaṃ yavakṣāro yavānikā
maricaṃ pippalī caiva pratyekaṃ ca samānataḥ
eṣāṃ kaṣāyeṇa punarbhāvayetsaptadhātape
nāgavallīdalayutaḥ pañcaguñjo raseśvaraḥ
dadyānnavajvare tīvre soṣṇaṃ vāri pibedanu
prāṇeśvaro raso nāma sannipātaprakopanut
śītajvare dāhapūrve gulme śūle tridoṣaje
vāñchitaṃ bhojanaṃ dadyāt kuryāccandanalepanam
tāpodrekasya śamanaṃ bālābhāṣaṇagāyanaiḥ
prabhavennātra sandehaḥ svāsthyaṃ ca labhate naraḥ
śuddhaṃ sūtaṃ tathā gandhaṃ lohaṃ tāmraṃ ca sīsakam
maricaṃ pippalīṃ viśvaṃ samabhāgāni cūrṇayet
arddhabhāgaṃ viṣaṃ dattvā mardayedvāsaradvayam
śṛṅgaverānupānena dadyād guñjādvayaṃ bhiṣak
navajvare mahāghore vāte saṃgrahaṇīgade
navajvarebhasiṃho'yaṃ sarvarogeṣu yojayet
śambhoḥ kaṇṭhavibhūṣaṇaṃ samaricaṃ mārāriraktaṃ raviḥ pakṣau sāgaralocanaṃ śaśiyutaṃ bhāgo'rkasaṃkhyānvitam
khalve taṃ khalu marditaṃ ravijalair guñjaikamātraṃ tataḥ siddho'yaṃ jvaradantadarpadalanaḥ pañcānanākhyo rasaḥ
pathyaṃ ca deyaṃ dadhitakrabhaktaṃ sindhūtthayuktaṃ sitayā sametam
gandhānulepo himatoyapānaṃ dugdhaṃ ca deyaṃ śubhadāḍimaṃ ca
sūtaṃ gandhakacitrakaṃ trikaṭukaṃ mustā viṣaṃ traiphalam etebhyo dviguṇāṃ guḍena guṭikāṃ guṃjāpramāṇāṃ haret
kuṣṭhāṣṭādaśa vāyuśūlamudaraṃ śoṣapramehādikaṃ rogānīkakarīndradarpadalane khyāto hi pañcānanaḥ
mlecchasya bhāgāścatvāro jaipālasya trayo matāḥ
dvau bhāgau ṭaṅkaṇasyaiva bhāgaikamamṛtasya ca
tatsarvaṃ mardayet sūkṣmaṃ śuṣkaṃ yāmaṃ bhiṣagvaraḥ
śṛṅgaverāmbunā deyo vyoṣacitrakasaindhavaiḥ
guñjādvayamitastāpaṃ haratyeṣa viniścayaḥ
ghanasāreṇa yuktena candanena vilepayet
vidadhyātkāṃsyapātreṇa jīvayedrogiṇaṃ bhiṣak
śālyannaṃ takrasahitaṃ bhojayed bilvasaṃyutam
sannipāte mahāghore tridoṣe viṣamajvare
āmavāte vātaśūle gulme plīhni jalodare
śītapūrve dāhapūrve viṣame satatajvare
agnimāṃdye ca vāte ca prayojyo'yaṃ raseśvaraḥ
mṛtasaṃjīvanaṃ nāma khyāto'yaṃ rasasāgare
dvibhāgatālena hataṃ ca tāmraṃ rasaṃ ca gandhaṃ ca viṣaṃ samaṃ syāt
jayapālabījaṃ dviguṇaṃ ca dadyāt trisaptavāreṇa divākarāṃśau
vimardya nimbasvarasena cūrṇaṃ guñjaikamānaṃ sitayā sametam
jvarāṅkuśo'yaṃ ravisundarākhyo jvarānnihantyaṣṭavidhān samagrān
tāmragandharasaśvetaspandāmaricapūtanāḥ
samīnapittajaipālāstulyā ekatra marditāḥ
guñjācatuṣṭayaṃ cāsyā navajvaraharaḥ paraḥ
jvarāṅkuśaḥ saṃnipātabhairavo'yaṃ prakāśitaḥ
bhasmaṣoḍaśaniṣkaṃ syādāraṇyopalakodbhavam
niṣkatrayaṃ ca maricaṃ viṣaṃ niṣkaṃ ca cūrṇayet
ayaṃ bhasmeśvaro nāma sannipātanikṛntanaḥ
pañcaguñjāmito bhakṣedārdrakasya rasena ca
apāmārgasya mūlasya cūrṇaṃ citrakamūlajaiḥ
valkalairmardayitvā ca rasaṃ vastreṇa gālayet
tena sūtasamaṃ gandhamabhrakaṃ daradaṃ viṣam
ṭaṅkaṇaṃ tālakaṃ caiva mardayed dinasaptakam
tridinaṃ muśalīkandairbhāvayed gharmarakṣitam
mūṣāṃ ca gostanākārāmāpūrya pariḍhakkayet
saptabhir mṛttikāvastrair veṣṭayitvā puṭellaghu
rasatulyaṃ lohavaṅgau rajataṃ tāmrakaṃ tathā
madhūkasārajaladau reṇukā gugguluḥ śilā
cavyakaṃ ca samāṃśaṃ syādbhāgārddhaṃ śodhitaṃ viṣam
tatsarvaṃ mardayetkhalve bhāvayedviṣanīrataḥ
ātape saptadhā tīvre mardayed ghaṭikādvayam
kaṭutrayakaṣāyeṇa kanakasya rasena ca
phalatrayakaṣāyeṇa munipuṣparasena ca
samudraphalanīreṇa vijayāvāriṇā tathā
citrakasya kaṣāyeṇa jvālāmukhyā rasena ca
pratyekaṃ saptadhā bhāvyaṃ tadvatpiṣṭaṃ ca bhāvayet
sarvasya samabhāgena viṣeṇa paridhūpayet
dinaṃ vimardayitvātha rakṣayetkūpikāntare
guñjaikaṃ vahṇinīreṇa śṛṅgaverarasena vā
pradadyādrogiṇe tīvramohavismṛtiśāntaye
śastreṇa tālumāhatya mardayedārdranīrataḥ
nodghaṭante yadā dantāstadā kuryādamuṃ vidhim
secayenmantrayitvātha vārāṃ kumbhaśatair muhuḥ
bhojanecchā yadā tasya jāyate rogiṇastadā
dadhyodanaṃ sitāyuktaṃ dadyāttakraṃ sajīrakam
pāne pānaṃ sitāyuktaṃ yadīcchati tadā dadet
evaṃ kṛte na śāntiḥ syāttāpasya rasajasya ca
sacandracandanarasollepanaṃ kuru śītalam
tūlikāmallikājātīpunnāgabakulāvṛtām
vidhāya śayyāṃ tatrasthaṃ lepayeccandanair muhuḥ
hāvabhāvavilāsoktikaṭākṣacañcalekṣaṇaiḥ
pīnottuṅgakucotpīḍaiḥ kāminīparirambhaṇaiḥ
ramyavīṇāninādādyair gāyanaiḥ śravaṇāmṛtaiḥ
puṇyaślokapurāṇānāṃ kathāsambhāṣaṇaiḥ śubhaiḥ
ebhiḥ prakāraistāpasya jāyate śamanaṃ param
varjayenmaithunaṃ tāvadyāvanno balavān bhavet
dadyādvātādirogeṣu sindhuguggulavahṇibhiḥ
dadyātkaṇāmākṣikābhyāṃ kāmalākṣayapāṇḍuṣu
tattadrogānupānena sarvarogeṣu yojayet
ayaṃ pratāpalaṅkeśaḥ sannipātanikṛntanaḥ
sūtakaṃ gandhakaṃ lohaṃ viṣaṃ cāpi varāṭakam
tāmrakaṃ vaṅgabhasmātha abhrakaṃ ca samāṃśakam
trikaṭu patramustaṃ ca viḍaṅgaṃ nāgakeśaram
reṇukāmalakaṃ caiva pippalīmūlameva ca
eṣāṃ ca dviguṇaṃ bhāgaṃ mardayitvā prayatnataḥ
bhāvanā tatra dātavyā gajapippalikāmbunā
mātrā caṇakamānā tu vaṭikeyaṃ prakīrtitā
śvāsaṃ hanti tathā kāsam arśāṃsi ca bhagandaram
hṛcchūlaṃ pārśvaśūlaṃ ca karṇarogaṃ kapālikam
haretsaṃgrahaṇīrogamaṣṭau ca jāṭharāṇi ca
pramehaviṃśatiṃ caiva aśmarīṃ ca caturvidhām
na cānnapāne parihāramasti na śītavātādhvani maithune ca
yatheṣṭaceṣṭābhirataḥ prayoge naro bhavetkāñcanarāśigauraḥ
ekaikaṃ viṣasūtaṃ ca jātī ṭaṅkaṃ dvikaṃ dvikam
kṛṣṇātrikaṃ viśvaṣaṭkaṃ dagdhaṃ kapardikādvikam
devapuṣpaṃ bāṇamitaṃ sarvaṃ saṃmardya yatnataḥ
mahodadhyākhyavaṭikā naṣṭasyāgneśca dīpanī
rasaṃ ca gandhakaṃ caiva dhattūraphalajair dravaiḥ
mardayed dinamekaṃ ca tulyaṃ trikaṭukaṃ kṣipet
unmattākhyaraso nāma sannipātanikṛntanaḥ
kastena na kṛto dharmaḥ kāṃ ca pūjāṃ na so'rhati
sannipātārṇave magnaṃ yo'bhyuddharati dehinam
vacā rasonakaṭukaṃ saindhavaṃ bṛhatīphalam
rudrākṣaṃ madhusāraṃ ca phalaṃ sāmudrakāmṛtam
samabhāgāni caitāni hyarkakṣīreṇa bhāvayet
bhāvayenmatsyapittena trivāraṃ cūrṇayettataḥ
dhamanaṃ kathitaṃ śreṣṭhaṃ sannipāte sudāruṇe
kapholvaṇe'tivāte ca apasmāre halīmake
śiroroge karṇaroge netraroge vidhānataḥ
dāpayedghrāṇachidrābhyāṃ saṃjñākaraṇam uttamam
śuddhaṃ sūtaṃ samaṃ gandhaṃ maricaṃ ṭaṅkaṇaṃ tathā
catustulyā sitā yojyā matsyapittena bhāvayet
tridinaṃ mardayettena raso'yaṃ candraśekharaḥ
dviguñjamārdrakadrāvairdeyaṃ śītodakaṃ punaḥ
takrabhaktaṃ ca vṛntākaṃ pathyaṃ tatra nidhāpayet
hiṅgulaṃ maricaṃ gandhaṃ pippalīṃ ṭaṅkaṇaṃ viṣam
kanakasya ca bījāni samāṃśaṃ vijayārasaiḥ
mardayedyāmamātraṃ tu caṇamātrā vaṭī kṛtā
bhakṣaṇādgrahaṇīṃ hanyādrasaḥ kanakasundaraḥ
agnimāṃdyaṃ jvaraṃ tīvramatisāraṃ ca nāśayet
grahaṇīdoṣiṇāṃ takraṃ dīpanaṃ grāhilāghavam
pathyaṃ madhurapākitvānna ca pittaprakopanam
sūtakaṃ gandhakaṃ caiva śāṇaṃ śāṇaṃ ca gṛhyate
daradaṃ ṭaṅkaṇaṃ caiva maricaṃ ca viṣaṃ tathā
catvāra auṣadhayaḥ sarve dvidviṭaṅkaṃ ca kathyate
jaipālabījaṃ saṃyojyaṃ ṭaṅkaṃ ca dikpramāṇataḥ
tintiḍīrasasaṃmardyaṃ guñjāmātravaṭī kṛtā
tulasīpatrasaṃyuktā sarve ca viṣamajvarāḥ
aikāhikaṃ dvyāhikaṃ ca tryāhikaṃ ca caturthakam
śītadāhyādikaṃ sarvaṃ nāśayati ca vegataḥ
pathyaṃ dugdhaudanaṃ deyaṃ dadhibhaktaṃ ca bhojanam
rāmavāṇaraso nāma sarvarogapraṇāśakaḥ
mṛtaṃ sūtaṃ mṛtaṃ tāmraṃ mṛtaṃ svarṇaṃ samaṃ samam
tulyaṃ ca khādiraṃ sāraṃ tathā mocarasaṃ kṣipet
dravaiḥ śālmalimūlotthair mardayet praharadvayam
caṇamātrāṃ vaṭīṃ bhakṣenniṣkaikaṃ jīrakaiḥ saha
tridoṣotthamatīsāraṃ sajvaraṃ nāśayeddhruvam
śuddhasūtaṃ mṛtaṃ cābhraṃ gandhakaṃ mardayetsamam
lohapātre ghṛtābhyakte yāmaṃ mṛdvagninā pacet
cālayellohadaṇḍena hyavatārya vibhāvayet
tridinaṃ jīrakaiḥ kvāthair māsaikaṃ bhakṣayennaraḥ
rasaś citrāmbaro nāma grahaṇīṃ raktasaṃyutām
śamayedanupānena āmaśūlaṃ pravāhikām
tāramauktikahemāyaḥ sāraś caikaikabhāgikāḥ
dvibhāgo gandhakaḥ sūtastribhāgo mardayeddinam
kapitthasvarasairgāḍhaṃ mṛgaśṛṅge tataḥ kṣipet
puṭenmadhyapuṭenaiva tata uddhṛtya mardayet
balārasaiḥ saptadhaivam apāmārgarasais tridhā
lodhraprativiṣāmustādhātakīndrayavāmṛtāḥ
pratyekameṣāṃ svarasairbhāvanā syāttridhā tridhā
māṣamātraraso deyo madhunā maricaiḥ saha
hanyātsarvānatīsārāngrahaṇīṃ pañcadhāpi ca
kapāṭo grahaṇīnāma raso'yaṃ cāgnidīpanaḥ
muktāsuvarṇaṃ rasagandhaṭaṅkaṇaṃ ghanaṃ kapardo'mṛtatulyabhāgam
sarvaiḥ samaṃ śaṅkhakacūrṇayuktaṃ khalve ca bhāvyo'tiviṣādraveṇa
golaṃ ca kṛtvā mṛtkarpaṭasthaṃ saṃrudhya bhāṇḍe hi paced dinārdham
susvāṅgaśīto rasa eṣa bhāvyo dhattūravahṇimuśalīdravaiśca
lohasya pātre paripācitaśca siddho bhavet saṃgrahaṇīkapāṭaḥ
vātottarāyāṃ maricājyayuktaḥ pittottarāyāṃ madhupippalībhiḥ
śleṣmottarāyāṃ vijayārasena kaṭutrayeṇāpi yuto grahaṇyām
kṣaye jvare'pyarśasi viḍvikāre sāmātisāre'rucipīnase ca
mohe ca kṛcchre gatadhātuvṛddhau guñjādvayaṃ cāpi mahāmayaghnam
mṛtasūtābhrakaṃ gandhaṃ yavakṣāraṃ saṭaṅkaṇam
agnimanthaṃ vacāṃ kuryāt sūtatulyām imāṃ sudhīḥ
tato jayantījambīrabhṛṅgadrāvair vimardayet
trivāsaraṃ tato golaṃ kṛtvā saṃśoṣya dhārayet
lohapātre ca lavaṇaṃ athopari nidhāpayet
adhovahniṃ śanaiḥ kuryād yāmārdhaṃ ca tad uddharet
rasatulyāmativiṣāṃ dadyānmocarasaṃ tathā
kapitthavijayādrāvairbhāvayet saptadhā bhiṣak
dhātakīndrayavamustālodhrabilvaguḍūcikāḥ
etadrasairbhāvayitvā vāraikaṃ ca viśoṣayet
rasavajraṃ kapāṭākhyaṃ māṣaikaṃ madhunā lihet
vahniḥ śuṇṭhī viḍaṅgāpi bilvaṃ ca lavaṇaṃ samam
pibed uṣṇāmbunā cānu sarvajāṃ grahaṇīṃ jayet
sūtakaṃ gandhakaṃ lohaṃ viṣaṃ citrakamabhrakam
viḍaṅgaṃ reṇukā mustā elā keśarapatrakam
phalatrayaṃ trikaṭukaṃ śulbabhasma tathaiva ca
etāni samabhāgāni dviguṇo dīyate guḍaḥ
kāse śvāse kṣaye gulme pramehe viṣamajvare
sūtāyāṃ grahaṇīmāṃdye śūle pāṇḍvāmaye tathā
hastapādādirogeṣu guṭikeyaṃ praśasyate
daradaṃ vatsanābhaṃ ca maricaṃ ṭaṅkaṇaṃ kaṇā
cūrṇayetsamabhāgena raso hyānandabhairavaḥ
guñjaikaṃ tu dviguñjaṃ vā balaṃ jñātvā prayojayet
madhunā lehayeccānu kuṭajasya phalatvacam
cūrṇitaṃ karṣamātraṃ tu tridoṣasyātisārajit
dadhyannaṃ dāpayetpathyaṃ gavyājaṃ takrameva ca
pipāsāyāṃ jalaṃ śītaṃ hitā ca vijayā niśi
taṇḍulīyajalaiḥ piṣṭaṃ sūtatulyaṃ ca gandhakam
andhamūṣāgataṃ paktvā bhūdhare bhasmatāṃ nayet
daśamūlakaṣāyeṇa bhāvayetpraharadvayam
guñjādvayaṃ haratyāśu hikkāṃ kāsaṃ jvaraṃ tathā
anupānena dātavyo raso'yaṃ meghaḍambaraḥ
gandhakād dviguṇaṃ sūtaṃ śuddhaṃ mṛdvagninā kṣaṇam
paktvāvatārya saṃcūrṇya cūrṇatulyābhayāyutam
saptaguñjāmitaṃ khādedvardhayecca dine dine
guñjaikaṃ ca krameṇaiva yāvatsyād ekaviṃśatiḥ
kṣīrājyaśarkarāmiśraṃ śālyannaṃ pathyamācaret
kampavātapraśāntyarthaṃ nirvāte nivasetsadā
triguṇākhyo raso nāma tripakṣātkampavātanut
sūtahāṭakavajrāṇi tāraṃ lohaṃ ca mākṣikam
tālaṃ nīlāñjanaṃ tutthamabdhiphenaṃ samāṃśakam
pañcānāṃ lavaṇānāṃ ca bhāgamekaṃ vimardayet
vajrakṣīrair dinaikaṃ tu ruddhvā taṃ bhūdhare puṭet
māṣaikamārdrakadrāvair lehayed vātanāśanam
pippalīmūlajaṃ kvāthaṃ sakṛṣṇamanupāyayet
sarvavātavikārāṃstu nihantyākṣepakādikān
rasaḥ sarvatra vikhyāto nāma vātaripuḥ smṛtaḥ
mṛtaṃ lohaṃ sūtagandhaṃ tāmratālakamākṣikam
pathyāṃ śṛṅgīviṣaṃ tryūṣam agnimanthaṃ ca ṭaṅkaṇam
tulyaṃ khalve dinaṃ mardya muṇḍīnirguṇḍijair dravaiḥ
dviguñjāṃ vaṭikāṃ khādetsarvavātapraśāntaye
sādhyāsādhyaṃ nihantyāśu raso vātagajāṅkuśaḥ
mṛtasūtābhralohānāṃ tulyāṃ pathyāṃ vicūrṇayet
māṣatrayaṃ lihetkṣaudrairamlapittapraśāntaye
sūtaṃ gandhaṃ ca nāgānāṃ cūrṇaṃ haṃsāṅghrivāriṇā
dinaṃ gharme vimardyātha golikāṃ tasya yojayet
kācakupyāṃ ca saṃveṣṭya tāṃ tribhir mṛtpuṭair dṛḍham
mukhaṃ saṃrudhya saṃśoṣya sthāpayetsikatāhvaye
sārdhaṃ dinaṃ krameṇāgniṃ jvālayet tadadhastataḥ
svāṃgaśītaṃ samuddhṛtya ṣaḍaṃśenāmṛtaṃ kṣipet
maricānyarddhabhāgena samaṃ vāsyātha mardayet
ayamagnikumārākhyo raso mātrāsya raktikā
tāmbūlīrasasaṃyukto hanti rogānamūn ayam
vātarogān kṣayaṃ śvāsaṃ kāsaṃ pāṇḍukapholbaṇam
agnimāṃdyaṃ sannipātaṃ pathyaṃ śālyādikaṃ laghu
jalayogaprayogo'pi śastastāpapraśāntaye
ṭaṅkaṇaṃ rasagandhau ca samabhāgaṃ trayo viṣam
kapardisarjikākṣāramāgadhīviśvabheṣajam
pṛthakpṛthak karṣamātraṃ tvaṣṭabhāgaṃ marīcakam
jambīrāmlairdinaṃ piṣṭaṃ bhavedagnikumārakaḥ
viṣūciśūlavātādivahṇimāṃdyapraśāntaye
raso ravirvyoma baliḥ sulohaṃ dhātryakṣanīraistridinaṃ vimardya
tadalpaghṛṣṭaṃ mṛdumārkaveṇa saṃmardayed asya ca vallayugmam
hantyamlapittaṃ madhunāvalīḍhaṃ līlāvilāso rasarāja eṣaḥ
dugdhaṃ sakūṣmāṇḍarasaṃ sadhātrīphalaṃ śanaistatsahitaṃ bhajedvā
mṛtaṃ sūtaṃ mṛtaṃ tāmraṃ hiṅgupuṣkaramūlakam
saindhavaṃ gandhakaṃ tālaṃ ṭaṅkaṇaṃ cūrṇayetsamam
punarnavādevadārunirguṇḍītaṇḍulīyakaiḥ
tiktakośātakīdrāvairdinaikaṃ mardayed dṛḍham
māṣamātraṃ lihetkṣaudrai raso manthānabhairavaḥ
kapharogapraśāntyarthaṃ nimbakvāthaṃ pibedanu
palaṃ rasasya dvipalaṃ baleḥ syācchulvāyasī cārdhapalapramāṇe
saṃcūrṇya sarvaṃ drutam agniyogād eraṇḍapatreṣu niveśanīyam
piṣṭvātha tāṃ parpaṭikāṃ nidadhyāllohasya pātre varapūtam asmin
jambīrajaṃ pakvarasaṃ palānāṃ śataṃ niyojyāgnimathāmlamātram
jīrṇe rase bhāvitametadetaiḥ sapañcakolodbhavavāripūraiḥ
savetasāmlaiḥ śatamatra yojyaṃ samaṃ rajaṣ ṭaṃkaṇajaṃ subhṛṣṭam
viḍaṃ dadardhaṃ maricaṃ samaṃ ca tatsaptadhārdraṃ caṇakāmlavāri
kravyādanāmā bhavati prasiddho rasaḥ sumanthānakabhairavoktaḥ
māṣadvayaṃ saindhavatakrapītam etasudhanyaṃ khalu bhojanānte
gurūṇi māṃsāni payāṃsi piṣṭīghṛtāni khādyāni phalāni vegāt
mātrātiriktānyapi sevitāni yāmadvayājjārayati prasiddhaḥ
śuddhaṃ sūtaṃ viṣaṃ gandhamajamodāphalatrayam
sarjikṣāraṃ yavakṣāraṃ vahṇisaindhavajīrakam
sauvarcalaṃ viḍaṅgāni sāmudraṃ ṭaṅkaṇaṃ samam
viṣamuṣṭiṃ sarvatulyaṃ jambīrāmlena mardayet
maricābhāṃ vaṭīṃ khādedvahṇimāṃdyapraśāntaye
pāradaṃ gandhakaṃ lohamabhrakaṃ viṣameva ca
samāṃśaṃ maricaṃ cāṣṭau ṭaṅkaṇaṃ ca caturguṇam
bhṛṅgarājarasaiḥ sapta bhāvanāścāmladāḍimaiḥ
guñjādvayaṃ parṇakhaṇḍairhanti sāyaṃ tu bhakṣitaḥ
vātaśleṣmodbhavānrogānmandāgnigrahaṇījvarān
aruciṃ pāṇḍutāṃ caiva jayedacirasevanāt
rasaṃ gandhaṃ mṛtaṃ śulbaṃ mṛtamabhraṃ phalatrikam
tryūṣaṇaṃ bījajaipālaṃ samaṃ khalve vimardayet
droṇapuṣpīrasairbhāvyaṃ śuṣkaṃ tadvastragālitam
cintāmaṇiraso'pyeṣa ajīrṇānāṃ praśasyate
jvaram aṣṭavidhaṃ hanti sarvaśūleṣu śasyate
guñjaiko vā dviguṃjo vā āmarogaharaḥ paraḥ
rasaniṣkaikagandhaikaṃ niṣkamātraḥ pradīpanaḥ
sārdhaṃ palaṃ pradātavyaṃ cūlikālavaṇaṃ bhiṣak
khalve saṃmardayettattu śuṣkavastreṇa gālayet
māṣamātraṃ pradātavyo muktamāṃsādijārakaḥ
ajīrṇeṣu tridoṣeṣu deyo'yaṃ rājavallabhaḥ
ṭaṅkaṇaṃ hāriṇaṃ śṛṅgaṃ svarṇaṃ śulbaṃ mṛtaṃ rasam
dinaikamārdrakadrāvairmardya ruddhvā puṭe pacet
trinetrākhyo raso nāmnā māṣaikaṃ madhusarpiṣā
saindhavaṃ jīrakaṃ hiṅgumadhvājyābhyāṃ lihedanu
paktiśūlaharaṃ khyātaṃ yāmamātrānna saṃśayaḥ
bhasma sūtaṃ mṛtaṃ kāntaṃ śulbabhasma śilājatu
śuddhatāpyaṃ śilā vyoṣaṃ triphalāṅkolabījakam
kapittharajanīcūrṇaṃ bhṛṅgarājena bhāvayet
viṃśadvāraṃ viśoṣyātha madhuyuktaṃ lihetsadā
niṣkamātraṃ lihenmehī mehavajro mahārasaḥ
mahānimbasya bījāni piṣṭvā karṣamitāni ca
palaṃ taṇḍulatoyena ghṛtaniṣkadvayena ca
ekīkṛtya pibettoyaṃ hanti mehaṃ cirotthitam
mṛtaṃ sūtaṃ mṛtaṃ vaṃgamarjunasya tvacānvitam
tulyāṃśaṃ mardayet khalve śālmalyā mūlajair dravaiḥ
dinānte vaṭikā kāryā māṣamātrā pramehahā
eṣā indravaṭī nāmnā madhumehapraśāntaye
tālasattvaṃ mṛtaṃ tāmraṃ mṛtaṃ lohaṃ mṛtaṃ rasam
hatamabhraṃ hataṃ tāraṃ gandhaṃ tutthaṃ manaḥśilā
sauvīrāñjanakāsīsaṃ nīlībhallātakāni ca
śilājatvarkamūlaṃ tu kadalīkandacitrakam
tvacam aṅkolajāṃ kṛṣṇāṃ kṛṣṇadhattūramūlakam
avalgujāni bījāni gaurīmādhvīphalāni ca
hemāhvāṃ phenajātyāṃ ca phalinīṃ viṣatindukam
tailinyo lohakiṭṭaṃ ca purāṇamamṛtaṃ ca tat
tvacā ca mīnakākṣasya punaruktaṃ palaṃ pṛthak
tailinyo vaṭakāstāsu sarvamekatra cūrṇayet
khalve nidhāya dātavyā punareṣāṃ ca bhāvanā
brahmadaṇḍī śikhāpuṅkhā devadālī ca nīlikā
vāṇaśonā nṛpataru nimbasāro vibhītakaḥ
karañjo bhṛṅgarājaśca gāyatrī tintaḍīphalam
malayūmūlameteṣāṃ tisrastisrastu bhāvanāḥ
dātavyā kuppikāṃ kṛtvā samyak saṃśoṣya cātape
bhāṇḍe taddhārayedbhāṇḍaṃ mudritaṃ cātha kārayet
yāmaṃ mandāgninā pacyāt puṭamadhye hyasau rasaḥ
puṇḍarīkaṃ nihantyeva nātra kāryā vicāraṇā
dvimāsābhyantare puṃsāmapathyaṃ na tu bhojayet
rogāḥ sarve vilīyante kuṣṭhāni sakalāni ca
bhānubhaktipravṛttānāṃ gurubhaktikṛtāṃ sadā
rasendramaṃgalo nāmnā raso'yaṃ prakaṭīkṛtaḥ
anugrahāya bhaktānāṃ śivena karuṇātmanā
mṛtatāmrābhralohānāṃ hiṅgulaṃ ca palaṃ palam
jambīronmattabhārgībhiḥ snuhyarkaviṣamuṣṭibhiḥ
mardyaṃ hayārijair drāvaiḥ pratyekaṃ ca dinaṃ dinam
evaṃ saptadinaṃ mardyaṃ tadgolaṃ vastraveṣṭitam
vālukāyantragaṃ svedyaṃ tridinaṃ laghuvahṇinā
ādāya cūrṇayet sarvaṃ palaikaṃ yojayedviṣam
dvipalaṃ pippalīcūrṇamiśraṃ sarveśvaraṃ rasam
dviguñjaṃ lehayet kṣaudrair munimaṇḍalakuṣṭhanut
vākucī caiva dārū ca karṣamātraṃ vicūrṇitam
lihed eraṇḍatailena hyanupānaṃ sukhāvaham
raktādhikye sirāmokṣaḥ pāde bāhau lalāṭake
kartavyo dṛṣṭirogeṣu kuṣṭhināṃ ca viśeṣataḥ
balino bahudoṣasya vayaḥsthasya śarīriṇaḥ
etatpramāṇamicchanti prasthaṃ śoṇitamokṣaṇe
vyabhre varṣāsu vidyāttu grīṣmakāle tu śītale
hemantakāle madhyāhne śastrakālāstrayaḥ smṛtāḥ
karṣā dvādaśa tālasya kūṣmāṇḍarasasaṃbhṛte
svedayed dolikāyantre yāvattoyaṃ na vidyate
paścāttaṃ śoṣayetkhalve sūtaṃ karṣadvayaṃ kṣipet
gharṣayed bahudhā tattu yāvatkajjalikā bhavet
snuhīkṣīraṃ ravikṣīraṃ chāgī gokṣuravākucī
pātālagaruḍāṅkolacakramardakahijjalāḥ
kumāryunmattabhallātatriphalāmbupunarnavāḥ
nimbatvag ebhir bhaiṣajyaiḥ puṭanācca trayaṃ trayam
ṣaṭkarṣaṃ kalikācūrṇaṃ haṇḍikāyāṃ tu dhārayet
caturthāṃśamadhaḥ sthāpyaṃ madhye sthāpyaṃ tu tālakam
paścāduparicūrṇaṃ tu sarvaṃ sthāpyaṃ prayatnataḥ
haṇḍikāṃ kaṇṭhaparyantāṃ kumārīrasayogataḥ
pūrayecca tato mudrāṃ dṛḍhāṃ kuryātprayatnataḥ
tasyopari śilāṃ dattvā dṛḍhā na ca caledyathā
dīpāgnā caturyāmaṃ viṃśadyāmaṃ haṭhāgninā
svāṅgaśītalamuddhṛtya kuṣṭhe tāleśvaro rasaḥ
kuṣṭhanāśaḥ paraḥ khyāto bhairavānandayoginā
pathyaṃ mudgāmbuśālyannaṃ bhiṣagatra prayojayet
sūto dvau valgujā trīṇi kaṇā viśvā trikaṃ trikam
sārdhaikaṃ brahmaputrasya maricasya catuṣṭayam
ekaikaṃ nimbadhattūrabījato gandhakatrayam
jātīṭaṅkaṇatālāyā bhāgā daśa daśa smṛtāḥ
yuktyā sarvaṃ vimardyāthāmṛtāsvarasabhāvitāḥ
saptadhā śoṣayitvātha dhattūrasyaiva dāpayet
saṃmardya golakaṃ sārdraṃ dhattūrair veṣṭayeddalaiḥ
gomaye veṣṭayettacca kukkuṭākhyapuṭe pacet
rasaḥ kuṣṭhaharaḥ sevyaḥ sarvadā bhojanapriyaiḥ
hemāhvāṃ pañcapalikāṃ kṣiptvā takraghaṭe pacet
takre jīrṇe samuddhṛtya punaḥ kṣīraghaṭe pacet
kṣīre jīrṇe samuddhṛtya kṣālayitvā viśoṣayet
cūrṇitaṃ tatpañcapalaṃ maricānāṃ paladvayam
palaikaṃ mūrchitaṃ sūtam ekīkṛtvā ca bhakṣayet
niṣkaikaṃ suptikuṣṭhārtaḥ svarṇakṣīrīraso hyayam
śuddhasūtaṃ dvidhā gandhaṃ yāmaikaṃ mardayed dṛḍham
tāmrabhasma dvayostulyaṃ sampuṭe taṃ nirodhayet
ūrdhvādholavaṇaṃ dattvā mṛdbhāṇḍe dhārayedbhiṣak
tato gajapuṭe paktvā svāṅgaśītaṃ samuddharet
sampuṭaṃ cūrṇayet sūkṣmaṃ parṇakhaṇḍe dviguñjake
bhakṣayecchūlapīḍārthe hiṅguśuṇṭhīsajīrakam
vacāmaricajaṃ cūrṇaṃ karṣamuṣṇajalaiḥ pibet
asādhyaṃ sādhayecchūlaṃ rasaḥ syācchūlakesarī
vyāyāmaṃ maithunaṃ madyaṃ lavaṇaṃ kaṭukāni ca
vegarodhaṃ śukrarodhaṃ varjayecchūlavānnaraḥ
bhāgaikaṃ mūrchitaṃ sūtaṃ gandhāvalgujacitrakān
cūrṇaṃ tu brahmabījānāṃ pratidvādaśabhāgikam
bhāgāṃstriṃśadguḍasyāpi kṣaudreṇa guṭikā kṛtā
ayaṃ brahmaraso nāmnā brahmahatyāvināśanaḥ
dviniṣkabhakṣaṇāddhanti prasuptiṃ kuṣṭhamaṇḍalam
pātālagaruḍīmūlaṃ jale piṣṭvā pibedanu
śuddhaṃ sūtaṃ samaṃ gandhaṃ tutthaṃ ca mṛtatāmrakam
marditaṃ vākucīkvāthairdinaikaṃ vaṭakīkṛtam
niṣkamātraṃ sadā khādecchvetaghnendudharo rasaḥ
vākucītailakarṣaikaṃ sakṣaudramanupāyayet
mūrchitaṃ sūtakaṃ dhātrīphalaṃ nimbasya cāharet
tulyāṃśaṃ khādirakvāthairdinaṃ mardyaṃ ca bhakṣayet
niṣkaikaṃ dadrukuṣṭhaghnaḥ pāribhadrāhvayo rasaḥ
śuddhaṃ sūtaṃ samaṃ gandhaṃ triphalābhraṃ ca vākucī
bhallātaṃ ca śilā kṛṣṇā nimbabījaṃ samaṃ samam
mardayedbhṛṅgajadrāvaiḥ peṣyaṃ śoṣyaṃ punaḥ punaḥ
itthaṃ kuryāt trisaptāhaṃ rasaṃ śvetāriko bhavet
madhvājyaiḥ khādayenniṣkaṃ śvetakuṣṭhaṃ vināśayet
sūtābhraṃ tāmratīkṣṇānāṃ bhasma mākṣikagandhakam
vandhyākarkoṭakīdrāvai raso mardyo dināvadhi
vandhyākarkoṭakīkande kṣiptvā liptvā mṛdā bahiḥ
bhūdharākhye puṭe pācyaṃ dinaikaṃ tu vicūrṇayet
daśamāṃśaṃ viṣaṃ yojyaṃ māṣamātraṃ ca bhakṣayet
rasaḥ kālāgnirudro'yaṃ daśāhena visarpanut
pippalīmadhusaṃyuktaṃ hyanupānaṃ prakalpayet
svarṇādaṣṭaguṇaṃ sūtaṃ mardayed dvitvagandhakam
raktakārpāsakusumaiḥ kumāryāstridinaṃ tataḥ
śuṣkaṃ kācaghaṭe ruddhvā vālukāyantragaṃ haṭhāt
bhasma kuryādrasendrasya navārkakiraṇopamam
bhāgo'sya bhāgāścatvāraḥ karpūrasya suśobhanāḥ
lavaṅgaṃ maricaṃ jātīphalaṃ karpūramātrayā
melayenmṛganābhiṃ ca gadyāṇakamitāṃ tataḥ
ślakṣṇapiṣṭo rasaḥ śrīmāñjāyate makaradhvajaḥ
vallaṃ valladvayaṃ vāsya tāmbūladalasaṃyutam
bhakṣayenmadhuraṃ snigdhaṃ laghumāṃsamavātulam
śṛtaṃ śītaṃ sitāyuktaṃ dugdhaṃ godhūmam ājyakam
māṣāśca piṣṭamaparaṃ madyāni vividhāni ca
karotyagnibalaṃ puṃsāṃ valīpalitanāśanaḥ
medhāyuḥkāntijanakaḥ kāmoddīpanakṛnmahān
abhyāsāt sādhakaḥ strīṇāṃ śataṃ jayati nityaśaḥ
ratikāle ratānte vā punaḥ sevyo rasottamaḥ
madahāniṃ karotyeṣa pramadānāṃ suniścitam
kṛtrimaṃ sthāvaraviṣaṃ jaṃgamaṃ viṣavārijam
na vikārāya bhavati sādhakānāṃ ca vatsarāt
mṛtyuñjayo yathābhyāsānmṛtyuṃ jayati dehinām
tathāyaṃ sādhakendrasya jarāmaraṇanāśanaḥ
tāraṃ vajraṃ suvarṇaṃ ca tāmraṃ ca sūtagandhakam
lohaṃ ca kramavṛddhāni kuryādetāni mātrayā
vimardya kanyakādrāvairnyasetkācamaye ghaṭe
mudritaṃ piṭharīmadhye dhārayetsaindhavairbhṛte
piṭharīṃ mudrayetsamyak tataś cullyāṃ niveśayet
vahniṃ śanaiḥ śanaiḥ kuryāddinaikaṃ tata uddharet
svāṅgaśītaṃ ca saṃcūrṇya bhāvayedarkadugdhakaiḥ
aśvagandhā ca kaṅkolī vānarī muśalīkṣuraḥ
trivāraṃ svarasaṃ bhāvyaṃ śatāvaryā vibhāvayet
padmakandakaserūṇāṃ rasair bhāvyaṃ tu ekadhā
kastūrīvyoṣakapūraiḥ kaṅkolailālavaṃgakam
pūrvacūrṇādaṣṭamāṃśamitacūrṇaṃ vimiśrayet
sarvaiḥ samāṃ śarkarāṃ ca dattvā śāṇonmitaṃ dadet
godugdhadvipalenaiva madhurāhārasevinaḥ
asya prabhāvāt saundaryyaṃ balaṃ tejo vivardhate
taruṇī ramate bahvīrvīryahānirna jāyate
śālmalyutthair dravair mardya pakṣaikaṃ śuddhasūtakam
yāmadvayaṃ pacedājye vastre baddhvātha mardayet
dinaikaṃ śālmalidrāvair mardayitvā vaṭīṃ kṛtām
veṣṭayennāgavallyā ca niḥkṣipet kācabhājane
bhājanaṃ śālmalīdrāvaiḥ pūrṇaṃ yāmadvayaṃ pacet
vālukāyaṃtramadhye tu drave jīrṇe samuddharet
dviguñjaṃ bhakṣayetprātarnāgavallīdalāntare
muśalīṃ sasitāṃ kṣīraiḥ palaikaṃ pāyayedanu
rasaḥ pūrṇendunāmāyaṃ samyag vīryakaro bhavet
kāminīnāṃ sahasraikaṃ naraḥ kāmayate dhruvam
śuddhaṃ sūtaṃ samaṃ gandhaṃ tryahaṃ kahlārajadravaiḥ
marditaṃ vālukāyantre yāmaiḥ kūpīgataṃ pacet
raktāṅgasya dravairbhāvyaṃ dinaikaṃ tu sitāyutam
yatheṣṭaṃ bhakṣayeccānu kāmayetkāminīśatam
śuddhaṃ sūtaṃ samaṃ gandhaṃ raktotpaladaladravaiḥ
yāmaṃ mardyaṃ punargandhaṃ pūrvād ardhaṃ viniṣkṣipet
dinaikaṃ mardayettattu punargandhaṃ ca mardayet
pūrvadrāvairdinaikaṃ tu kācakupyāṃ nirudhya ca
dinaikaṃ vālukāyantre pakvam uddhṛtya bhakṣayet
pañcaguñjā sitā sārddhaṃ raso'yaṃ madanodayaḥ
samūlaṃ vānarībījaṃ muśalī śarkarāsamam
gavāṃ kṣīreṇa tatpeyaṃ palārddhamanupānakam
paladvayaṃ dvayaṃ śuddhaṃ pāradaṃ gandhakaṃ tathā
mṛtahemnastu karṣaikaṃ palaikaṃ mṛtatāmrakam
mṛtatāraṃ caturniṣkaṃ mardyaṃ pañcāmṛtairdinam
ruddhvā tu vai puṭe paścāddinaikaṃ tu samuddharet
piṣṭvā pañcāmṛtaiḥ kuryādvaṭikāṃ badarākṛtim
anaṅgasundaro nāma paraṃ puṣṭipradāyakaḥ
samyaṅmāritamabhrakaṃ kaṭphalaṃ kuṣṭhāśvagandhāmṛtā methī mocaraso vidārimuśalī gokṣūrakaṃ kṣūrakam
rambhākandaśatāvarī hyajamudā māṣāstilā dhānyakaṃ yaṣṭī nāgabalā kacūramadanaṃ jātīphalaṃ saindhavam
bhārṅgī karkaṭaśṛṅgikā trikaṭukaṃ jīradvayaṃ citrakaṃ cāturjātapunarnavā gajakaṇā drākṣā śaṭī vāsakam
śālmalyandhriphalatrikaṃ kapibhavaṃ bījaṃ samaṃ cūrṇayeccūrṇāṃśā vijayā sitā dviguṇitā madhvājyayoḥ piṇḍitam
karṣārddhā guṭikāvaleham athavā sevyaṃ sadā sarvathā peyaṃ kṣīrasitā tu vīryakaraṇaṃ stambho'pyayaṃ kāminī
rāmāvaśyakaraṃ sukhātisukhadaṃ prauḍhāṅganādrāvakam kṣīṇe puṣṭikaraṃ kṣaye kṣayaharaṃ sarvāmayadhvaṃsanam
kāsaśvāsamahātisāraśamanaṃ mandāgnisaṃdīpanaṃ dhātorvṛddhikaraṃ rasāyanavaraṃ nāstyanyadasmātparam
arśāṃsi grahaṇīpramehanicayaśleṣmātiraktapraṇun nityānandakaraṃ viśeṣaviduṣāṃ vācāṃ vilāsodbhavam
abhyāsena nihanti mṛtyupalitaṃ kāmeśvaro vatsarāt sarveṣāṃ hitakārako nigaditaḥ śrīvaidyanāthena yaḥ
vṛddhānāṃ madanodayodayakaraḥ prauḍhāṅganāsaṅgame siṃho'yaṃ samadṛṣṭiḥ pratyayakaro bhūpaiḥ sadā sevyatām
śuddhaṃ sūtaṃ viṣaṃ gandhaṃ samacūrṇaṃ vicūrṇayet
maricaṃ sarvatulyāṃśaṃ kaṇṭakāryāḥ phaladravaiḥ
mardayedbhāvayetsarvānekaviṃśativārakān
vaṭīṃ guñjātrayāṃ khādetsarvājīrṇapraśāntaye
gandhakena mṛtaṃ tāmraṃ daśabhāgaṃ samuddharet
ūṣaṇaṃ pañcabhāgaṃ syādamṛtaṃ ca dvibhāgakam
ślakṣṇacūrṇīkṛtaṃ sarvaṃ raktikaikapramāṇataḥ
dātavyaṃ kuṣṭhine samyaganupānasya yogataḥ
galite sphuṭite caiva viṣūcyāṃ maṇḍale tathā
vicarcikādadrupāmākuṣṭhāṣṭakapraśāntaye
śuddhaṃ sūtaṃ samaṃ gandhaṃ mardyaṃ yāmacatuṣṭayam
nāgavallīrasairyuktaṃ meghanādapunarnavaiḥ
gomūtre pippalīyukte mardyaṃ ruddhvā puṭellaghu
lihetkṣaudre raso raudro guñjāmātro'rbudaṃ jayet
mṛtasūtārkalohābhraviṣagandhaṃ samaṃ samam
sarvatulyāṃśabhallātaphalamekatra cūrṇayet
dravaiḥ sūraṇakandotthaiḥ khalve mardyaṃ dinatrayam
māṣamātraṃ lihedājye rasaścārśāṃsi nāśayet
raso nityodito nāmnā gudodbhavakulāntakaḥ
haste pāde mukhe nābhyāṃ gudavṛṣaṇayostathā
śotho hṛtpārśvaśūlaṃ ca yasyāsādhyārśasāṃ hitaḥ
asādhyasyāpi kartavyā cikitsā śaṅkaroditā
śuddhasūtaṃ palaikaṃ tu dvipalaṃ śuddhagandhakam
mṛtaṃ tāmraṃ mṛtaṃ lohaṃ pratyekaṃ tu palatrayam
tryūṣaṇaṃ lāṅgalī dantī pīlukaṃ citrakaṃ tathā
pratyekaṃ dvipalaṃ yojyaṃ yavakṣāraṃ ca ṭaṅkaṇam
ubhau pañcapalau yojyau saindhavaṃ palapañcakam
dvāviṃśatpalagomūtraṃ snuhīkṣīraṃ ca tatsamam
mṛdvagninā pacetsarvaṃ sthālyāṃ yāvatsupiṇḍitam
māṣadvayaṃ sadā khādedraso'pyarśaḥkuṭhārakaḥ
gandhakaṃ tālakaṃ tāpyaṃ mṛtaṃ tāmraṃ manaḥśilā
śuddhaṃ sūtaṃ ca tulyāṃśaṃ mardayedbhāvayeddinam
pippalyāśca kaṣāyeṇa vajrīkṣīreṇa bhāvayet
vallaṃ ca bhakṣayet kṣaudraiḥ plīhagulmādikaṃ jayet
raso vidyādharo nāma godugdhaṃ ca pibedanu
bhasmasūtaṃ bhasmavaṅgaṃ bhāgaikaikaṃ prakalpayet
gandhakaṃ mṛtatāmraṃ ca pratyekaṃ ca caturguṇam
arkakṣīrairdinaṃ mardyaṃ sarvaṃ tadgolakīkṛtam
ruddhvā tadbhūdhare pācyaṃ puṭaikena samuddharet
evaṃ vaṅgeśvaro nāmnā plīhagulmodaraṃ jayet
ghṛtair guñjādvayaṃ lihyānniṣkaṃ śvetapunarnavām
gavāṃ mūtraiḥ pibeccānu rajanī vā gavāṃ jalaiḥ
pāradaṃ śikhitutthaṃ ca jaipālaṃ pippalīsamam
āragvadhaphalānmajjā vajrīdugdhena mardayet
māṣamātrāṃ vaṭīṃ khādeddharetstrīṇāṃ jalodaram
ciñcāphalarasaṃ cānu pathyaṃ dadhyodanaṃ hitam
jalodaraharaṃ caiva tīvreṇa recanena tu
pippalīmaricaṃ tāmraṃ kāñcanīcūrṇasaṃyutam
snuhīkṣīrairdinaṃ mardyaṃ tutthaṃ jaipālabījakam
niṣkaṃ khāded virekaṃ syāt sadyo hanti jalodaram
recanānāṃ ca sarveṣāṃ dadhyannaṃ stambhanaṃ hitam
dinānte ca pradātavyamannaṃ vā mudgayūṣakam
sūtaṭaṅkaṇatulyāṃśaṃ maricaṃ sūtatulyakam
gandhakaṃ pippalī śuṇṭhī dvau dvau bhāgau vicūrṇayet
sarvatulyaṃ kṣipeddantībījāni nistuṣāṇi ca
dviguñjaṃ recane siddhaṃ nārāco'yaṃ mahārasaḥ
gulmaplīhodaraṃ hanti pibettamuṣṇavāriṇā
śuṇṭhīmaricasaṃyuktaṃ rasagandhakaṭaṅkaṇam
jaipālastriguṇaḥ proktaḥ sarvamekatra cūrṇayet
icchābhedī dviguñjaḥ syātsitayā saha dāpayet
pibecca cullikān yāvat tāvadvārānvirecayet
takraudanaṃ pradātavyamicchābhedī yathecchayā
doṣāḥ kadācitkupyanti jitā laṅghanapācanaiḥ
praṇamya nirbhayaṃ nāthaṃ khendradevaṃ jagatpatim
digambaraṃ trinetraṃ ca jarāmṛtyuvināśanam
amṛtaṃ ca viṣaṃ caiva śivenoktaṃ rasāyanam
amṛtaṃ vidhisaṃyuktaṃ vidhihīnaṃ tu tadviṣam
recanānte idaṃ sevyaṃ sarvadoṣāpanuttaye
mṛtābhraṃ bhakṣayedādau māsamekaṃ vicakṣaṇaḥ
paścāttu yojayed dehe kṣetrīkaraṇamicchataḥ
yatkṣetrīkaraṇe sūtastvamṛto'pi viṣaṃ bhavet
phalasiddhiḥ kutastasya subījasyoṣare yathā
na kṣetrakaraṇāddevi kiṃcit kuryādrasāyanam
kartavyaṃ kṣetrakaraṇaṃ sarvasmiṃśca rasāyane
bhasmasūtaṃ dvidhā gandhaṃ kṣaṇaṃ kanyāvimarditam
ruddhvā laghupuṭe pacyād uddhṛtya madhusarpiṣā
niṣkaṃ khādejjarāmṛtyuṃ hanti gandhāmṛto rasaḥ
samūlaṃ bhṛṅgarājaṃ tu chāyāśuṣkaṃ vicūrṇayet
tatsamaṃ triphalācūrṇaṃ sarvatulyā sitā bhavet
palaikaṃ bhakṣayeccānu tacca mṛtyurujāpaham
mṛtasūtasya pādāṃśaṃ hemabhasma prakalpayet
kṣīrājyaṃ madhunā yuktaṃ māṣaikaṃ kāṃsyapātrake
lehayenmāsaṣaṭkaṃ tu jarāmṛtyuvināśanam
vākucīcūrṇakarṣaikaṃ dhātrīrasapariplutam
anupānaṃ lihennityaṃ syādraso hemasundaraḥ
śuddhasūtaṃ vajrabhasma sattvamabhrakatāpyayoḥ
kāntalohasamaṃ hema jambīre mardayed dṛḍham
saptāhaṃ sarvatulyāṃśaṃ golaṃ kṛtvā samuddharet
gojihvāvāyasīvandhyānirguṇḍīmadhusaindhavaiḥ
lepayedvajramūṣānte golakaṃ tatra nikṣipet
tatkalkaiśchāditaṃ kṛtvā pakṣaikaṃ bhūdhare pacet
yāmaṃ yāmaṃ samuddhṛtya liptvāmūṣāṃ punaḥ punaḥ
ruddhvātha pūrvavatpācyamenaṃ pakṣātsamuddharet
yavaciñcāpalāśākhyarājīkārpāsataṇḍulaiḥ
etaiḥ pralepayenmūṣāṃ guṭikāṃ tatra nikṣipet
ṭaṅkaṇaṃ śvetakācaṃ ca dattvā yāme dṛḍhaṃ dṛḍham
khadirāṅgārayogena druto 'yaṃ jāyate rasaḥ
mūṣāyāṃ biḍayogena samaṃ hema ca jārayet
tatastriyāmakairmardyaṃ sagomūtraṃ dinaikataḥ
andhamūṣāgato dhmāto baddho bhavati vajravat
mṛtasaṃjīvanī nāma guṭikā vakramadhyagā
karṣamātrā jarāṃ mṛtyuṃ hanti satyaṃ śivoditam
śastrastambhaṃ ca kurute brahmāyurbhavate naraḥ
nāgavallīdaladrāvaiḥ saptāhaṃ śuddhasūtakam
mardayet kṣālayed amlaiścaturniṣkapramāṇakam
viṣakandagataṃ kṛtvā viṣeṇaiva nirodhayet
tataḥ śūkaramāṃsasya garbhe kṛtvātha siñcayet
saṃdhyākāle baliṃ dattvā kukkuṭīvāruṇīyutam
tataścullyāṃ lohapātre taile dhattūrasaṃyute
kṣiptvā triṃśatpale pācyaṃ tadrasaṃ māṃsapiṇḍakam
saṃdhyām ārabhya mandāgnau yāvatsūryodayaṃ pacet
haṭhājjāgaraṇaṃ kuryādanyathā tannasiddhibhāk
prātaruddhṛtya guṭikāṃ kṣīrabhāṇḍe vinikṣipet
tatkṣīraṃ śuṣyati kṣiprametatpratyayakārakam
ratikāle mukhe dhāryā guṭikā vīryarodhinī
kṣīraṃ pītvā ramedrāmāṃ kāmākulakulānvitām
svamukhāddhārayeddhaste tadā vīryaṃ vimuñcati
atha sampakvadoṣasya proktamañjanamācaret
hemante śiśire caiva madhyāhne'ñjanamiṣyate
pūrvāhne cāparāhṇe ca grīṣme śaradi ceṣyate
varṣāsu kuryādatyuṣṇe vā vasante sadaiva hi
śrānte prarudite bhīte pītamadye navajvare
ajīrṇe vegaghāte ca añjanaṃ na praśasyate
hareṇumātrāṃ kurvīta vartiṃ tīkṣṇāñjane bhiṣak
pramāṇaṃ madhyamaṃ sārdhaṃ dviguṇaṃ ca mṛdau bhavet
sūtakaṃ gandhakaḥ petaṃ cāṅgerīrasasaṃmūrchitam
añjanaṃ dṛṣṭidaṃ nṛṇāṃ netrāmayavināśanam
rasendrabhujagau tulyau tābhyāṃ dviguṇamañjanam
sūtaturyāṃśaṃ karpūramañjanaṃ nayanāmṛtam
kṛṣṇasarpavasā śaṃkhaḥ katakaṃ kaṭphalamañjanam
rasa eva marīcena andhānāṃ darśanaṃ param
śaṃkhasya bhāgāścatvāras tadardhena manaḥśilā
manaḥśilārdhaṃ maricaṃ maricārddhena pippalī
vāriṇā timiraṃ hanti arbudaṃ hanti mastunā
cipiṭaṃ madhunā hanti strīkṣīreṇa ca puṣpakam
apāmārgaśikhāṃ ghṛṣṭvā madhunā saindhavena ca
tāmrapātre kṛtā netre hanti pīḍāṃ suvistarāt
dantairdantivarāhoṣṭragohayājakharodbhavaiḥ
śaṅkhamuktāmbhodhiphenayutaiḥ sarvair vicūrṇayet
hanti vartiḥ kṛtā ślakṣṇaṃ śukrāṇāṃ nāśinī param
tutthamākṣikasindhūtthaśivāśaṃkhamanaḥśilā
gairikodakaphenaṃ ca maricaṃ ceti cūrṇayet
saṃyojya madhunā kuryādandhānāṃ sā rasakriyā
vartmarogaṃ ca timiraṃ kācaśukraharaṃ param
śaṅkhanābhivibhītasya majjā pathyā manaḥśilā
pippalī maricaṃ kuṣṭhaṃ vacā ceti samāṃśakam
chāgīkṣīreṇa saṃpiṣṭvā vartiṃ kṛtvā yathonmitām
hareṇumātrāṃ saṃghṛṣya jalaiḥ kuryādathāñjanam
timiraṃ māṃsavṛddhiṃ ca kācaṃ paṭalam arbudam
rājyandhaṃ vārṣikaṃ puṣpaṃ varticandrodayā jayet
śuddhe nāge drute tulyaṃ śuddhasūtaṃ vinikṣipet
kṛṣṇāñjanaṃ tayostulyaṃ sarvamekatra cūrṇayet
daśamāṃśena karpūramasmiṃścūrṇe pradāpayet
etat pratyañjanaṃ netragadajinnayanāmṛtam
bhuktvā pāṇitalaṃ ghṛṣṭvā cakṣuṣor yadi dīyate
jātā rogāḥ praṇaśyanti na bhavanti kadācana
triphalāyāḥ kaṣāyeṇa prātarnayanadhāvanāt
acireṇaiva tadvāri timirāṇi vyapohati
triphalā lauhacūrṇaṃ tu vāriṇā peṣayet samam
dvayostulyena tailena pacenmṛdvagninā kṣaṇam
tailatulye bhṛṅgarase tattailaṃ tu vipācayet
snigdhabhāṇḍagataṃ bhūmau sthitvā māsātsamuddharet
saptāhaṃ lepayedveṣṭya kadalyāśca dalaiḥ śiraḥ
nirvāte kṣīrabhojī syāt chālayet triphalājalaiḥ
nityameva prakartavyaṃ saptāhaṃ rañjanaṃ bhavet
yāvajjīvaṃ na sandehaḥ kacāḥ syurbhramaropamāḥ
kākamācī yavā jātī samaṃ kṛṣṇatilaṃ tataḥ
tattailaṃ grāhayedyantre tena syāt keśarañjanam
lohamalāmalakalkaḥ sajapā kusumairnaraḥ sadā snāyī
palitānīha nihanyād gaṅgāsnāyīva narakaugham
kāśmaryā mūlamādau sahacarakusumaṃ ketakīnāṃ ca mūlaṃ lauhaṃ cūrṇaṃ sabhṛṅgaṃ triphalajalayutaṃ tailamebhir vipakvam
kṛtvā vai lohabhāṇḍe kṣititalanihitaṃ māsam ekaṃ nidhāya keśāḥ kāśaprakāśā bhramarakulanibhā lepanād eva kṛṣṇāḥ
vajrīkṣīreṇa saptāhaṃ suśvetān bhāvayettilān
tailena liptāḥ keśāḥ syuḥ śuklā vai nātra saṃśayaḥ
karpūraṃ ṭaṅkaṇaṃ sūtaṃ tulyaṃ munirasaṃ madhu
mardayitvā lipelliṅgaṃ sthitvā yāmaṃ tathaiva ca
tataḥ prakṣālayelliṅgaṃ ramedrāmāṃ yathocitām
vīryastambhakaraṃ puṃsāṃ samyaṅ nāgārjunoditam
kṛkalāsasya pucchāgraṃ mudrikā protatantubhiḥ
veṣṭyā kaniṣṭhikā dhāryā naro vīryaṃ na muñcati
madhunā padmabījāni piṣṭvā nābhiṃ pralepayet
yāvattiṣṭhatyasau lepastāvadvīryaṃ na muñcati
caṭakāṇḍaṃ tu saṃgrāhya navanītena peṣayet
tena pralepayet pādau śukrastambhaḥ prajāyate
yāvanna spṛśate bhūmiṃ tāvadvīryaṃ na muñcati
vanakroḍasya daṃṣṭrāgraṃ dakṣiṇaṃ ca samāharet
kaṭyāmupari yad baddhvā śukrastambhaḥ prajāyate
ḍuṇḍubho nāmataḥ sarpaḥ kṛṣṇavarṇastamāharet
tasyāsthi dhārayet kaṭyāṃ naro vīryaṃ na muñcati
vimuñcati vimuktena siddhayoga udāhṛtaḥ
raktāpāmārgamūlaṃ tu somavārābhimantritam
bhaume prātaḥ samuddhṛtya kaṭyāṃ baddhvā na vīryamuk
khasapalaṃ śuṇṭhīkvāthaḥ ṣoḍaśāṃśena guḍena niśi pītaḥ
kurute ratau na puṃso retaḥ patanaṃ vināmlena
sūraṇaṃ tulasīmūlaṃ tāmbūlena tu bhakṣayet
na muñcati naro vīryamekaikena na saṃśayaḥ
varāhavasayā liṅgaṃ madhunā saha lepayet
sthūlaṃ dṛḍhaṃ ca dīrghaṃ ca puṃso liṅgaṃ prajāyate
kṣaudreṇa ca samaṃ pṛṣṭaṃ puṇḍarīkasya keśaram
dhvastaṃ kuryāttato meḍhraṃ ratyanyatrāpyasaṃśayaḥ
anurādhāsunakṣatre lāṅgalīmūlikā dhruvam
nikhātā maithunasthāne puṃsattvakhaṇḍakāriṇī
niśā ṣaṭtinducūrṇena bhāvitenājavāriṇā
pānāśanaṃ prayuktena ṣaṇḍhatvaṃ jāyate nṛṇām
tilagokṣurayoścūrṇaṃ chāgīdugdhena pācitam
śītalaṃ madhunā yuktaṃ bhuktaṃ ṣaṇḍhatvanāśanam
ūrṇanābhistu yo jīvo madhunā saha lepayet
tena lepayato nābhiṃ baddhaṣaṇḍhyaṃ vimucyate
eka eva mahādrāvī mālatīsambhavo rasaḥ
kiṃ punaryadi yujyate madhukarpūrapāradaiḥ
ārdrakaṃ gandhakaṃ caiva rājikaṃ cātha ṭaṅkaṇam
sampiṣṭā samamātrāṇi kṣepayennimbuje jale
sthāpayedghaṭikāṃ tisro haste vā dhārayettataḥ
yāvantyo lalanāḥ pañca ājighranti dravanti vai
cūrṇite madhusaṃyukte mahāriṣṭaphalachadaiḥ
liṅgalepena surate dravo bhavati yoṣitām
madhusaindhavasaṃyuktaṃ pārāvatamalānvitam
etalliptendriyo rāmāṃ dāsīvat kurute ratau
kapīndriyaṃ śaśī sūtaṃ kuṅkumaṃ kanakaṃ madhu
etalliptendriyo rāmāṃ dāsīvat kurute ratau
vṛttamadhyasthitaṃ nāma tadbāhye hrīṃ catuṣṭayam
tadbahiḥ klīṃ catuṣkaṃ ca likhitvā śilayākhilam
śubhanakṣatrasaṃyoge sthāpitaṃ madhuni dhruvam
striyam ākarṣati kṣipraṃ yantrametanna saṃśayaḥ
candanaṃ tagaraṃ kuṣṭhaṃ priyaṅguṃ nāgakeśaram
kṛṣṇāṃ tintiḍikaṃ caiva samabhāgāni kārayet
dāpayeccaiva saptāhamātmapañcamalena tu
khāne pāne pradātavyaṃ striyaṃ vā puruṣaṃ tathā
śaṃkhapuṣpī madhupuṣpī tathā kuñcikipatrikā
śvetagirisamāyuktā samabhāgāni kārayet
saptāhaṃ dāpayedyuktā hyātmapañcamalena ca
khāne pāne pradātavyaṃ vaśīkaraṇamuttamam
pūrvoktamantreṇa saptabhiḥkṛtvā mantritadāpayet
gardabhasya rajo gṛhya lulitaṃ gātrasambhavam
mṛtakasya tathā bhasma nārīrajaḥsamanvitam
ekīkṛtya kṣipedrātrau śayyāyāmāsane'pi vā
nūnaṃ saṃjāyate dveṣaḥ kathito mālatīmate
anyad yogavaraṃ vakṣye vidveṣakaraṇaṃ param
yudhyamānāvubhau śvānau parasparavirodhinau
tayor dhūliṃ samādāya hanyate yoṣitāṃ ratiḥ
satyaṃ bhavati vidveṣaṃ nātra kāryā vicāraṇā
prakṣālane bhage nityaṃ kṛte cāmalavalkalaiḥ
vṛddhāpi kāminī kāmaṃ bāleva kurute ratim
sapadmabījaṃ sitayā bhakṣitaṃ padmavāriṇā
dṛḍhaṃ strīṇāṃ stanadvandvaṃ māsena kurute bhṛśam
muṇḍīcūrṇakaṣāyeṇa yutaṃ tailaṃ vipācitam
patitaṃ yauvanaṃ yasyāstasyāḥ stanonnatirbhavet
haritālacūrṇakalikā lepāt tenaiva vāriṇā sadyaḥ
nipatanti keśanicayāḥ kautukamidam adbhutaṃ kurute
palāśaciñcātilamāṣaśaṃkhaṃ dahedapāmārgasapippalo'pi
manaḥśilātālakacūrṇalepāt karoti nirlomaśiraḥ kṣaṇāt
taṇḍulīyakamūlāni piṣṭvā taṇḍulavāriṇā
ṛtvante tryahapītāni vandhyāṃ kurvanti yoṣitam
kāñjikena japāpuṣpaṃ piṣṭvā pibati yāṅganā
ṛtau tryahaṃ nipītāni vandhyāṃ kurvanti yoṣitam
dhūpite yonirandhre tu nimbakāṣṭhena yuktitaḥ
ṛtvante ramate sā strī garbhaduḥkhavivarjitā
dhattūraṃ mallikāpuṣpaṃ gṛhītvā kaṭisaṃsthitam
garbhaṃ nivārayatyeva raṇḍāveśyādiyoṣitām
nāgakeśarapuṣpāṇāṃ cūrṇaṃ gosarpiṣā saha
sevanāllabhate putramṛtau dugdhānnabhojinī
bījāni mātuluṅgasya dugdhasvinnā sasarpiṣā
sagarbhāmiti kurvanti pānādvandhyāmapi striyam
mātuluṅgasya bījāni kumāryā saha peṣayet
kṣīreṇa saha dātavyaṃ garbhamāpnotyasaṃśayam
pippalī śṛṅgaveraṃ ca maricaṃ keśaraṃ tathā
ghṛtena saha pātavyaṃ vandhyāgarbhapradaṃ param
puṣyoddhṛtaṃ lakṣmaṇāyā mūlaṃ piṣṭaṃ ca kanyakā
ṛtvante ghṛtadugdhābhyāṃ pītvā garbhamavāpnuyāt
anyad yogavaraṃ vakṣye yena sā saphalā bhavet
uśīramadhuyaṣṭī ca lodhramindrayavānapi
ghṛtaṃ sarjarasaṃ caiva mākṣikaṃ trāyamāṇakam
śobhāñjanakamūlāni samabhāgāni kārayet
peṣayitvā tato dravyamajākṣīreṇa pācayet
saptarātraṃ pibennārī yāvattiṣṭhati śoṇitam
tato yonau viśuddhāyāṃ paścāddadyānmahauṣadham
kumārīkṣīrasaṃyuktaṃ nasye pāne pradāpayet
tena sā labhate putraṃ satyaṃ caiva surārcitam
laśunaṃ kṣīrasaṃyuktaṃ nasye pāne pradāpayet
aśvagandhākṛtaṃ cūrṇamajākṣīreṇa dāpayet
yavakṣāraṃ viḍaṅgaṃ ca guḍūcī ca hareṇukā
sarvāṇi samabhāgāni kṛtvā ca varacūrṇitān
etatpītvā labhet putraṃ sā nārī nātra saṃśayaḥ
hiṅguṃ ca śatavīryā ca dāḍimaṃ saindhavaṃ tathā
trikaṭuḥ śatapuṣpā ca nāgapuṣpaṃ śatāvarī
madhukaṃ sumanā caiva kārṣakāṇi pradāpayet
kṣīreṇa saha dātavyā nāryāśca puruṣasya ca
dinatrayaṃ tu bhuñjīta śālitaṇḍuladugdhakam
bhuktaṃ tu labhate garbhaṃ nārīṇāṃ nātra saṃśayaḥ
arkamūlaṃ priyaṅguṃ ca kusumbhaṃ nāgakeśaram
balā cātibalā chāgīkṣīraṃ pītaṃ dinatrayam
viśodhayanti yoniṃ ca tato dadyānmahauṣadham
utpalaṃ tagaraṃ kuṣṭhaṃ yaṣṭīmadhu sacandanam
ajākṣīreṇa piṣṭāni dāpayet pañcavāsaram
lakṣmaṇāgopayoyuktā tasyai pāne pradāpayet
tena sā labhate putraṃ lakṣaṇāḍhyaṃ supaṇḍitam
gate rakte bhage śuddhe sakṣīrā lakṣmaṇā tathā
nasye pāne pradātavyā labhate sutamaṅganā
śvetārkakṣudraṇīśvetā śvetā ca girikarṇikā
lakṣmaṇā vandhyakarkoṭī deyaṃ gokṣīrasaṃyutam
nasye pāne kṛte garbhaṃ labhate ratisaṃgamāt
patantaṃ stambhayed garbhaṃ kulālakaramṛttikā
madhucchāgīpayaḥ pītvā kiṃvā śvetādrikarṇikā
lalanā śarkarā pāṭhā kandaśca madhunānvitaḥ
bhakṣito vārayatyeva patantaṃ garbhasaṃsthitam
samabhāgaṃ sitāyuktaṃ śālitaṇḍulacūrṇakam
udumbaraśiphākvāthe pītaṃ garbhaṃ surakṣati
mātuluṅgasya mūlāni madhukaṃ madhusaṃyutam
ghṛtena saha pātavyaṃ sukhaṃ nārī prasūyate
tuṣāmbuparighṛṣṭena kandena parilepayet
lāṅgalyāścaraṇau sūtiṃ kṣipramāpnoti garbhiṇī
yāsāṃ puṣpāgamo nāsti ṛtukāle ca yoṣitām
tāsāṃ kuryāccikitseyaṃ punaḥ puṣpāgamo bhavet
pippalīṃ ca yavakṣāraṃ viḍaṅgaṃ manmathaphalam
tiktaṃ tu tumbinībījaṃ guṭikāṃ kārayedbhiṣak
muṇḍī ca kṣīrasaṃyuktā yonidvāre'ṅganā śubhā
tripañcasaptarātreṇa puṣpaṃ bhavati nānyathā
bālatantraṃ pravakṣyāmi samāsād rāvaṇoditam
pūjādravyaṃ diśo bhāgaṃ mantraṃ tadgrāhyalakṣaṇam
prathame divase māse varṣe gṛhṇāti bālakam
mandānāmnī samākhyātā yogiṇī tasya lakṣaṇam
dvitīye divase māse varṣe gṛhṇāti bālakam
sunandā yoginī nāma prathamaṃ jāyate jvaraḥ
saṃkoco hastapādānāmakṣirogo'tichardanam
sabhayatvaṃ kṛśatvaṃ ca tadgrasta iti lakṣaṇam
tṛtīye divase māse varṣe gṛhṇāti bālakam
pūtanā yoginī nāma gātrabhaṅgo jvaro'ruciḥ
pralāpaṃ kandharāśothacchardirityādilakṣaṇam
aparāhne ca vāruṇyāṃ pañcarātraṃ baliṃ kṣipet
caturthe divase māse varṣe gṛhṇāti bālakam
biḍālī nāma tadgraste cakṣuḥśūlaṃ jvaro'ruciḥ
gātramāṭenam ityādi vivarṇena baliṃ kṣipet
pañcame divase māse varṣe gṛhṇāti bālakam
nartakīti samākhyātā yoginī tasya lakṣaṇam
atha ṣaṣṭhadine māse varṣe gṛhṇāti bālakam
yoginī śakunī nāma kāsaśvāso'rucirjvaraḥ
hastapādādisaṃkocaś cakṣuḥpīḍeti lakṣaṇam
pañcarātraṃ baliṃ tasyai vāruṇyāṃ diśi nikṣipet
saptame divase māse varṣe śuṣkāśivā śiśum
gṛhṇāti rodanaṃ kampo jvaraśoṣādilakṣaṇam
paścimāyāṃ diśi pañca balau datte śiśuḥ sukhī
aṣṭame divase māse varṣe gṛhṇāti jṛmbhakā
tayā gṛhītamātrasya prathamaṃ jāyate jvaraḥ
śiraḥpīḍākṣirogaśca cakṣurutpāṭaceṣṭitam
dakṣiṇāṃ diśim āśritya baliṃ tasyai pradāpayet
navame divase māse varṣe gṛhṇāti bālakam
acintā yoginī nāma gātrabhaṅgaḥ śiro'kṣiruk
chardiḥ pralāpa ityādi tadgṛhītasya lakṣaṇam
uttarāṃ diśim āśritya baliṃ tasyai pradāpayet
daśame divase māse varṣe gṛhṇāti bālakam
nāmnā kāpālikā khyātā yoginī tasya lakṣaṇam
rodanaṃ kampanaṃ chardirjvaro durbalatākṣiruk
pūrvāṃ diśaṃ samāśritya pañcarātraṃ baliṃ kṣipet
ekādaśe dine māse varṣe gṛhṇāti lipsitā
gātrakampo jvarastīvrastadgṛhītasya lakṣaṇam
bhānusaṃkhye dine māse varṣe gṛhṇāti bālakam
pītalī yoginī nāma rodanaṃ vedanā jvaraḥ
nidrā kṣīṇasvaraḥ pīto vamanāhāraśūnyatā
uttarāṃ diśimāśritya saptarātraṃ baliṃ kṣipet
kāmasaṃkhye dine māse varṣe gṛhṇati bālakam
bhadrakālī jvaro nāma vāmahastasya kampam
vedanāruciniḥśvāsāḥ kāyaḥ pīto viceṣṭitam
pūrvāṃ diśaḥ samāśritya baliṃ tasyai pradāpayet
purandaradine māse varṣe gṛhṇāti bālakam
tārā hi yoginī nāma jvaraḥ śoṣo'rucirbhṛśam
cakṣuḥpīḍeṅgitaṃ tasyai paścime balimāharet
pakṣe ca divase māse varṣe gṛhṇāti bālakam
yoginī śarvarī nāma śvāsaḥ kāso'rucirjvaraḥ
tadgraste cihnam ityādi dakṣiṇasyāṃ baliṃ kṣipet
vikāradivase māse varṣe gṛhṇati yoginī
kumārī nayanodvego jvaraśoṣādiceṣṭitam
nairṛtīṃ diśimāśritya saptarātraṃ baliṃ kṣipet
bālaṃ ca snapayetpaścācchāntitoyena mantravit
nadītīradvayākṛṣṭamṛdā devīsvarūpakam
kṛtvā pūjā ca kartavyā bhūpapuṣpākṣatādibhiḥ
vaṭakā laḍḍukāpūpā agrabhaktaṃ guḍaṃ dadhi
cāturvarṇyapatākāśca pradīptāḥ puṣpacandanam
pūjayetsarvarogāṇāmaparāhne yathābali
sarvatra nāmabhedena balidānaṃ prajāyate
atha kālasya vijñānaṃ pravakṣyāmi yathāsukham
jīvitaṃ maraṇaṃ yogī yato jānāti niścayāt
kālagrahasya yasyedaṃ daṃṣṭrāsampuṭake jagat
adyaiva vā prabhāte vā so'vaśyaṃ bhaviṣyati
rasaṃ rasāyanaṃ yogaṃ kālaṃ jñātvā samācaret
yasmājjñānaṃ vinā vyarthaṃ tattasmātprocyate'dhunā
dūto raktakaṣāyakṛṣṇavasano dantī jarāmarditas tailābhyaktaśarīrakāyudhakaro dīnāśrupūrṇānanaḥ
bhasmāṅgārakapālapāṃśumuśalaḥ sūryāstasūryodaye yaḥ sūryasvarasaṃsthito gadavatāṃ kālāya sa syādasau
akasmāccittavikṛtirakasmātpuruṣottamaḥ
akasmādindriyotpattiḥ sannipātasya lakṣaṇam
śarīraṃ śītalaṃ yasya prakṛter vikṛtir bhavet
tatrāriṣṭaṃ samāsena vyāptaṃ tatra nibodha me
duṣṭaśabdena ramate sādhuśabdena kupyati
yaścākasmānna śṛṇute taṃ gatāyuṣamādiśet
yo vā gandhaṃ na gṛhṇāti dīpe śānte ca mānavaḥ
divājyotīṃṣi yaścāpi jvalitāni ca paśyati
candraṃ sūryaprabhaṃ paśyet sūryaṃ vā candravarcasam
taḍidvātoṣitān meghān nirmale gagane carān
vimānayānaprāsādairyaśca saṃkulamambaram
yaśca nīlaṃ mūrtimantam antarikṣaṃ ca paśyati
yastūṣṇam iva gṛhṇāti śītamuṣṇaṃ ca śītavat
saṃjātaḥ saṃśayo yasya taṃ vadanti gatāyuṣam
viparītena gṛhṇāti bhāvānanyāṃśca yo naraḥ
dhūmanīhāravāsobhirāvṛtāmiva medinīm
pradīptamiva lokaṃ ca yo'valuptamivāmbhasā
bhūmim aṣṭādaśākārāṃ lekhābhiryastu paśyati
jyotsnādarśe hi toyeṣu chāyāṃ yaśca na paśyati
paśyatyekāṅgahīnāṃ ca vaikṛtaṃ cāpi paśyati
śvakākakaṅkagṛdhrāṇāṃ prayātaṃ yakṣarākṣasām
piśācoraganāgānāṃ vikṛtāmapi yo naraḥ
hrīśriyau yasya naśyetāṃ teja ojaḥ smṛtis tathā
akasmājjṛmbhate yaśca sa parāsurasaṃśayam
yasyādharoṣṭhaḥ patati sthitaścordhvaṃ tathottaram
pāśaśaṅkā bhavedyasya durlabhaṃ tasya jīvitam
kuṭilā sphuṭitā vāpi suptā yasya ca nāsikā
avasphūryati magnā vā sa parāsurasaṃśayam
svarūpaṃ paranetreṣu puttikāṃ yo na paśyati
yadā hi paṭudṛṣṭiśca tadā mṛtyur adūrataḥ
karṇahīnaṃ yadātmānaṃ paśyatyātmā kathaṃcana
na sa jīvati loke'smin kālena kavalīkṛtaḥ
rātrau dāho bhavedyasya divā śītaṃ ca jāyate
kaphapūritakaṇṭhasya mṛtyuścaiva na saṃśayaḥ
caraṇau śītalau yasya śītalaṃ nābhimaṇḍalam
śirastāpo bhavedyasya tasya mṛtyurna saṃśayaḥ
huṅkāraḥ śītalo yasya phutkāro vahṇisannibhaḥ
sadā dāho bhavedyasya tasya mṛtyurna saṃśayaḥ
arundhatīṃ dhruvaṃ caiva viṣṇostrīṇi padāni ca
hīnāyudho na paśyanti caturthaṃ mātṛmaṇḍalam
araśmibimbaṃ sūryasya vahneścaivāṃśuvarjitam
dṛṣṭvaikādaśamāsāstu naraścordhvaṃ na jīvati
vātaṃ mūtraṃ purīṣaṃ yaḥ suvarṇaṃ rajataṃ tathā
pratyakṣamathavā svapne daśamāsaṃ na jīvati
kvacit paśyati yo dīptaṃ svarṇavat kānanaṃ naraḥ
virūpāṇi ca bhūtāni navamāsaṃ na jīvati
sthūlāṅgo'pi kṛśaḥ kṛśo'pi sahasā sthūlatvamālambate śyāmo vā kanakaprabho yadi bhavedgauro'pi kṛṣṇacchaviḥ
dhīro dhīratayārthadharmanipuṇaḥ śāntopakārī pumān ityevaṃ prakṛte tu śāntacalanaṃ māsyaṣṭame mṛtyudam
pīḍā bhavetpāṇitale ca jihvāmūlaṃ samūlaṃ rudhiraṃ ca kṛṣṇam
vṛddhiṃ naraḥ kāmapi yanna dṛṣṭvā jīvenmanuṣyaḥ sa hi saptamāsān
madhyāṅgulīnāṃ tritayaṃ viraktaṃ rogaṃ vinā śuṣyati yasya kaṇṭhaḥ
muhurmuhuḥ prasravaṇaṃ ca jāḍyaṃ ṣaṣṭhe ca māse pralayaṃ prayāti
yasya na sphuraṇaṃ kiṃcid vidyate yasya karmaṇi
so'vaśyaṃ pañcame māsi skandhārūḍho gamiṣyati
yasya na sphurate jyotiḥ pīḍite nayanadvaye
maraṇaṃ tasya nirdiṣṭaṃ caturthe māsi niścitam
spandate vṛṣaṇo yasya na kiṃcidapi pīḍitaḥ
tṛtīye māsi so'vaśyaṃ yamaloke gamiṣyati
tārā divā candraprabhaṃ niśānte yo vidyutaṃ paśyati caiva śvabhre
indrāyudhaṃ vā svayameva rātrau māsadvaye tasya vadanti nāśam
yasya jānugataṃ marma na kiṃcidapi ceṣṭitam
māsānte maraṇaṃ tasya na kenāpi vilambyate
kaniṣṭhāṅguliparva syāt kṛṣṇaṃ ca madhyamaṃ yadā
gatāyuḥ procyate puṃsām aṣṭādaśadināvadhiḥ
ghṛte taile jale vāpi darpaṇe yasya dṛśyate
śirorahitamātmānaṃ pakṣamekaṃ sa jīvati
śaityaṃ dadhyannapānāni yasya tāpakarāṇi ca
śītaraśmi bhaveccāruhāsaṃ cātha sunirmalam
na vetti vai cāruhitaṃ na coṣṇaṃ vetti yo naraḥ
kālajñānena samproktaṃ pakṣamekaṃ sa jīvati
snātamātrasya yasyaite trayaḥ śuṣyanti tatkṣaṇāt
hṛdayaṃ hastapādau ca daśarātraṃ sa jīvati
nāsāgraṃ rasanāgraṃ ca cakṣuścaivauṣṭhasampuṭam
yo na paśyetpurādṛṣṭaṃ saptarātraṃ sa jīvati
dhārā bindusamā yasya patate ca mahītale
saptāhājjāyate mṛtyuḥ kālajñānena kathyate
athātaḥ sampravakṣyāmi chāyāpuruṣalakṣaṇam
yasya vijñānamātreṇa trikālajño bhavennaraḥ
kālo dūrasthito'syāpi yenopāyena lakṣyate
taṃ vadanti samāsena yathoddiṣṭaṃ śivāgame
ekānte vijane gatvā kṛtvādityaṃ svapṛṣṭhataḥ
saṃnirīkṣya nijacchāyāṃ kaṇṭhadeśasamāhitām
tataścākāśamīkṣeta tataḥ paśyati śaṃkaram
aṣṭottaraśataṃ japtvā tato vai dṛśyate śubham
śuddhasphaṭikasaṃkāśaṃ nānārūpadharo haram
ṣaṇmāsābhyāsayogena bhūcarāṇāṃ patirbhavet
varṣadvayena he nātha kartā hartā svayaṃ prabhuḥ
trikālajñatvam āpnoti sa yogī nātra saṃśayaḥ
yatkṛtābhyāsayogena nāsti kiṃcit sudurlabham
tadrūpaṃ kṛṣṇavarṇaṃ ca paśyati vyomni nirmale
ṣaṇmāsān mṛtyumāpnoti sa yogī nātra saṃśayaḥ
pīto vyādhibhayaṃ rakto nīlo hatyāṃ vinirdiśet
nānāvarṇe svarūpe'sminudvego jāyate mahān
pādau gulphaṃ ca jaṭharaṃ vināśakṛśatā bhavet
ardhavarṣeṇa varṣe vā jīvanvarṣadvayena na vā
vināśo dakṣiṇe bāhau svabandhur mriyate dhruvam
vāmabāhau tathā bhāryā vinaśyati na saṃśayaḥ
śiro dakṣiṇabāhubhyāṃ vināśo mṛtyumādiśet
aśiro māsamaraṇaṃ vinā jaṅghe divā nava
aṣṭabhiḥ skandhanāśena chāyāluptena tatkṣaṇāt
tīrthasnānena dānena tapasā sukṛtena vā
japena jñānayogena jāyate kālabandhanam
rasāyanaṃ ca pūrvoktaṃ guṭikā mṛtajīvanī
naraiḥ sevyā yathoktaṃ ca paraṃ kālasya bandhanam
rakṣaṇīyamato dehaṃ yato dharmādisādhanam
śarīraṃ nāśayantyete doṣā dhātumalāśrayāḥ
vaidyanāthatanūjena śālināthena dhīmatā
śāstramālokya cākṛṣya racitā rasamañjarī
