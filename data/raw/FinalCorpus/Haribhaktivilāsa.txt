caitanyadevaṃ bhagavantam āśraye śrīvaiṣṇavānāṃ pramude'ñjasā likhan
āvaśyakaṃ karma vicārya sādhubhiḥ sārdhaṃ samāhṛtya samastaśāstrataḥ
bhakter vilāsāṃś cinute prabodhānandasya śiṣyo bhagavatpriyasya
gopālabhaṭṭo raghunāthadāsaṃ saṃtoṣayan rūpasanātanau ca
mathurānāthapādābjapremabhaktivilāsataḥ
jātaṃ bhaktivilāsākhyaṃ tadbhaktāḥ śīlayantv imam
jīyāsur ātyantikabhaktiniṣṭhāḥ śrīvaiṣṇavā māthuramaṇḍale'tra
kāśīśvaraḥ kṛṣṇavane cakāstu śrīkṛṣṇadāsaś ca salokanāthaḥ
ādau sakāraṇaṃ lekhyaṃ śrīgurvāśrayaṇaṃ tataḥ
guruḥ śiṣyaḥ parīkṣādir bhagavān manavo 'sya ca
mantrādhikārī siddhyādiśodhanaṃ mantrasaṃskriyāḥ
dīkṣā nityaṃ brāhmakāle śubhotthānaṃ pavitratā
prātaḥ smṛtyādi kṛṣṇasya vādyādaiś ca prabodhanam
nirmālyottāraṇādyādau maṅgalārātrikaṃ tataḥ
maitrādikṛtyaṃ śaucācamanaṃ dantasya dhāvanam
snānaṃ tāntrikasandhyādi devasadmādisaṃskriyā
tulasyādyāhṛtir gehasnānam uṣṇodakādikam
vastraṃ pīṭhaṃ cordhvapuṇḍraṃ śrīgopīcandanādikam
cakrādimudrā mālā ca gṛhasandhyārcanaṃ guroḥ
māhātmyaṃ cātha kṛṣṇasya dvāraveśmāntarārcanam
pūjārthāsanam arghyādisthāpanaṃ vighnavāraṇam
śrīgurvādinatir bhūtaśuddhiḥ prāṇaviśodhanam
nyāsamudrāpañcakaṃ ca kṛṣṇadhyānāntarārcane
pūjā padāni śrīmūrtiśālagrāmaśilās tathā
dvārakodbhavacakrāṇi śuddhayaḥ pīṭhapūjanam
āvāhanādi tanmudrā āsanādisamarpaṇam
snapanaṃ śaṅkhaghaṇṭādivādyaṃ nāmasahasrakam
purāṇapāṭho vasanam upavītaṃ vibhūṣaṇam
gandhaḥ śrītulasīkāṣṭhacandanaṃ kusumāni ca
patrāṇi tulasī cāṅgopāṅgāvaraṇapūjanam
dhūpo dīpaś ca naivedyaṃ pānaṃ homo balikriyā
avagaṇḍūṣādyāsyavāso divyagandhādikaṃ punaḥ
rājopacārā gītādi mahānīrājanaṃ tathā
śaṅkhādivādanaṃ sāmbuśaṅkhanīrājanaṃ stutiḥ
natiḥ pradakṣiṇā karmādyarpaṇaṃ japayācane
āgaḥkṣamāpaṇaṃ nānāgāṃsi nirmālyadhāraṇam
śaṅkhāmbutīrthaṃ tulasīpūjā tanmṛttikādi ca
dhātrīsnānaniṣedhasya kālo vṛtter upārjanam
madhyāhne vaiśadevādiśrāddhaṃ cānarpyam acyute
vinārcām aśane doṣās tathānarpitabhojane
naivedyabhakṣaṇaṃ santaḥ satsaṅgo 'sadasaṅgatiḥ
asadgatir vaiṣṇavopahāsanindādiduṣphalam
satāṃ bhaktir viṣṇuśāstraṃ śrīmadbhāgavataṃ tathā
līlākathā ca bhagavaddharmāḥ sāyaṃ nijakriyāḥ
karmapātaparīhāras trikālārcā viśeṣataḥ
naktaṃ kṛtyānyatho pūjāphalasiddhyādidarśanam
viṣṇvarthadānaṃ vividhopacārā nyūnapūraṇam
śayanaṃ mahimārcāyāḥ śrīmannāmnas tathādbhutaḥ
nāmāparādhā bhaktiś ca premāthāśrayaṇādayaḥ
pakṣeṣv ekādaśī sāṅgā śrīdvādaśyaṣṭakaṃ mahat
kṛtyāni mārgaśīrṣādimāseṣu dvādaśeṣv api
puraścaraṇakṛtyāni mantraṃ siddhasya lakṣaṇam
mūrtyāvirbhāvanaṃ mūrtipratiṣṭhā kṛṣṇamandiram
jīrṇoddhṛtiḥ śrītulasīvivāho 'nanyakarma ca
kṛpayā kṛṣṇadevasya tadbhaktajanasaṅgataḥ
bhakter māhātmyam ākarṇya tām icchan sadguruṃ bhajet
atrānubhūyate nityaṃ duḥkhaśreṇī paratra ca
duḥsahā śrūyate śāstrāt titīrṣed api tāṃ sudhīḥ
tathā coktam ekādaśaskandhe labdhvā sudurlabham idaṃ bahusambhavānte mānuṣyam arthadam anityam apīha dhīraḥ
tūrṇaṃ yateta na pated anumṛtyu yāvan niḥśreyasāya viṣayaḥ khalu sarvataḥ syāt
svayaṃ śrībhagavatā ca nṛdeham ādyaṃ sulabhaṃ sudurlabhaṃ plavaṃ sukalpaṃ gurukarṇadhāram
mayānukūlena nabhasvateritaṃ pumān bhavābdhiṃ na taret sa ātmahā
tatraiva śrīprabuddhayogeśvaroktau tasmād guruṃ prapadyeta jijñāsuḥ śreya uttamam
śābde pare ca niṣṇātaṃ brahmaṇy upaśamāśrayam
svayaṃ śrībhagavaduktau madabhijñaṃ guruṃ śāntam upāsīta madātmakam
kramadīpikāyāṃ ca
vipraṃ pradhvastakāmaprabhṛtiripughaṭaṃ nirmalāṅgaṃ gariṣṭhāṃ bhaktiṃ kṛṣṇāṅghripaṅkeruhayugalarajorāgiṇīm udvahantam
vettāraṃ vedaśāstrāgamavimalapathāṃ saṃmataṃ satsu dāntaṃ vidyāṃ yaḥ saṃvivitsuḥ pravaṇatanumanā deśikaṃ saṃśrayeta
śrutāv api
tadvijñānārthaṃ sa gurum evābhigacchet samitpāṇiḥ śrotriyaṃ brahmaniṣṭham
ācāryavān puruṣo veda
śrībhāgavate daśamaskandhe śrutistutau vijitahṛṣīkavāyubhir adāntamanasturagaṃ ya iha yatanti yantum atilolam upāyakhidaḥ
vyasanaśatānvitāḥ samavahāya guroś caraṇaṃ vaṇija ivāja santy akṛtakarṇadharā jaladhau
śrutau ca
naiṣā tarkeṇa matir āpaneyā proktānyenaiva sujñānāya preṣṭha
mantramuktāvalyām
avadātānvayaḥ śuddhaḥ svocitācāratatparaḥ
āśramī krodharahito vedavit sarvaśāstravit
śraddhāvān anasūyaś ca priyavāk priyadarśanaḥ
śuciḥ suveśas taruṇaḥ sarvabhūtahite rataḥ
dhīmān anuddhatamatiḥ pūrṇo 'haṃtāvimarśakaḥ
saguṇo 'rcāsu kṛtadhīḥ kṛtajñaḥ śiṣyavatsalaḥ
nigrahānugrahe śakto homamantraparāyaṇaḥ
ūhāpohaprakārajñaḥ śuddhātmā yaḥ kṛpālayaḥ
ityādilakṣaṇair yukto guruḥ syād garimānidhiḥ
agastyasaṃhitāyāṃ ca
devatopāsakaḥ śānto viṣayeṣv api niḥspṛhaḥ
adhyātmavid brahmavādī vedaśāstrārthakovidaḥ
uddhartuṃ caiva saṃhartuṃ samartho brāhmaṇottamaḥ
tattvajño yantramantrāṇāṃ marmabhettā rahasyavit
puraścaraṇakṛddhomamantrasiddhaḥ prayogavit
tapasvī satyavādī ca gṛhastho gurur ucyate
viṣṇusmṛtau
paricaryāyaśolābhalipsuḥ śiṣyād gurur nahi
kṛpāsindhuḥ susampūrṇaḥ sarvasattvopakārakaḥ
niḥspṛhaḥ sarvataḥ siddhaḥ sarvavidyāviśāradaḥ
sarvasaṃśayasaṃchettā nālaso gurur āhṛtaḥ
śrīnāradapañcarātre śrībhagavannāradasaṃvāde
brāhmaṇaḥ sarvakālajñaḥ kuryāt sarveṣv anugraham
tadabhāvād dvijaśreṣṭhaḥ śāntātmā bhagavanmayaḥ
bhāvitātmā ca sarvajñaḥ śāstrajñaḥ satkriyāparaḥ
siddhitrayam āyukta ācāryatve'bhiṣecitaḥ
kṣatraviṭśūdrajātīnāṃ kṣatriyo 'nugrahe kṣamaḥ
kṣatriyasyāpi ca guror bhāvād īdṛśo yadi
vaiśyaḥ syāt tena kāryaś ca dvaye nityam anugrahaḥ
sajātīyena śūdreṇa tādṛśena mahāmate
anugrahābhiṣekau ca kāryau śūdrasya sarvadā
kiṃca
varṇottam'tha ca gurau sati yā viśrute'pi ca
svadeśato 'that vānyatra nedaṃ kāryaṃ śubhārthinā
vidyamāne tu yaḥ kuryāt yatra tatra viparyayam
tasyehāmutra nāśaḥ syāt tasmācchāstroktam ācaret
kṣatraviṭśūdrajātīyaḥ prātilomyaṃ na dīkṣayet
pādme ca
mahābhāgavataḥ śreṣṭho brāhmaṇo vai gurur nṛṇām
sarveṣām eva lokānām asau pūjyo yathā hariḥ
mahākūlaprasūto 'pi sarvayajñeṣu dīkṣitaḥ
sahasraśākhādhyāyī ca na guruḥ syād avaiṣṇavaḥ
gṛhītaviṣṇudīkṣāko viṣṇupūjāparo naraḥ
vaiṣṇavo 'bhihito 'bhijñair itaro 'smād avaiṣṇavaḥ
tattvasāgare
bahvāśī dīrghasūtrī ca viṣayādiṣu lolupaḥ
hetuvādarato duṣṭo 'vāgvādī guṇanindakaḥ
aromā bahuromā ca ninditāśramasevakaḥ
kāladanto 'sitauṣṭhaś ca durgandhiśvāsavāhakaḥ
duṣṭalakṣaṇasampanno yadyapi svayam īśvaraḥ
bahupratigrahāsakta ācāryaḥ śrīkṣayāvahaḥ
mantramuktāvalyām
śiṣyaḥ śuddhānvayaḥ śrīmān vinītaḥ priyadarśanaḥ
satyavāk puṇyacarito 'dabhradhīr dambhavarjitaḥ
kāmakrodhaparityāgī bhaktaś ca gurupādayoḥ
devatāpravaṇaḥ kāyamanovāgbhir divāniśam
nīrujo nirjitāśeṣapātakaḥ śraddhayānvitaḥ
dvijadevapitṝṇāṃ ca nityam arcāparāyaṇaḥ
yuvā viniyatāśeṣakaraṇaḥ karuṇālayaḥ
ityādilakṣaṇair yuktaḥ śiṣyo dīkṣādhikāravān
ekādaśaskandhe ca
amāny amatsaro dakṣo nirmamo dṛḍhasauhṛdaḥ
asatvaro 'rthajijñāsur anasūyur amoghavāk
agastyasaṃhitāyām
alasā malināḥ kliṣṭā dāmbhikāḥ kṛpaṇās tathā
daridrā rogiṇo ruṣṭā rāgiṇo bhogalālasāḥ
asūyāmatsaragrastāḥ śaṭhāḥ paruṣavādinaḥ
anyāyopārjitadhanāḥ paradāraratāś ca ye
viduṣāṃ vairiṇaś caiva ajñāḥ paṇḍitamāninaḥ
bhraṣṭavratāś ca ye kaṣṭavṛttayaḥ piśunāḥ khalāḥ
bahvāśinaḥ krūraceṣṭā durātmanaś ca nindita
ity evamādayo 'py anye pāpiṣṭhāḥ puruṣādhamāḥ
akṛtyebhyo 'nivāryāś ca guruśikṣāsahiṣṇavaḥ
evambhūtāḥ parityājyāḥ śiṣyatve nopakalpitāḥ
yady ete hy upakalperan devatākrośabhājanāḥ
bhavantīha daridrās te putradāravivarjitāḥ
nārakāś caiva dehānte tiryañcaḥ prabhavanti te
hayaśīrṣapañcarātre
jaiminiḥ sugataś caiva nāstiko nagna eva ca
kapilaś cākṣapādaś ca ṣaḍ ete hetuvādinaḥ
etanmatānusāreṇa vartante ye narādhamāḥ
te hetuvādinaḥ proktās tebhyas tantraṃ na dāpayet
tayoḥ parīkṣā cānyo 'nyam ekābdaṃ sahavāsataḥ
vyavahārasvabhāvānubhavenaivābhijāyate
mantramuktāvalyāṃ
tayor vatsaravāsena jñātānyonyasvabhāvayoḥ
gurutā śiṣyatā ceti nānyathaiveti niścayaḥ
śrutiś ca
nāsaṃvatsaravāsine deyāt
sārasaṃgrahe'pi
sadguruḥ svāśritaṃ śiṣyaṃ varṣam ekaṃ parīkṣayet
rājñi cāmātyajā doṣāḥ patnīpāpaṃ svabhartari
tathā śiṣyārjitaṃ pāpaṃ guruḥ prāpnoti niścitam
kramadīpikāyāṃ tu
saṃtoṣayed akuṭilādretarāntarātmā taṃ svair dhanaiś ca vapuṣāpy anukūlavāṇyā
abdatrayaṃ kamalanābhadhiyātidhīras tuṣṭe vivakṣatu gurāv atha mantradīkṣām
kaurme śrīvyāsagītāyām
udakumbhaṃ kuśān puṣpaṃ samidho 'syāharet sadā
mārjanaṃ lepanaṃ nityam aṅgānāṃ vāsasāṃ caret
nāsya nirmālyaśayanaṃ pādukopāsanahāv api
ākrāmed āsanaṃ chāyām āsandīṃ vā kadācana
sādhayed dantakāṣṭhādīn kṛtyaṃ cāsmai nivedayet
anāpṛcchya na gantavyaṃ bhavet priyahite rasaḥ
na pādau sārayed asya sannidhāne kadācana
jṛmbhāhāsyādikaṃ caiva kaṇṭhaprāvaraṇaṃ tathā
varjayet sannidhau nityam athāsphoṭanam eva ca
kiṃca
śreyas tu guruvad vṛttir nityam eva samācaret
guruputreṣu dāreṣu guroś caiva svabandhuṣu
utsādanaṃ vai gātrāṇāṃ snāpanocchiṣṭabhojane
na kuryād guruputrasya pādayoḥ śaucam eva ca
guruvat paripūjyāś ca savarṇā guruyoṣitaḥ
asavarṇās tu saṃpūjyāḥ pratyutthānābhivādanaiḥ
abhyañjanaṃ snāpanaṃ ca gātrotsādanam eva ca
gurupatnyā ca kāryāṇi keśānāṃ ca prasādhanam
devyāgame śrīśivoktau
guruśayyāsanaṃ yānaṃ pāduke pādapīṭhakam
snānodakaṃ tathā chāyāṃ laṅghayen na kadācana
guror agre pṛthakpūjām advaitaṃ ca parityajet
dīkṣāṃ vyākhyāṃ prabhutvaṃ ca guror agre vivarjayet
śrīnāradoktau
yatra yatra guruṃ paśyet tatra tatra kṛtāñjali
praṇamet daṇḍavad bhūmau chinnamūla iva drumaḥ
guror vākyāsanaṃ yānaṃ pādukopānahau tathā
vastraṃ chāyāṃ tathā śiṣyo laṅghayen na kadācana
śrīmanusmṛtau
nodāhared guror nāma parokṣam api kevalam
na caivāsyānukurvīta gatibhāṣaṇaceṣṭitam
guror gurau saṃnihite guruvad dhṛtim ācaret
na cāvisṛṣṭo guruṇā svān gurūn abhivādayet
śrīnāradapañcarātre
yathā tathā yatra tatra na gṛhṇīyāc ca kevalam
abhaktyā na guror nāma gṛhṇīyāc ca yatātmavān
praṇavaḥ śrīs tato nāma viṣṇuśabdād anantaram
pādaśabdasametaṃ ca natamūrdhāñjalīyutaḥ
kiṃca
na tam ājñāpayen mohāt tasyājñāṃ na ca laṅghayet
nānivedya guroḥ kiṃcid bhoktavyaṃ vā guros tathā
anyatra ca
āyāntam agrato gacched gacchantaṃ tam anuvrajet
āsane śayane vāpi na tiṣṭhed agrato guroḥ
yat kiṃcid annapānādi priyaṃ dravyaṃ manoramam
samarpya gurave paścāt svayaṃ bhuñjīta pratyaham
śrīviṣṇusmṛtau
na guror apriyaṃ kuryāt tāḍitaḥ pīḍito 'pi vā
nāvamanyeta tadvākyaṃ nāpriyaṃ hi samācaret
ācāryasya priyaṃ kuryāt prāṇair api dhanair api
karmaṇā manasā vācā sa yāti paramāṃ gatim
śrīnāradapañcarātre
yo vakti nyāyarahitam anyāyena śṛṇoti yaḥ
tāv ubhau narakaṃ ghoraṃ vrajataḥ kālam akṣayam
vaiṣṇavatantre
trāyasva bho jagannātha guro saṃsāravahninā
dagdhaṃ māṃ kāladaṣṭaṃ ca tvām ahaṃ śaraṇaṃ gataḥ
tatra śrīvāsudevasya sarvadevaśiromaṇeḥ
pādāmbujaikabhāg eva dīkṣā grāhyā manīṣibhiḥ
prathamaskandhe
sattvaṃ rajas tama iti prakṛter guṇās tair yuktaḥ paramapuruṣa eka ihāsya dhatte
sthityādaye hariviriñcihareti saṃjñāḥ śreyāṃsi tatra khalu sattvatanor nṝṇāṃ syuḥ
kiṃca
athāpi yatpādanakhāvasṛṣṭaṃ jagad viriñcopahṛtārhaṇāmbhaḥ
seśaṃ punāty anyatamo mukundāt ko nāma loke bhagavatpadārthaḥ
śrīdaśamaskandhe
tan niśamyātha munayo vismitā muktasaṃśayāḥ
bhūyāṃsaṃ śraddadhur viṣṇuṃ yataḥ śāntir yato 'bhayam
pādme vaiśākhamāhātmye yamabrāhmaṇasaṃvāde
vyāmohāya carācarasya jagatas te te purāṇāgamās tāṃ tām eva hi devatāṃ paramikāṃ jalpantu kalpāvadhi
siddhānte punar eka eva bhagavān viṣṇuḥ samastāgamavyāpāreṣu vivecanavyatikaraṃ nīteṣu niścīyate
nārasiṃhe
satyaṃ satyaṃ punaḥ satyam utkṣipya bhujam ucyate
vedācchāstraṃ paraṃ nāsti na devaḥ keśavāt paraḥ
yataḥ pādme
arir mitraṃ viṣṃ pathyam adharmo dharmatāṃ vrajet
suprasanne hṛṣīkeśe viparīte viparyayaḥ
tatraiva śrībhagavadvākyam
mannimittaṃ kṛtaṃ pāpam api dharmāya kalpate
mām anādṛtya dharmo 'pi pāpaṃ syān matprabhāvataḥ
ata evoktaṃ skānde śrībrahmanāradasaṃvāde
vāsudevaṃ parityajya yo 'nyaṃ devam upāsate
svamātaraṃ parityajya śvapacīṃ vandate hi saḥ
tatraivānyatra
vāsudevaṃ parityajya yo 'nyaṃ devam upāsate
tyaktvāmṛtaṃ sa mūḍhātmā bhuṅkte halāhalaṃ viṣam
mahābhārate
yas tu viṣṇuṃ parityajya mohād anyam upāsate
sa hemarāśim utsṛjya pāṃśurāśiṃ jighṛkṣati
anādṛtya tu yo viṣṇum anyadevaṃ samāśrayet
gaṅgāmbhasaḥ sa tṛṣṇārto mṛgatṛṣṇāṃ pradhāvati
pañcarātre
yo mohād viṣṇum anyena hīnadevena durmatiḥ
sādhāraṇaṃ sakṛd brūte so 'ntyajo nāntyajo 'ntyajaḥ
vaiṣṇavatantre
na labheyuḥ punar bhaktiṃ harer aikāntikīṃ janāḥ
ekāgramanasaś cāpi viṣṇusāmānyadarśinaḥ
anyatra ca
yas tu nārāyaṇaṃ devaṃ brahmarudrādidaivataiḥ
samatvenaiva vīkṣeta sa pāṣaṇḍī bhaved dhruvam
sahasranāmastotrādau ślokaughāḥ santi cedṛśāḥ
viśeṣataḥ sattvaniṣṭhaiḥ sevyo viṣṇur na cāparaḥ
tathā ca śrīharivaṃśe śivavākyam
harir eva sadārādhyo bhavadbhiḥ sattvasaṃsthitaiḥ
viṣṇumantraṃ sadā viprāḥ paṭhadhvaṃ dhyāta keśavam
īdṛṅmāhātmyavākyeṣu saṃgṛhīteṣu sarvataḥ
granthabāhulyadoṣaḥ syāl likhyante'pekṣitāni tat
āgame
mantrān śrīmantrarājādīn vaiṣṇavān gurvanugrahāt
sarvaiśvaryaṃ japan prāpya yāti viṣṇoḥ paraṃ padam
puṇyaṃ varṣasahasrair yaiḥ kṛtaṃ suvipulaṃ tapaḥ
japanti vaiṣṇavān mantrān narās te lokapāvanāḥ
vaiṣṇave ca
prajapan vaiṣṇavān mantrān yaṃ yaṃ paśyati cakṣuṣā
padā vā saṃspṛśet sadyo mucyate'sau mahābhayāt
likhyate viṣṇumantrāṇāṃ mahimātha viśeṣataḥ
tātparyataḥ śrīgopālamantramāhātmyapuṣṭaye
padmapurāṇe devadūtavikuṇḍalasaṃvāde
sāṅgaṃ samudraṃ sanyāsaṃ saṛṣidaivatam
sadīkṣāvidhi sadhyānaṃ sayantraṃ dvādaśākṣaram
aṣṭākṣaraṃ ca mantreśaṃ ye japanti narottamāḥ
tān dṛṣṭvā brahmahā śudhyete yato viṣṇavaḥ svayam
śaṅkhinaś cakriṇo bhūtvā brahmāyur vanamālinaḥ
vasanti vaiṣṇave loke viṣṇurūpeṇa te narāḥ
tatraiva dvādaśākṣarayas caturthaskandhe
japaś ca paramo guhyaḥ śrūyatāṃ me nṛpātmaja
yaṃ saptarātraṃ prapaṭhan pumān paśyati khecarān
śrīviṣṇupurāṇe
gatvā gatvā nivartante candrasūryādayo grahāḥ
adyāpi na nivartante dvādaśākṣaracintakāḥ
aṣṭākṣarasya yathā nāradapañcarātre
trayo vedāḥ ṣaḍaṅgāni chandāṃsi vividhāḥ surāḥ
sarvam aṣṭākṣarāntaḥsthaṃ yac cānyad api vāṅmayam
sarvavedāntasārārthaṃ saṃsārārṇavatāraṇaḥ
gatir aṣṭākṣaro nṝṇāṃ na punar bhavakāṅkṣiṇām
yatrāṣṭākṣarasaṃsiddho mahābhāgo mahīyate
na tatra saṃcariṣyanti vyādhidurbhikṣataskarāḥ
devadānavagandharvāḥ siddhavidyādharādayaḥ
praṇamanti mahātmānam aṣṭākṣaravidaṃ naram
vyaktaṃ hi bhagavān eva sākṣān nārāyaṇaḥ svayam
aṣṭākṣarasvarūpeṇa mukheṣu parivartate
pādmottarakhaṇḍe
evam aṣṭākṣaro mantro jñeyaḥ sarvārthasādhakaḥ
sarvaduḥkhaharaḥ śrīmān sarvamantrātmakaḥ śubhaḥ
liṅgapurāṇe
kim anyair bahubhir mantraiḥ kim anyair bahubhir vrataiḥ
namo nārāyaṇeti mantraḥ sarvārthasādhakaḥ
tasmāt sarveṣu kāleṣu namo nārāyaṇeti yaḥ
japet sa yāti viprendra viṣṇulokaṃ sabāndhavaḥ
bhaviṣyapurāṇe
aṣṭākṣaro mahāmantraḥ sarvapāpaharaḥ paraḥ
sarveṣāṃ viṣṇumantrāṇāṃ rājatve parikīrtitaḥ
śrīśukavyāsasaṃvāde ca
namo nārāyaṇāyeti mantraḥ sarvārthasādhakaḥ
bhaktānāṃ japatāṃ tāta svargamokṣaphalapradaḥ
eṣa eva paro mokṣa eṣa svarga udāhṛtaḥ
sarvavedarahasyebhyaḥ sāra eṣa samuddhṛtaḥ
viṣṇunā vaiṣṇavānāṃ tu hitāya manunā purā
kīrtitaḥ sarvapāpaghnaḥ sarvakāmapradāyakaḥ
nārāyaṇāya nama ity ayam eva satyaṃ saṃsāraghoraviṣasaṃharaṇāya mantraḥ
śṛṇvantu satyamatayo muditās tarāgā uccaistarām upadiśāmy aham ūrdhvabāhuḥ
bhūtvordhvabāhur adyāhaṃ satyapūrvaṃ bravīmi vaḥ
he putraśiṣyāḥ śṛṇuta na mantro 'ṣṭākṣarāt paraḥ
ata evoktaṃ gāruḍe
āsīno vā śayāno vā tiṣṭhāno yatra tatra vā
namo nārāyaṇeti mantraikaśaraṇo bhavet
tāpanīśrutiṣu
devā ha vai prajāpatim abruvann ānuṣṭubhasya mantrarājasya nārasiṃhasya phalaṃ no brūhi bhagava iti sa hovāca prajāpatirya etaṃ mantrarājaṃ nārasiṃham ānuṣṭubhaṃ nityam adhīte so 'gnipūto bhavati sa vāyupūto bhavati sa ādityapūto bhavati sa somapūto bhavati sa satyapūto bhavati sa brahmapūto bhavati sa viṣṇupūto bhavati sa rudrapūto bhavati sa sarvapūto bhavati sa sarvapūto bhavati
tatraivānte
anupanītaśatam ekam ekenopanītena tatsamam
upanītaśatam ekam ekena gṛhasthena tatsamam
gṛhasthaśatam ekam ekena vānaprasthena tat samaṃ
vānaprasthaśatam ekam ekena yatinā tat samaṃ
yatīnāṃ tu śataṃ pūrṇam ekam ekena rudrajāpakena tatsamam
rudrajāpakaśatam ekam ekena atharvaśiraḥśikhādhyāpakena tatsamam
tad vā etat paramaṃ dhāma mantrarājādhyāpakasya yatra na sūryas tapati yatra na vāyur vāti yatra na candramā bhāti yatra na nakṣatrāṇi bhānti yatra nāgnir dahati yatra na mṛtyuḥ praviśati yatra na duḥkhaṃ sadānandaṃ paramānandaṃ śāntaṃ śāśvataṃ sadāśivaṃ brahmādivanditaṃ yogidhyeyaṃ paramaṃ padaṃ yatra gatvā na nivartante yoginaḥ
tad etad ṛcābhyuktam
tad viṣṇoḥ paramaṃ padaṃ sadā paśyanti sūrayaḥ
divīva cakṣur ātatam
tad viprāso vipanyavo jāgṛvāṃsaḥ samindhate
viṣṇor yat paramaṃ padam
agastyasaṃhitāyām
sarveṣu mantravargeṣu śreṣṭhaṃ vaiṣṇavam ucyate
gāṇapatyeṣu śaiveṣu śāktasaureṣv abhīṣṭadam
vaiṣṇaveṣv api mantreṣu rāmamantrāḥ phalādhikāḥ
gāṇapatyādimantrebhyaḥ koṭikoṭiguṇādhikāḥ
vinaiva dīkṣāṃ viprendra puraścaryāṃ vinaiva hi
vinaiva nyāsavidhinā japamātreṇa siddhidāḥ
mantreṣv aṣṭasv anāyāsaphalado 'yaṃ ṣaḍakṣaraḥ
ṣaḍakṣaro 'yaṃ mantras tu mahāghaughanivāraṇaḥ
mantrarāja iti proktaḥ sarveṣām uttamottamaḥ
dainandinaṃ tu duritaṃ pakṣamāsartuvarṣajam
sarvaṃ dahati niḥśeṣaṃ tūlācalam ivānalaḥ
brahmahatyāsahasrāṇi jñānājñānakṛtāni ca
svarṇasteyasurāpānagurutalpayutāni ca
koṭikoṭisahasrāṇi hyupapāpāni yāny api
sarvāṇy api praṇaśyanti rāmamantrānukīrtanāt
tāpanīśrutiṣu ca
ya etattārakaṃ brāhmaṇo nityam adhīte sa pāpmānaṃ tarati sa mṛtyuṃ tarati sa bhrūhatyāṃ tarati sa sarvahatyāṃ tarati sa saṃsāraṃ tarati sa sarvaṃ tarati sa vimuktāśrito bhavati so 'mṛtatvaṃ ca gacchati
mantrās tu kṛṣṇadevasya sākṣād bhagavato hareḥ
sarvāvatārabījasya sarvato vīryavattamāḥ
tathā ca bṛhadgautamīye śrīgovindavṛndāvanākhye
sarveṣāṃ mantravaryāṇāṃ śreṣṭho vaiṣṇava ucyate
viśeṣāt kṛṣṇamanavo bhogamokṣaikasādhanam
yasya yasya ca mantrasya yo yo devas tathā punaḥ
abhedāt tanmanūnāṃ ca devatā saiva bhāṣyate
kṛṣṇa eva paraṃ brahma saccidānandavigrahaḥ
smṛtimātreṇa teṣāṃ vai bhuktimuktiphalapradaḥ
tatrāpi bhagavattāṃ svāṃ tanvato gopalīlayā
tasya śreṣṭhatamā mantrās teṣv apy aṣṭādaśākṣaraḥ
tāpanīśrutiṣu
oṃ munayo ha vai brahmāṇam ūcuḥ
kaḥ paramo devaḥ
kuto mṛtyur bibheti
kasya jñānenākhilaṃ jñātaṃ bhavati
kenedaṃ viśvaṃ saṃsaratīti
tān u hovāca brāhmaṇaḥ kṛṣṇo vai paramaṃ daivatam
govindān mṛtyur bibheti
gopījanavallabhajñānenākhilaṃ jñātaṃ bhavati
svāhayedaṃ saṃsaratīti
tam u hocuḥ
kaḥ kṛṣṇo govindaḥ ko 'sau gopījanavallabhaḥ kaḥ kā svāheti
tān uvāca brāhmaṇaḥ pāpakarṣaṇo gobhūmivedavidito veditā gopījanāvidyākalāprerakas tanmāyā ceti
sakalaṃ paraṃ brahmaiva tat
yo dhyāyati rasati bhajati so 'mṛto bhavati so 'mṛto bhavatīti
te hocuḥ kiṃ tadrūpaṃ kiṃ rasanaṃ kathaṃ vāho tadbhajanaṃ
tat sarvaṃ vividiṣatām ākhyāhīti
tad u hovāca hairaṇyaḥ gopaveśam abhrābhaṃ taruṇaṃ kalpadrumāśritam
kiṃca tatraivāgre
bhaktir asya bhajanam
tad ihāmutropādhinairāsyenaivāmuṣmin manaḥkalpanam
etad eva ca naiṣkarmyam
kṛṣṇaṃ taṃ viprā bahudhā yajanti govindaṃ santaṃ bahudhārādhayanti
gopījanavallabho bhuvanāni dadhre svāhāśrito jagad ejayjat svaretāḥ
vāyur yathaiko bhuvanaṃ praviṣṭo janye janye pañcarūpo babhūva
kṛṣṇas tathaiko 'pi jagaddhitārthaṃ śabdenāsau pañcapado vibhāti
kiṃca tatraivopāsanavidhikathanānantaram
eko vaśī sarvagaḥ kṛṣṇa īḍya eko 'pi san bahudhā yo vibhāti
taṃ pīṭhasthaṃ ye 'nubhajanti dhīrās teṣāṃ sukhaṃ śāśvataṃ netareṣām
nityo nityānāṃ cetanaś cetanānām eko bahūnāṃ yo vidadhāti kāmān
taṃ pīṭhagaṃ ye 'nubhajanti dhīrās teṣāṃ siddhiḥ śāśvatī netareṣām
etad viṣṇoḥ paramaṃ padaṃ ye nityamuktāḥ saṃyajante na kāmān
teṣām asau goparūpaḥ prayatnāt prakāśayed ātmapadaṃ tadaiva
yo brahmāṇaṃ vidadhāti pūrvaṃ yo vidyās tasmai gopāyati sma kṛṣṇaḥ
taṃ ha daivam ātmabuddhiprakāśaṃ mumukṣur vai śaraṇam anuvrajeta
oṃkāreṇāntaritaṃ ye japanti govindasya pañcapadaṃ manum
teṣām asau darśayed ātmarūpaṃ tasmān mumukṣur abhyasen nityaśāntyai
tasmād anye pañcapadād abhūvan govindasya manavo mānavānām
daśārṇādyās te'pi saṅkrandanādyair abhyasyante bhūtikāmair yathāvat
kiṃca tatraiva
tad u hovāca brāhmaṇo 'sāv anavarataṃ me dhyātaḥ stutaḥ parārdhānte so 'budhyata
gopaveśo me puruṣaḥ purastād āvirbabhūva
tataḥ praṇatena mayānukūlena hṛdā mahyam aṣṭādaśārṇaṃ svarūpaṃ sṛṣṭaye dattvāntarhitaḥ
punaḥ sisṛkṣā me prādurabhūt
teṣv akṣareṣu bhaviṣyajjagadrūpaṃ prakāśayat
tad iha kād āpaḥ
lāt pṛthivī
īto 'gniḥ
bindor induḥ
tannādād arka iti klīṃkārād asṛjam
kṛṣṇād ākāśaṃ yad vāyur ity uttarāt surabhiṃ vidyāṃ prādurakārṣam
taduttarāt taduttarāt strīpumādi cedaṃ sakalam idaṃ iti
tathā ca gautamīyatantre
klīṃkārād asṛjad viśvam iti prāha śruteḥ śiraḥ
lakārāt pṛthivī jātā kakārāj jalasambhavaḥ
īkārād vahnir utpanno nādād āyur ajāyata
bindor ākāśasambhūtir iti bhūtātmako manuḥ
svāśabdena ca kṣetrajño heti citprakṛtiḥ parā
tayor aikyasamudbhūtir mukhaveṣṭanavarṇakaḥ
ata eva hi viśvasya layaḥ svāhārṇake bhavet
punaś ca sā śrutiḥ
etasyaiva yajanena candradhvajo gatamoham ātmānaṃ vedayitvā oṃkārāntarālakaṃ manum āvartayat saṅgarahito 'bhyānayat
tad viṣṇoḥ paramaṃ padaṃ sadā paśyanti sūrayaḥ
divīva cakṣur ātatam
tasmād enaṃ nityam abhyaset
tatraivāgre
yasya pūrvapadād bhūmir dvitīyāt salilodbhavaḥ
tṛtīyāt teja udbhūtaṃ caturthād gandhavāhanaḥ
pañcamād ambarotpattis tam evaikaṃ samabhyaset
candradhvajo 'gamad viṣṇuḥ paramaṃ padam avyayam
tato viśuddhaṃ vimalaṃ viśokam aśeṣalobhādinirastasaṅgam
yat tat padaṃ pañcapadaṃ tad eva sa vāsudevo na yato 'nyad asti
tam ekaṃ govindaṃ saccidānandavigraham pañcapadaṃ vṛndāvanasurabhūruhatalāsīnaṃ satataṃ samarudgaṇo 'haṃ paramayā stutyā toṣayāmi
kiṃca stutyanantaram
amuṃ pañcapadaṃ mantram āvartayed yaḥ sa yāty anāyāsataḥ kevalaṃ tat padaṃ tat
anejad ekaṃ manaso javīyo naitad devā āpnuvan pūrvam arśāt
tasmāt kṛṣṇa eva paro devas taṃ dhyāyet taṃ raset taṃ yajed iti oṃ tat sad iti
trailokyasaṃmohanatantre ca
devīṃ prati śrīmahādevoktāṣṭādaśākṣaraprasaṅga eva
dharmārthakāmamokṣāṇām īśvaro jagadīśvaraḥ
santi tasya mahābhāgā avatārāḥ sahasraśaḥ
teṣāṃ madhye'vatārāṇāṃ bālatvam atidurlabham
amānuṣāṇi karmāṇi tāni tāni kṛtāni ca
śāpānugrahakartṛtve yena sarvaṃ pratiṣṭhitam
tasya mantraṃ pravakṣyāmi sāṅgopāṅgam anuttamam
yasya vijñānamātreṇa naraḥ sarvajñatām iyāt
putrārthī putram āpnoti dharmārthī labhate dhanam
sarvaśāstrārthapārajño bhavaty eva na saṃśayaḥ
trailokyaṃ ca vaśīkuryāt vyākulīkurute jagat
mohayet sakalaṃ so 'pi mārayet sakalān ripūn
bahunā kim ihoktena mumukṣur mokṣam āpnuyāt
yathā cintāmaṇiḥ śreṣṭho yathā gauś ca yathā satī
yathā dvijo yathā gaṅgā tathāsau mantra uttamaḥ
yathāvad akhilaśreṣṭhaṃ yathā śāstraṃ tu vaiṣṇavam
yathā susaṃskṛtā vāṇī tathāsau mantra uttamaḥ
kiṃca
ato mayā sureśāni pratyahaṃ japyate manuḥ
naitena sadṛśaḥ kaścid jagaty asmin carācare
sanatkumārakalpe'pi
gopālaviṣayā mantrās trayastriṃśat prabhedataḥ
teṣu sarveṣu mantreṣu mantrarājam imaṃ śṛṇu
suprasannam imaṃ mantraṃ tantre sammohanāhvaye
gopanīyas tvayā mantro yatnena munipuṅgava
anena mantrarājena mahendratvaṃ purandaraḥ
jagāma devadeveśo viṣṇunā dattam añjasā
durvāsasaḥ purā śāpād asaubhāgyena pīḍitaḥ
sa eva subhagavatvaṃ vai tenaiva punar āptavān
bahunā kim ihoktena puraścaraṇasādhanaiḥ
vināpi japamātreṇa labhate sarvam īpsitam
prabhuṃ śrīkṛṣṇacaitanyaṃ taṃ nato 'smi gurūttamam
kathañcid āśrayād yasya prākṛto 'py uttamo bhavet
tāntrikeṣu ca mantreṣu dīkṣāyāṃ yoṣitām api
sādhvīnām adhikāro 'sti śūdrādīnāṃ ca saddhiyām
tathā ca smṛtyarthasāre pādme ca vaiśākhamāhātmye śrīnāradāmbarīṣasaṃvāde
āgamoktena mārgeṇa strīśūdrair api pūjanam
kartavyaṃ śraddhayā viṣṇoś cintayitvā patiṃ hṛdi
śūdrāṇāṃ caiva bhavati nāmnā vai devatārcanam
sarve 'py āgamamārgeṇa kuryur vedānukāriṇā
strīṇām apy adhikāro 'sti viṣṇor ārādhanādiṣu
patipriyaratānāṃ ca śrutir eṣā sanātanī
agastyasaṃhitāyāṃ śrīrāmamantrarājam uddiśya
śucivratatamāḥ śūdrā dhārmikā dvijasevakāḥ
striyaḥ pativratāś cānye pratilomānulomajāḥ
lokāś cāṇḍālaparyantāḥ sarve'py atrādhikāriṇaḥ
guruś ca siddhasādhyādimantradāne vicārayet
svakulāny akulatvaṃ ca bālaprauḍhatvam eva ca
strīpuṃnapuṃsakatvaṃ ca rāśinakṣatramelanam
suptaprabodhakālaṃ ca tathā ṛṇadhanādikam
saradātilake
prāk pratyag agrā rekhāḥ syuḥ pañca yāmyottarāgragāḥ
tāvatyaś ca catuṣkoṣṭhacatuṣkaṃ maṇḍalaṃ bhavet
indvagnirudranavanetrayugena dikṣu ṛtvaṣṭaṣaḍdaśacaturdaśabhautikeṣu
pātālapañcadaśavahnihimāṃśukoṣṭhe varṇāṃl likhel lipibhavān kramaśas tu dhīmān
caturbhiḥ koṣṭhakais tv ekam iti koṣṭhacatuṣṭaye
punaḥ koṣṭhakakoṣṭheṣu savyato janmabhākṣarāt
siddhasādhyasusiddhārikramāj jñeyā vicakṣaṇaiḥ
siddhaḥ sidhyati kālena sādhyas tu japahomataḥ
susiddho grahamātreṇa arir mūlanikṛntanaḥ
siddhasiddho yathoktena dviguṇāt siddhasādhakaḥ
siddhasusiddho 'rdhajapāt siddhārir hanti bāndhavān
sādhyasiddho dviguṇikaḥ sādhyasādhyo hy anarthakaḥ
tatsusiddhas triguṇitāt sādhyārir hanti gotrajān
susiddhasiddho 'rdhajapāt tatsādhyas tu guṇādhikāt
tatsusiddho grahād eva susiddhāriḥ svagotrahā
arisiddhaḥ sutān hanyād arisādhyas tu kanyakāḥ
tatsusiddhas tu patnīghnas tadarir hanti sādhakam
tathā ca tantre asya ca mantraviśeṣe'pavādaḥ
nṛsiṃhārkavarāhāṇāṃ prāsādapraṇavasya ca
vaidikasya ca mantrasya siddhādīn naiva śodhayet
svapnalabdhe striyā datte mālāmantre ca tryakṣare
ekākṣare tathā mantre siddhādīn naiva śodhayet
svakulāny akulatvādi vijñeyaṃ cāgamāntarāt
na vistarabhayād atra vyarthatvād api likhyate
śrīmadgopāladevasya sarvaiśvaryapradarśinaḥ
tādṛkśaktiṣu mantreṣu nahi kiṃcid vicāryate
tathā ca kramadīpikāyām
sarveṣu varṇeṣu tathāśrameṣu nārīṣu nānāhvayajanmabheṣu dātā phalānām abhivāñchitānāṃ drāg eva gopālakamantra eṣaḥ
trailokyasaṃmohanatantre ca
aṣṭādaśākṣaramantram adhikṛtya śrīśivenoktam
na cātra śātravā doṣā narṇasvādivicāraṇā
ṛkṣarāśivicāro vā na kartavyo manau priye
kecic chinnāś ca ruddhāś ca kecin madasamuddhatāḥ
malināḥ stambhitāḥ kecit kīlitā dūṣitā api
etair doṣair yuto nāyaṃ yatas tribhunottamaḥ
sāmānyataś ca yathā bṛhadgautamīye
atha kṛṣṇamanūn vakṣye dṛṣṭādṛṣṭaphalapradān
yān vai vijñāya munayo lebhire muktim añjasā
gṛhasthā vanagāś caiva yatayo brahmacāriṇaḥ
striyaḥ śūdrādayaś caiva sarve yatrādhikāriṇaḥ
nātra cintyo 'riśuddhyādir nārimitrādilakṣaṇam
na vā prayāsabāhulyaṃ sādhane na pariśramaḥ
ajñānatūlarāśeś ca analaḥ kṣaṇamātrataḥ
siddhasādhyasusiddhārirūpā nātra vicāraṇā
sarveṣāṃ siddhamantrāṇāṃ yato brahmākṣaro manuḥ
prajāpatir avāpāgryaṃ devarājyaṃ śacīpatiḥ
avāpus tridaśāḥ svargaṃ vāgīśatvaṃ bṛhaspatiḥ
tatraivāntare
viṣṇubhaktyā viśeṣeṇa kiṃ na sidhyati bhūtale
kīṭādibrahmaparyantaṃ govindānugrahān mune
sarvasampattinilayāḥ sarvatrāpy akutobhayāḥ
ityādi kathitaṃ kiṃcin māhātmyaṃ vo munīśvarāḥ
ākāśe tārakā yadvat sindhoḥ saikatasṛṣṭivat
etadvijñānamātreṇa labhen muktiṃ caturvidhām
etadanyeṣu mantreṣu doṣāḥ santi pare ca ye
tadarthaṃ mantrasaṃskārā lipyante tantrato daśa
saradātilake
jananaṃ jīvanaṃ ceti tāḍanaṃ rodhanaṃ tathā
athābhiṣeko vimalīkaraṇāpyāyane punaḥ
tarpaṇaṃ dīpanaṃ guptir daśaitā mantrasaṃskriyāḥ
mantrāṇāṃ mātṛkāmadhyād uddhāro jananaṃ smṛtam
praṇavāntaritān kṛtvā mantravarṇān japet sudhīḥ
etaj jīvanam ity āhur mantratantraviśāradāḥ
manor varṇān samālikhya tāḍayec candanāmbhasā
pratyekaṃ vāyunā mantrī tāḍanaṃ tad udāhṛtam
vilikhya mantraṃ taṃ mantrī prasūnaiḥ karavīrajaiḥ
tanmantrākṣarasaṃkhyātair hanyād yat tena rodhanam
svatantroktavidhānena mantrī mantrārṇasaṅkhyayā
aśvatthapallavair mantram abhiṣiñced viśuddhaye
saṃcintya manasā mantraṃ yotir mantreṇa nirdahet
mantre mūlatrayaṃ mantrī vimalīkaraṇaṃ tv idam
tāravyomāgnimanuyugadaṇḍī jyotir manur mataḥ
kuśodakena japtena pratyarṇaṃ prokṣaṇaṃ manoḥ
tena mantreṇa vidhivad etad āpyāyanaṃ smṛtam
mantreṇa vāriṇā yantre tarpaṇaṃ tarpaṇaṃ smṛtam
tāramāyāramāyogo manor dīpanam ucyate
japyamānasya mantrasya gopanaṃ tv aprakāśanam
balitvāt kṛṣṇamantrāṇāṃ saṃskārāpekṣaṇaṃ nahi
sāmānyoddeśamātreṇa tathāpy etad udīritam
iti śrīgopālabhaṭṭavilikhite śrībhagavadbhaktivilāse gauravo nāma prathamo vilāsaḥ
taṃ śrīmatkṛṣṇacaitanyaṃ vande jagadgurum
yasyānukampayā śvāpi mahābdhiṃ saṃtaret sukham
atha dīkṣāvidhiḥ
dīkṣāvidhir likhyate'trānusṛtya kramadīpikām
vinā dīkṣāṃ hi pūjāyāṃ nādhikāro 'sti karhicit
āgame
dvijānām anupetānāṃ svakarmādhyayanādiṣu
yathādhikāro nāstīha syāc copanayanād anu
tathātrādīkṣitānāṃ tu mantradevārcanādiṣu
nādhikāro 'sty ataḥ kuryād ātmānaṃ śivasaṃstutam
skānde kārttikaprasaṅge śrībrahmanāradasaṃvāde
te narāḥ paśavo loke kiṃ teṣāṃ jīvane phalam
yair na labdhā harer dīkṣā nārcito vā janārdanaḥ
tatraiva śrīrukmāṅgadamohinīsaṃvāde viṣṇuyāmale ca
adīkṣitasya vāmoru kṛtaṃ sarvaṃ nirarthakam
paśuyonim avāpnoti dīkṣāvirahito janaḥ
viśeṣato viṣṇuyāmale
snehād vā lobhato vāpi yo gṛhṇīyād adīkṣayā
tasmin gurau saśiṣye tu devatāśāpa āpatet
viṣṇurahasye ca
avijñāya vidhānoktaṃ haripūjāvidhikriyām
kurvan bhaktyā samāpnoti śatabhāgaṃ vidhānataḥ
divyaṃ jñānaṃ yato dadyāt kuryāt pāpasya saṅkṣayam
tasmād dīkṣeti sā proktā deśikais tattvakovidaiḥ
ato guruṃ praṇamyaivaṃ sarvasvaṃ vinivedya ca
gṛhṇīyād vaiṣṇavaṃ mantraṃ dīkṣāpūrvaṃ vidhānataḥ
skānde tatraiva śrībrahmanāradasaṃvāde
tapasvinaḥ karmaniṣṭhāḥ śreṣṭhās te vai narā bhuvi
prāptā yais tu harer dīkṣā sarvaduḥkhavimocinī
tantrasāgare ca
yathā kāñcanatāṃ yāti kāṃsyaṃ rasavidhānataḥ
tathā dīkṣāvidhānena dvijatvaṃ jāyate nṛṇām
āgame
mantrasvīkaraṇaṃ caitre bahuduḥkhaphalapradam
vaiśākhe ratnalābhaḥ syāj jyaiṣṭhe tu maraṇaṃ dhruvam
āṣāḍhe bandhunāśāya śrāvaṇe tu bhayāvaham
prajāhānir bhādrapade sarvatra śubham āśvine
kārttike dhanavṛddhiḥ syān mārgaśīrṣe śubhapradam
pauṣe tu jñānahāniḥ syān māghe medhāvivardhanam
phālgune sarvavaśyatvam ācāryaiḥ parikīrtitam
kvacicca
samṛddhiḥ śrāvaṇe nūnaṃ jñānaṃ syāt kārttike tathā
phālgune'pi samṛddhiḥ syān malamāsaṃ parityajet
gautamīye
mantrārambhas tu caitre syāt samastapuruṣārthadaḥ
vaiśākhe ratnalābhaḥ syāt jyaiṣṭhe tu maraṇaṃ dhruvam
āṣāḍhe bandhunāśaḥ syāt pūrṇāyuḥ śrāvaṇe bhavet
prajānāśo bhaved bhādre āśvine ratnasañcayaḥ
kārttike mantrasiddhiḥ syāt mārgaśīrṣe tathā bhavet
pauṣe tu śatrupīḍā syāt māghe medhāvivardhanam
phālgune sarvakāmāḥ syur malamāsaṃ parityajet
skānde tatraiva śrīrukmāṅgadamohinīsaṃvāde
kārttike tu kṛtā dīkṣā nṝṇāṃ janmanikṛntanī
tasmāt sarvaprayatnena dīkṣāṃ kurvīta kārttike
śrīmadgopālamantrāṇāṃ dīkṣāyāṃ tu na duṣyati
caitramāse yad uktā tad dīkṣā tatraiva deśikaiḥ
ravau gurau tathā some kartavyaṃ budhaśukrayoḥ
nāradatantre
rohiṇī śravaṇārdrā ca dhaniṣṭhā cottarātrayaḥ
puṣyaṃ śatabhiṣaś caiva dīkṣānakṣatram ucyate
kvacicca
aśvinīrohiṇīsvātiviśākhāhastabheṣu ca
jyeṣṭhottarātrayeṣv eva kuryān mantrābhiṣecanam
sārasaṅgrahe
dvitīyā pañcamī caiva ṣaṣṭhī caiva viśeṣataḥ
dvādaśyām api kartavyaṃ trayodaśyām athāpi ca
kvacic ca
pūrṇimā pañcamī caiva dvitīyā saptamī tathā
trayodaśī ca daśamī praśastā sarvakāmadā
evaṃ śuddhe dine śuklapakṣe śukragurūdaye
sallagne candratārānukūle dīkṣā praśasyate
rudrayāmale
sattīrthe'rkavidhugrāse tantudāmanaparvaṇoḥ
mantradīkṣāṃ prakurvīta māsarkṣādi na śodhayet
sulagnacandratārādibalam atra sadaiva hi
labdho 'tra mantro dīrghāyuḥsampatsantativardhanaḥ
sūryagrahaṇakālena samāno nāsti kaścana
yatra yad yat kṛtaṃ sarvam anantaphaladaṃ bhavet
na māsatithivārādiśodhanaṃ sūryaparvaṇi
tattvasāgare ca
durlabhe sadgurūṇāṃ ca sakṛt saṅga upasthite
tadanujñā yadā labdhā sa dīkṣāvasaro mahān
grāme vā yadi vāraṇye kṣetre vā divase niśi
āgacchati gurur daivād yadā dīkṣā tadājñayā
yadaivecchā tadā dīkṣā guror ājñānurūpataḥ
na tīrthaṃ na vrataṃ homo na snānaṃ na japakriyā
dīkṣāyāḥ karaṇaṃ kintu svecchāprāpte tu sadgurau
kriyāvatyādibhedena bhaved dīkṣā caturvidhā
tatra kriyāvatī dīkṣā saṅkṣepeṇaiva likhyate
bhūmiṃ saṃskṛtya tasyāṃ cārcayitvā vāstudevatāḥ
saptahastamitaṃ kuryān maṇḍapaṃ ramyavedikam
aṣṭadhvajaṃ caturdhāraṃ kṣīrapādapatoraṇam
triguṇīkṛtasūtrāḍhyaṃ kuśamālābhiveṣṭitam
tasmiṃś ca diśi kauveryāṃ catuṣkoṇaṃ trimekhalam
kuṇḍe kuryāc caturviṃśatyaṅgulipramitaṃ budhaḥ
khātaṃ trimekhalocchrāyasahitaṃ tāvad ācaret
tasmāt khātād bahiḥ kuryāt kaṇṭham ekāṅgulaṃ dhruvam
tatrādymekhalocchrāyavistārau caturaṅgulau
tryaṅgulau tau dvitīyāyās tṛtīyāyā yugāṅgulau
yoniṃ ca paścime bhāge mekhalātritayopari
ṣaḍaṅgulāṃ ca vistāre dairghye ca dvādaśāṅgulām
ekāṅgulāṃ tathocchrāye madhye chidrasamanvitām
gadādharākṛtiṃ kuryād vidhivan mekhalānvitām
śatārdhahome kuṇḍaṃ syād ūrdhvamuṣṭikaronmitam
śatahome'ratnimātram sahasre pāṇinā mitam
lakṣe caturbhir hastaiś ca koṭau tair aṣṭabhir mitam
caturasraṃ kuṇḍakhātaṃ kurvītādhaś ca tādṛśam
homas tv adhikasaṅkhyākaḥ kuṇḍe vai nyūnasaṅkhyayā
kṛte kāryo na c anyūnasaṅkhyākaḥ saṅkhyādhike
yathāvidhy eva kartavyaṃ kuṇḍaṃ yatnena dhīmatā
anyathā bahavo doṣā bhaveyur bahuduḥkhadāḥ
tad uktaṃ tāntrikaiḥ
evaṃ lakṣaṇasaṃyuktaṃ kuṇḍam iṣṭaphalapradam
anekadoṣadaṃ kuṇḍaṃ yatra nyūnādhikām bhavet
tasmāt samyak parīkṣyaiva kartavyaṃ śubham icchatā
hastamātraṃ sthaṇḍilaṃ vā saṃkṣipte homakarmaṇi
hārītenāpi
vistārādhikyahīnatve alpāyur jāyate dhruvam
khātādhikye bhaved yogī hīne tu dhanasaṃkṣayaḥ
kuṇḍe vakre ca santāpo maraṇaṃ chinnamekhale
śokas tu mekhalonatve tadādhikye paśukṣayaḥ
bhāryānāśo yonihīne kaṇṭhahīne śubhakṣayaḥ
aṅguliparimāṇaṃ coktam
tiryagyavodarāṇyaṣṭāv ūrdhvā vā vrīhayas trayaḥ
jñeyam aṅgulimānaṃ tu madhyamā madhyaparvaṇā
viśeṣo 'pekṣito 'nyatra sraksruvaprakriyādikaḥ
jñeyo granthāntarāt so 'trādhikyabhītyā na likhyate
athokṣite pañcagavyair gandhāmbhobhiś ca maṇḍape
yathāvidhi likhed dīkṣāmaṇḍalaṃ vedikopari
tanmadhye cāṣṭapatrābjaṃ bahir vṛttatrayaṃ tataḥ
tato rāśīṃs tataḥ pīṭhaṃ catuṣpādasamanvitam
tasmād bahiś caturdikṣu likhed vīthīcatuṣṭayam
śobhāpaśobhākoṇāḍhyaṃ tato dvāracatuṣṭayam
prātaḥkṛtyaṃ guruḥ kṛtvā yathāsthānaṃ nyaset tataḥ
śaṅkhaṃ pūjopacārāṃś ca purolekhyaprakārataḥ
gurūn gaṇeśaṃ cābhyarcya pīṭhapūjāṃ vidhāya ca
padmamadhye nyaset śālīṃs taṇḍulāṃś ca kuśāṃs tathā
vahner daśakalā yādivarṇādyāś ca kuśopari
nyasyābhyarcya japaṃs tāraṃ nyaset kumbhaṃ yathoditam
tāś coktāḥ
dhūmrārcir uṣmā jvalanī jvālinī visphuliṅginī
suśrīḥ surūpā kapilā havyakavyavahe api
kādyaṣṭhāntair yutā bhādyair ḍāntaiś cārṇair vilomagaiḥ
sūryasya ca kalāḥ kumbhe dvādaśa nyasya pūjayet
adhunā tasmin kuṇḍe sūryakalānāṃ nyāsādikaṃ likhati kādyair iti
kakārādyaiṣ ṭhakārāntair arṇair varṇair yutā dvādaśāpi kalāḥ
cakāraḥ samuccaye
bhakārādyair ḍakārāntair varṇair api yutāḥ
nanu bhakārādīnāṃ dvādaśavarṇānāṃ ḍakārāntatā kathaṃ syāt krameṇa kṣakārāntatāprāptes tatrāhavilomagaiḥ vyutkramaprāptaiḥ
ayam arthaḥ anulomapaṭhitakakārādyaikaikam akṣaraṃ pratilomapaṭhitabhakārādyekaikākṣareṇa sahitam ādau sūryakalāsu saṃyojya nyāsādikaṃ kuryād iti
prayogaś ca kaṃ bhaṃ tapanyai nama ityādi
tāś coktāḥ
tapanī tāpanī dhūmrā bhrāmarī jvālinī ruciḥ
suṣumṇā bhogadā viśvā bodhinī dhāriṇī kṣamā
kumbhāntar nikṣipen mūlamantreṇa kusumaṃ sitam
sākṣataṃ sasitaṃ svarṇaṃ saratnaṃ ca kuśāṃs tathā
tataś coktaprakāreṇādhārarūpam agniṃ kumbharūpaṃ sūryaṃ ca vicintya kumbhasya tasya antar madhye śuklakusumādikaṃ kṣipet
sasitaṃ saśarkaram
tad uktam
prottolayitvā tanmadhye śuklapuṣpaṃ sitāyutam
svarṇaṃ ratnaṃ ca kūrcaṃ ca mūlenaiva vinikṣipet
yac ca mūlagranthārthād adhikaṃ kiṃcil likhate tat pūrvagatasya yathoditam ity asyānuvartanād iti jñeyam
kumbhaṃ ca vidhinā tīrthāmbunā śuddhena pūrayet
jale cendukulā nyasya sasvarāḥ ṣoḍaśārcayet
tāś coktāḥ
amṛtā mānadā pūṣā tuṣṭiḥ puṣṭī ratir dhṛtiḥ
śaśinī candrikā kāntir jyotsnā śrīḥ prītir aṅgadā
pūrṇā pūrṇāmṛtā ca
śuddhāmbupūrite śaṅkhe kṣiptvā gandhāṣṭakaṃ kalāḥ
āvāhya sarvās tāḥ prāṇapratiṣṭhām ācaret kramāt
gandhāṣṭakaṃ coktam
uśīraṃ kuṅkumaṃ kuṣṭhaṃ bālakaṃ cāgurur murā
jaṭāmāṃsī candanaṃ cetīṣṭaṃ gandhāṣṭakaṃ hareḥ
kaiścic candanakarpūrāgurukuṅkumarocanāḥ
kakkolakapimāṃsyaś ca gandhāṣṭakam idaṃ matam
tathaivākārajā varṇaiḥ kādibhir daśabhir daśa
ukārajāṣṭakārādyaiḥ pakārādyair makārajāḥ
catasro bindujāḥ ṣādyaiś caturbhir nādajāḥ kalāḥ
svaraiḥ ṣoḍaśabhir yuktā nyasecchaṅkhe ca ṣoḍaśa
tāś coktāḥ
sṛṣṭir ṛddhiḥ smṛtir medhā kāntir lakṣmīr dhṛtiḥ sthirā
sthitiḥ siddhir akārotthāḥ kalā daśa samīritaḥ
jarā ca pālinī śāntir aiśvarī ratikāmike
varadā hlādinī prītir dīrghā cokārajāḥ kalāḥ
tīkṣṇā raudrā bhayā nidrā tantīḥ kṣut krodhanī kriyā
utkārī caiva mṛtyuś ca makārākṣarajāḥ kalāḥ
nivṛttiś ca pratiṣṭhā ca vidyā śāntis tathaiva ca
indhikā dīpikā caiva recikā mocikā parā
sūkṣmā sūkṣmāmṛtā jñānājñānā cāpy āyanī tathā
vyāpinī vyomarūpā ca anantā nādasambhavāḥ
nyāsaṃ kalānāṃ sarvāsāṃ kuryād ekaikaśaḥ kramāt
nāmoccārya caturthāntaṃ tattadvarṇair namo'ntakam
pūrvaṃ prāṇapratiṣṭhāyās tāsām āvāhanāt param
ṛcaḥ pañca yathāsthānaṃ paṭhet tāś cārcayet kalāḥ
haṃśaḥ śuciṣad ityādau pratad viṣṇus tataḥ param
tryambakaṃ tat savitur viṣṇur yonim iti kramāt
tac ca śaṅkhodakaṃ kumbhe mūlamantreṇa nikṣipet
pidadhyāt tanmukhaṃ śakravallīcūtādipallavaiḥ
śarāvenātha puṣpādiyuktenācchādya tat punaḥ
saṃveṣṭya vastrayugmena tataḥ kumbhaṃ ca maṇḍayet
tasminn āvāhya kalase paraṃ tejo yathāvidhi
sakalīkṛtya cācāryaḥ pūjayed āsanādibhiḥ
sakalīkaraṇaṃ coktam
devatāṅge ṣaḍaṅgānāṃ nyāsaḥ syāt sakalīkṛtiḥ
kecic cāhuḥ karanyāsau vinākhilaiḥ
nyāsais tattejasaḥ sāṅgīkaraṇaṃ sakalīkṛtaḥ
evaṃ ca kumbhe taṃ sāṅgopāṅgaṃ sāvaraṇaṃ prabhum
agrato lekhyavidhinārcayed bhojyārpaṇāvadhi
naivedyārpaṇataḥ paścān maṇḍalasya ca sarvataḥ
sadīpān paiṣṭikān nyasyet sabījāṅkurabhājanāt
tato dīkṣāṅgahomārthaṃ kuṇḍalasya ca sarvataḥ
saṃmārjya darbhamārjanyā yathāvidhy upalepayet
vikīrya sarṣapāṃs tatra gavyaiḥ samprokṣya pañcabhiḥ
madhye sampūjayed vāstupuruṣaṃ dikṣu tatpatīn
śoṣaṇādīni kuṇḍasya kṛtvā prokṣya kuśāmbubhiḥ
ullikhya cāsmin yonyādisahitaṃ maṇḍalaṃ likhet
śrībījaṃ madhyayonau ca vilikhyābhyukṣya pūjayet
nidhāya tatra puṣpādiviṣṭaraṃ sādhu kalpayet
tatra lakṣmīmṛtyusnānāṃ viṣṇuṃ cāvāhya pūjayet
tāmrādipātreṇānīyāgrato 'gniṃ sthāpayecchubhram
gandhādināgnim abhyarcya viṣṇoḥ sakrīḍataḥ śriyā
retorūpaṃ vicintyāmuṃ kuṇḍaṃ tāreṇa cārcayet
vaiśvānareti mantreṇācchādyāgniṃ taṃ sadindhanaiḥ
citpiṅgaleti prajvālyopatiṣṭhed agnim ity amum
jihvā nyasyet sapta tasminn apy aṅgeṣv aṅgadevatāḥ
ṣaṭsu ṣaṭ nyasya mūrtīś ca nyasyāṣṭābhyarcayec ca tāḥ
saptajihvāś coktāḥ
hiraṇyā gaganā raktā tathā kṛṣṇā ca suprabhā
bahurūpātirūpā ca sapta jihvā vasor imāḥ
sahasrārciḥ svastipūrṇa uttiṣṭhapuruṣas tathā
dhūmavyāpī saptajihvo dhanurdhara iti smṛtaḥ
jātavedāḥ saptajihvo havyavāhana eva ca
aśvodarajasaṃjñaś ca tathā vaiśvānaro 'paraḥ
kaumāratejāś ca tathā viśvadevamukhāhvayau
tato vahniṃ paristīrya saṃskṛtājyaṃ yathāvidhi
hutvā ca vyāhṛtīḥ paścāt trīn vārān juhuyāt punaḥ
tato 'sya garbhadhānādīn vivhāntān yathākramam
saṃskārān ācared uktamantreṇāṣṭāhutais tathā
itthaṃ hi saṃskṛte vahnau pīṭham abhyarcya tatra ca
devam āvāhya gandhādidīpāntavidhinārcayet
taṃ cāgniṃ devarasanāṃ saṃkalpyāṣṭottaraṃ budhaḥ
sahasraṃ juhuyāt sarpiḥśarkarāpāyasair yutaiḥ
hutvājyenātha mahatīvyāhṛtīr vidhinā kṛtī
graharkṣakaraṇādibhyo baliṃ dadyād yathoditam
karṣamātraṃ ghṛtaṃ home śuktimātraṃ payaḥ smṛtam
uktāni pañcagavyāni tatsamāni manīṣibhiḥ
tatsamaṃ madhudugdhānnam akṣamātram udāhṛtam
dadhi prasṛtimātraṃ syāt lājāḥ syuḥ muṣṭisaṃmitāḥ
atha natvāmbupānārthaṃ pradāyācamanāni ca
ātmārpaṇāntam abhyarcya lekhyena vidhinācaret
vratasthaṃ vāgyataṃ śiṣyaṃ praveśyātha yathāvidhi
taddehe mātṛkāṃ sāṅgāṃ nyasyāthopadiśec ca tām
devaṃ sāvaraṇaṃ kumbhagataṃ cānusmaran guruḥ
japtvāṣṭottarasāhasraṃ śayīta prāśya kiṃcana
darbhoparyajine tvaiṇe niviṣṭo mātṛkāṃ smaran
guruṃ ca śiṣyo nidrāṇaṃ tāṃ śayīta japan vratī
prātaḥkṛtyaṃ guruḥ kṛtvā kumbhaṃ cābhyarcya pūrvavat
hutvā dattvā baliṃ karmānyat kuryāt svārpaṇāvadhi
saṃhāramudrayā kṛṣṇe saṃyojyāvṛttidevatāḥ
tam cāmṛtamayaṃ dhyātvā svasmiṃś cāgniṃ vilāpayet
dhvajatoraṇadikkumbhamaṇḍapādyadhidevatāḥ
sarvā vibhāvya cidrūpāḥ kumbhe saṃyojya pūjayet
ato guruṃ gaṇeśaṃ ca viṣvaksenaṃ ca pūjayet
udvāsya kalasaṃ spṛṣṭvā śatam aṣṭottaraṃ japet
kṛtopavāsaḥ śiṣyo 'that prātaḥkṛtyaṃ vidhāya saḥ
śuklavastraḥ suveśaḥ san viprān dravyeṇa toṣayet
guruṃ ca bhagavaddṛṣṭyā parikramya praṇamya ca
dattvoktāṃ dakṣiṇāṃ tasmai svaśarīraṃ samarpayet
tathā ca daśamaskandhe
iyad eva hi sacchiṣyaiḥ kartavyaṃ guruniṣkṛtam
yad vai viśuddhabhāvena sarvārthātmārpaṇaṃ gurau
yāgālayād uttarasyām āśāyāṃ snānamaṇḍape
pīṭhe niveśya taṃ śiṣyaṃ kārayecchoṣaṇādikam
pīṭhanyāsāntam akhilaṃ mātṛkānyāsapūrvakam
nyāsaṃ śiṣyatanau kṛtvā pīṭhamantreṇa pūjayet
sadūrvākṣatapuṣpāṃ ca mūrdhni śiṣyasya rocanām
nidhāya kalasaṃ tasyāntike vādyādinā nayet
śrīkṛṣṇam atha saṃprārthya guruḥ kumbhasya vāsasā
nīrājya śiṣyaṃ tanmūrdhni nyaset tatpallavādikam
tad uktam
vidhivat kumbham uddhṛtya tanmukhasthān suradrumān
śiśoḥ śirasi vinyasya mātṛkāṃ manasā japet
tataḥ kumbhāmbhasā śiṣyaṃ prokṣya trir mūlamantrataḥ
viprāśīr maṅgalodghoṣair abhiṣiñcen manūn paṭhan
vaśiṣṭhasaṃhitāyām
surās tvām abhiṣiñcyaṃ tu brahmaviṣṇumaheśvarāḥ
vāsudevo jagannāthas tathā saṅkarṣaṇo vibhuḥ
pradyumnaś cāniruddhaś ca bhavantu vibhavāya te
ākhaṇḍalo 'gnir bhagavān yamo vai nirṛtis tathā
varuṇaḥ pavanaś caiva dhanādhyakṣas tathā śivaḥ
brahmaṇā sahitā hy ete dikpālāḥ pāntu vaḥ sadā
kīrtir lakṣmīr dhṛtir medhā puṣṭiḥ śraddhā kriyā gatiḥ
buddhir lajjā vapuḥ śāntir māyā nidrā ca bhāvanā
etās tvām abhiṣiñcantu rāhuḥ ketuś ca pūjitāḥ
devadānavagandharvā yakṣarākṣasapannagāḥ
ṛṣayo munayo gāvo devamātara eva ca
devapatnyo dhruvā nāgā daityā apsarasāṃ gaṇāḥ
astrāṇi sarvaśastrāṇi rājāno vāhanāni ca
auṣadhāni ca ratnāni kālasyāvayavāś ca ye
saritaḥ sāgarāḥ śailās tīrthāni jaladā nadāḥ
ete tvām abhiṣiñcantu dharmakāmārthasiddhaye
paridhāyāṃśuke śiṣya ācānto yāgamaṇḍape
gatvā bhaktyā guruṃ natvā guror āsīta dakṣiṇe
guruḥ samarpya gandhādīn puruṣāhārasaṃmitam
nivedya pāyasaṃ kṛṣṇe kuryāt puṣpāñjaliṃ tataḥ
sāmpradāyikamudrādibhūṣitaṃ taṃ kṛtāñjalim
pañcāṅgapramukhair nyāsaiḥ kuryāt śrīkṛṣṇasācchiśum
nyasya pāṇitalaṃ mūrdhni tasya karṇe ca dakṣiṇe
ṛṣyādiyuktaṃ vidhivan mantraṃ vāratrayaṃ vadet
dīrghamantraṃ ca śiṣyasya yāvad āgrahaṇaṃ paṭhet
gurudaivatamantraikyaṃ śiṣyas taṃ bhāvayan paṭhet
sākṣataṃ gurur ādāya vāri śiṣyasya dakṣiṇe
kare'rpayed vadan mantro 'yaṃ samo 'stv āvayor iti
svasmāj jyotirmayīṃ vidyāṃ gacchantīṃ bhāvayed guruḥ
āgatāṃ bhāvayecchiṣyo dhanyo 'smīti viśeṣataḥ
mahāprasādaṃ śiṣyāya dattvā tatpāyasaṃ guruḥ
nidadhyād akṣatān mūrdhni tasya yacchan śubhāśiṣam
guruṇā kṛpayā dattaṃ śiṣyaś cāvāpya taṃ manum
aṣṭottaraśataṃ japtvā samayān śṛṇuyāt tataḥ
śrīnāradapañcarātre
svamantro nopadeṣṭavyo vaktavyaś ca na saṃsadi
gopanīyaṃ tathā śāstraṃ rakṣaṇīyaṃ śarīravat
vaiṣṇavānāṃ parā bhaktir ācāryāṇāṃ viśeṣataḥ
pūjanaṃ ca yathāśakti tān āpannāṃś ca pālayet
prāptam āyatanād viṣṇoḥ śirasāṃ praṇato vahet
nikṣiped ambhasi tato na pated avanau yathā
somasūryāntarasthaṃ ca gavāśvatthāgnimadhyagam
bhāvayed daivataṃ viṣṇuṃ guruvipraśarīragam
yatra yatra parivādo mātsaryācchrūyate guroḥ
tatra tatra na vastavyaṃ niryāyāt saṃsmaran harim
yaiḥ kṛtā ca guror nindā vibhoḥ śāstrasya nārada
nāpi taiḥ saha vastavyaṃ vaktavyaṃ vā kathañcana
pradakṣiṇe prayāṇe ca pradāne ca viśeṣataḥ
prabhāte ca pravāse ca svamantraṃ bahuśaḥ smaret
svapne vākṣisamakṣaṃ vā āścaryam atiharṣadam
akasmād yadi jāyeta na khyātavyaṃ guror vinā
pañcarātrāntare
samayāṃś ca pravakṣyāmi saṃkṣepāt pañcarātrakāt
na bhakṣayen matsyamāṃsaṃ kūrmaśūkarakāṃs tathā
kāṃsyapātre na bhuñjīta na plakṣavaṭapatrayoḥ
devāgāre na niṣṭhīvet kṣutaṃ cātra vivarjayet
na sopānatkacaraṇaḥ praviśed antaraṃ kvacit
ekādaśyāṃ na cāśnīyāt pakṣayor ubhayor api
jāgaraṃ niśi kurvīta viśeṣāc cārcayed vibhum
sammohanatantre ca
gopayed devatām iṣṭāṃ gopayed gurum ātmanaḥ
gopayec ca nijaṃ mantraṃ gopayen nijamālikām
caturyukśatasaṅkhyeṣu prāg guroḥ samayeṣu ca
śiṣyeṇāṅgīkṛteṣv eva dīkṣā kaiścana manyate
tathā ca viṣṇuyāmale
guruḥ parīkṣayecchiṣyaṃ saṃvatsaram atandritaḥ
niyamān vihitān varjyān śrāvayec ca catuḥśatam
brāhme muhūrta utthānaṃ mahāviṣṇoḥ prabodhanam
nīrājanaṃ ca vādyena prātaḥsnānaṃ vidhānataḥ
viśuddhāhatayugvastradhāraṇaṃ devatārcanam
gopīcandanamṛtsnāyāḥ sarvadā corddhvapuṇḍrakam
pañcāyudhānāṃ vidhṛtiś caraṇāmṛtasevanam
tulasīmaṇimālādibhūṣādhāraṇam anvaham
śālagrāmaśilāpūjā pratimāsu ca bhaktitaḥ
nirmālyatulasībhakṣas tulasyavacayo vidheḥ
vidhinā tāntrikī sandhyā śikhābandho hi karmaṇi
viṣṇupādodakenaiva pitṝṇāṃ tarpaṇakriyā
mahārājopacāraiś ca śaktyāṃ sampūjanaṃ hareḥ
viṣṇubhaktyavirodhena nityanaimittikī kriyā
bhūtaśuddhyādikaraṇaṃ nyāsāḥ sarve yathāvidhi
navīnaphalapuṣpāder bhaktitaḥ saṃnivedanam
tulasīpūjanaṃ nityaṃ śrībhāgavatapūjanam
trikālaṃ viṣṇupūjā ca purāṇaśrutir anvaham
viṣṇor niveditānāṃ vai vastrādīnāṃ ca dhāraṇam
sarveṣāṃ puṇyakāryāṇāṃ svāmidṛṣṭyā pravartanam
gurvājñāgrahaṇaṃ tatra viśvāso guruṇodite
yathāsvamudrāracanaṃ gītanṛtyādi bhaktitaḥ
śaṅkhādidhvanimāṅgalyalīlādyabhinayo hareḥ
nityahomavidhānaṃ ca balidānaṃ yathāvidhi
sādhūnāṃ svāgataṃ pūjā śeṣanaivedyabhojanam
tāmbūlaśeṣagrahaṇaṃ vaiṣṇavaiḥ saha saṅgamaḥ
viśiṣṭadharmajijñāsā daśamyādidinatraye
vrate niyamataḥ svāsthyaṃ santoṣo yena kena vai
parvayātrādikaraṇaṃ vāsarāṣṭakasadvidhiḥ
viṣṇoḥ sarvartucaryā ca mahārājopacārataḥ
sarveṣāṃ vaiṣṇavānāṃ ca vratānāṃ paripālanam
gurāv īśvarabhāvaś ca tulasīsaṅgrahaḥ sadā
śayanādyupacāraś ca rāmādīnāṃ ca cintanam
sandhyayoḥ śayanaṃ naiva na śaucaṃ mṛttikāṃ vinā
tiṣṭhatācamanaṃ naiva tathā gurvāsanāsanam
gurvagre pādavistāracchāyāyā laṅghanaṃ guroḥ
śaktau snānakriyāhānir devatārcanalopanam
devatānāṃ gurūṇāṃ ca pratyutthānādyabhāvanam
guroḥ purastāt pāṇḍityaṃ prauḍhapādakriyā tathā
amantratilakācāmo nīlīvastravidhāraṇam
abhaktaiḥ saha maitryādi asacchāstraparigrahaḥ
tucchasaṅgasukhāsaktir madyamāṃsaniṣevaṇam
mādakauṣadhasevā ca masurādyannabhojanam
śākaṃ tumbī kalañjādi tathābhaktānnasaṅgrahaḥ
avaiṣṇavavratārambhas tathā japyam avaiṣṇavam
abhicārādikaraṇaṃ śaktyā gauṇopacārakam
śokādipāravaśyaṃ ca digviddhaikādaśīvratam
śuklākṛṣṇāvibhedaś cāsadvyāpāro vrate tathā
śaktau phalādibhuktiś ca śrāddhaṃ caikādaśīdine
dvādaśyāṃ ca divāsvāpas tulasyāvacayas tathā
tatra viṣṇor divāsnānaṃ śrāddhaṃ haryaniveditaiḥ
vṛddhāv atulasīśrāddhaṃ tathā śrāddham avaiṣṇavam
caraṇāmṛtapāne'pi śuddhyarthācamanakriyā
kāṣṭhāsanopaviṣṭena vāsudevasya pūjanam
pūjākāle'sadālāpaḥ karavīrādipūjanam
āyasaṃ dhūpapātrādi tiryakpuṇḍraṃ pramādataḥ
pūjā cāsaṃskṛtair dravyais tathā cañcalacittataḥ
ekahastapraṇāmādi akāle svāmidarśanam
paryuṣitādiduṣṭānām annādīnāṃ nivedanam
saṅkhyāṃ vinā mantrajapas tathā mantraprakāśanam
sadā śaktyāṃ mukhyalopo gauṇakālaparigrahaḥ
prasādāgrahaṇaṃ viṣṇor varjayed vaiṣṇavaḥ sadā
catuḥśataṃ vidhīn etān niṣedhān śrāvayed guruḥ
aṅgīkāre kṛte bāḍhaṃ tannīrājanapūrvakam
devapūjāṃ kārayitvā dakṣakarṇe mantraṃ japet
tataś cotthāya pūrṇātmā daṇḍavat praṇamed gurum
tatpādapaṅkajaṃ śiṣyaḥ pratiṣṭhāpya svamūrdhani
atha nyāsān guruḥ svasmin kṛtvāntaryajanaṃ tathā
sāṣṭaṃ sahasraṃ tanmantraṃ svaśaktyakṣataye japet
śiṣyaḥ kumbhādi tat sarvaṃ dravam anyac ca śaktitaḥ
dattvābhyarcya guruṃ natvā viprān sampūjya bhojayet
śrīguror brāhmaṇānāṃ ca śubhāśīrbhiḥ samedhitaḥ
tān anujñāpya gurvādīn bhuñjīta saha bandhubhiḥ
iti dīkṣāvidhānena yo mantraṃ labhate guroḥ
sa bhāgyavān cirañjīvī kṛtakṛtyaś ca jāyate
tathā ca saṃmohanatantre śrīśivomāsaṃvāde
evaṃ yaḥ kurute martyaḥ kare tasya vibhūtayaḥ
ataḥ paraṃ mahābhāge nānyat karmāsti bhūtale
yasyācaraṇamātreṇa sākṣāt kṛṣṇaḥ prasīdati
prāyaḥ prapañcasārādāv ukto 'yaṃ tāntriko vidhiḥ
dīkṣāyā likhyate divyo vidhiḥ paurāṇiko 'dhunā
idānīṃ śṛṇu me devi pañcapātakanāśanam
yajanaṃ devadevasya viṣṇoḥ putravasupradam
iha janmani dāridryavyādhikuṣṭhādipīḍitaḥ
alakṣmīvān aputras tu yo bhavet puruṣo bhuvi
tasya sadyo bhavel lakṣmīr āyur vittaṃ sutāḥ sukham
dṛṣṭvā tu maṇḍale devi devaṃ devyā samanvitam
nārāyaṇaṃ paraṃ devaṃ yaḥ paśyati vidhānataḥ
pūjitaṃ navanābhe tu ṣoḍaśābjadale tathā
ācāryadarśitaṃ devaṃ mantramūrtim ayonijam
kārttike māsi śuddhāyāṃ dvādaśyāṃ tu viśeṣataḥ
sarvāsu ca yajed devaṃ dvādaśīṣu vidhānataḥ
saṅkrāntau ca mahābhāge candrasūryagrahe'pi vā
yaḥ paśyati hariṃ devaṃ pūjitaṃ guruṇā śubhe
tasya sadyo bhavet tuṣṭiḥ pāpadhvaṃso 'py aśeṣataḥ
sa sāmānyo hi devānāṃ bhavatīti na saṃśayaḥ
brāhmaṇakṣatriyaviśāṃ śūdrāṇāṃ ca parīkṣaṇam
saṃvatsaraṃ guruḥ kuryāj jātiśaucakriyādibhiḥ
upasannāṃs tato jñātvā hṛdayenāvadhārayet
te'pi bhaktimato jñātvā ātmanaḥ parameśvaram
saṃvatsaraṃ guror bhaktiṃ kuryur viṣṇāv ivācalām
saṃvatsaraṃ tataḥ pūrṇe guruṃ caiva prasādayet
bhagavaṃs tvatprasādena saṃsārārṇavatāraṇam
icchāmas tv aihikīṃ lakṣmīṃ viśeṣeṇa tapodhana
evam abhyarthya medhāvī guruṃ viṣṇum ivāgrataḥ
abhyarcya tadanujñāto daśamyāṃ kārttikasya tu
kṣīravṛkṣasamudbhūtaṃ mantritaṃ parameṣṭhinā
bhakṣayitvā śayītorvyāṃ devadevasya sannidhau
svapnān dṛṣṭvā guror agre śrāvayeta vicakṣaṇaḥ
tataḥ śubhāśubhaṃ tadvad ālapet paramo guruḥ
ekādaśyām upoṣyātha snātvā devālayaṃ vrajet
guruś ca maṇḍalaṃ bhūmau kalpitāyāṃ tu vartayet
lakṣaṇair vividhair bhūmiṃ lakṣayitvā vidhānataḥ
ṣoḍaśāraṃ likhec cakraṃ navanābham athāpi vā
aṣṭapatram atho vāpi likhitvā darśayed budhaḥ
netrabandhaṃ prakurvīta sitavastreṇa yatnataḥ
varṇānukramataḥ śiṣyān puṣpahastān praveśayet
navanābhaṃ yadā kuryān maṇḍalaṃ varṇakair budhaḥ
tadānīṃ pūrvato devam indram aindryāṃ tu pūjayet
lokapālam athāgneyyām agniṃ sampūjayed dvijaḥ
yamaṃ tad anu yāmyāyāṃ nairṛtyāṃ nirṛtiṃ nyaset
vāruṇyāṃ varuṇaṃ caiva vāyavyāṃ pavanaṃ yajet
dhanadaṃ cottare nyasya rudram aiśānagocare
sampūjyaivaṃ vidhānena dikpatreṣu viśeṣataḥ
adhaḥpatre tathā viṣṇum arcayet parameśvaram
pūrvapatre balaṃ pūjya pradyumnaṃ dakṣiṇe tathā
aniruddhaṃ tathā pūjya paścime cottare tathā
pūjayed vāsudevaṃ tu sarvapātakaśāntidam
aiśānyāṃ vinyasecchaṅkham āgneyyāṃ cakram eva ca
saumyāyāṃ tu gadā pūjyā vāyavyāṃ padmam eva ca
nairṛtyāṃ muṣalaṃ pūjyaṃ dakṣiṇe garuḍaṃ tathā
vāmato vinyasel lakṣmīṃ devadevasya buddhimān
dhanuś caiva ca khaḍgaṃ ca devasya purato nyaset
śrīvatsaṃ kaustubhaṃ caiva devasya purato 'rcayet
evaṃ pūjya yathānyāyaṃ devadevaṃ janārdanam
diṅmaṇḍale ca vinyasya cāṣṭau kumbhān vidhānataḥ
vaiṣṇavaṃ kalasaṃ caiva navamaṃ tatra kalpayet
snāpayen muktikāmāṃs tu vaiṣṇavena ghaṭena tu
śrīkāmān snāpayet tadvad aindreṇātha ghaṭena tu
jayapratāpakāmāṃs tu āgneyenābhiṣecayet
mṛtyuñjayavidhānena yāmyena snāpanaṃ tathā
duṣṭapradhvaṃsāyālaṃ nairṛtena vidhīyate
śāntaye vāruṇyenātha pāpanāśāya vāyavam
dravyasampattikāmasya kaubereṇa vidhīyate
raudreṇa jñānahetus tu lokapālaghaṭās tv ime
ekaikena naraḥ snātaḥ sarvapāpavarjitaḥ
bhaved avyāhatajñānaḥ śrīmāṃś ca puruṣaḥ sadā
kiṃ punar navabhiḥ snāto naraḥ pātakavarjitaḥ
jāyate viṣṇusadṛśaḥ sadyo rājāthavā punaḥ
athavā dikṣu sarvāsu yathāsaṅkhyena lokapān
pūjayet svasvanāmnā tu ṣaḍbhinnena vidhānataḥ
evaṃ sampūjya devāṃs tu lokapālān prasannadhīḥ
paścāt parīkṣitān śiṣyān baddhanetrān praveśayet
āgneyadhāraṇādagdhān vāyunā vidhūtāṃs tataḥ
somenāpy āyitān paścācchrāvayen niyamān budhaḥ
na ninded abrāhmaṇān devān viṣṇuṃ brāhmaṇam eva ca
rudram ādiyam agniṃ ca lokapālān grahāṃs tathā
vandeta vaiṣṇavaṃ cāpi puruṣaṃ pūrvadīkṣitam
evaṃ tu samayān śrāvya paścāddhomaṃ tu kārayet
tattvāni śiṣyadeheṣu vinyasya ca viśodhayet
oṃ namo bhagavate viṣṇave sarvarūpiṇe huṃ svāhā
ṣoḍaśākṣaramantreṇa homayej jvalitānalaḥ
garbhādhānādikāś caiva kriyāḥ sarvāś ca kārayet
tribhis tribhir āhutibhir devadevasya sannidhau
tato 'panīya dṛgbandhaṃ puraḥ śiṣyaṃ niveśya ca
prāyaḥ pūrvoktavidhinā mantraṃ tasmai gurur diśet
homānte dīkṣitaḥ paścād dāpayed gurudakṣiṇām
hastyaśvaratnakaṭakaṃ hemagrāmādikaṃ nṛpaḥ
dāpayed gurave prājño madhyamo madhyamāṃ tathā
dāpayed itaro yugmaṃ sahiraṇyaṃ yathāvidhi
evaṃ kṛte tu yat puṇyaṃ māhātmyaṃ jāyate dhare
tad aśakyaṃ tu gaditum api varṣaśatair api
dīkṣitātmā guror bhūtvā vārāhaṃ śṛṇuyād yadi
tena vedāḥ purāṇāni sarve mantrāḥ susaṅgrahāḥ
japtāḥ syuḥ puṣkare tīrthe prayāge sindhusāgare
devahūte kurukṣetre vārāṇasyāṃ viśeṣataḥ
graheṇa viṣuve caiva yat phalaṃ japatāṃ bhavet
tat phalaṃ dviguṇaṃ tasya dīkṣito yaḥ śṛṇoti ca
devā api tapaḥ kṛtvā dhyāyanti ca vadanti ca
kadā me bhārate varṣe janma syād bhūtadhāriṇi
dīkṣitāś ca bhaviṣyāmo vārāhaṃ śṛṇumaḥ kadā
vārāhaṃ ṣoḍaśātmānaṃ yuktā dehe kadācana
paśyāmaḥ paramaṃ sthānaṃ yad gatvā na punar bhavet
evaṃ jalpanti vibudhā manasā cintayanti ca
vārāhayāgaṃ kārttikyāṃ kadā drakṣyāmahe dhare
eṣa te vidhir uddiṣṭo mayā te bhūtadhāriṇi
devagandharvayakṣāṇāṃ sarvathā durlabho hy asau
evaṃ yo vetti tattvena yaś ca paśyati maṇḍalam
yaś cemaṃ śṛṇuyād devi sarve muktā iti śrutiḥ
saṃkṣiptaś cātha dīkṣāyā vidhir eṣa vilikhyate
mukhyakalpe hy aśaktasya janasya syāddhitāya ca
sumuhūrte'tha samprāpte sarvatobhadramaṇḍale
nūtanaṃ gandhapuṣpādimaṇḍitaṃ kalasaṃ nyaset
vastrāvṛtaṃ payaḥpūrṇaṃ pañcapallavasaṃyutam
sarvauṣadhipañcaratnamṛtsnāsaptakagarbhitam
mṛttikāś ca saptoktāḥ
aśvasthānād gajasthānād valmīkāc ca catuṣpathāt
rājadvārāc ca goṣṭhāc ca nadyāḥ kūlān mṛdaḥ smṛtāḥ
kṛṣṇam abhyarcya taṃ kumbhaṃ kuśakūrcena deśikaḥ
deyamantreṇa sāṣṭaṃ tu sahasram abhimantrayet
tadadbhiḥ pūrvavacchiṣyam abhiṣicya diśen manum
śiṣyo 'rcayed guruṃ bhaktyā yathāśakti dvijān api
athopadeśas tattvasāgare
atrāpy aśaktaḥ kaścic ced abjam abhyarcya sākṣatam
tadambhasābhiṣicyāṣṭa vārān mūlena ke karam
nidhāyāmuṃ japet karṇe upadeśeṣv ayaṃ vidhiḥ
candrasūryagrahe tīrthe siddhakṣetre śivālaye
mantramātraprakathanam upadeśaḥ sa ucyate
tatra tatraiva viśeṣaḥ śrīnāradapañcarātre
vittalobhād vimuktasya svalpavittasya dehinaḥ
saṃsārabhayabhītasya viṣṇubhaktasya tattvataḥ
agnāv ājyānvite bījaiḥ salilaiḥ kevalaiś ca vā
dravyahīnasya kurvīta vacasānugrahaṃ guruḥ
yaḥ samaḥ sarvabhūteṣu virāgo vītamatsaraḥ
jitendriyaḥ śucir dakṣaḥ sarvāṅgāvayavānvitaḥ
karmaṇā manasā vācā bhīte cābhayadaḥ sadā
samabuddhipadaṃ prāptas tatrāpi bhagavanmayaḥ
pañcakālaparaś caiva pañcarātrārthavit tathā
viṣṇutattvaṃ parijñāya ekaṃ cānekabhedagam
vīkṣayen medinīṃ sarvāṃ kiṃ punaś copasannatān
skānde brahmanāradasaṃvāde
iha kīrtiṃ vadānyatvaṃ prajāvṛddhiṃ dhanaṃ sukham
vidyādānena labhate sāttviko nātra saṃśayaḥ
yathā surāṇāṃ sarveṣāṃ paramaḥ parameśvaraḥ
tathaiva sarvadānānāṃ vidyādānaṃ paraṃ smṛtam
yāvac ca pātakaṃ tena kṛtaṃ janmaśatair api
tat sarvaṃ nāśam āpnoti vidyādānena dehinām
vidyādānāt paraṃ dānaṃ na bhūtaṃ na bhaviṣyati
yena dattena cāpnoti śivaṃ paramakāraṇam
iti śrīgopālabhaṭṭavilikhite śrībhagavadbhaktivilāse daikṣiko nāma dvitīyo vilāsaḥ
vande'nantādbhutaiśvaryaṃ śrīcaitanyaṃ mahāprabhum
nīco 'pi yatprasādāt syāt sadācārapravartakaḥ
puṃso gṛhītadīkṣasya śrīkṛṣṇaṃ pūjayiṣyataḥ
ācāro likhyate kṛtyaṃ śrutismṛtyanusārataḥ
labdhvā mantraṃ tu yo nityaṃ nārcayen mantradevatām
sarvakarmaphalaṃ tasyāniṣṭaṃ yacchati devatā
na kiṃcit kasyacit sidhyet sadācāraṃ vinā yataḥ
tasmād avaśyaṃ sarvatra sadācāro hy apekṣyate
viṣṇupurāṇe
varṇāśramācāravatā puruṣeṇa paraḥ pumān
viṣṇur ārādhyate panthā nānyat tattoṣakāraṇam
mārkaṇḍeyapurāṇe śrīmadālasālarkasaṃvāde
gṛhasthena sadā kāryam ācāraparipālanam
na hy ācāravihīnasya sukham atra paratra ca
yajñadānatapāṃsīha puruṣasya na bhūtaye
bhavanti yaḥ sadācāraṃ samullaṅghya pravartate
bhaviṣyottare ca śrīkṛṣṇayudhiṣṭhirasaṃvāde
ācārahīnaṃ na punanti vedāḥ yadyapy adhītāḥ saha ṣaḍbhir aṅgaiḥ
chandāṃsy enaṃ mṛtyukāle tyajanti nīḍaṃ śakuntā iva jātapakṣāḥ
kapālasthaṃ yathā toyaṃ śvadṛtau vā yathā payaḥ
duṣṭaṃ syāt sthānadoṣeṇa vṛttahīne tathāśubham
ācārarahito rājan neha nāmutra nindati
lekhyena smaraṇādīnāṃ nityatvenaiva setsyati
smaraṇādyātmakasyāpi sadācārasya nityatā
viṣṇupurāṇe tatraiva gṛhidharmaprasaṅge
sadācāravatā puṃsā jitau lokāv ubhāv api
sādhavaḥ kṣīṇadoṣās tu sacchabdaḥ sādhuvācakaḥ
teṣām ācaraṇaṃ yat tu sadācāraḥ sa ucyate
kāśīkhaṇḍe skandāgastyasaṃvāde
anadhyayanaśīlaṃ ca sadācāravilaṅghinam
sālasyaṃ ca durannādaṃ brāhmaṇaṃ bādhate'ntakaḥ
tato 'bhyaset prayatnena sadācāraṃ sadā dvijaḥ
tīrthāny apy abhilaṣyanti sadācārasamāgamam
bhaviṣyottare ca tatraiva
ācāraprabhavo dharmaḥ santaś cācāralakṣaṇāḥ
sādhūnāṃ ca yathā vṛttaṃ sa sadācāra iṣyate
tasmāt kuryāt sadācāraṃ ya icched gatim ātmanaḥ
sarvalakṣaṇahīno 'pi samucācāravān nṛpa
śraddadhāno 'nasūyaś ca sarvān kāmān avāpnuyāt
kiṃca
ācāra eva dharmasya mūlaṃ rājan kulasya ca
ācārād vicyuto jantur na kulīno na dhārmikaḥ
kiṃca
ācāro bhūtijanana ācāraḥ kīrtivardhanaḥ
ācārād vardhate hy āyur ācāro hanty alakṣaṇam
ācāra eva nṛpapuṅgava sevyamāno dharmārthakāmaphalado bhaviteha puṃsām
tasmāt sadaiva viduṣāvahitena rājan śāstrodito hy anudinaṃ paripālanīyaḥ
brāhme muhūrta utthāya kṛṣṇa kṛṣṇeti kīrtayan
prakṣālya pāṇipādau ca dantadhāvanam ācaret
ācamya vasanaṃ rātres tyaktvānyat paridhāya ca
punar ācamane kuryāl lekhyena vidhināgrataḥ
athecchan paramāṃ śuddhiṃ mūrdhni dhyātvā guroḥ padau
stutvā ca kīrtayan kṛṣṇaṃ smaraṃś caitad udīrayet
jayati jananivāso devakījanmavādo yaduvarapariṣat svair dorbhir asyann adharmam
sthiracaravṛjinaghnaḥ susmita śrīmukhena vrajapuravanitānāṃ vardhayan kāmadevam
smṛte sakalakalyāṇabhājanaṃ yatra jāyate
puruṣas tam ajaṃ nityaṃ vrajāmi śaraṇaṃ harim
vidagdhagopālavilāsinīnāṃ sambhogacihnāṅkitasarvagātram
pavitram āmnāyagirām agamyaṃ brahma prapadye navanītacauram
daśamaskandhe
udgāyatīnām aravindalocanaṃ vrajāṅganānāṃ divam aspṛśad dhvaniḥ
dadhnaś ca nirmanthanaśabdamiśrito nirasyate yena diśām amaṅgalam
paṭhet punaś ca sādhūnāṃ sampradāyānusārataḥ
catuḥślokīm imāṃ sarvadoṣaśāntyai śubhāptaye
prātaḥ smarāmi bhavabhītimahārtiśāntyai nārāyaṇaṃ garuḍavāhanam abjanābham
grāhābhibhūtavaravārivāraṇamuktihetuṃ cakrāyudhaṃ taruṇavārijapatranetram
prātar namāmi manasā vacasā ca mūrdhnā pādāravindayugalaṃ paramasya puṃsaḥ
nārāyaṇasya narakārṇavatāraṇasya pārāyaṇapravaṇavipraparāyaṇasya
prātar bhajāmi bhajatām abhayaṅkaraṃ taṃ prāk sarvajanmakṛtapāpabhayāvahatyai
yo grāhavaktrapatitāṅghrigajendraghoraśokapraṇāśam akaroddhṛtaśaṅkhacakraḥ
ślokatrayam idaṃ puṇyaṃ prātaḥ prātaḥ paṭhet tu yaḥ
lokatrayagurus tasmai dadyād ātmapadaṃ hariḥ
tad etal likhitaṃ kutra kutracid vyavahārataḥ
kintu svābhīṣṭarūpādi śrīkṛṣṇasya vicintayet
itthaṃ vidadhyād bhagavatkīrtanasmaraṇādikam
sarvatīrthābhiṣekaṃ vai bahir antarviśodhanam
tathā ca skānde skandaṃ prati śrīśivoktau
sakṛn nārāyaṇety uktvā pumān kalpaśatatrayam
gaṅgādisarvatīrtheṣu snāto bhavati putraka
anyatra ca
śayanād utthito yas tu kīrtayen madhusūdanam
kīrtanāt tasya pāpasya nāśam āyāty aśeṣataḥ
māhātmyaṃ kīrtanasyāgre lekhyaṃ mukhyaprasaṅgataḥ
smaraṇasya tu māhātmyam adhunā likhyate kiyat
pādme bṛhatsahasranāmni stotre
smartavyaḥ satataṃ viṣṇur vismartavyo na jātucit
sarve vidhiniṣedhāḥ syur etayor eva kiṅkarāḥ
skānde kārttikaprasaṅge śrīmadagastyoktau
sā hānis tan mahac chidraṃ sa mohaḥ sa ca vibhramaḥ
yanmuhūrtaṃ kṣaṇaṃ vāpi vāsudevo na cintyate
kāśīkhaṇḍe ca śrīdhruvacarite
iyam eva parā hānir upasargo 'yam eva ca
abhāgyaṃ paramaṃ caitad vāsudevaṃ na yat smaret
ye muhūrtāḥ kṣaṇā ye ca yāḥ kāṣṭhā ye nimeṣakāḥ
ṛte viṣṇusmṛter yātās teṣu muṣṭo yamena saḥ
nityatve'py asya māhātmyaṃ vicitraphaladānataḥ
jñeyaṃ śāstroditaṃ darśapūrṇamāsādivad budhaiḥ
uktaṃ ca smārtair api
māntraṃ pārthivam āgneyaṃ vāyavyaṃ divyam eva ca
vāruṇaṃ mānasaṃ ceti snānaṃ saptavidhaṃ smṛtam
śaṃ na āpas tu vai māntraṃ mṛdālambhaṃ tu pārthivam
bhasmanā snānam āgneyaṃ snānaṃ gorajasānilam
ātape sati yā vṛṣṭir divyaṃ snānaṃ tad ucyate
bahir nadyādiṣu snānaṃ vāruṇaṃ procyate budhaiḥ
dhyānaṃ yan manasā viṣṇor mānasaṃ tat prakīrtanam
kiṃca
asāmarthyena kāyasya kāladeśādyapekṣayā
tulyaphalāni sarvāṇi syur ity āha parāśaraḥ
snānānāṃ mānasaṃ snānaṃ manvādyaiḥ paramaṃ smṛtam
kṛtena yena mucyante gṛhasthā api vai dvijāḥ
gāruḍe śrīnāradoktau viṣṇudharme ca pulastyoktau
apavitraḥ pavitro vā sarvāvasthāṃ gato 'pi vā
yaḥ smaret puṇḍarīkākṣaṃ sa bāhyābhyantaraḥ śuciḥ
yadyapy upahataḥ pāpair manasāyantadustaraiḥ
tathāpi saṃsmaran viṣṇuṃ sa bāhyābhyantaraḥ śuciḥ
śrīviṣṇupurāṇe
prāyaścittāny aśeṣāṇi tapaḥ karmātmakāni vai
yāni teṣām aśeṣāṇāṃ kṛṣṇānusmaraṇaṃ param
kṛte pāpe'nutāpo vai yasya puṃsaḥ prajāyate
prāyaścittaṃ tu tasyaikaṃ harisaṃsmaraṇaṃ param
kiṃca
kalikalmaṣam atyugraṃ narakārtipradaṃ nṝṇām
prayāti vilayaṃ sadyaḥ sakṛd yatrānusaṃsmṛte
bṛhannāradīye śukrabalisaṃvāde
harir harati pāpāni duṣṭacittair api smṛtaḥ
anicchayāpi saṃspṛṣṭo dahaty eva hi pāvakaḥ
tatraiva prāyaścittaprasaṅgānte
mahāpātakayukto vā yukto vā sarvapātakaiḥ
sa vai vimucyate sadyo yasya viṣṇuparaṃ manaḥ
brahmavaivarte
karmaṇā manasā vācā yaḥ kṛtaḥ pāpasañcayaḥ
so 'py aśeṣaḥ kṣayaṃ yāti smṛtvā kṛṣṇāṅghripaṅkajam
ata evoktaṃ skānde kārttikaprasaṅge śrīparāśareṇa
yamamārgaṃ mahāghoraṃ narakāṃś ca yamaṃ tathā
svapne'pi na naraḥ paśyed yaḥ smared garuḍadhvajam
ṣaṣṭhaskandhe śrīśukena
sakṛn manaḥ kṛṣṇapadāravindayor niveśitaṃ tadguṇarāgi yair iha
na te yamaṃ pāśabhṛtaś ca tadbhaṭān svapne 'pi paśyanti hi cīrṇaniṣkṛtāḥ
śrīviṣṇupurāṇe śrīprahlādoktau
dantā gajānāṃ kulśāgraniṣṭhurāḥ śīrṇā yad ete na balaṃ mamaitat
mahāvipatpātavināśano 'yaṃ janārdanānusmaraṇānubhāvaḥ
vāmanapurāṇe ca
viṣṭayo vyatipātāś ca ye'nye durnītisambhavāḥ
te sarve smaraṇād viṣṇor nāśam āyānty upadravāḥ
pādme māghamāhātmye devadyutistutau
yasya smaraṇamātreṇa na moho na ca durgatiḥ
na rogo na ca duḥkhāni tam anantaṃ namāmy aham
dvādaśaskandhe
yathā hemni sthito vahnir durvarṇaṃ hanti dhātujam
evam ātmagato viṣṇur yoginām aśubhāśayam
pāṇḍavagītāyām
lābhas teṣāṃ jayas teṣāṃ kutas teṣāṃ parābhavaḥ
yeṣām indīvaraśyāmo hṛdayasthajanārdanaḥ
sarvasatkarmaphaladatvam skānde kārttikaprasaṅge 'gastyoktau
deveṣu yajñeṣu tapaḥsu caiva dāneṣu tīrtheṣu vrateṣu caiva
iṣṭeṣu pūrteṣu ca yat pradiṣṭaṃ nṝṇāṃ smṛte tatphalam acyute ca
bṛhannāradīye
nyūnātiriktatā siddhā kalau vedoktakarmaṇām
harisaṃsmaraṇam evātra sampūrṇaphaladāyakam
smṛtau ca
pramādāt kurvatāṃ karma pracyavetādhvareṣu yat
smaraṇād eva tad viṣṇoḥ sampūrṇaṃ syād iti śrutiḥ
bṛhannāradīye kaliprasaṅge
tulāpuruṣadānānāṃ rājasūyāśvamedhayoḥ
phalaṃ viṣṇoḥ smṛtisamaṃ na jātu dvijasattama
dvādaśaskandhe
vidyātapaḥprāṇanirodhamaitrī tīrthābhiṣekavratadānajapyaiḥ
nātyantaśuddhiṃ labhate 'ntarātmā yathā hṛdisthe bhagavaty anante
viṣṇupurāṇe hiraṇyakaśipuṃ prati śrīprahlādoktau
bhayaṃ bhayānām apahāriṇi sthite manasy anante mama kutra tiṣṭhati
yasmin smṛte janmajarodbhavāni bhayāni sarvāṇy apayānti tāta
tatraivānyatra
viṣṇusaṃsmaraṇāt kṣīṇasamastakleśasaṃcayaḥ
muktiṃ prayāti svargāptis tasya vighno 'numīyate
bṛhannāradīye
varaṃ vareṇyaṃ varadaṃ purāṇaṃ nijaprabhābhāvitasarvalokam
saṃkalpitārthapradam ādidevaṃ smṛtvā vrajen muktipadaṃ manuṣyaḥ
skānde
yasya smaraṇamātreṇa janmasaṃsārabandhanāt
vimucyate namas tasmai viṣṇave prabhaviṣṇave
tatraiva kārttikaprasaṅge śrīparāśaroktau
tadaiva puruṣo mukto janmaduḥkhajarādibhiḥ
bhaktyā tu parayā nūnaṃ yadaiva smarate harim
bṛhannāradīye
yena kenāpy upāyena smṛto nārāyaṇo 'vyayaḥ
api pātakayuktasya prasannaḥ syān na saṃśayaḥ
vāmanapurāṇe
anādyanantam ajarāmaraṃ hariṃ ye saṃsmaranty aharahar niyataṃ narā bhuvi
tat sarvagaṃ brahma paraṃ purāṇaṃ te yānti vaiṣṇavapadaṃ dhruvam avyayaṃ ca
pādme devadūtavikuṇḍalasaṃvāde yamasya dūtānuśāsane
smaranti ye sakṛd bhūtāḥ prasaṅgenāpi keśavam
te vidhvastākhilāghaughā yanti viṣṇoḥ paraṃ padam
brahmapurāṇe viṣṇurahasye
śāṭhyenāpi narā nityaṃ ye smaranti janārdanam
te 'pi yānti tanuṃ tyaktvā viṣṇulokam anāmayam
viṣṇudharmottare
nirāśīr nirmamo yas tu viṣṇor dhyānaparo bhavet
tatpadaṃ samavāpnoti yatra gatvā na śocati
kāśīkhaṇḍe śrībindumādhavaprasaṅge agnibindustutau
ye tvāṃ trivikrama sadā hṛdi śīlayanti kādambinīrucir arociṣam ambujākṣa
saudāminīvilasitāṃśukavītamūrte te'pi spṛśanti tava kāntim acintyarūpām
śrībhagavadgītāsu
antakāle ca mām eva smaran muktvā kalevaram
yaḥ prayāti sa madbhāvaṃ yāti nāsty atra saṃśayaḥ
daśamaskandhe pṛthukopākhyāne
smarataḥ pādakamalam ātmānam api yacchati
kiṃnv arthakāmān bhajato nātyabhīṣṭān jagadguruḥ
vaiṣṇave
vāsudeve mano yasya japahomārcanādiṣu
tasyāntarāyo maitreya devendratvādi satphalam
gāruḍe
mahatas tapaso mūlaṃ prasavaḥ puṇyasantateḥ
jīvitasya phalaṃ svādu niyataṃ smaraṇaṃ hareḥ
dvitīyaskandhe
etāvān sāṅkhyayogābhyāṃ svadharmapariniṣṭhayā
janmalābhaḥ paraḥ puṃsām ante nārāyaṇasmṛtiḥ
ata eva jarāsandhaniruddhanṛpavargaiḥ prārthitaṃ daśamaskandhe
taṃ naḥ samādiśopāyaṃ yena te caraṇābjayoḥ
smṛtir yathā na viramed api saṃsaratām iha
śrīnāradenāpi
dṛṣṭaṃ tavāṅghriyugalaṃ janatāpavargaṃ brahmādibhir hṛdi vicintyam agādhabodhaiḥ
saṃsārakūpapatitottaraṇāvalambaṃ dhyāyaṃś carāmy anugṛhāṇa yathā smṛtiḥ syāt
kṛṣṇasmaraṇamāhātmyamahābdhir dustaro dhiyā
yo yiyāsati tatpāraṃ sa hi caitanyavañcitaḥ
tataḥ pādodakaṃ kiṃcit prāk pītvā tulasīdalaiḥ
gṛhītenācaret tena svamūrdhany abhiṣecanam
athādau śrīguruṃ natvā śrīkṛṣṇasya padābjayoḥ
kiṃcid vijñāpayan sarvasvakṛtyāny arpayen namet
vāmanapurāṇe
sarvamaṅgalamaṅgalyaṃ vareṇyaṃ varadaṃ śivam
nārāyaṇaṃ namaskṛtya sarvakarmāṇi kārayet
viṣṇudharmottare
yadutsavādikaṃ karma tat tvayā prerito hare
kariṣyāmi tvayā jñeyam iti vijñāpanaṃ mama
prātaḥ prabodhito viṣṇo hṛṣīkeśena yat tvayā
yad yat kārayasīśāna tat karomi tavājñayā
trailokyacaitanyamayādideva śrīnātha viṣṇo bhavadājñayaiva
prātaḥ samutthāya tava priyārthaṃ saṃsārayātrām anuvartayiṣye
saṃsārayātrām anuvartamānaṃ tvadājñayā śrīnṛhare'ntarātman
spardhātiraskārakalipramādabhayāni mā mābhibhavantu bhūman
jānāmi dharmaṃ na ca me pravṛttir jānāmy adharmaṃ na ca me nivṛttiḥ
tvayā hṛṣīkeśa hṛdi sthitena yathā niyukto 'smi tathā karomi
mahābhārate
namo brahmaṇyadevāya gobrāhmaṇahitāya ca
jagaddhitāya kṛṣṇāya govindāya namo namaḥ
garuḍapurāṇe
asuravibudhasiddhair jñāyate yasya nāntaḥ sakalamunibhir antaś cintyate yo viśuddhaḥ
nikhilahṛdi niviṣṭo vetti yaḥ sarvasākṣī tam ajam amṛtam īśaṃ vāsudevaṃ nato 'smi
viṣṇupurāṇe
yajñibhir yajñapuruṣo vāsudevaś ca sātvataḥ
vedāntavedibhir viṣṇuḥ procyate yo nato 'smi tam
evaṃ vijñāpayan dhyāyan kīrtayaṃś ca yathāvidhi
praṇāmānācarecchaktyā catuḥsaṅkhyāvarān budhaḥ
śrīgopīcandanenordhvapuṇḍraṃ kṛtvā yathāvidhi
āsīta prāṅmukho bhūtvā śuddhasthāne śubhāsane
tathā ca nāradīyapañcarātre
nirgatyācamya vidhivat praviśya ca punaḥ sudhīḥ
āsane prāṅmukho bhūtvā vihite copaviśya vai
sampradāyānusāreṇa bhūtaśuddhiṃ vidhāya ca
prāṇāyāmāṃś ca vidhivat kṛṣṇaṃ dhyāyet yathoditam
tathā coktam
upapātakeṣu sarveṣu pātakeṣu mahatsu ca
praviśya rajanīpādaṃ viṣṇudhyānaṃ samācaret
vaihāyasapañcarātre ca
tathaiva rātriśeṣaṃ tu kālaṃ sūryodayāvadhi
kartavyaṃ sajapaṃ dhyānaṃ nityam ārādhakena vai
vibhajya pañcadhā rātriṃ śeṣe devārcanādikam
japaṃ homaṃ tathā dhyānaṃ nityaṃ kurvīta sādhakaḥ
ata eva viṣṇusmṛtau
rātres tu paścime yāme muhūrto brāhmya ucyate
pādodapānādīnāṃ ca sa vidhir mahimāgrataḥ
lekhyo 'dhunā tu dhyānasya sa saṅkṣepeṇa likhyate
tāpanīyaśrutiṣu
satpuṇḍarīkanayanaṃ meghābhaṃ vaidyutāmbaram
dvibhujaṃ jñānamudrāḍhyaṃ vanamālinam īśvaram
gopagopīgavāvītaṃ suradrumatalāśritam
dviyālaṃkaraṇopetaṃ ratnapaṅkajamadhyagam
kālindījalakallolasaṅgimārutasevitam
cintayaṃś cetasā kṛṣṇaṃ mukto bhavati saṃsṛteḥ
mṛtyuñjayasaṃhitānusāroditasāradātilake ca
smared vṛndāvane ramye mohayantam anāratam
govindaṃ puṇḍarīkākṣaṃ gopakanyāḥ sahasraśaḥ
ātmano vadanāmbhojapreritākṣimadhuvratāḥ
kāmabāṇena vivaśāś ciram āśleṣeṇotsukāḥ
muktāhāralasatpīnottuṅgastanabharānatāḥ
srastadhammillavasanā madaskhalitabhāṣaṇāḥ
dantapaṅktiprabhodbhāsispandamānādharāñcitāḥ
vilobhayantīr vividhair vibhramair bhāvagarbhitaiḥ
phullendīvarakāntim induvadanaṃ barhāvataṃsapriyaṃ śrīvatsāṅkam udārakaustubhadharaṃ pītāmbaraṃ sundaram
gopīnāṃ nayanotpalārcitatanuṃ gogopasaṅghāvṛtaṃ govindaṃ kalaveṇuvādanaparaṃ divyāṅgabhūṣaṃ bhaje
śrīgautamīyatantrādau taddhyānaṃ prathitaṃ param
agrato 'trāpi saṃlekhyaṃ yad iṣṭaṃ tatra tad bhajet
bṛhatśātātāpasmṛtau
pakṣopavāsād yat pāpaṃ puruṣasya praṇaśyati
prāṇāyāmaśatenaiva yat pāpaṃ naśyate nṝṇām
prāṇāyāmasahasreṇa yat pāpaṃ naśyate nṝṇām
kṣaṇamātreṇa tat pāpaṃ harer dhyānāt praṇaśyati
viṣṇudharme
sarvapāpaprasakto 'pi dhyāyan nimiṣam acyutam
bhūtas tapasvī bhavati paṅktipāvanapāvanaḥ
viṣṇupurāṇe ca
dhyāyen nārāyaṇaṃ devaṃ snānādiṣu ca karmasu
prāyaścittaṃ hi sarvasya duṣkṛtasyeti niścitam
bṛhannāradīye kaliprasaṅge
samastajagadādhāraṃ paramārthasvarūpiṇam
ghore kaliyuge prāpte viṣṇuṃ dhyāyan na sīdati
skānde kārttikamāhātmye agastyoktau
kintv asya bahubhis tīrthaiḥ kiṃ tasya bahubhir vrataiḥ
yo nityaṃ dhyāyate devaṃ nārāyaṇam ananyadhīḥ
bṛhannāradīye kaliprasaṅge
ye mānavā vigatarāgaparāvarajñā nārāyaṇaṃ suraguruṃ satataṃ smaranti
dhyānena tena hata kilbiṣacetanās te mātuḥ payodhararasaṃ na punaḥ pibanti
skānde śrībrahmoktau
muhūrtam api yo dhyāyen nārāyaṇam atandritaḥ
so 'pi sadgatim āpnoti kiṃ punas tatparāyaṇaḥ
pādme vaiśākhamāhātmye yamabrāhmaṇasaṃvāde
dhyāyanti puruṣaṃ divyam acyutaṃ ye smaranti ca
labhante te'cyutasthānaṃ śrutir eṣā purātanī
ekādaśaskandhe
vaireṇa yaṃ nṛpatayaḥ śiśupālapauṇḍraśālvādayo gativilāsavilokanādyaiḥ
dhyāyanta ākṛtadhiyaḥ śayanāsanādau tatsāmyam āpur anuraktadhiyāṃ punaḥ kim
caturthaskandhe śrīpṛthūktau
bhajanty atha tvām ata eva sādhavo vyudastamāyāguṇavibhramodayam
bhavatpadānusmaraṇād ṛte satāṃ nimittam anyad bhagavan na vidmahe
skandapurāṇe brahmoktau ca
āloḍya sarvaśāstrāṇi vicārya ca punaḥ punaḥ
idam eva suniṣpannaṃ dhyeyo nārāyaṇaḥ sadā
ata evoktaṃ hayaśīrṣapañcarātre nārāyaṇavyūhastave
ye tyaktalokadharmārthā viṣṇubhaktivaśaṃ gatāḥ
dhyāyanti paramātmānaṃ tebhyo 'pīha namo namaḥ
smaraṇe yat tan māhātmyaṃ taddhyāne'py akhilaṃ viduḥ
bhedaḥ kalpyeta sāmānyaviśeṣābhyāṃ tayoḥ kiyān
tato devālaye gatvā ghaṇṭādyudghoṣapūrvakam
prabodhya stutibhiḥ kṛṣṇaṃ nīrājyaṃ prārthayed idam
tṛtīyaskandhe
so 'sāv adabhrakaruṇo bhagavān vivṛddhapremasmitena nayanāmburuhaṃ vijṛmbhan
utthāya viśvavijayāya ca no viṣādaṃ mādhvyā girāpanayatāt puruṣaḥ purāṇaḥ
devaprapannārtihara prasādaṃ kuru keśava
avalokanadānena bhūyo māṃ pārayācyuta
devālayaṃ praviśyātha stotrāṇīṣṭāni kīrtayan
kṛṣṇasya tulasīvarjaṃ nirmālyam apasārayet
atrismṛtau
prātaḥkāle sadā kuryān nirmālyottāraṇaṃ budhaḥ
tṛṣitāḥ paśavo baddhāḥ kanyakā ca rajasvalā
devatā ca sanirmālyā hanti puṇyaṃ purākṛtam
nārasiṃhe śrīyamoktau
devamālyāpanayanaṃ devāgāre samūhanam
snāpanaṃ sarvadevānāṃ gopradānasamaṃ smṛtam
nāradapañcarātre
yaḥ prātar utthāya vidhāya nityaṃ nirmālyam īśasya nirākaroti
na tasya duḥkhaṃ na daridratā ca nākālamṛtyur na ca rogamātram
aruṇodayavelāyāṃ nirmālyaṃ śalyatāṃ vrajet
prātas tu syān mahāśalyaṃ ghaṭikāmātrayogataḥ
atiśalyaṃ vijānīyāt tato vajraprahāravat
aruṇodayavelāyāṃ śalyaṃ tat kṣamate hariḥ
ghaṭikāyām atikrāntau kṣudraṃ pātakam āvahet
muhūrte samatikrānte pūrṇaṃ pātakam ucyate
atipātakam eva syāt ghaṭikānāṃ catuṣṭaye
muhūrtatritaye pūrṇe mahāpātakam ucyate
tataḥ paraṃ brahmavadho mahāpātakapañcakam
prahare pūrṇatāṃ yāte prāyaścittaṃ tato na hi
nirmālyasya vilambe tu prāyaścittam athocyate
atikrānte muhūrtārdhe sahasraṃ japam ācaret
pūrṇe muhūrte saṃjāte sahasraṃ sārdham ucyate
sahasradvitīyaṃ kuryāt ghaṭikānāṃ catuṣṭaye
muhūrtatritaye'tīte ayutaṃ japam ācaret
prahare pūrṇatāṃ yāte puraścaraṇam ucyate
prahare samatikrānte prāyaścittaṃ na vidyate
śrīhastāṅghrimukhāmbhojakṣālanāya ca tadgṛhe
gaṇḍūṣāṇi jalair dattvā dantakāṣṭhaṃ samarpayet
jihvollekhanikāṃ dattvā pāduke śuddhamṛttikām
salilaṃ ca punar dadyād vāso 'pi mukhamārjanam
tataḥ śrītulasīṃ puṇyām arpayet bhagavatpriyām
tanmāhātmyaṃ ca tanmukhyaprasaṅge lekhyam agrataḥ
viṣṇudharmottare
dantakāṣṭhapradānena dantasaubhāgyam ṛcchati
jihvollekhanikāṃ dattvā virogas tv abhijāyate
pādukāyāḥ pradānena gatim iṣṭām avāpnuyāt
mṛdbhāgadānād devasya bhūmim āpnoty anuttamām
paṭhitvātha priyān ślokān mahāvāditranisvanaiḥ
prabhor nīrājanaṃ kuryān maṅgalākhyaṃ jagaddhitam
nīrājanaṃ tv idaṃ sarvaiḥ kartavyaṃ śucivigrahaiḥ
paramaśraddhayotthāya draṣṭavyaṃ ca sadā naraiḥ
strīṇāṃ puṃsāṃ ca sarveṣām etat sarveṣṭapūrakam
samastadainyadāridryaduritādyupaśāntikṛt
tato 'ruṇodayasyānte snānārthaṃ niḥsared bahiḥ
kīrtayan kṛṣṇanāmāni tīrthaṃ gacched anantaram
tathā ca śukrasmṛtau
brāhme muhūrte cotthāya śucir bhūtvā samāhitaḥ
svastikādyāsanaṃ baddhvā dhyātvā kṛṣṇapādāmbujam
tato nirgatya nilayānnāmānīmāni kīrtayet
śrīvāsudevāniruddhapradyumnādhokṣajācyuta
śrīkṛṣṇānanta govinda saṅkarṣaṇa namo 'stu te
gatvā tīrthādikaṃ tatra nikṣipya snānasādhanam
vidhinācarya maitryādikṛtyaṃ śaucaṃ vidhāya ca
ācamya khāni saṃmārjya snānaṃ kuryāt yathocitam
śrīviṣṇupurāṇe aurvasagarasaṃvāde gṛhidharmakathane
tataḥ kalye samutthāya kuryān mūtraṃ nareśvara
nairṛtyām iṣuvikṣepam atītyādhikaṃ gṛhāt
dūrādāvasathān mūtraṃ purīṣaṃ ca samutsṛjet
pādāv asecanocchiṣṭe prakṣipen na gṛhāṅgaṇe
ātmacchāyāṃ taroś chāyāṃ gosūryāgnyanilāṃs tathā
guruṃ dvijādīṃś ca budho na meheta kadācana
na kṛṣṭe śasyamadhye vā govraje janasaṃsadi
na vartmani na nadyāditīrtheṣu puruṣarṣabha
nāpsu naivāmbhasas tīre na śmaśāne samācaret
utsargaṃ vai purīṣasya mūtrasya ca visarjanam
udaṅmukho divotsargaṃ viparītamukho niśi
kurvītānāpadi prājño mūtrotsargaṃ ca pārthiva
tṛṇair ācchādya vasudhāṃ vastraprāvṛtamastakaḥ
tiṣṭhen nāticiraṃ tatra naiva kiṃcid udīrayet
tathā kaurme vyāsagītāyām
nidhāya dakṣiṇe karṇe brahmasūtram udaṅmukhaḥ
antardhāpya mahīṃ kāṣṭhaiḥ patrair loṣṭrais tṛṇena vā
prāvṛtya tu śiraḥ kuryād viṇmūtrasya visarjanam
na caivābhimukhaḥ strīṇāṃ gurubrāhmaṇayor gavām
na devadevālayor nāpām api kadācana
nadīṃ jyotīṃṣi vīkṣitvā na vāyvagnimukho 'pi vā
pratyādityaṃ pratyanalaṃ pratisomaṃ tathaiva ca
kāśīkāṇḍe śrīskandāgastyasaṃvāde
tataś cāvaśyakaṃ kartuṃ nairṛtīṃ diśam āśrayet
grāmād dhanuḥśataṃ gacchen nagarāc ca caturguṇam
karṇopavītyudagvaktro divase sandhyayor api
viṇmūtre visṛjen maunī niśāyāṃ dakṣiṇāmukhaḥ
nālokayed diśo bhāgān jyotiś cakraṃ nabho 'malam
vāmena pāṇinā śiśnaṃ dhṛtvottiṣṭhet prayatnavān
tatraivāgre
na mūtraṃ govraje kuryān na valmīke na bhasmani
na garteṣu sasattveṣu na tiṣṭhan na vrajann api
yathāsukhamukho rātrau divā chāyāndhakārayoḥ
bhītiṣu prāṇabādhāyāṃ kuryān malavisarjanam
viṣṇupurāṇe tatraiva
valmīkamūṣikotkhātāṃ mṛdaṃ nāntarjalāt tathā
śaucāvaśiṣṭāṃ gehāc ca na dadyāl lepasambhavām
antaḥprāṇyavapannāṃ ca halotkhātāṃ ca pārthiva
parityajen mṛdaś caitāḥ sakalāḥ śaucasādhane
ekā liṅge gude tisro daśa vāmakare nṛpa
hastadvaye saptānyā mṛdaḥ śaucopapādikāḥ
yamasmṛtau
tisras tu pādayor deyāḥ śuddhikāmena nityaśaḥ
kiṃca
tisras tu mṛttikā deyāḥ kṛtvā tu nakhaśodhanam
kāśīkhaṇḍe ca tatraiva
guhye dadyān mṛdaṃ caikāṃ pāyau pañcāmbusāntarāḥ
daśa vāmakare cāpi sapta pāṇidvaye mṛdaḥ
ekaikāṃ pādayor dadyāt tisraḥ pāṇyor mṛdaḥ smṛtāḥ
itthaṃ śaucaṃ gṛhī kuryād gandhalepakṣayāvadhi
kramād dviguṇam etat tu brahmacaryādiṣu triṣu
divā vihitaśaucāc ca rātrāv ardhaṃ samācaret
rujārdhaṃ ca tadardhaṃ ca pathi caurādipīḍite
tadardhayoṣitāṃ cāpi svāsthye nyūnaṃ na kārayet
ārdradhātrīphalonmānā mṛdaḥ śauce prakīrtitāḥ
śaṅkhasmṛtau
mṛttikā tu samuddiṣṭā triparvī pūryate yayā
dakṣasmṛtau
ardhaprasṛtimātrā tu prathamā mṛttikā smṛtā
dvitīyā ca tṛtīyā ca tadardhaṃ parikīrtitā
dakṣaḥ
ekā liṅge tu savye trir ubhayor mṛddvayaṃ smṛtam
brāhme
pādayor dve gṛhītvā ca suprakṣālitapāṇinā
ācamya tu tataḥ śuddhaḥ smṛtvā viṣṇuṃ sanātanam
viṣṇupurāṇe tatraiva
acchenāgandhaphenena jalenābudbudena ca
ācāmeta mṛdaṃ bhūyas tathā dadyāt samāhitaḥ
niṣpāditāṅghriśaucas tu pāpāv abhyukṣya vai punaḥ
triḥ pibet salilaṃ tena tathā dviḥ parimārjayet
śīrṣaṇyāni tataḥ khāni mūrdhānaṃ ca mṛdā labhet
bāhū nābhiṃ ca toyena hṛdayaṃ cāpi saṃspṛśet
atra ca viśeṣo dakṣeṇoktaḥ
prakṣālya hastau pādau ca triḥ pibed ambu vīkṣitam
saṃvṛttāṅguṣṭhamūlena dviḥ pramṛjyāt tato mukham
saṃhatya tisṛbhiḥ pūrvam āsyam evam upaspṛśet
aṅguṣṭhena pradeśinyā ghrāṇaṃ paścād anantaram
aṅguṣṭhānāmikābhyāṃ tu cakṣuḥśrotre punaḥ punaḥ
kaniṣṭhāṅguṣṭhayor nābhiṃ hṛdayaṃ tu talena vai
sarvābhis tu śiraḥ paścād bāhū cāgreṇa saṃspṛśet
tathā kāśīkhaṇḍe tatraiva
prāgāsya udagāsyo vā sūpaviṣṭaḥ śucau bhuvi
upaspṛśed vihīnāyāṃ tuṣāṅgārāsthibhasmabhiḥ
anuṣṇābhir aphenābhir adbhir hṛdgābhir atvaraḥ
brāhmaṇo brahmatīrthena dṛṣṭipūtanābhir ācamet
kaṇṭhagābhir nṛpaḥ śudhyet tālugābhis tathorujaḥ
strīśūdrāvāsyasaṃsparśamātreṇāpi viśudhyataḥ
yājñavalkyasmṛtau
pādakṣālanaśeṣeṇa nācāmet vāriṇā dvijaḥ
yady ācamet srāvayitvā bhūmau baudhāyano 'bravīt
bharadvājasmṛtau
pāṇinā dakṣiṇenaiva saṃhatāṅgulinācamet
muktāṅguṣṭhakaniṣṭhena nakaspṛṣṭā apas tyajet
kaurme ca vyāsagītāyām
bhuktvā pītvā ca suptvā ca snātvā rathyopasarpaṇe
auṣṭhau vilomakau spṛṣṭvā vāso viparidhāya ca
retomūtrapurīṣāṇām utsarge'nṛtabhāṣaṇe
ṣṭhīvitvādhyayanārambhe kāśaśvāsāgame tathā
catvaraṃ vā śmaśānaṃ vā samabhyasya dvijottamaḥ
sandhyor ubhayos tadvad ācānto 'py ācamet punaḥ
kiṃca
śiraḥ prāvṛtya kaṇṭhaṃ vā muktakacchaśikho 'pi vā
akṛtvā pādayoḥ śaucam ācānto 'py aśucir bhavet
sopānatkau jalastho vā noṣṇīṣī cācamed budhaḥ
na caiva varṣadhārābhir hastocchiṣṭe tathā budhaḥ
naikahastārpiuttajalair vinā sūtreṇa vā punaḥ
na pādukāsanastho vā bahir jānur athāpi vā
triḥpāne keśavaṃ nārāyaṇaṃ mādhavam apy atha
prakṣālane dvayoḥ pāṇyor govindaṃ viṣṇum apy ubhau
madhusūdanam ekaṃ ca mārjane'nyaṃ trivikramam
unmārjane'py adharayor vāmanaśrīdharāv ubhau
prakṣālane punaḥ pāṇyor hṛṣīkeśaṃ ca pādayoḥ
padmanābhaṃ prokṣaṇe tu mūrdhno dāmodaraṃ tataḥ
vāsudevaṃ mukhe saṅkarṣaṇaṃ pradyumnam ity ubhau
nāsayor netrayugale'niruddhaṃ puruṣottamam
adhokṣajaṃ nṛsiṃhaṃ ca karṇayor nābhito 'cyutam
janārdanaṃ ca hṛdaye upendraṃ mastake tataḥ
dakṣiṇe tu hariṃ bāhau vāme kṛṣṇaṃ yathāvidhi
namo 'nantaṃ ca caturthyantam ācāmet kramato japan
aśaktaḥ kevalam dakṣaṃ spṛśet karṇaṃ tathā ca vāk
kurvītālabhanaṃ vāpi dakṣiṇaśravaṇasya vai
tatra kātyāyanaḥ
utthāya netraṃ prakṣālya śucir bhūtvā samāhitaḥ
parijapya ca mantreṇa bhakṣayed dantadhāvanam
mantraś cāyam
āyur balaṃ yaśo varcaḥ prajā paśuvasūni ca
brahma prajñāṃ ca medhāṃ ca tvaṃ no dhehi vanaspate
kāśīkhaṇḍe
atho mukhaviśuddhyarthaṃ gṛhṇīyād dantadhāvanam
ācānto 'py aśucir yasmād akṛtvā dantadhāvanam
vārāhe ca
dantakāṣṭham akhāditvā yas tu mām upasarpati
sarvakālakṛtaṃ karma tena caikena naśyati
manuḥ
caturdaśyaṣṭamīdarśapaurṇamāsyarkasaṅkramaḥ
eṣu strītailamāṃsāni dantakāṣṭhāni varjayet
saṃvartakaḥ
ādye tithau navamyāṃ ca kṣaye candramasas tathā
ādityavāre śaure ca varjayed dantadhāvanam
kātyāyanaḥ
pratipaddarśaṣaṣṭhīṣu navamyāṃ ca viśeṣataḥ
dantānāṃ kāṣṭhasaṃyogo dahaty ā saptamaṃ kulam
vṛddhavaśiṣṭhaḥ
upavāse tathā śrāddhena khāded dantadhāvanam
dantānāṃ kāṣṭhasaṃyogo hanti saptakulāni vai
anyatra ca
pratipaddaraṣaṣṭhīṣu navamyekādaśīravau
dantānāṃ kāṣṭhasaṃyogo hanti puṇyaṃ purākṛtam
dineṣv eteṣu kāṣṭhair hi dantānāṃ dhāvanasya tu
niṣiddhatvāt tṛṇaiḥ kuryāt tathā kāṣṭhetaraiś ca tat
tathā ca vyāsaḥ
pratipaddarśaṣaṣṭhīṣu navamyāṃ dantadhāvanam
parṇair anyatra kāṣṭhaiś ca jīvollekhaḥ sadaiva hi
paiṭhīnasiḥ
alābhe ca niṣedhe vā kāṣṭhānāṃ dantadhāvanam
parṇādinā viśuddhena jihvollekhaḥ sadaiva hi
kāṣṭhaiḥ pratipadādau yan niṣiddhaṃ dantadhāvanam
tṛṇaparṇais tu tat kuryād amām ekādaśīṃ vinā
ata eva vyāsasya vacanāntaram
alābhe dantakāṣṭhānāṃ niṣiddhāyāṃ tathā tithau
apāṃ dvādaśagaṇḍūṣair vidadhyād dantadhāvanam
kāśīkhaṇḍe tatraiva
mukhe paryuṣite yasmād bhaved aśucibhāg naraḥ
tataḥ kuryāt prayatnena śuddhyarthaṃ dantadhāvanam
upavāse'pi no duṣyed dantadhāvanam añjanam
gandhālaṅkārasadvastrapuṣpamālānulepanam
smṛtau
sarvakaṇṭakinaḥ puṇyāḥ āyurdāḥ kṣīriṇaḥ smṛtāḥ
kaṭutiktakaṣāyāś ca balārogyasukhapradāḥ
kiṃca
palāśānāṃ dantakāṣṭhaṃ pāduke caiva varjayet
varjayec ca prayatnena vaṭaṃ vāśvattham eva ca
kaurme śrīvyāsagītāyām
madhyāṅgulisamasthaulyaṃ dvādaśāṅgulasaṃmitam
satvacaṃ dantakāṣṭhaṃ yat tadagre na tu dhārayet
kṣīrivṛkṣasamudbhūtaṃ mālatīsambhavaṃ śubham
apāmārgaṃ ca bilvaṃ vā karavīraṃ viśeṣataḥ
varjayitvā ninitāni gṛhītvaikaṃ yathoditam
parihṛtya dinaṃ pāpaṃ bhakṣayed vai vidhānavit
na pāṭayet dantakāṣṭhaṃ nāṅgulyagreṇa dhārayet
prakṣālya bhuktvā taj jahyāt śucau deśe samāhitaḥ
kāśīkhaṇḍe ca tatraiva
kaniṣṭhāgraparīṇāhaṃ satvacaṃ nirvraṇaṃ ṛjum
dvādaśāṅgulamānaṃ ca sārdraṃ syād dantadhāvanam
jihvollekhanikām vāpi kuryāc cāpākṛtiṃ śubhām
rāmārcanacandrikāyām ca
dantollekho vitastyā bhavati parimitād annam ity ādimantrāt prātaḥ kṣīryādikāṣṭhād vaṭakhadirapalāśair vinārkāmrabilvaiḥ
bhuktvā gaṇḍūṣaṣaṭkaṃ dvir api kuśam ṛte deśinīm aṅgulībhir nandābhūtāṣṭaparvaṇy api na khalu navamyarkasaṅkrāntipāte
tataś cācamya vidhivat kṛtvā keśaprasādhanam
smṛtvā praṇavagāyatryau nibadhnīyācchikhāṃ dvijaḥ
tathā coktaṃ
na dakṣiṇāmukho nordhvaṃ kuryāt keśaprasādhanam
smṛtvoṅkāraṃ ca gāyatrīṃ nibadhnīyācchikhāntataḥ
viṣṇupurāṇe tatraiva
nadīnadataḍāgeṣu devakhātajaleṣu ca
nityakriyārthaṃ snāyīta giriprasravaṇeṣu ca
kūpeṣūddhṛtatoyena snānaṃ kurvīta vā bhuvi
snāyītoddhṛtatoyena athavā bhuvy asambhave
tatra kātyāyanaḥ
yathāhani tathā prātar nityaṃ snāyād anāturaḥ
atyantamalinaḥ kāyo navacchidrasamanvitaḥ
sravat eva divārātrau prātaḥsnānaṃ viśodhanam
dakṣaḥ
prātar madhyāhnayoḥ snānaṃ vānaprasthagṛhasthayoḥ
yates trisavanaṃ snānaṃ sakṛt tu brahmacāriṇaḥ
sarve cāpi sakṛt kuryur aśaktau codakaṃ vinā
kiṃca
aśiraskaṃ bhavet snānam aśaktau karmiṇāṃ sadā
ārdreṇa vāsasā vāpi pāṇinā vāpi mārjanam
śaṅkhaś ca
asnātas tu pumān nārho japādihavanādiṣu
kaurme vyāsagītāyām
prātaḥsnānaṃ vinā puṃsāṃ pāpitvaṃ karmasu smṛtam
home jape viśeṣeṇa tasmāt snānaṃ samācaret
kāśīkhaṇḍe
prasvedalālasādyāklinno nidrādhīno yato naraḥ
prātaḥsnānāt tato 'rhaḥ syān mantrastotrajapādiṣu
pādme ca devahūtivikuṇḍalasaṃvāde
snānaṃ vinā tu yo bhuṅkte malāśī sa sadā naraḥ
asnāyino 'śuces tasya vimukhāḥ pitṛdevatāḥ
snānahīno naraḥ pāpaḥ snānahīno naro 'śuciḥ
asnāyī narakaṃ bhuṅkte puṃskīṭādiṣu jāyate
mahābhārate udyogaparvaṇi śrīviduroktau
guṇā daśa snānaśīlaṃ bhajante balaṃ rūpaṃ svaravarṇapraśuddhiḥ
sparśaś ca gandhaś ca viśuddhatā ca śrīḥ saukumāryaṃ pravarāś ca nāryaḥ
pādme ca tatraiva
yāmyaṃ hi yātanāduḥkhaṃ nityasnāyī na paśyati
nityasnānena pūyante api pāpakṛto narāḥ
prātaḥsnānaṃ hared vaiśya bāhyābhyantarajaṃ malam
prātaḥsnānena niṣpāpo naro na nirayaṃ vrajet
ye punaḥ srotasi snānam ācarantīha parvaṇi
tenaiva narakaṃ yānti na jāyante kuyoniṣu
duḥsvapnā duṣṭacintāś ca bandhyā bhavanti sarvadā
prātaḥsnānena śuddhānāṃ puruṣāṇāṃ viśāṃ vara
atrismṛtau
snāne manaḥprasādaḥ syād devā abhimukhāḥ sadā
saubhāgyaṃ śrīḥ sukhaṃ puṣṭiḥ puṇyaṃ vidyā yaśo dhṛtiḥ
mahāpāpāny alakṣmīṃ ca duritaṃ durvicintitam
śokaduḥkhādi harate prātaḥsnānaṃ viśeṣataḥ
kaurme tatraiva
prātaḥsnānaṃ praśaṃsanti dṛṣṭādṛṣṭakaraṃ hi tat
prātaḥsnānena pāpāni pūyante nātra saṃśayaḥ
kāśīkhaṇḍe ca
prātaḥsnānāt yataḥ śudhyet kāyo 'yaṃ malinaḥ sadā
chidrito navabhiś chidraiḥ sravaty eva divāniśam
utsāhamedhāsaubhāgyarūpasampatpravartakam
manaḥprasannatāhetuḥ prātaḥsnānaṃ praśasyate
prātaḥ prātas tu yat snānaṃ saṃjāte cāruṇodaye
prājāpatyasamaṃ prāhus tan mahāghavighātakṛt
prātaḥsnānaṃ haret pāpam alakṣmīṃ glānim eva ca
aśucitvaṃ ca duḥsvapnaṃ tuṣṭiṃ puṣṭiṃ prayacchati
nopasarpanti vai duṣṭāḥ prātaḥsnāyijanaṃ kvacit
dṛṣṭādṛṣṭaphalaṃ tasmāt prātaḥsnānaṃ samācaret
snānamātraṃ tathā prātaḥsnānaṃ cātra niyojitam
yadyapy anyo 'nyamilite pṛthag jñeye tathāpy amū
atha tīrthagatas tatra dhautavastraṃ kuśāṃs tathā
mṛttikāṃ ca taṭe nyasya snāyāt svasvavidhānataḥ
adhautena tu vastreṇa nityanaimittikīṃ kriyām
kurvan na phalam āpnoti kṛtā cen niṣphalā bhavet
dhautāṅghripāṇir ācāntaḥ kṛtvā saṅkalpam ādarāt
gaṅgādismaraṇaṃ kṛtvā tīrthāyārghyaṃ samarpayet
sāgarasvananirghoṣadaṇḍahastāsurāntaka
jagatsraṣṭar jaganmardin namāmi tvāṃ sureśvara
imaṃ mantraṃ samuccārya tīrthasnānaṃ samācaret
anyathā tatphalasyārdhaṃ tīrtheśo harati svayam
natvātha tīrthaṃ snānārtham anujñāṃ prārthayed imām
devadeva jagannātha śaṅkhacakragadādhara
dehi viṣṇo mamānujñāṃ tava tīrthaniṣevaṇe
vidhivan mṛdam ādāya tīrthatoye praviśya ca
pravāhābhimukho nadyāṃ syād anyatrārkasammukhaḥ
digbandhaṃ vidhinācarya tīrthāni parikalpya ca
āvāhayed bhagavatīṃ gaṅgām ādityamaṇḍalāt
darbhapāṇiḥ kṛtaprāṇāyāmaḥ kṛṣṇapadāmbujam
dhyātvā tannāma saṃkīrtya nimajjet puṇyavāriṇi
ācamya mūlamantraṃ ca saprāṇāyāmakaṃ japan
kṛṣṇaṃ dhyāyan jale bhūyo nimajjya snānam ācaret
kṛtvāghamarṣaṇāntaṃ ca nāmabhiḥ keśavādibhiḥ
tatra dvādaśadhā toye nimajjya snānam ācaret
śrīnāradapañcarātre
prasiddheṣu ca tīrtheṣu yady anyasyābhidhāṃ smaret
snātakaṃ taṃ tu tat tīrtham abhiśapya kṣaṇād vrajet
pādme vaiśākhyamāhātmye śrīnāradāmbarīṣasaṃvāde
evam uccārya tattīrthe pādau prakṣālya vāgyataḥ
smaran nārāyaṇaṃ devaṃ snānaṃ kuryād vidhānataḥ
tīrthaṃ prakalpayed dhīmān mūlamantram imaṃ paṭhan
auṃ namo nārāyaṇāya mūlamantra udāhṛtaḥ
darbhapāṇis tu vidhivad ācāntaḥ praṇato bhuvi
caturhastasamāyuktaṃ caturasraṃ samantataḥ
prakalpyāvāhayed gaṅgāṃ mantreṇānena mānavaḥ
viṣṇupādaprasūtāsi vaiṣṇavī viṣṇudevatā
trāhi nas tvenasas tasmād ā janmamaraṇāntikāt
saptavārābhijaptena karasampuṭayojite
mūrdhni kṛtvā jalaṃ bhūpaś catur vā pañca sapta vā
snānaṃ kṛtvā mṛdā tadvad āmantrya tu vidhānataḥ
aśvakrānte rathakrānte viṣṇukrānte vasundhare
mṛttike hara me pāpaṃ yan mayā duṣkṛtaṃ kṛtam
uddhṛtāsi varāheṇa viṣṇunā śatabāhunā
namas te sarvalokānāṃ prabhavāraṇi suvrate
guroḥ saṃnihitasyātha pitroś ca caraṇodakaiḥ
viprāṇāṃ ca padāmbhodhiḥ kuryān mūrdhany abhiṣecanam
tathā ca pādme
guroḥ pādodakaṃ putra tīrthakoṭiphalapradam
kiṃca
viprapādodakaklinnaṃ yasya tiṣṭhati vai śiraḥ
tasya bhāgīrathīsnānam ahany ahani jāyate
tathā gautamīyatantre
pṛthivyāṃ yāni tīrthāni tāni tīrthāni sāgare
sasāgarāṇi tīrthāni pāde viprasya dakṣiṇe
śaṅkhe vasanti sarvāṇi tīrthāni ca viśeṣataḥ
śaṅkhena mūlamantreṇābhiṣekaṃ punar ācaret
tathaiva tulasīmiśraśālagrāmaśilāmbhasā
abhiṣekaṃ vidadhyāc ca pītvā tat kiṃcid agrataḥ
tad uktaṃ gautamīyatantre
śālagrāmaśilātoyaṃ tulasīgandhamiśritam
kṛtvā śaṅkhe bhrāmayaṃs triḥ prakṣipen nijamūrdhani
śālagrāmaśilātoyam apītvā yas tu mastake
prakṣepaṇaṃ prakurvīta brahmahā sa nigadyate
viṣṇupādodakān pūrvaṃ viprapādodakaṃ pibet
viruddham ācaran mohād brahmahā sa nigadyate
akālamṛtyuharaṇaṃ sarvavyādhivināśanam
viṣṇoḥ pādodakaṃ pītvā śirasā dhārayāmy aham
lekhyo 'grye kṛṣṇapādābjatīrthadhāraṇapānayoḥ
mahimātra tu tattīrthenābhiṣekasya likhyate
padmapurāṇe
sa snātaḥ sarvatīrtheṣu sarvayajñeṣu dīkṣitaḥ
śālagrāmaśilātoyair yo 'bhiṣekaṃ samācaret
gaṅgā godāvarī revā nadyo muktipradās tu yāḥ
nivasanti satīrthās tāḥ śālagrāmaśilājale
koṭitīrthasahasrais tu sevitaiḥ kiṃ prayojanam
tīrthaṃ yadi bhavet puṇyaṃ śālagrāmaśilodbhavam
tatraiva śrīgautamāmbarīṣasaṃvāde
yeṣāṃ dhautāni gātrāṇi hareḥ pādodakena vai
ambarīṣa kule teṣāṃ dāso 'smi vaśagaḥ sadā
rājante tāni tāvac ca tīrthāni bhuvanatraye
yāvan na prāpyate toyaṃ śālagrāmābhiṣekajam
skānde kārttikamāhātmye
gṛhe'pi vasatas tasya gaṅgāsnānaṃ dine dine
śālagrāmaśilātoyair yo 'bhiṣiñcati mānavaḥ
tatraivānyatra ca
yāni kāni ca tīrthāni brahmādyā devatās tathā
viṣṇupādodakasyaite kalāṃ nārhanti ṣoḍaśīm
śālagrāmodbhavo devo devo dvāravatībhavaḥ
ubhayoḥ snānatoyena brahmahatyā nivartate
kiṃca
sa vai cāvabhṛtasnātaḥ sa ca gaṅgājalāplutaḥ
viṣṇupādodakaṃ kṛtvā śaṅkheyaḥ snāti mānavaḥ
śrīnṛsiṃhapurāṇe
gaṅgāprayāgagayanaimiṣapuṣkarāṇi puṇyāni yāni kurujāṅgalayāmunāni
kālena tīrthasalilāni punanti pāpaṃ pādodakaṃ bhagavataḥ prapunāti sadyaḥ
smṛtau ca
trirātriphaladā nadyo yāḥ kāścid asamudragāḥ
samudragāś ca pakṣasya māsasya saritāṃ patiḥ
ṣaṇmāsaphaladā godā vatsarasya tu jāhnavī
pādodakaṃ bhagavato dvādaśābdaphalapradam
garuḍapurāṇe
jalaṃ ca yeṣāṃ tulasīvimiśritaṃ pādodakaṃ cakraśilāsamudbhavam
nityaṃ trisandhyaṃ plavate na gātraṃ khagendra te dharmabahiṣkṛtā narāḥ
tato jalāñjalīn kṣiptvā mūrdhni trīn kumbhamudrayā
mūlenāthāviśeṣeṇa kuryād devāditarpaṇam
tac ca vaidikeṣu prasiddham eva
brahmādayo ye devās tān devān tarpayāmi
bhūrdevāṃs tarpayāmi
bhuvar devāṃs tarpayāmi
svardevāṃs tarpayāmi
bhūr bhuvaḥ svar devāṃs tarpayāmi
ācāmyāṅgāni saṃmārjya snānavastrāṇyavāsasā
paridhāyāṃśuke śukle niviśyācamanaṃ caret
vidhivat tilakaṃ kṛtvā punaś cācamya vaiṣṇavaḥ
vidhāya vaidikīṃ sandhyām athopāsīta tāntrikīm
kaurme tatraiva
prākkuleṣu tataḥ sthitvā darbheṣu susamāhitaḥ
prāṇāyāmatrayaṃ kṛtvā dhyāyet sandhyām iti śrutiḥ
manusmṛtau
brāhmaṇāḥ śāktikāḥ sarve na śaivā na ca vaiṣṇavāḥ
yata upāsate devīṃ gāyatrīṃ vedamātaram
yā ca sandhyā jagatsūtir māyātītā hi niṣkalā
aiśvarī kevalā śaktis tattvatrayasamudbhavā
dhyātvārkamaṇḍalagatāṃ sāvitrīṃ tāṃ japed budhaḥ
prāṅmukhaḥ satataṃ vipraḥ sandhyopāsanam ācaret
kiṃca
sahasraparamāṃ nityaṃ śatamadhyāṃ daśāvarām
sāvitrīṃ vai japed vidvān prāṅmukhaḥ prayataḥ sthitaḥ
kiṃca
sandhyāhīno 'śucir nityam anarhaḥ sarvakarmasu
yad anyat kurute kiṃcin na tasya phalam āpnuyāt
yo 'nyatra kurute yatnaṃ dharmakārye dvijottamaḥ
vihāya sandhyāpraṇatiṃ sa yāti narakāyutam
ananyacetasaḥ śāntā brāhmaṇā vedapāragāḥ
upāsya vidhivat sandhyāṃ prāptāḥ pūrve parāṃ gatim
tataḥ sampūjya salile nijāṃ śrīmantradevatām
tarpayed vidhinā tasya tathaivāvaraṇāni ca
tathā ca bodhāyanasmṛtau
haviṣāgnau jale puṣpair dhyānena hṛdaye harim
arcanti sūrayo nityaṃ japena ravimaṇḍale
pādme ca tatraiva
sūrye cābhyarhaṇaṃ śreṣṭhaṃ salile salilādibhiḥ
mūlamantram athoccārya dhyāyan kṛṣṇāṅghripaṅkaje
śrīkṛṣṇaṃ tarpayāmīti triḥ samyak tarpayet kṛtī
dhyānoddiṣṭasvarūpāya sūryamaṇḍalavartine
kṛṣṇāya kāmagāyatryā dadyād arghyam anantaram
śrīsanatkumārakalpe
ādau manmatham uddhṛtya kāmadevapadaṃ vadet
āyānte vidmahe puṣpabāṇāyeti padaṃ vadet
dhīmahīti tathoktvātha tan no 'naṅgaḥ pracodayāt
athārkamaṇḍale kṛṣṇaṃ dhyātvaitāṃ daśadhā japet
kṣamasveti tam udvāsya dadyād arghyaṃ vivasvate
vidhis tāntrikasandhyāyā jale'rcāyāś ca kaścana
yo 'nyo manyeta so 'py atra tadviśeṣāya likhyate
ādau dakṣiṇahastena gṛhṇīyād vāri vaiṣṇavaḥ
tato hṛdayamantreṇa vāmapāṇitale'rpayet
tadaṅgulīviniryātāmbhaḥkaṇair dakṣapāṇinā
mastake netramantreṇa kuryāt samprokṣaṇaṃ tataḥ
śiṣṭaṃ tac cāstramantreṇādāyāmbho dakṣapāṇinā
adhaḥ kṣipet punaś caivam iti vāracatuṣṭayam
punar hṛdayamantreṇādāyāmbho dakṣapāṇinā
nāsāpuṭena vāmenāghrāyānyena visarjayet
athāmbho 'ñjalim ādāya sūryamaṇḍalavartine
arghyaṃ gopālagāyatryā kṛṣṇāya trir nivedayet
brūyād gopījanaṃ ṅe'ntaṃ vidmahe ity ataḥ param
punar gopījanaṃ tadvad dhīmahīti tataḥ param
tan naḥ kṛṣṇa iti prānte prapūrvaṃ codayād iti
mūrdhni nyaset tadaṅgāni lalāṭe netrayor dvayoḥ
bhujayoḥ pādayoś caiva sarvāṅgeṣu tathā kramāt
tāni coktāni
pañcabhiś ca tribhiś caiva pañcabhiś ca tribhiḥ punaḥ
caturbhiś ca caturbhiś ca kuryād aṅgāni varṇakiḥ
rāsakrīḍārataṃ kṛṣṇaṃ dhyātvā cādityamaṇḍale
tatsammukhotkṣiptabhujo gāyatrīṃ tāṃ japet kṣaṇam
aṅganyāsaṃ svamantreṇa kṛtvāthābjaṃ jalāntare
saṃcintya pīṭhamantreṇa tarpayec ca sakṛt sakṛt
tasmiṃś ca kṛṣṇam āvāhya sakalīkṛtya mānasān
pañcopacārāt dattvāpsu dhenumudrāṃ pradarśayet
tajjalaṃ cāmṛtaṃ dhyātvā svamantreṇābhimantrya ca
aṣṭottaraśataṃ kṛṣṇottamāṅge tarpayet kṛtī
tataś ca mūlamantreṇa vārān vai pañcaviṃśatim
abhijaptenodakenācamanaṃ vidhinā caret
pādme
brahmāṇaṃ tarpayet pūrvaṃ viṣṇuṃ rudraṃ prajāpatīn
devā yakṣās tathā nāgā gandharvāpsarasāṃ gaṇāḥ
krūrāḥ sarpāḥ suparṇāś ca taravo jambhakādayaḥ
vidyādharā jaladharās tathaivākāśagāminaḥ
nirādhārāś ca ye jīvāḥ pāpadharmaratāś ca ye
teṣām āpyāyanāyaitad dīyate salilaṃ mayā
kṛtopavīto devebhyo nivītī ca bhavet tataḥ
manuṣyāṃs tarpayed bhaktyā ṛṣiputrān ṛṣīṃs tathā
sanakaś ca sanandaś ca tṛtīyaś ca sanātanaḥ
kapilaś cāsuriś caiva voḍhuḥ pañcaśikhas tathā
sarve te tṛptim āyāntu maddattenāmbunā sadā
marīcim atryaṅgirasau pulastyaṃ pulahaṃ kratum
pracetasaṃ vasiṣṭhaṃ ca bhṛguṃ nāradam eva ca
devabrahmaṛṣīn sarvāṃs tarpayet sākṣatodakaiḥ
apasavyaṃ tataḥ kṛtvāsavyaṃ jānu ca bhūtale
agniṣvāttās tathā saumyā barhiṣmantas tathoṣmapāḥ
kavyānalau barhiṣadas tathā caivājyapāḥ punaḥ
tarpayet pitṛbhaktyā ca satilodakacandanaiḥ
yamāya dharmarājāya mṛtyave cāntakāya ca
vaivasvatāya kālāya sarvabhūtākṣayāya ca
auḍumbarāya dadhnāya nīlāya parameṣṭhine
vṛkodarāya citrāya citraguptāya vai namaḥ
darbhapāṇiḥ suprayataḥ pitṝn svān tarpayet tataḥ
pitrādīn nāmagotreṇa tathā mātāmahān api
saṃtarpya vidhinā sarvān imaṃ mantram udīrayet
ye'bāndhavā bāndhavā vā ye'nyajanmani bāndhavāḥ
te tṛptim akhilāṃ yāntu ye cāsmattoyakāṅkṣiṇaḥ
sandhyopāsanataḥ pūrvaṃ kecid devāditarpaṇam
manyante sakṛd evedaṃ purāṇoktānusārataḥ
tathā ca pādme snāne mṛdgrahaṇānantaram
evaṃ snātvā tataḥ paścād ācamya suvidhānataḥ
utthāya vāsasī śukle śuddhe tu paridhāya vai
tatas tu tarpaṇaṃ kuryāt trailokyāpyāyanāya vai
ata eva śrīrāmārcanacandrikāyām
niṣpīḍayitvā vastraṃ tu paścāt sandhyāṃ samācaret
anyathā kurute yas tu snānaṃ tasyāphalaṃ bhavet
kiṃca
vastraṃ triguṇitaṃ yas tu niṣpīḍayati mūḍhadhīḥ
vṛthā snānaṃ bhavet tasya niṣpīḍayati cāmbuni
kāśīkāṇḍe
api sarvanadītoyair mṛtkūṭaiś cātha gorasaiḥ
āpātam ācarecchaucaṃ bhāvaduṣṭo na śuddhibhāk
naktaṃ dinaṃ nimajjyāpsu kaivartāḥ kimu pāvanāḥ
śataśo 'pi tathā snātā na śuddhā bhāvadūṣitāḥ
pādme vaiśākhamāhātmye śrīnāradāmbarīṣasaṃvāde
puṇyena gāṅgena jalena kāle deśe'pi yaḥ snānaparo 'pi bhūpa
ā janmato bhāvahato 'pi dātā na śudhyatīty eva mataṃ mamaitat
prajvālya vahniṃ ghṛtatailasiktaṃ pradakṣiṇāvartaśikhaṃ svakāle
praviśya dagdhaḥ kila bhāvaduṣṭo na svargam āpnoti phalaṃ na cānyat
ata eva bhaviṣyottare
yasya hastau ca pādau ca vāṅ manaś ca susaṃyatam
vidyātapaś ca kīrtiś ca sa tīrthaphalam āpnuyāt
aśraddadhānaḥ pāpātmā nāstiko 'cchinnasaṃśayaḥ
hetuniṣṭhaś ca pañcaite na tīrthaphalabhāginaḥ
iti śrīgopālabhaṭṭavilikhite śrībhagavadbhaktivilāse śaucīyo nāma tṛtīyo vilāsaḥ
snātvā śrīkṛṣṇacaitanyanāmatīrthottame sakṛt
nityāśuciḥ śucīndraḥ san svadharmaṃ vaktum arhati
atha svagṛham āgacched ādau natveṣṭadevatām
gurūn jyeṣṭhāṃś ca puṣpaidhaḥkuśāmbhodhāraketarān
tathā ca śrīnṛsiṃhapurāṇe
jale devaṃ namaskṛtya tato gacched gṛhaṃ pumān
pauruṣeṇa tu sūktena tato viṣṇuṃ samarcayet
mandiraṃ mārjayed viṣṇor vidhāyācamanādikam
kṛṣṇaṃ paśyan kīrtayaṃś ca dāsyenātmānam arpayet
śuddhaṃ gomayam ādāya tato mṛtsnāṃ jalaṃ tathā
bhaktyā tat parito limped abhyukṣec ca tadaṅganam
tathā ca navamaskandhe śrīmadambarīṣopākhyāne
sa vai manaḥ kṛṣṇapadāravindayor vacāṃsi vaikuṇṭhaguṇānuvarṇane karau harer mandiramārjanādiṣu śrutiṃ cakārācyutasatkathodaye
ekādaśaskandhe śrībhagavaduddhavasaṃvāde bhagavaddharmakathane
sammārjanopalepābhyāṃ sekamaṇḍalavartanaiḥ
gṛhaśuśrūṣaṇaṃ mahyaṃ dāsavad yad amāyayā
śrīnṛsiṃhapurāṇe
narasiṃhagṛhe nityaṃ yaṃ sammārjanam ācaret
samastapāpanirmukto viṣṇuloke sa modate
śrīviṣṇudharmottare
saṃmārjanaṃ tu yaḥ kuryāt puruṣaḥ keśavālaye
rajastamobhyāṃ nirmuktaḥ sa bhaven nātra saṃśayaḥ
pāṃśūnāṃ yāvatāṃ rājan kuryāt saṃmārjanaṃ naraḥ
tāvanty abdāni sa sukhī nākam āsādya modate
śrīvārāhe
yāvatkāni prahārāṇi bhūmisaṃmārjane daduḥ
tāvadvarṣasahasrāṇi śākadvīpe mahīyate
jāyate mama bhaktaś ca sarvadharmasamanvitaḥ
śucir bhāgavataḥ śuddho hy aparādhavivarjitaḥ
tato bhuktvā sarvabhogān tīrtvā saṃsārasāgaram
śākadvīpāt paribhraṣṭaḥ svargalokaṃ sa gacchati
nandanaṃ vanam āśritya modate cāpsaraiḥ saha
nandanāc ca paribhraṣṭo mama karmavyavasthitaḥ
sarvasaṅgāt parityajya mama lokaṃ tu gacchati
tatraiva
gomayaṃ gṛhya vai bhūmiṃ mama veśmopalepayet
yāvatas tu padāṃs tatra samantād upalepayet
tāvadvarṣasahasrāṇi madbhakto jāyate tathā
samīpe yadi vā dūre yaś cālayati gomayam
yāvat tasya padāgrāṇi tāvat svarge mahīyate
śālmalau tatparibhraṣṭo rājā bhavati dhārmikaḥ
madbhaktaś caiva jāyate sarvaśāstraviśāradaḥ
yaś cālepayate bhūmiṃ gomayena dṛḍhavrataḥ
tasya dṛṣṭvānulepaṃ tu mama tuṣṭiḥ prajāyate
goś ca yasyāḥ purīṣeṇa kriyate bhūmilepanam
ekenaiva tu lepena goyonyā vipramucyate
sthānopalepane bhūme salilaṃ yo dadāti me
tasya puṇyaṃ mahābhāge śṛṇu tattvena niṣkalam
yāvanti jalabindūni lipyamānasya sundari
tāvadvarṣasahasrāṇi svargaloke mahīyate
yāvanto bindavaḥ kecit pānīyasya vasundhare
tāvadvarṣasahasrāṇi krauñcadvīpe mahīyate
krauñcadvīpāt paribhraṣṭaḥ sarvadharmaparāyaṇaḥ
sarvasaṅgān parityajya mama lokaṃ ca gacchati
śrīviṣṇudharmottare
kṛtvopalepanaṃ viṣṇor naras tv āyatane sadā
gomayena śubhān lokān ayatnād eva gacchati
hastapramāṇaṃ bhūbhāgam upalipya narādhipa
devarāmāśataṃ nāke labhate satataṃ naraḥ
nārasiṃhe
gomayena mṛdā toyair yaḥ kuryād upalepanam
cāndrāyaṇaphalaṃ prāpya viṣṇuloke mahīyate
tatraiva śrīdharmarājasya dūtānuśāsane
saṃmārjanaṃ yaḥ kurute gomayenopalepanam
karoti bhavane viṣṇos tyājyaṃ teṣāṃ kulatrayam
śrīviṣṇudharmottare
abhyukṣaṇaṃ tu yaḥ kuryāt pānīyena surālaye
sa śāntatāpo bhavati nātra kāryā vicāraṇā
abhyukṣaṇaṃ tu yaḥ kuryād devadevājire naraḥ
sarvapāpavinirmukto vāruṇaṃ lokam aśnute
sarvatobhadrapadmādīn abhijñaḥ svastikāni ca
viracayya vicitrāṇi maṇḍayeddharimandiram
tathā ca nārasiṃhe
saṃmārjanopalepābhyāṃ raṅgapadmādiśobhanam
kuryāt sthānaṃ mahāviṣṇoḥ sojjvalāṅgaṃ mudānvitaḥ
skandapurāṇe kārttikaprasaṅge
agamyagamane pāpam abhakṣyasya ca bhakṣaṇe
sarvaṃ tannāśam āpnoti maṇḍayitvā harer gṛham
aṇumātraṃ tu yaḥ kuryān maṇḍalaṃ keśavāgrataḥ
mṛdā dhātuvikāraiś ca divi kalpaśataṃ vaset
śālagrāmaśilāgre tu yaḥ kuryāt svastikaṃ śubham
kārttike tu viśeṣeṇa punāty ā saptamaṃ kulam
maṇḍalaṃ kurute nityaṃ yā nārī keśavāgrataḥ
saptajanmāni vaidhavyaṃ na prāpnoti kadācana
gṛhītvā gomayaṃ yā tu maṇḍalaṃ keśavāgrataḥ
bhartur viyogaṃ nāpnoti santateś ca dhanasya ca
prāṅgaṇaṃ varṇakopetaṃ svastikaiś ca samanvitam
devasya kurute yas tu krīḍate bhuvanatraye
nāradīye
mṛdā dhātuvikārair vā varṇakair gomayena vā
viṣṇuloke'tha tatra rathaiḥ saspṛhaṃ vīkṣyate sukhī
haribhaktisudhodaye
upalipyālayaṃ viṣṇoś citrayitvātha varṇakaiḥ
viṣṇuloke'tha tatrasthaiḥ saspṛhaṃ vīkṣyate sukhī
āgame
vidiggatacatuṣkāṇi bhittvā ṣoḍaśadhā sudhīḥ
mārjayet svastikākāraṃ śvetapītāruṇāsitaiḥ
tatra ca pañcarātravacanam
rajāṃsi pañcavarṇāni maṇḍalārthaṃ hi kārayet
śālitaṇḍulacūrṇena śuklaṃ vā yavasambhavam
raktakuṅkumasindūragairikādisamudbhavam
haritālodbhavaṃ pītaṃ rajanīsambhavaṃ kvacit
kṛṣṇaṃ dagdhair haridyavair haritpītair vimiśritam
tato dhvajapatākādi vinyasya harimandire
vicitraṃ bhūṣayet tac ca bhagavadbhaktimān naraḥ
dhvajam āropayed yas tu prāsādopari bhaktitaḥ
tasya brahmapade vāsaḥ krīḍate brahmaṇā saha
bṛhannāradīye
yaḥ kuryād viṣṇubhavane dhvajāropaṇam uttamam
sampūjyate viriñcyādyaiḥ kim anyair bahubhāṣitaiḥ
tatraivāgre ca
paṭo dhvajasya viprendra yāvac calati vāyunā
tāvanti pāpajālāni naśyanty eva na saṃśayaḥ
mahāpātakayukto vā yukto vā sarvapātakaiḥ
dhvajaṃ viṣṇugṛhe kṛtvā mucyate sarvapātakaiḥ
āropitaṃ dhvajaṃ dṛṣṭvā ye'bhinandanti dhārmikāḥ
te'pi sarve pramucyante mahāpātakakoṭibhiḥ
evaṃ bṛhannāradīye khyātaṃ yac cānyad adbhutam
dhvajāropaṇamāhātmyaṃ tad draṣṭavyam ihākhilam
dvārakāmāhātmye
kṛṣṇālayaṃ yaḥ kurute patākābhiś ca śobhitam
sadaiva tasya loke tu vāsas tasya na cānyataḥ
viṣṇudharmottare
patākāṃ ca śubhāṃ dattvā tathā keśavaveśmani
vāyulokam avāpnoti bahūn abdagaṇān dvijaḥ
dodhūyate yathā sā tu vāyunā keśavālaye
tathā tasyāpi sakalaṃ dehāt pāpaṃ vidhūyate
dvārakāmāhātmye tatraiva
bhūpa vandanamālāṃ tu kurute kṛṣṇaveśmani
devakanyāvṛtair lakṣaiḥ sevyate suranāyakaiḥ
yaḥ kuryāt kṛṣṇabhavanaṃ kadalīstambhaśobhitam
nandate cāpsaroyuktaḥ svāgataṃ tasya devarāṭ
tatra tāmrādipātraṃ yat prabhor vastrādikaṃ ca yat
pīṭhādikaṃ ca tat sarvaṃ yathoktaṃ ca viśodhayet
nārasiṃhe
pādapīṭhaṃ ca kṛṣṇasya bilvapatreṇa dharṣayet
uṣṇāmbunā ca prakṣālya sarvapāpaiḥ pramucyate
mārkaṇḍeyapurāṇe
uḍumbarāṇām amlena kṣāreṇa trapusīsayoḥ
bhasmāmbubhiś ca kāṃsyānāṃ śuddhiḥ plāvo dravasya ca
vāyupurāṇe ca
maṇivajrapravālānāṃ muktāśaṅkhopalasya ca
siddhārthakānāṃ kalkena tilakalkena vā punaḥ
brāhme
suvarṇarūpyaśaṅkhāśmaśuktiratnamayāni ca
kāṃsyāyastāmraraityāni trapusīsamayāni ca
nirlepāni tu śudhyanti kevalenodakena tu
śūdrocchiṣṭāni śodhyāni tridhā kṣārāmlavāribhiḥ
atiduṣṭaṃ tu pātrādi viśodhyātithyakarmaṇe
yuñjyāt tatparivartāya prabhukarmāntarāya vā
etasya parivartena prabhave'nyat samarpayet
ity ayaṃ sarvato loke sadācāro virājate
manuḥ
tāmrāyaḥkāṃsyaraityānāṃ trapuṇaḥ sīsakasya ca
śaucaṃ yathārhaṃ kartavyaṃ kṣārāmlodakavāribhiḥ
śaṅkhaḥ
amlodakena tāmrasya sīsasya trapuṇas tathā
kṣāreṇa śuddhiṃ kāṃsyasya lauhasya ca vinirdiśet
kiṃca
sūtikocchiṣṭabhāṇḍasya surādyupahatasya ca
triḥsaptamārjanācchuddhir na tu kāṃsyasya tāpanam
anyatra ca
tāmram amlena śudhyena na cedāmiṣalepanam
āmiṣeṇa tu yal liptaṃ punar dāhena śudhyanti
brāhme
sūtikāśavaviṇmūtrarajasvalahatāni ca
prakṣeptavyāni tāny agnau yac ca yāvat sahed api
ata eva devalaḥ
lohānāṃ dahanācchuddhir bhasmanā gomayena vā
dahanāt khananād vāpi śailānām ambhasāpi vā
kāṣṭhānāṃ takṣaṇācchuddhir mṛdgomayajalair api
mṛṇmayānāṃ tu pātrāṇāṃ dahanācchuddhir iṣyate
manuḥ
madyair mūtraiḥ purīṣair vā ṣṭhīvanaiḥ pūyaśoṇitaiḥ
saṃspṛṣṭaṃ naiva śudhyeta punaḥpākena mṛnmayam
vṛddhaśātātapaḥ
saṃhatānāṃ tu pātrāṇāṃ yad ekam upahanyate
tasyaivaṃ śodhanaṃ proktaṃ sāmānyadravyaśuddhikṛt
tatra śaṅkhaḥ
tāntavaṃ malinaṃ pūrvam adbhiḥ kṣāraiś ca śodhayet
aṃśubhiḥ śoṣayitvā vā vāyunā vā samāharet
ūrṇāpaṭṭāṃśukakṣaumadukūlāvikacarmaṇām
alpāśauce bhavecchuddhiḥ śoṣaṇaprokṣaṇādibhiḥ
tāny evāmedhyaliptāni nenijyād gaurasarṣapaiḥ
dhānyakalkaiḥ parṇakalkaiḥ rasaiś ca phalavalkalaiḥ
tulikādyupadhānāni puṣparatnāmbarāṇi ca
śodhayitvātape kiṃcit karair unmārjayen muhuḥ
paścāc ca vāriṇā prokṣya śucīty evam udāharet
tāny apy atimalāktāni yathāvat pariśodhayet
śātātapaḥ
kusumbhakuṅkumāraktās tathā lākṣārasena ca
prakṣālanena śudhyanti caṇḍālasparśane tathā
yamaḥ
kṛṣṇājinānāṃ vātaiś ca bālānāṃ mṛdbhir ambhasā
gomūtreṇāsthidantānāṃ kṣaumāṇāṃ gaurasarṣapaiḥ
śaṅkhaḥ
siddhārthakānāṃ kalkena dantaśṛṅgamayasya ca
govālaiḥ phalapātrāṇām asthnāṃ syācchṛṅgavat tathā
kiṃca
niryāsānāṃ guḍānāṃ ca lavaṇānāṃ tathaiva ca
kusumbhakusumānāṃ ca ūrṇākārpāsayos tathā
prokṣaṇāt kathitā śuddhir ity āha bhagavān yamaḥ
manuḥ
adbhis tu prokṣaṇaṃ śaucaṃ bahūnāṃ dhānyavāsasām
prakṣālanena tv alpānām adbhiḥ śaucaṃ vidhīyate
cailavatcarmaṇāṃ śuddhir vaidalānāṃ tathaiva ca
śākamūlaphalānāṃ ca dhānyavatśuddhir iṣyate
prokṣaṇāt tṛṇakāṣṭhaṃ ca palālaṃ caiva śudhyati
mārjanopāñjanair veśma punaḥpākena mṛnmayam
kiṃca
yāvan nāpaity amedhyāktād gandho lepaś ca tatkṛtaḥ
tāvan mṛdvāri cādeyaṃ sarvāsu dravyaśuddhiṣu
bṛhaspatiḥ
vastravaidalacarmādeḥ śuddhiḥ prakṣālanaṃ smṛtam
atiduṣṭasya tanmātraṃ tyajecchittvā tu śuddhaye
viṣṇuḥ
mṛtparṇatṛṇakāṣṭhānāṃ śvāsthicāṇḍālavāyasaiḥ
sparśane vihitaṃ śaucaṃ somasūryāṃśumārutaiḥ
baudhāyanaḥ
āsanaṃ śayanaṃ yānaṃ nāvaḥ panthās tṛṇāni ca
mārutārkeṇa śudhyanti pakveṣṭaracitāni ca
tatra baudhāyanaḥ
vrīhayaḥ prokṣaṇād adbhiḥ śākamūlaphalāni ca
tanmātrasyāpahārād vā nistuṣīkaraṇena ca
śaṅkhaḥ
śrapaṇaṃ ghṛtatailānāṃ plāvanaṃ gorasasya ca
bhāṇḍāni plāvayed adbhiḥ śākamūlaphalāni ca
brāhme
dravadravyāṇi bhūrīṇi pariplāvyāni cāmbhasā
śasyāni vrīhayaś caiva śākamūlaphalāni ca
tyaktvā tu dūṣitaṃ bhāgaṃ plāvyāny atha jalena tu
bṛhaspatiḥ
tāpanaṃ ghṛtatailānāṃ plāvanaṃ gorasasya ca
tanmātram uddhṛtaṃ śudhyet kaṭhinaṃ tu payodadhi
avilīnaṃ tathā sarpir vilīnaṃ śrapaṇena tu
ādhāradoṣe tu nayet pātrāt pātrāntaraṃ dravam
ghṛtaṃ ca pāyasaṃ kṣīraṃ tathaikṣavaraso guḍaḥ
śūdrabhāṇḍasthitaṃ takraṃ tathā madhu na duṣyati
kiṃca manuḥ
ucchiṣṭena tu saṃspṛṣṭo dravyahastaḥ kathaṃcana
anidhāyaiva tad dravyam ācāntaḥ śucitām iyāt
anye'pi śuddhividhayo dravyāṇāṃ smṛtiśāstrataḥ
apekṣyā vaiṣṇavair jñeyās tattadvistāraṇair alam
praṇamyātha mahāviṣṇuṃ prārthyānujñāṃ tu vaiṣṇavaḥ
samāharet śrītulasīṃ puṣpādi ca yathoditam
yac ca hārītavacanam
snānaṃ kṛtvā tu ye kecit puṣpaṃ gṛhṇanti vai dvijāḥ
devatās tan na gṛhṇanti bhasmībhavati kāṣṭhavat
tac ca madhyāhnasnānaviṣayaṃ yata uktaṃ pādme vaiśākhamāhātmye
asnātvā tulasīṃ chittvā devārthaṃ pitṛkarmaṇi
tat sarvaṃ niṣphalaṃ yāti pañcagavyena śudhyati
svagṛhe vācaran snānaṃ prakṣālyāṅghrī karau tathā
ācamyāyamya ca prāṇān kṛtanyāso hariṃ smaret
tato gaṇādikaṃ smṛtvā tulasīmiśritair jalaiḥ
pūrṇe pātre samastāni tīrthāny āvāhayet kṛtī
āvāhanamantraś cāyam
gaṅge ca yamune caiva godāvari sarasvati
narmade sindhukāveri jale'smin sannidhiṃ kuru
athavā jāhnavīm eva sarvatīrthamayīṃ budhaḥ
āvāhayed dvādaśabhir nāmabhir jalabhājane
dvādaśanāmāni
nalinī nandinī sītā mālinī ca mahāpagā
viṣṇupādārghyasambhūtā gaṅgā tripathagāminī
bhāgīrathī bhogavatī jāhnavī tridaśeśvarī
padmapurāṇe ca vaiśākhamāhātmye
nandinīty eva te nāma vedeṣu nalinīti ca
dakṣā pṛthvī ca vihagā viśvagāthā śivapriyā
vidyādharī mahādevī tathā lokaprasādinī
kṣemaṃkarī jāhnavī ca śāntā śāntipradāyinī
athācamya guruṃ smṛtānujñāṃ prārthya ca pūrvavat
kṛṣṇapādābjato gaṅgāṃ patantīṃ mūrdhni cintayet
tathā coktaṃ śrīnāradapañcarātre
svasthitaṃ puṇḍarīkākṣaṃ mantramūrtiṃ prabhuṃ smaret
anantādityasaṅkāśaṃ vāsudevaṃ caturbhujam
śaṅkhacakragadāpadmadharaṃ pītāmbarāvṛtam
śyāmalaṃ śāntavadanaṃ prasannaṃ varadekṣaṇam
divyacandanaliptāṅgaṃ cārahāsamukhāmbujam
anekaratnasaṃchannajvalanmakarakuṇḍalam
vanamālāparivṛtaṃ nāradādibhir arcitam
keyūravalayopetaṃ suvarṇamukuṭojjvalam
sarvāṅgasundaraṃ devaṃ sarvābharaṇabhūṣitam
tatpādapaṅkajād dhārāṃ nipatantīṃ svamūrdhani
cintayed brahmarandhreṇa praviśantīṃ svakāṃ tanum
tayā saṃkṣālayet sarvam antardehagataṃ malam
tatkṣaṇād virajā mantrī jāyate sphaṭikopamaḥ
idaṃ snānāntaraṃ māntrāt sahasram adhikaṃ smṛtam
sakṛn nārāyaṇetyādi vacanaṃ tatra kīrtayet
snānakāle tu tannāma saṃsmarec ca mahāprabhum
tathā ca kūrmapurāṇe
āpo nārāyaṇodbhūtās tā evāsyāyanaṃ yathaḥ
tasmān nārāyaṇaṃ devaṃ snānakāle smared budhaḥ
snāyād uṣṇodakenāpi śakto 'py āmalakais tathā
tilais tailaiś ca saṃvarjya pratiṣiddhadināni tu
ṣaṭtriṃśanmate
āpaḥ svabhāvato medhyā viśeṣād agniyogataḥ
tena santaḥ praśaṃsanti snānam uṣṇena vāriṇā
yamaś ca
āpaḥ svayaṃ sadā pūtā vahnitaptā viśeṣataḥ
tasmāt sarveṣu kāleṣu uṣṇāmbhaḥ pāvanaṃ smṛtam
yac coktaṃ śaṅkhena
snātasya vahnitaptena tathaivātapavāriṇā
śarīraśuddhir vijñeyā na tu snānaphalaṃ bhavet
tat tu kāmyanaimittikaviṣayam
kuryān naimittikaṃ snānaṃ śītādbhiḥ kāmyam eva ca
nityaṃ yādṛcchikaṃ caiva yathāruci samācaret
tatra yamaḥ
putrajanmani saṅkrāntau grahaṇe candrasūryayoḥ
aspṛśyasparśane caiva na snāyād uṣṇavāriṇā
vṛddhamanuḥ
paurṇamāsyāṃ tathā darśe yaḥ snāyād uṣṇavāriṇā
sa gohatyākṛtaṃ pāpaṃ prāpnotīha na saṃśayaḥ
tatra mārkaṇḍeyaḥ
tuṣyaty āmalakair viṣṇur ekādaśyāṃ viśeṣataḥ
śrīkāmaḥ sarvadā snānaṃ kurvītāmalakair naraḥ
saptamyāṃ na spṛśet tailaṃ nīlīvastraṃ na dhārayet
na cāpy āmalakaṃ snāyān na kuryāt kalahaṃ naraḥ
bhṛguḥ
amāṃ ṣaṣṭhīṃ saptamīṃ ca navamīṃ ca trayodaśīm
saṅkrāntau ravivāre ca snānamālakais tyajet
yājñavalkyaḥ
dhātrīphalair amāvasyāsaptamīnavamīṣu ca
yaḥ snāyāt tasya hīyante tejaś cāyurdhanaṃ sutāḥ
tatra bṛhaspatiḥ
sarvakālaṃ tilaiḥ snānaṃ punar vyāso 'bravīn muniḥ
ṣaṭtriṃśanmate
tathā saptamyamāvasyāsaṅkrāntigrahaṇeṣu ca
dhanaputrakalatrārthī tilaspṛṣṭaṃ na saṃspṛśet
tatraiva
ṣaṣṭhyāṃ tailam anāyuṣyaṃ caturthīṣv api ca parvasu
yogī yājñavalkyaḥ
daśamyāṃ tailam apṛṣṭvā yaḥ snāyād avicakṣaṇaḥ
catvāri tasya naśyanti āyuḥ prajñā yaśodhanam
mohāt pratipadaṃ ṣaṣṭhīṃ kuhūṃ riktātithiṃ tathā
tailenābhyañjayed yas tu caturbhiḥ parihīyate
pañcadaśyāṃ caturdaśyāṃ saptamyāṃ ravisaṅkrame
dvādaśyāṃ saptamīṃ ṣaṣṭhīṃ tailasparśaṃ vivarjayet
anyac ca
saptamyāṃ na spṛśet tailaṃ navamyāṃ pratipady api
aṣṭamyāṃ ca caturdaśyām amāvasyāṃ viśeṣataḥ
kiṃca
snāne vā yadi vāsnāne pakkatailaṃ na duṣyati
kiṃca atrismṛtau
tailābhyakto ghṛtābhyakto viṇmūtre kurute dvijaḥ
ahorātroṣito bhūtvā pañcagavyena śudhyati
athāṅgamalam uttārya snātvā vidhivad ācaret
nāsālagnena culukodakenaivāghamarṣaṇam
tato gurvādipādodaiḥ prāgvat kṛtvābhiṣecanam
kāryo 'bhiṣekaḥ śaṅkhena tulasīmiśritair jalaiḥ
gāruḍe
mārjayaty abhiṣeke tu tulasyā vaiṣṇavo naraḥ
sarvatīrthamayaṃ dehaṃ tatkṣaṇāt dvija jāyate
tulasīdalajasnāne ekādaśyāṃ viśeṣataḥ
mucyate sarvapāpebhyo yadyapi brahmahā bhavet
tanmūlamṛttikābhyaṅgaṃ kṛtvā snāti dine dine
daśāśvamedhāvabhṛtaṃ labhate snānajaṃ phalam
tulasīdalasaṃmiśraṃ toyaṃ gaṅgāsamaṃ viduḥ
yo vahecchirasā nityaṃ dhṛtā bhavati jāhnavī
pādodakaṃ tāmrapātre kṛtvā satulasīdalam
śaṅkhaṃ kṛtvābhiṣiñceta mūlenaiva svamūrdhani
tanmāhātmye coktaṃ pādme kārttikamāhātmye
dvārakācakrasaṃyuktaśālagrāmaśilājalam
śaṅkhe kṛtvā tu nikṣiptaṃ snānārthaṃ tāmrabhājane
tulasīdalasaṃyuktaṃ brahmahatyāvināśanam
snānaśāṭītareṇaiva vāsasāmbhāṃsi gātrataḥ
saṃmārjya vāsasī dadhyāt paridhānottarīyake
tatrātriḥ
adhautaṃ kārudhautaṃ vā paredyudhautam eva vā
kāṣāyaṃ malinaṃ vastraṃ kaupīnaṃ ca parityajet
na cārdram eva vasanaṃ paridadhyāt kadācana
nagno malinavastraḥ syāt nagnaś cārdhapaṭas tathā
nagno dviguṇavastraḥ syān nagno raktapaṭas tathā
nagnaś ca syūtavastraḥ syān nagnaḥ snigdhapaṭas tathā
dvikaccho 'nuttarīyaś ca nagnaś cāvastra eva ca
śrautaṃ smārtaṃ tathā karma na nagnaś cintayed api
mohāt kurvann adho gacchet tad bhaved āsuraṃ smṛtam
japahomopavāseṣu dhautavastradharo bhavet
alaṃkṛtaḥ śucir maunī śrāddhādau ca jitendriyaḥ
gobhilaḥ
ekavastro na bhuñjīta na kuryād devanārcanam
trailokyasammohanapañcarātre
śuklavāso bhaven nityaṃ raktaṃ caiva vivarjayet
aṅgirāḥ
śaucaṃ sahasraromāṇāṃ vāyvagnyarkenduraśmibhiḥ
retaḥspṛṣṭaṃ śavaspṛṣṭam āvikaṃ naiva duṣyati
anyatra ca
chinnaṃ vā saṃdhitaṃ dagdham āvikaṃ na praduṣyati
āvikena tu vastreṇa mānavaḥ śrāddham ācaret
gayāśrāddhasamaṃ proktaṃ pitṛbhyo dattam akṣayam
na kuryāt saṃdhitaṃ vastraṃ devakarmaṇi bhūmipa
na dagdhaṃ na ca vai chinnaṃ pārakyaṃ na tu dhārayet
kākaviṣṭhāsamaṃ hy uktam avidhautaṃ ca yad bhavet
rajakād āhṛtaṃ yac ca na tad vastraṃ bhavecchuci
kīṭaspṛṣṭaṃ tu yad vastraṃ purīṣaṃ yena kāritam
mūtraṃ vā maithunaṃ vāpi tad vastraṃ parivarjayet
āvikaṃ tu sadā vastraṃ pavitraṃ rājasattama
pitṛdevamanuṣyāṇāṃ kriyāyāṃ ca praśasyate
dhautādhautaṃ tathā dagdhaṃ saṃdhitaṃ rajakāhṛtam
śukramūtraraktaliptaṃ tathāpi paramaṃ śuci
agnir āvikavastraṃ ca brāhmaṇāś ca tathā kuśāḥ
caturṇāṃ na kṛto doṣo brahmaṇā parameṣṭhinā
kiṃcānyatra
dhārayed vāsasī śuddhe paridhānottarīyake
acchinnasudaśe śukle ācāmet pīṭhasaṃsthitaḥ
bahvṛcapariśiṣṭe
yatīnām āsanaṃ śuklaṃ kūrmākāraṃ tu kārayet
anyeṣāṃ tu catuṣpādaṃ caturasraṃ tu kārayet
gośakṛnmayaṃ bhinnaṃ tathā palāśapaippalam
lohabaddhaṃ sadaivārkaṃ varjayed āsanaṃ budhaḥ
tatraiva
dānam ācamanaṃ homaṃ bhojanaṃ devatārcanam
prauḍhapādo na kurvīta svādhyāyaṃ caiva tarpaṇam
āsanārūḍhapādas tu jānunor vātha jaṅghayoḥ
kṛtāvasakthiko yas tu prauḍhapādaḥ sa ucyate
tato bhūmigatāṅghriḥ san niviśyācamya darbhabhṛt
ūrdhvapuṇḍrādikaṃ kuryāt śrīgopīcandanādinā
tatrādāv anulepena bhagavaccaraṇābjayoḥ
nirmālyena prasādena sarvāṇy aṅgāni mārjayet
tad uktaṃ brāhme śrībhagavatā
śālagrāmaśilālagnaṃ candanaṃ dhārayet sadā
sarvāṅgeṣu mahāśuddhisiddhaye kamalāsana
tato dvādaśabhiḥ kuryān nāmabhiḥ keśavādibhiḥ
dvādaśāṅgeṣu vidhivad ūrdhvapuṇḍrāṇi vaiṣṇavaḥ
padmapurāṇe uttarakhaṇḍe
lalāṭe keśavaṃ dhyāyen nārāyaṇam athodare
vakṣaḥsthale mādhavaṃ tu govindaṃ kaṇṭhakūpake
viṣṇuṃ ca dakṣiṇe kukṣau bāhau ca madhusūdanam
trivikramaṃ kandhare tu vāmanaṃ vāmapārśvake
śrīdharaṃ vāmabāhau tu hṛṣīkeśaṃ tu kandhare
pṛṣṭhe tu padmanābhaṃ ca kaṭyāṃ dāmodaraṃ nyaset
tatprakṣālanatoyaṃ tu vāsudeveti mūrdhani
kiṃca
ūrdhvapuṇḍraṃ lalāṭe tu sarveṣāṃ prathamaṃ smṛtam
lalāṭādikrameṇaiva dhāraṇaṃ tu vidhīyate
evaṃ nyāsaṃ samācarya sampradāyānusārataḥ
nyaset kirīṭamantraṃ ca mūrdhni sarvārthasiddhaye
oṃ śrīkirīṭakeyūrahāramakarakuṇḍalacakraśaṅkhagadāpadmahastapītāmbaradhara śrīvatsāṅkitavakṣaḥsthala śrībhūmisahitasvātmajyotir dīptikarāya sahasrādityatejase namo namaḥ
pādme śrībhagavaduktau
matpriyārthaṃ śubhārthaṃ vā rakṣārthe caturānana
matpūjāhomakāle ca sāyaṃ prātaḥ samāhitaḥ
madbhakto dhārayen nityam ūrdhvapuṇḍraṃ bhayāpaham
tatraiva śrīnāradoktau
yajño dānaṃ tapo homaḥ svādhyāyaḥ pitṛtarpaṇam
vyarthaṃ bhavati tat sarvam ūrdhvapuṇḍraṃ vinā kṛtam
tatraivottarakhaṇḍe
ūrdhvapuṇḍrair vihīnas tu kiṃcit karma karoti yaḥ
iṣṭāpūrtādikaṃ sarvaṃ niṣphalaṃ syān na saṃśayaḥ
ūrdhvapuṇḍrair vihīnas tu sandhyākarmādikaṃ caret
tat sarvaṃ rākṣasaṃ nityaṃ narakaṃ cādhigacchati
anyac ca
ūrdhvapuṇḍre tripuṇḍraṃ yaḥ kurute narādhamaḥ
bhaṅktvā viṣṇugṛhaṃ puṇḍraṃ sa yāti narakaṃ dhruvam
ata eva pādme śrīnāradoktau
yaccharīraṃ manuṣyāṇām ūrdhvapuṇḍraṃ vinā kṛtam
draṣṭavyaṃ naiva tat tāvat śmaśānasadṛśaṃ bhavet
padmapurāṇe
ūrdhvapuṇḍraṃ mṛdā saumyaṃ lalāṭe yasya dṛśyate
sa cāṇḍālo 'pi śuddhātmā pūjya eva na saṃśayaḥ
skānde
tiryakpuṇḍraṃ na kurvīta samprāpte maraṇe'pi ca
naivānyan nāma ca brūyāt pumān nārāyaṇād ṛte
dhārayed viṣṇunirmālyaṃ dhūpaśeṣaṃ vilepanam
vaiṣṇavaṃ kārayet puṇḍraṃ gopīcandanasambhavam
tatraiva kārttikaprasaṅge
yasyordhvapuṇḍraṃ dṛśyeta lalāṭe no narasya hi
taddarśanaṃ na kartavyaṃ dṛṣṭvā sūryaṃ nirīkṣayet
anyatrāpi
vaiṣṇavānāṃ brāhmaṇānām ūrdhvapuṇḍraṃ vidhīyate
anyeṣāṃ tu tripuṇḍraṃ syād iti brahmavido viduḥ
tripuṇḍraṃ yasya viprasya ūrdhvapuṇḍraṃ na dṛśyate
taṃ spṛṣṭvāpy athavā dṛṣṭvā sacelaṃ snānam ācaret
ūrdhvapuṇḍre na kurvīta vaiṣṇavānāṃ tripuṇḍrakam
kṛtatripuṇḍramartyasya kriyā na prītaye hareḥ
ata evottarakhaṇḍe
aśvatthapatrasaṅkāśo veṇupatrākṛtis tathā
padmakuḍmalasaṅkāśo mohanaṃ tritayaṃ smṛtam
skānde kārttikaprasaṅge
ūrdhvapuṇḍro mṛdā śubhro lalāṭe yasya dṛśyate
caṇḍālo 'pi viśuddhātmā yāti braham sanātanam
ūrdhvapuṇḍre sthitā lakṣmīr ūrdhvapuṇḍre sthitaṃ yaśaḥ
ūrdhvapuṇḍre sthitā muktir ūrdhvapuṇḍre sthito hariḥ
padmapurāṇe
ūrdhvapuṇḍraṃ mudā saumyaṃ lalāṭe yasya dṛśyate
sa cāṇḍālo 'pi śuddhātmā pūjya eva na saṃśayaḥ
tatraivottarakhaṇḍe śivomāsaṃvāde
ūrdhvapuṇḍrasya madhye tu viśāle sumanohare
lakṣmyā sārdhaṃ samāsīno devadevo janārdanaḥ
tasmād yasya śarīre tu ūrdhvapuṇḍraṃ dhṛto bhavet
tasya dehaṃ bhagavato vimalaṃ mandiraṃ śubham
ūrdhvapuṇḍradharo vipraḥ sarvalokeṣu pūjitaḥ
vimānavaram āruhya yāti viṣṇoḥ paraṃ padam
ūrdhvapuṇḍradharaṃ dṛṣṭvā sarvapāpaiḥ pramucyate
namaskṛtvāthavā bhaktyā sarvadānaphalaṃ labhet
ūrdhvapuṇḍradharaṃ vipraṃ yaḥ śrāddhe bhojayiṣyati
ā kalpakoṭipitaras tasya tṛptā na saṃśayaḥ
ūrdhvapuṇḍradharo yas tu kuryācchrāddhaṃ śubhānane
kalpakoṭisahasrāṇi gayāśrāddhaphalaṃ labhet
yajñadānatapaścaryājapahomādikaṃ ca yat
ūrdhvapuṇḍradharaḥ kuryāt tasya puṇyam anantakam
śrībrahmāṇḍapurāṇe
aśucir vāpyanācāro manasā pāpam ācaran
śucir eva bhaven nityam ūrdhvapuṇḍrāṅkito naraḥ
tatraiva śrībhagavadvacanam
ūrdhvapūṇḍradharo martyo mriyate yatra kutracit
śvapāko 'pi vimānastho mama loke mahīyate
ūrdhvapūṇḍradharo martyo gṛhe yasyānnam aśnute
tadā viṃśatkulaṃ tasya narakād uddharāmy ahaṃ
śrībrahmāṇḍapurāṇe
vīkṣyādarśe jale vāpi yo vidadhyāt prayatnataḥ
ūrdhvapūṇḍraṃ mahābhāga sa yāti paramāṃ gatim
daśāṅgulapramāṇaṃ tu uttamottamam ucyate
navāṅgulaṃ madhyamaṃ syād aṣṭāṅgulam ataḥ param
etair aṅgulibhedais tu kārayen na nakhaiḥ spṛśet
padmapurāṇe uttarakhaṇḍe tatraiva
ekāntino mahābhāgāḥ sarvabhūtahite ratāḥ
sāntarālaṃ prakurvīran puṇḍraṃ haripadākṛtim
śyāmaṃ śāntikaraṃ proktaṃ raktaṃ vaśyakaraṃ tathā
śrīkaraṃ pītam ity āhuḥ śvetaṃ mokṣakaraṃ śubham
vartulaṃ tiryag acchidraṃ hrasvaṃ dīrghaṃ tataṃ tanum
vakraṃ virūpaṃ baddhāgraṃ chinnamūlaṃ padacyutam
aśubhaṃ rūkṣam āsaktaṃ tathā nāṅgulikalpitam
vigandham avasahyaṃ ca puṇḍram āhur anarthakam
ārabhya nāsikāmūlaṃ lalāṭāntaṃ likhen mṛdā
nāsikāyās trayo bhāgā nāsāmūlaṃ pracakṣyate
samārabhya bhruvor madhyam antarālaṃ prakalpayet
tatraiva
nirantarālaṃ yaḥ kuryād ūrdhvapuṇḍraṃ dvijādhamaḥ
sa hi tatra sthitaṃ viṣṇuṃ śriyaṃ caiva vyapohati
acchidram ūrdhvapuṇḍraṃ tu ye kurvanti dvijādhamāḥ
teṣāṃ lalāṭe satataṃ śunaḥ pādo na saṃśayaḥ
tasmācchidrānvitaṃ puṇḍraṃ daṇḍākāraṃ suśobhanam
viprāṇāṃ satataṃ kāryaṃ strīṇāṃ ca śubhadarśane
nāsādikeśaparyantam ūrdhvapuṇḍraṃ suśobhanam
madhye chidrasamāyuktaṃ tad vidyāddharimandiram
vāmapārśve sthito brahmā dakṣiṇe ca sadāśivaḥ
madhye viṣṇuṃ vijānīyāt tasmān madhyaṃ na lepayet
vāyupurāṇe sevāparādhe
adhṛtvā cordhvapuṇḍraṃ ca hareḥ pūjāṃ karoti yaḥ
tiryakpuṇḍradharo yas tu yajed devaṃ janārdanam
acchidreṇordhvapuṇḍreṇa bhasmanā tiryagaṅginā
adhṛtvā śaṅkhacakre ca cetyādinā doṣa uktaḥ
śrutiś ca yajurvedasya hiraṇyakeśauryaśakhāyām
hareḥ padākrāntim ātmani dhārayati yaḥ
sa parasya priyo bhavati sa puṇyavān
madhye chidram ūrdhvapuṇḍraṃ yo dhārayati sa muktibhāg bhavati
smṛtiḥ
anāmikā kāmadoktā madhyam āyuṣkarī bhavet
aṅguṣṭhaḥ puṣṭidaḥ proktas tarjanī mokṣadāyinī
padmapurāṇe tatraiva
parvatāgre nadītīre bilvamūle jalāśaye
sindhutīre ca valmīke harikṣetre viśeṣataḥ
viṣṇoḥ snānodakaṃ yatra pravāhayati nityaśaḥ
puṇḍrāṇāṃ dhāraṇārthāya gṛhṇīyāt tatra mṛttikām
śrīraṅge veṅkaṭādrau ca śrīkūrme dvārake śubhe
prayāge nārasiṃhādrau vārāhe tulasīvane
gṛhītvā mṛttikāṃ bhaktyā viṣṇupādajalaiḥ saha
dhṛtvā puṇḍrāṇi cāṅgeṣu viṣṇusāyujyam āpnuyāt
tatraiva
yat tu divyaṃ harikṣetre tasyaiva mṛdam āharet
uktaṃ ca pādme śrīnāradena
brahmaghno vātha goghno vā haitukaḥ sarvapāpakṛt
gopīcandanasamparkāt pūto bhavati tatkṣaṇāt
gopīcandanakhaṇḍaṃ tu yo dadāti hi vaiṣṇave
kulam ekottaraṃ tena sambhavet tāritaṃ śatam
skandapurāṇe
śaṅkhacakrāṅkitatanuḥ śirasā mañjarīdharaḥ
gopīcandanaliptāṅgo dṛṣṭaś cet tad aghaṃ kṛtaḥ
gopīmṛttulasī śaṅkhaḥ śālagrāmaḥ sacakrakaḥ
gṛhe'pi yasya pañcaite tasya pāpabhayaṃ kutaḥ
kāśīkhaṇḍe ca śrīyamena
śrīkhaṇḍe kva sa āmodaḥ svarovarṇaḥ kva tādṛśaḥ
tat pāvitryaṃ kva vai tīrthe śrīgopīcandane yathā
uktaṃ ca garuḍapurāṇe nāradena
yo mṛttikāṃ dvāravatīsamudbhavāṃ kare samādāya lalāṭapaṭṭake
karoti nityaṃ tv atha cordhvapuṇḍraṃ kriyāphalaṃ koṭiguṇaṃ sadā bhavet
kriyāvihīnaṃ yadi mantrahīnaṃ śraddhāvihīnaṃ yadi kālavarjitam
kṛtvā lalāṭe yadi gopīcandanaṃ prāpnoti tat karmaphalaṃ sadākṣayam
gopīcandanasambhavaṃ suruciraṃ puṇḍraṃ lalāṭe dvijo nityaṃ dhārayate yadi dvijapate rātrau divā sarvadā
yat puṇyaṃ kurujāṅgale ravigrahe mādhyāṃ prayāge tathā tat prāpnoti khagendra viṣṇusadane saṃtiṣṭhate devavat
yasmin gṛhe tiṣṭhati gopīcandanaṃ bhaktyā lalāṭe manujo bibharti
tasmin gṛhe tiṣṭhati sarvadā hariḥ śraddhānvitaḥ kaṃsahā vihaṅgama
yo dhārayet kṛṣṇapurīsamudbhavāṃ sadā pavitrāṃ kalikilbiṣāpahām
nityaṃ lalāṭe harimantrasaṃyutāṃ yamaṃ na paśyed yadi pāpasaṃvṛtaḥ
yasyāntakāle khaga gopīcandanaṃ bāhvor lalāṭe hṛdi mastake ca
prayāti lokaṃ kamalālayaṃ prabhor gobālaghātī yadi brahmahā bhavet
grahā na pīḍanti na rakṣasāṃ gaṇāḥ yakṣāḥ piśācoragabhūtadānavāḥ
lalāṭapaṭṭe khaga gopīcandanaṃ saṃtiṣṭhate yasya hareḥ prasādataḥ
padmapurāṇe śrīgotamena
ambarīṣa mahāghasya kṣayārthe kuru vīkṣaṇam
lalāṭe yaiḥ kṛtaṃ nityaṃ gopīcandanapuṇḍrakam
kāśīkhaṇḍe ca śrīyamena
dūtāḥ śṛṇuta yadbhālaṃ gopīcandanalāñchitam
jvaladindhanavat so 'pi tyājyo dūre prayatnataḥ
atha tasyopari śrīmattulasīmūlamṛtsnayā
tatraiva vaiṣṇavaiḥ kāryam ūrdhvapuṇḍraṃ manoharam
tanmṛdaṃ gṛhya yaiḥ puṇḍraṃ lalāṭe dhāritaṃ naraiḥ
pramāṇakaṃ kṛtaṃ tais tu mokṣāya gamanaṃ prati
tatraiva ca kārttikamāhātmye brahmanāradasaṃvāde
tulasīmṛttikāpuṇḍraṃ lalāṭe yasya dṛśyate
dehaṃ na spṛśati pāpaṃ kriyamāṇas tu nārada
garuḍapurāṇe
tulasīmṛttikāpuṇḍraṃ yaḥ karoti dine dine
tasyāvalokanāt pāpaṃ yāti varṣakṛtaṃ nṛṇām
tasyopariṣṭād bhagavannirmālyam anulepanam
tathaiva dhāryam evaṃ hi trividhaṃ tilakaṃ smṛtam
tato nārāyaṇīṃ mudrāṃ dhārayet prītaye hareḥ
matsyakūrmādicihnāni cakrādīny āyudhāni ca
smṛtau
aṅkitaḥ śaṅkhacakrābhyām ubhayor bāhumūlayoḥ
samarcayeddhariṃ nityaṃ nānyathā pūjanaṃ bhavet
ādityapurāṇe
śaṅkhacakrordhvapuṇḍrādirahitaṃ brāhmaṇādhamam
gardabhaṃ tu samāropya rājā rāṣṭrāt pravāsayet
gāruḍe śrībhagavaduktau
sarvakarmādhikāraś ca śucīnām eva coditaḥ
śucitvaṃ ca vijānīyān madīyāyudhadhāraṇāt
pādme cottarakhaṇḍe
śaṅkhacakrādibhiś cihnair vipraḥ priyatamair hareḥ
rahitaḥ sarvadharmebhyaḥ pracyuto narakaṃ vrajet
śrutau ca yajuḥkaṭhaśākhāyām
dhṛtordhvapuṇḍraḥ kutacakradhārī viṣṇuṃ paraṃ dhyāyati yo mahātmā
svareṇa mantreṇa sadā hṛdi sthitaṃ parātparaṃ yan mahato mahāntam
atharvaṇi ca
ebhir vayam urukramasya cihnair aṅkitā loke subhagā bhavema
tad viṣṇoḥ paramaṃ padaṃ ye gacchanti lāñchitāḥ
ata eva brahmapurāṇe
kṛṣṇāyudhāṅkitaṃ dṛṣṭvā sammānaṃ na karoti yaḥ
dvādaśābdārjitaṃ puṇyaṃ cāphalayopagacchati
skānde śrīsanatkumāramārkaṇḍeyasaṃvāde
yo viṣṇubhakto viprendra śaṅkhacakrādicihnitaḥ
sa yāti viṣṇulokaṃ vai dāhapralayavarjitam
tatra vānyatra ca
nārāyaṇāyudhair nityaṃ cihnitaṃ yasya vigraham
pāpakoṭiyuktasya tasya kiṃ kurute yamaḥ
śaṅkhoddhāre tu yat proktaṃ vasatāṃ varṣakoṭibhiḥ
tat phalaṃ likhite śaṅkhe pratyahaṃ dakṣiṇe bhuje
yat phalaṃ puṣkare nityaṃ puṇḍarīkākṣadarśane
śaṅkhopari kṛte padme tat phalaṃ samavāpnuyāt
vāme bhuje gadā yasya likhitā dṛśyate kalau
gadādharo gayāpuṇyaṃ pratyahaṃ tasya yacchati
yac cānandapure proktaṃ cakrasvāmīsamīpataḥ
gadādhollikhite cakre tat phalaṃ kṛṣṇadarśane
śrībhagavaduktau
yaḥ punaḥ kalikāle tu matpurīsambhavāṃ mṛdam
matsyakūrmādikāṃ cihnaṃ gṛhītvā kurute naraḥ
dehe tasya praviṣṭo 'haṃ jānantu tridaśottamāḥ
tasya me nāntaraṃ kiṃcit kartavyaṃ śreya icchatā
mamāvatāracihnāni dṛśyante yasya vigrahe
martyair martyo na vijñeyaḥ sa nūnaṃ māmakī tanūḥ
pāpaṃ sukṛtarūpaṃ tu jāyate tasya dehinaḥ
mamāyudhāni tasyāṅge likhitāni kalau yuge
ubhābhyām api cihnābhyāṃ yo 'ṅkito matsyamudrayā
kūrmayāpi svakaṃ tejo nikṣiptaṃ tasya vigrahe
śaṅkhaṃ ca padmaṃ ca gadāṃ rathāṅgaṃ matsyaṃ ca kūrmaṃ racitaṃ svadehe
karoti nityaṃ sukṛtasya vṛddhiṃ pāpakṣayaṃ janmaśatārjitasya
tatraiva śrībrahmanāradasaṃvāde
kṛṣṇaśastrāṅkakavacaṃ durbhedyaṃ devadānavaiḥ
adṛśyaṃ sarvabhūtānāṃ śatrūṇāṃ rakṣasām api
lakṣmīḥ sarasvatī durgā sāvitrī harivallabhā
nityaṃ tasya vased dehe yasya śaṅkhāṅkitā tanuḥ
gaṅgā gayā kurukṣetraṃ prayāgaṃ puṣkarādi ca
nityaṃ tasya sadā tiṣṭhed yasya padāṅkitaṃ vapuḥ
yasya kaumodakīcihnaṃ bhuje vāme kalipriya
pratyahaṃ tatra draṣṭavyo gaṅgāsāgarasaṅgamaḥ
savye kare gadādhastād rathāṅgaṃ tiṣṭhate yadi
kṛṣṇena sahitaṃ tatra trailokyaṃ sacarācaram
trayo 'gnayas trayo devā viṣṇos trīṇi padāni ca
nivasanti sadā yasya yasya dehe sudarśanam
kiṃca
kṛṣṇāyudhāṅkitā mudrā yasya nārāyaṇī kare
ūrdhvalokādhikārī ca sa jñeyas tridaśāṃ patiḥ
kṛṣṇamudrāprayuktas tu daivaṃ pitryaṃ karoti yaḥ
nityaṃ naimittikaṃ kāmyaṃ pratyahaṃ cākṣayaṃ bhavet
pīḍayanti na tatraiva grahā ṛkṣāṇi rāśayaḥ
aṣṭākṣarāṅkitā mudrā yasya dhātumayī kare
vārāhe śrīsanatkumāroktau
kṛṣṇāyudhāṅkitaṃ dehaṃ gopīcandanamṛtsnayā
prayāgādiṣu tīrtheṣu sa gatvā kiṃ kariṣyati
yadā yasya prapaśyeta dehaṃ śaṅkhādicihnitam
tadā tasya jagatsvāmī tuṣṭo harati pātakam
bhavate yasya dehe tu ahorātraṃ dine dine
śaṅkhacakragadāpadmaṃ likhitaṃ so 'cyutaḥ svayam
nārāyaṇāyudhair yuktaṃ kṛtvātmānaṃ kalau yuge
kurute puṇyakarmāṇi merutulyāni tāni vai
śaṅkhādināṅkito bhaktyā śrāddhaṃ yaḥ kurute dvija
vidhihīnaṃ tu sampūrṇaṃ pitṝṇāṃ tu gayāsamam
yathāgnir dahate kāṣṭhaṃ vāyunā prerito bhṛśam
tathā dahyanti pāpāni dṛṣṭvā kṛṣṇāyudhāni vai
brāhmye śrībrahmanāradasaṃvāde
viṣṇunāmāṅkitāṃ mudrām aṣṭākṣarasamanvitām
śaṅkhādikāyudhādikair yuktāṃ svarṇarūpyamayīm api
dhatte bhāgavato yas tu kalikāle viśeṣataḥ
prahlādasya samokṣeyo nānyathā kalavallabha
kiṃca
śaṅkhāṅkitatanur vipro bhuṅkte yasya ca veśmani
tadannaṃ svayam aśnāti pitṛbhiḥ saha keśavaḥ
kṛṣṇāyudhāṅkito yas tu śmaśāne mriyate yadi
prayāge yā gatiḥ proktā sā gatis tasya nārada
kṛṣṇāyudhaiḥ kalau nityaṃ maṇḍitaṃ yasya vigraham
tatrāśrayaṃ prakurvanti vividhā vāsavādayaḥ
yaḥ karoti hareḥ pūjāṃ kṛṣṇaśastrāṅkito naraḥ
aparādhasahasrāṇi nityaṃ harati keśavaḥ
kṛtvā kāṣṭhamayaṃ bimbaṃ kṛṣṇaśastrais tu cihnitam
yo hy aṅkayati cātmānaṃ tatsamo nāsti vaiṣṇavaḥ
pāṣaṇḍapatitavrātyair nāstikālāpapātakaiḥ
na lipyate kalikṛtaiḥ kṛṣṇaśastrāṅkito naraḥ
kiṃca
aṣṭākṣarāṅkitā mudrā yasya dhātumayī bhavet
śaṅkhapadmādibhir yuktā pūjyate'sau surāsuraiḥ
dhṛtā nārāyaṇī mudrā prahlādena purā kṛte
vibhīṣaṇena balinā dhruveṇa ca śukena ca
māndhātṛṇāmbarīṣeṇa mārkaṇḍapramukhair dvijaiḥ
śaṅkhādicihnitaiḥ śastrair dehe kṛtvā kalipriya
ārādhya keśavāt prāptaṃ samīhitaphalaṃ mahat
kiṃca
gopīcandanamṛtsnāyā likhitaṃ yasya vigrahe
śaṅkhapadmādicakraṃ vā tasya dehe vaseddhariḥ
tatraiva śrīsanatkumāroktau
yasya nārāyaṇī mudrā dehaṃ śaṅkhādicihnitam
dhātrīphalakṛtā mālā tulasīkāṣṭhasambhavā
dvādaśākṣaramantrais tu niyuktāni kalevare
āyudhāni ca viprasya matsamaḥ sa ca vaiṣṇavaḥ
kiṃca
yasya nārāyaṇī mudrā dehe śaṅkhādi cihnitā
sarvāṅgaṃ cihnitaṃ yasya śastrair nārāyaṇodbhavaiḥ
praveśo nāsti pāpasya kavacaṃ tasya vaiṣṇavam
anyatra ca
ebhir bhāgavataiś cihnaiḥ kalikāle dvijātayaḥ
bhavanti martyaloke te śāpānugrahakārakāḥ
gautamīye
cakraṃ ca dakṣiṇe bāhau śaṅkhaṃ vāme'pi dakṣiṇe
gadāṃ vāme gadādhastāt punaś cakraṃ ca dhārayet
śaṅkhopari tathā padmaṃ punaḥ padmaṃ ca dakṣiṇe
khaḍgaṃ vakṣasi cāpaṃ ca saśaraṃ śīrṣṇi dhārayet
iti pañcāyudhāny ādau dhārayed vaiṣṇavo janaḥ
matsyaṃ ca dakṣiṇe haste kūrmaṃ vāmakare tathā
tathā coktaṃ
dakṣiṇe tu bhuje vipro vibhṛṣād vai sudarśanam
matsyaṃ padmaṃ cāpare'tha śaṅkhaṃ padmaṃ gadās tathā
sāmpradāyikaśiṣṭānām ācārāc ca yathāruci
śaṅkhacakrādicihnāni sarveṣv aṅgeṣu dhārayet
bhaktyā nijeṣṭadevasya dhārayel lakṣaṇāny api
cakraśaṅkhau ca dhāryate saṃmiśrāv eva kaiścana
śrīgopīcandanenaivaṃ cakrādīni budho 'nvaham
dhārayecchayanādau tu taptāni kila tāni hi
dvādaśāraṃ tu ṣaṭkoṇaṃ valayatrayasaṃyutam
cakraṃ syād dakṣiṇāvartaṃ śaṅkhaṃ ca śrīhareḥ smṛtaḥ
gadāpadmādikaṃ lokasiddham eva mataṃ budhaiḥ
mudrā vā bhagavannāmāṅkitā vāṣṭākṣarādibhiḥ
tataḥ kṛṣṇārpitā mālā dhārayet tulasīdalaiḥ
padmākṣais tulasīkāṣṭhaiḥ phalair dhātryāś ca nirmitāḥ
dhārayet tulasīkāṣṭhabhūṣaṇāni ca vaiṣṇavaḥ
mastake karṇayor bāhvoḥ karayoś ca yathāruci
skānde
saṃnivedyaiva haraye tulasīkāṣṭhasambhavām
mālāṃ paścāt svayaṃ dhatte sa vai bhāgavatottamaḥ
haraye nārpayed yas tu tulasīkāṣṭhasambhavām
mālāṃ dhatte svayaṃ mūḍhaḥ sa yāti narakaṃ dhruvam
kṣālitāṃ pañcagavyena mūlamantreṇa mantritām
gāyatryā cāṣṭa kṛtvā vai mantritāṃ dhūpayec ca tām
vidhivat parayā bhaktyā sadyojātena pūjayet
tulasīkāṣṭhasambhūte māle kṛṣṇajanapriye
bibharmi tvām ahaṃ kaṇṭhe kuru māṃ kṛṣṇavallabham
yathā tvaṃ vallabhā viṣṇor nityaṃ viṣṇujanapriyā
tathā māṃ kuru deveśi nityaṃ viṣṇujanapriyam
dāne lādhātur uddiṣṭo lāsi māṃ harivallabhe
bhaktebhyaś ca samastebhyas tena mālā nigadyase
evaṃ samprārthya vidhivan mālāṃ kṛṣṇagale'rpitām
dhārayed vaiṣṇavo yo vai sa gacched vaiṣṇavaṃ padam
tatraiva kārttikaprasaṅge
dhātrīphalakṛtāṃ mālāṃ kaṇṭhasthāṃ yo vahen na hi
vaiṣṇavo na sa vijñeyo viṣṇupūjārato yadi
gāruḍe
dhārayanti na ye mālāṃ haitukāḥ pāpabuddhayaḥ
narakān na nivartante dagdhāḥ kopāgninā hareḥ
ata eva skānde
na jahyāt tulasīmālāṃ dhātrīmālāṃ viśeṣataḥ
mahāpātakasaṃhantrīṃ dharmakāmārthadāyinīm
agastyasaṃhitāyām
nirmālyatulasīmālāyukto yaś cārcayeddharim
yad yat karoti tat sarvam anantaphaladaṃ bhavet
nāradīye
ye kaṇṭhalagnatulasīnalinākṣamālā ye vā lalāṭaphalke lasadūrdhvapuṇḍrāḥ
ye bāhumūlaparicihnitaśaṅkhacakrās te vaiṣṇavā bhuvanam āśu pavitrayanti
kiṃca
bhujayugam api cihnair aṅkitaṃ yasya viṣṇoḥ paramapuruṣanāmnāṃ kīrtanaṃ yasya vāci
ṛjutaram api puṇḍraṃ mastake yasya kaṇṭhe sarasijamaṇimālā yasya tasyāsmi dāsaḥ
viṣṇudharmottare śrībhagavaduktau
tulasīkāṣṭhamālāṃ ca kaṇṭhasthāṃ vahate tu yaḥ
apy aśauco 'py anācāro mām evaiti na saṃśayaḥ
skānde
dhātrīphalakṛtā mālā tulasīkāṣṭhasambhavā
dṛśyate yasya dehe tu sa vai bhāgavatottamaḥ
tulasīdalajāṃ mālāṃ kaṇṭhasthāṃ vahate tu yaḥ
viṣṇūttīrṇā viśeṣeṇa sa namasyo divaukasām
tulasīdalajā mālā dhātrīphalakṛtāpi ca
dadāti pāpināṃ muktiṃ kiṃ punar viṣṇusevinām
tatraiva kārttikaprasaṅge
yaḥ punas tulasīmālāṃ kṛtvā kaṇṭhe janārdanam
pūjayet puṇyam āpnoti pratipuṣpaṃ gavāyutam
yāval luṭhati kaṇṭhasthā dhātrīmālā narasya hi
tāvat tasya śarīre tu prītyā luṭhati keśavaḥ
spṛśec ca yāni lomāni dhātrīmālā kalau nṛṇām
tāvad varṣasahasrāṇi vasate keśavālaye
yāvad dināni vahate dhātrīmālāṃ kalau naraḥ
tāvadyugasahasrāṇi vaikuṇṭhe vasatir bhavet
mālāyugmaṃ vahed yas tu dhātrītulasisaṃbhavam
vahate kaṇṭhadeśe tu kalpakoṭiṃ divaṃ vaset
gāruḍe ca mārkaṇḍeyoktau
tulasīdalajāṃ mālāṃ kṛṣṇottīrṇā vahet tu yaḥ
patre patre'śvamedhānāṃ daśānāṃ labhate phalam
tulasīkāṣṭhasambhūtāṃ yo mālāṃ vahate naraḥ
phalaṃ yacchati daitāriḥ pratyahaṃ dvārakodbhavam
nivedya viṣṇave mālāṃ tulasīkāṣṭhasambhavam
vahate yo naro bhaktyā tasya vai nāsti pātakam
sadā prītamanās tasya kṛṣṇa devakīnandanaḥ
tulasīkāṣṭhasambhūtāṃ yo mālāṃ vahate naraḥ
prāyaścittaṃ na tasyāsti nāśaucaṃ tasya vigrahe
tulasīkāṣṭhasambhūtāṃ śiraso yasya bhūṣaṇam
bāhvoḥ kare ca martyasya dehe tasya sadā hariḥ
tulasīkāṣṭhamālābhir bhūṣitaḥ puṇyam ācaret
pitṝṇāṃ devatānāṃ ca kṛtaṃ koṭiguṇaṃ kalau
tulasīkāṣṭhamālāṃ tu pretarājasya dūtakāḥ
dṛṣṭvā naśyanti dūreṇa vātoddhūtaṃ yathā dalam
tulasīkāṣṭhamālābhir bhūṣito bhramate yadi
duḥsvapnaṃ durnimittaṃ ca na bhayaṃ śastrajaṃ kvacit
sandhyopāstyādikaṃ karma tataḥ kuryāt yathāvidhi
kṛṣṇapādodakenaiva tatra devāditarpaṇam
śirasā viṣṇunirmālyaṃ pādodenāpi tarpaṇam
pitṝṇāṃ devatānāṃ ca vaiṣṇavais tu samaṃ matam
sandhyopāstau ca vaśiṣṭhavacanam
gṛhe tv ekaguṇā sandhyā goṣṭhe daśaguṇā smṛtā
śatasāhasrikā nadyām anantā viṣṇusannidhau
pūjayiṣyaṃs tataḥ kṛṣṇam ādau saṃnihitaṃ gurum
praṇamya pūjayed bhaktyā dattvā kiṃcid upāyanam
smṛtimahārṇave
riktapāṇir na paśyeta rājānaṃ bhiṣajaṃ gurum
nopāyanakaraḥ putraṃ śiṣyaṃ bhṛtyaṃ nirīkṣayet
kiṃca śrībhagavaduktau
prathamaṃ tu guruṃ pūjya tataś caiva mamārcanam
kurvan siddhim avāpnoti hy anyathā niṣphalaṃ bhavet
śrīnāradena ca
gurau saṃnihite yas tu pūjayed anyam agrataḥ
sa durgatim avāpnoti pūjanaṃ tasya niṣphalam
śrutiṣu
yasya deve parā bhaktiḥ yathā deve tathā gurau
tasyaite kathitā hy arthāḥ prakāśante mahātmanaḥ
ekādaśaskandhe śrībhagavaduktau
ācāryaṃ māṃ vijānīyān nāvamanyeta karhicit
na martyabuddhyāsūyeta sarvadevamayo guruḥ
daśamaskandhe ca
nāham ijyāprajātibhyāṃ tapasopaśamena ca
tuṣyeyaṃ sarvabhūtātmā guruśuśrūṣayā yathā
saptamaskandhe
yasya sākṣād bhagavati jñānadīpaprade gurau
martyāsaddhīḥ śrutaṃ tasya sarvaṃ kuñjaraśaucavat
anyatrāpi
sādhakasya gurau bhaktiṃ mandīkurvanti devatāḥ
yan no 'tītya vrajed viṣṇuṃ śiṣyo bhaktyā gurau dhruvan
manusmṛtau
ajño bhavati vai bālaḥ pitā bhavati mantradaḥ
ajñaṃ hi bālam ity āhuḥ pitety eva tu mantradam
kiṃca
gurur brahmā gurur viṣṇur gurur devo maheśvaraḥ
gurur eva paraṃ brahma tasmāt sampūjayet sadā
vāmanakalpe
yo mantraḥ sa guruḥ sākṣāt yo guruḥ sa hariḥ smṛtaḥ
gurur yasya bhavet tuṣṭas tasya tuṣṭo hariḥ svayam
guroḥ samāsane naiva na caivoccāsane vaset
viṣṇurahasye
tasmāt sarvaprayatnena yathāvidhi tathā gurum
abhedenārcayet yas tu sa muktiphalam āpnuyāt
viṣṇudharme śrībhāgavate ca hariścandrasya
guruśuśrūṣaṇaṃ nāma sarvadharmottamottamam
tasmād dharmāt paro dharmaḥ pavitraṃ naiva vidyate
kāmakrodhādikaṃ yad yad ātmano 'niṣṭakāraṇam
etat sarvaṃ gurau bhaktyā puruṣo hy añjasā jayet
pādme
pitur ādhikyabhāvena ye'rcayanti guruṃ sadā
bhavanty atithayo loke brahmaṇas te viśāṃ vara
tatraiva devahūtistutau
bhaktir yathā harau me'sti tadvan niṣṭhā gurau yadi
mamāsti tena satyena svaṃ darśayatu me hariḥ
ādityapurāṇe
avidyo vā savidyo vā gurur eva janārdanaḥ
mārgastho vāpy amārgastho gurur eva sadā gatiḥ
anyatra ca
harau ruṣṭe gurus trātā gurau ruṣṭe na kaścana
tasmāt sarvaprayatnena gurum eva prasādayet
brahmavaivarte
api ghnantaḥ śapanto vā viruddhā api ye kruddhāḥ
guravaḥ pūjanīyās te gṛhaṃ natvā nayeta tān
tat ślāghyaṃ janma dhanyaṃ tat dinaṃ puṇyātha nāḍikā
yasyāṃ guruṃ praṇamate samupāsya tu bhaktitaḥ
upadeṣṭāram āmnāyagataṃ pariharanti ye
tān mṛtān api kravyādāḥ kṛtaghnān nopabhuñjate
bodhaḥ kaluṣitas tena daurātmyaṃ prakaṭīkṛtam
gurur yena parityaktas tena tyaktaḥ purā hariḥ
anyatra ca
pratipadya guruṃ yas tu mohād vipratipadyate
sa kalpakoṭiṃ narake pacyate puruṣādhamaḥ
pañcarātre
avaiṣṇavopadiṣṭena mantreṇa nirayaṃ vrajet
punaś ca vidhinā samyag grāhayed vaiṣṇavād guroḥ
agastyasaṃhitāyāṃ
ye gurvājñāṃ na kurvanti pāpiṣṭhāḥ puruṣādhamāḥ
na teṣāṃ narakakleśanistāro munisattama
yaiḥ śiṣyaiḥ śaśvad ārādhyā guravo hy avamānitāḥ
putramitrakalatrādisampadbhyaḥ pracyutā hi te
adhikṣipya guruṃ mohāt paruṣaṃ pravadanti ye
śūkaratvaṃ bhavaty eva teṣāṃ janmaśateṣv api
ye gurudrohiṇo mūḍhāḥ satataṃ pāpakāriṇaḥ
teṣāṃ ca yāvat sukṛtaṃ duṣkṛtaṃ syān na saṃśayaḥ
ataḥ prāg gurum abhyarcya kṛṣṇabhāvena buddhimān
tryavarān asamān kuryāt praṇāmān daṇḍapātavat
ata eva kaurme śrīvyāsagītāyām
vyatyastapāṇinā kāryam upasaṃgrahaṇaṃ guroḥ
savyena savyaḥ spraṣṭavyo dakṣiṇena tu dakṣiṇaḥ
atha śrīgurupādānāṃ prāpyānujñāṃ ca sādhakaḥ
prāk saṃskṛtaṃ harer gehaṃ pravekṣyan pāduke tyajet
tathā cāpastambe
agnyāgāre gavāṃ goṣṭhe devabrāhmaṇasannidhau
jape bhojanakāle ca pāduke parivarjayet
tataḥ śrībhagavatpūjāmandirasyāṅganaṃ gataḥ
prakṣālya hastau pādau ca dvirācamanam ācaret
tathā ca mārkaṇḍeye
devārcanādikāryāṇi tathā gurvabhivādanam
kurvīta samyag ācamya tadvad eva bhujikriyām
iti śrīgopālabhaṭṭavilikhite śrībhagavadbhaktivilāse śrīvaiṣṇavālaṅkāro nāma caturtho vilāsaḥ
śrīcaitanyaprabhuṃ vande bālo 'pi yadanugrahāt
taren nānāmatagrāhavyāptaṃ pūjākramārṇavam
sanātanaḥ
śrīcaitanyāya namaḥ
bālo 'jñaḥ
pakṣe śiśuḥ
nānāvidhamatāny eva grāhas tair vyāptam
pūjāyāḥ kramo vidhiḥ
vidhyanukramo vā sa evārṇavas tam
śrīmadgopāladevasyāṣṭādaśākṣarayantrataḥ
likhyate'rcāvidhir gūḍhaḥ kramadīpikayekṣitaḥ
sanātanaḥ
aṣṭādaśākṣaramantreṇa yo 'rcāvidhiḥ pūjāprakāraḥ sa likhyate
yadyapi daśākṣarādināpi pūjāvidhau bhedo nāsti tathāpi nyāsādibhedāpekṣayā tathā likhitam
gūḍho 'pi kramadīpikayā śrīkeśavācāryaviracitayā īkṣitaḥ darśitaḥ san
ataḥ kramadīpikoktānusāreṇa lekhya iti bhāvaḥ
āgamoktena mārgeṇa bhagavān brāhmaṇair api
sadaiva pūjyo 'to lekhyaḥ prāya āgamiko vidhiḥ
tathā ca viṣṇuyāmale
kṛte śrutyuktamārgaḥ syāt tretāyāṃ smṛtibhāvitaḥ
dvāpare tu purāṇoktaḥ kalāv āgamasambhavaḥ
aśuddhāḥ śūdrākalpā hi brāhmaṇāḥ kalisambhavāḥ
teṣām āgamamārgeṇa śuddhir na śrautavartmanā
sanātanaḥ
teṣām āgamamārgeṇa śrautavartmanety anena tair api āgamikavidhinaiva pūjā kāryeti bhāvaḥ
tathā caikādaśaskandhe nānātantravidhānena kalāv api tathā śṛṇu iti
tatra śrīdharasvāmipādāḥ
nānātantravidhāneneti kalau tantramārgasya prādhānyaṃ darśayati iti
śrīkṛṣṇadvāradevebhyo dattvā pādyādikaṃ tataḥ
gandhapuṣpair arcayet tān yathāsthānaṃ yathākramam
sanātanaḥ
tān śrīkṛṣṇadvāradevān praṇavādicaturthyantaṃ devanāma namo'ntakam ity agre lekhyatvād atraivaṃ prayogaḥ śrīkṛṣṇadvāradevatābhyo namaḥ
anena mantreṇa pādyārghyādikaṃ dattvā gandhādibhiḥ punar viśeṣeṇa pūjayed ity arthaḥ
evam agre'pi saparivārebhyaḥ śrīkṛṣṇapārṣadebhyo namaḥ ityādi prayogo draṣṭavyaḥ
dvārāgre saparīvārān bhūpīṭhe kṛṣṇapārṣadān
tadagre garuḍaṃ dvārasyordhve dvāraśriyaṃ yajet
prāgdvārobhayapārśve tu yajec caṇḍapracaṇḍakau
dvāre ca dakṣiṇe dhātṛvidhātārau ca paścime
jayaṃ ca vijayaṃ caiva balaṃ prabalam uttare
dvandvaśastv evam abhyarcya dehalyāṃ vāstupuruṣam
sanātanaḥ
evaṃ sāmānyena sarveṣām eva pūjāvidhir likhitaḥ
idānīṃ yathāsthānaṃ yathākramam iti yal likhitaṃ tad eva vivicya likhati dvārāgra iti dvārābhyām
tatrāpy ādau dvārasyāgre yat bhūrūpaṃ pīṭhaṃ tatra samastaparivārānvitān śrīkṛṣṇapārṣadān yajet pūjayet
anantaraṃ tasya dvārasyāgre garuḍaṃ
yadyapi dvāraśriyo 'rcanaṃ prabalārcanānantaram eva kramadīpikāyām uktam tathāpi iṣṭveti kṭvāpratyayena caṇḍādipūjātaḥ pūrvakāla eveti bodhitam
tathaiva sadācārāt
kiṃca dvandva ity agre likhanāt caṇḍapracaṇḍābhyāṃ namaḥ ity evaṃ yugmatvena prayogo jñeyaḥ
dvārāntaḥpārśvayor gaṅgāṃ yamunāṃ ca tato 'rcayet
tatpārśvayoḥ śaṅkhanidhiṃ tathā padmanidhiṃ yajet
sanātanaḥ
dvārasyāntaḥ abhyantare tatpārśvadvaye tayor gaṅgāyamunayoḥ pārśvadvaye
gaṇeśaṃ mandirasyāgnikoṇe durgāṃ ca nairṛte
vāṇīṃ vāyavya aiśāne kṣetrapālaṃ tathārcayet
sanātanaḥ
āgneye koṇe gaṇeśam arcayet
tathā coktaṃ kramadīpikāyām
parivārārāḥ kṛtāḥ sarve punaḥ śrīviṣṇupārṣadāḥ
dvārāgrābalipīṭhe 'rcyāḥ pakṣīndraś ca tadagrataḥ
caṇḍapracaṇḍau prāg dhātṛvidhātārau ca dakṣiṇe
jayaḥ savijayaḥ paścād balaḥ prabala uttare
ūrdhve dvāraśriyaṃ ceṣṭvā dvāry etān yugmaśo 'rcayet
pūjyo vāstupumāṃs tatra tatra dvāḥpīṭhamadhyataḥ
dvārāntaḥpārśvayor arcyā gaṅgā ca yamunā nadī
koṇeṣu vighnaṃ durgāṃ ca vāṇīṃ kṣetre samarcayet
dvāḥśākhām āśrayan vāmāṃ saṃkocyāṅgāni dehalīm
aspṛṣṭvā praviśed veśma nyasyan prāg dakṣiṇaṃ padam
sanātanaḥ
vāmāṃ svavāmabhāgavartinīṃ dvāraśākhāṃ āśrayan īṣat spṛṣad nijāṅgāni saṃkocya dehalīm aspṛṣṭvā na laṅghayitvety arthaḥ
dakṣiṇaṃ padaṃ prāk ādau nyasyan
dakṣiṇapādanyāsakrameṇety arthaḥ
veśma śrībhagavanmandiraṃ harer gehaṃ pravekṣyann iti pūrvalikhanāt
praviśet tanmadhyaṃ śanaiḥ pūjako gacchet
tathā ca sāradātilake kiṃcit
spṛśan vāmaśākhāṃ dehalīṃ laṅghayan guruḥ
aṅgaṃ saṃkocayann antaḥ praviśed dakṣiṇāṅghriṇā
sanātanaḥ
gurur iti dīkṣāvidhānoktaḥ
tanmāhātmyaṃ ca haribhaktisudhodaye
praviśann ālayaṃ viṣṇor arcanārthaṃ subhaktimān
na bhūyaḥ praviśan mātuḥ kukṣikārāgṛhaṃ sudhīḥ
nairṛte vāstupuruṣaṃ brahmāṇam api pūjayet
āsanastho yajet tāṃs tān anyatra bhagavadgṛhāt
tatpūjāmantraś coktaḥ
praṇavādicaturthyantaṃ devanāma namo'ntakam
pūjāmantram idaṃ proktaṃ sarvatrārcanakarmaṇi
atha kṛṣṇāgratas tiṣṭhan kṛtvā digbandhanaṃ kṣipet
puṣpākṣatān samastāsu dikṣu tatroktamantrataḥ
tataś cāsanamantreṇābhimantryābhyarcya cāsanam
tasminn upaviśet padmāsanena svastikena vā
tatra kṛṣṇārcakaḥ prāyo divase prāṅmukho bhavet
udaṅmukho rajanyāṃ tu sthiramūrtiś ca sammukhaḥ
tatra ca ekādaśaskandhe
āsīnaḥ prāg udagvārcet sthirāyāṃ tv atha sammukhaḥ
āsanamantrasya merupṛṣṭha ṛṣiḥ sutalaṃ chandaḥ
kūrmo devatā āsanābhimantreṇa viniyogaḥ
pṛthvi tvayā dhṛtā lokā devi tvaṃ viṣṇunā dhṛtā
tvaṃ ca dhāraya māṃ nityaṃ pavitraṃ kuru cāsanam
nāradapañcarātre
vaṃśāśmadārudharaṇītṛṇapallavanirmitam
varjayed āsanaṃ vidvān dāridryavyādhiduḥkhadam
kṛṣṇājinaṃ kambalaṃ vā nānyad āsanam iṣyate
anyatra ca
kṛṣṇājinaṃ vyāghracarma kauśeyaṃ vetranirmitam
vastrājinaṃ kambalaṃ vā kalpayed āsanaṃ mṛdu
nāradapañcarātre
vaṃśād āhur daridratvaṃ pāṣāṇe vyādhisambhavam
dharaṇyāṃ duḥkhasambhūtiṃ daurbhāgyaṃ dāravāsane
tṛṇāsane yaśohāniṃ pallave cittavibhramam
darbhāsane vyādhināśaṃ kambalaṃ duḥkhamocanam
kiṃca śrībhagavadgītāsu
śucau deśe pratiṣṭhāpya sthiram āsanam ātmanaḥ
nātyucchritaṃ nātinīcaṃ cailājinakuśottaram
yathoktam upaviśyātha sampradāyānusārataḥ
śaṅkhādipūjāsambhārān nyaset tattatpadeṣu tān
svasya vāmāgrataḥ śaṅkhaṃ sādhāraṃ sthāpayed budhaḥ
tatraivārghyādipātrāṇi nyasyec ca dvāri bhāgaśaḥ
tulasīgandhapuṣpādibhājanāni ca dakṣiṇe
vāme ca sthāpayet pārśve kalasaṃ pūrṇam ambhasā
dakṣiṇe ghṛtadīpaṃ ca tailadīpaṃ ca vāmataḥ
sambhārānaparān nyaset svadṛṣṭiviṣaye pade
karaprakṣālanārthaṃ ca pātram ekaṃ svapṛṣṭhataḥ
devīpurāṇe
nānāvicitrarūpāṇi puṇḍarīkākṛtīni ca
śaṅkhanīlotpalābhāni pātrāṇi parikalpayet
ratnādiracitāny eva kāñcīmūlayutāni ca
yathāśobhaṃ yathālābhaṃ tathā pātrāṇi kārayet
kiṃca
haṃsapātreṇa sarvāṇi cepsitāni labhen mune
arghyaṃ dattvā tathā raupyeṇāyurājyaṃ śubhaṃ bhavet
tāmrapātreṇa saubhāgyaṃ dharmaṃ mṛṇmayasambhavam
vārāhe
sauvarṇaṃ rājataṃ kāṃsyaṃ yena dīyate bhājanam
tān sarvān samparityajya tāmraṃ tu mama rocate
pavitrāṇāṃ pavitraṃ yo maṅgalānāṃ ca maṅgalam
viśuddhānāṃ śuciṃ caiva tāmraṃ saṃsāramokṣaṇam
dīkṣitānāṃ viśuddhānāṃ mama karmaparāyaṇaḥ
sadā tāmreṇa kartavyam evaṃ bhūmi mama priyam
kecic ca tāmrapātreṣu gavyāder yogadoṣataḥ
tāmrātiriktam icchanti madhuparkasya bhājanam
tathaiva śaṅkham evārghyapātram icchanti kecana
śaṅkhe kṛtvā tu pānīyaṃ sapuṣpaṃ salilākṣatam
arghyaṃ dadāti devasyety evaṃ skānde'bhidhānataḥ
maṅgalārthaṃ ca kalasaṃ sajalaṃ karakānvitam
phalādisahitaṃ divyaṃ nyased bhagavato 'grataḥ
tathā ca skānde
kumbhaṃ sakarakaṃ divyaṃ phalakarpūrasaṃyutam
nyased arcanakāle tu kṛṣṇasyātīva vallabham
kiṃca
sanīraṃ ca sakarpūraṃ kumbhaṃ kṛṣṇāya yo nyaset
kalpaṃ tasya na pāpekṣāṃ kurvanti prapitāmahāḥ
prakṣiped arghyapātre tu gandhapuṣpākṣatān yavān
kuśāgratiladūrvāś ca siddhārthān api sādhakaḥ
kecic cātra jalādīni dravyāṇy aṣṭau vadanti hi
yata uktaṃ bhaviṣye
āpaḥ kṣīraṃ kuśāgrāṇi dadhyakṣatatilas tathā
yavāḥ siddhārthakāś caivam arghyo 'ṣṭāṅgaḥ prakīrtitaḥ
pādyapātre ca kamalaṃ dūrvā śyāmākam eva ca
nikṣiped viṣṇupatrīṃ cety evaṃ dravyacatuṣṭayam
tathaivācamanīyārthaṃ pātre dravyatrayaṃ budhaḥ
jātīphalaṃ lavaṅgaṃ ca kakkolam api nikṣipet
madhuparkīyapātre ca gavyaṃ dadhi payo ghṛtam
madhukhaṇḍam apīty evaṃ nikṣiped dravyapañcakam
kecit trīṇy eva pātre'smin dravyāṇīcchanti sādhavaḥ
yata uktaṃ śrīviṣṇudharme
ghṛtaṃ dadhi tathā kṣaudraṃ madhuparko vidhīyate
ādivārāhe ca
dadhisarpir madhusamaṃ pātre audumbare mama
madhunas tu alābhe tu guḍena saha miśrayet
ghṛtasyālābhe suśroṇi lājaiś ca saha miśrayet
tathā dadhno 'py alābhe tu kṣīreṇa saha miśrayet
teṣām abhāve puṣpādi tattadbhāvanayā kṣipet
nāradas tv āha vimalenodakenaiva pūryate
mūlena pātreṇaikena aṣṭakṛtvo 'bhimantrayet
kuryāc ca teṣāṃ pātrāṇāṃ rakṣaṇaṃ cakramudrayā
pūjām ārabhamāṇo hi yathoktāsanam āsthitaḥ
paṭhen maṅgalaśāntiṃ tāṃ yārcane saṃmatā satām
oṃ bhadraṃ karṇebhiḥ śṛṇuyāma devā bhadraṃ paśyemākṣabhir yajatrā
sthirair aṅgais tuṣṭuvāṃsas tanubhir vyaśema devahitaṃ yad āyuḥ
svasti na indro vṛddhaśravāḥ
svasti naḥ pūṣā viśvadevāḥ
svasti nas tārkṣo 'riṣṭanemiḥ
svasti no bṛhaspatir dadhātu
paṭhan oṃ śāntiḥ śrīkṛṣṇapādapadmārādhaneṣu śāntir bhavatu
apasarpantu te bhūtā ye bhūtā bhuvi saṃsthitāḥ
ye bhūtā vighnakartāras te naśyantu śivājñayā
ity udīryāstramantreṇa vāmapādasya pārṣṇinā
ghātais tribhir budho vighnān bhaumān sarvān nivārayet
āntarīkṣāṃś ca tenaivordhvordhvatālatrayeṇa hi
nirasyotsārayed divyān māntriko divyadṛṣṭitaḥ
tataḥ kṛtāñjalir vāme śrīguruṃ paramaṃ gurum
parameṣṭhiguruṃ ceti named guruparamparām
gaṇeśaṃ dakṣiṇe bhāge durgām agre'tha pṛṣṭhataḥ
kṣetrapālaṃ named bhaktyā madhye cātmeṣṭadaivatam
tataś cāstreṇa saṃśodhya karau kurvīta tena hi
tālatrayaṃ diśāṃ bandham agniprākāram eva ca
śarīrākārabhūtānāṃ bhūtānāṃ yad viśodhanam
avyayabrahmasamparkād bhūtaśuddhir iyaṃ matā
bhūtaśuddhiṃ vinā kartur japahomādikāḥ kriyāḥ
bhavanti niṣphalāḥ sarvā yathāvidhy apy aniṣṭhitāḥ
karakacchapikāṃ kṛtvātmānaṃ buddhyā hṛdabjataḥ
śiraḥsahasrapatrābje paramātmani yojayet
pṛthivyādīni tattvāni tasmin līnāni bhāvayet
vāmahastaṃ tathottānam adho dakṣiṇabandhitam
karakacchapikā mudrā bhūtaśuddhau prakīrtitā
dehaṃ saṃśoṣya dagdhvedam āplāvyāmṛtavarṣataḥ
utpādya draḍhayitvā supratiṣṭhāṃ vidhinācaret
ātmānam evaṃ saṃśodhya nītvā kṛṣṇārcanārhatām
vātsalyāddhṛdgataṃ kṛṣṇaṃ yaṣṭuṃ hṛt punar ānayet
tathā ca trailokyasaṃmohanatantre
nābhisthavāyunā dehaṃ sapāpaṃ śodhayed budhaḥ
vahninā hṛdayasthena dahet tac ca kalevaram
sahasrāre mahāpadme lalāṭasthe sthitaṃ vidhum
sampūrṇamaṇḍalaṃ śuddhaṃ cintayed amṛtātmakam
tasmād galitadhārābhiḥ plāvayed bhasmasād budhaḥ
ābhir varṇamayībhiś ca pañcabhūtātmakaṃ vapuḥ
pūrvavad bhāvayed devīm
kiṃcāgre
tatas tasmāt samākṛṣya praṇavena tu mantravit
tat tejo hṛdaye nyasya cintayed viṣṇum avyayam
kiṃ vā cintanamātreṇa bhūtaśuddhiṃ vidhāya tām
prāṇāyāmāṃs tataḥ kuryāt sampradāyānusarataḥ
recaḥ ṣoḍaśamātrābhiḥ pūro dvātriṃśatā bhavet
catuḥṣaṣṭyā bhavet kumbha evaṃ syāt prāṇasaṃyamaḥ
virecya pavanaṃ pūrvaṃ saṃkocya gudamaṇḍalam
pūrayitvā vidhānena svaśaktyā kumbhake sthitaḥ
tatra praṇavam abhyasyan bījaṃ vā mantram ūrdhvagam
ṛṣyādismaraṇaṃ kṛtvā kuryād dhyānam atandritaḥ
tad dhyānaṃ coktam
viṣṇuṃ bhāsvatkirīṭāṅgadavalayakalākalpahārodarāṅghriśroṇībhūṣaṃ savakṣomaṇimakaramahākuṇḍalāmṛṣṭagaṇḍam
hastodyacchaṅkhacakrāmbujagadam amalaṃ pītakauśeyavāsaṃ vidyotadbhāsam udyaddinakarasadṛśaṃ padmasaṃsthaṃ namāmi
kvacic ca
rudras tu recake brahmā pūrake dhyeyadevatā
śrīviṣṇuḥ kumbhake jñeyo dhyānasthānaṃ guror mukhāt
tathā hi
nābhisthāne pūrakeṇa cintayet kamalāsanam
brahmāṇaṃ raktagaurāṅgaṃ caturvaktraṃ pitāmaham
nīlotpaladalaśyāmaṃ hṛdi madhye pratiṣṭhitam
caturbhujaṃ mahātmānaṃ kumbhakena tu cintayet
recakenaiśvaraṃ dhyānaṃ lalāṭe sarvapāpaham
śuddhasphaṭikasaṅkāśaṃ kuryād vai nirmalaṃ budhaḥ
ekāntibhiś ca bhagavān sarvadevamayaḥ prabhuḥ
kṛṣṇaḥ priyajanopetaś cintanīyo hi sarvataḥ
pādme devahūtivikuṇḍalasaṃvāde
yamalokaṃ na paśyanti prāṇāyāmaparāyaṇāḥ
api duṣkṛtakarmāṇas tair eva hatakilbiṣāḥ
divase divase vaiśya prāṇāyāmās tu ṣoḍaśa
api brahmahaṇaṃ sākṣāt punanty aharahaḥ kṛtāḥ
tapāṃsi yāni tapyante vratāni niyamāś ca ye
gosahasrapradānaṃ ca prāṇāyāmas tu tatsamaḥ
ambubinduṃ yaḥ kuśāgreṇa māse māse naraḥ pibet
saṃvatsaraśataṃ sāgraṃ prāṇāyāmas tu tatsamaḥ
pātakaṃ tu mahad yac ca tathā kṣudropapātakam
prāṇāyāmaiḥ kṣaṇāt sarvaṃ bhasmasāt kurute naraḥ
nyāsān vinā japaṃ prāhur āsuraṃ viphalaṃ budhāḥ
ato yathāsampradāyaṃ nyāsān kuryād yathāvidhi
ṛṣicchandodevatādi smṛtvādau mātṛkāmanoḥ
śirovaktrahṛdādau ca nyasya taddhyānam ācaret
tac coktam
pañcāśallipibhir vibhaktamukhadoḥpanmadhyavakṣaḥsthalīṃ bhāvanmaulinibaddhacandraśakalām āpīnatuṅgastanīm
mudrām akṣaguṇaṃ sudhāḍhyakalasaṃ vidyāṃ ca hastāmbujair bibhrāṇāṃ viśadaprabhāṃ trinayanāṃ vāgdevatām āśraye
akārādīn kṣakārāntān varṇānādau tu kevalān
lalāṭādiṣu cāṅgeṣu nyased vidvān yathākramam
tac ca vivicyoktam
lalāṭamukhabimbākṣiśrutighrāṇeṣu gaṇḍayoḥ
oṣṭhadantottamāṅgāsye doḥpatsandhyagrakeṣu ca
pārśvayoḥ pṛṣṭhato nābhau jaṭhare hṛdaye'ṃsake
kakudyase ca hṛtpūrvaṃ pāṇipādayuge tataḥ
jaṭharānanayor nyasen mātṛkārṇān yathākramam
sānusvārān visargāḍhyān sānusvāravisargakān
nyased bhūyo 'pi tān vidvān evaṃ vāracatuṣṭayam
kaṇṭhahṛnnābhiguhyeṣu pāyubhrūmadhyayos tathā
sthite ṣoḍaśapatrābje krameṇa dvādaśacchade
daśapatre ca ṣaṭpatre catuṣpattre dvipatrake
nyased ekaikapatrānte sabindvekaikam akṣaram
smṛtvā ṛṣyādikāṃ varṇān mūrtibhiḥ keśavādibhiḥ
kīrtyādibhiḥ śaktibhiś ca nyaset tān pūrvavat kramāt
nyasec caturthīn atyantā mūrtīḥ śaktīś ca yādibhiḥ
saptadhātūn prāṇajīvau krodham apy ātmane'ntakān
udyatpradyotanaśataruciṃ taptahemāvadānaṃ pārśvadvandve jaladhisutayā viśvadhātryā ca juṣṭam
nānāratnollasitavividhākalpam āpītavastraṃ viṣṇuṃ vande darakamalakaumodakīcakrapāṇim
prathamaṃ keśavo nārāyaṇaḥ paścāc ca mādhavaḥ
govindaś ca tathā viṣṇur madhusūdana eva ca
trivikramo vāmano 'tha śrīdharaś ca tataḥ param
ṛṣīkeśaḥ padmanābhas tato dāmodaras tathā
vāsudevaḥ saṅkarṣaṇaḥ pradyumno 'thāniruddhakaḥ
cakrī gadī tathā śārṅgī khaḍgī śaṅkhī halī tathā
musalī ca tathā śūlī pāśī caivāṅkuśī tathā
mukundo nandajaś caiva tathā nandī naras tathā
narakajiddhariḥ kṛṣṇaḥ satyaḥ sātvata eva ca
tataḥ śauris tathā śūras tataḥ paścāj janārdanaḥ
bhūdharo viśvamūrtiś ca vaikuṇṭhaḥ puruṣottamaḥ
balo balānujo bālo vṛṣaghno vṛṣa eva ca
haṃso varāho vimalo nṛsiṃhaś ceti mūrtayaḥ
kīrtiḥ kāntis tuṣṭipuṣṭī dhṛtiḥ śāntiḥ kriyā dayā
medhā harṣā tathā śraddhā lajjā lakṣmīḥ sarasvatī
prītī ratir jayā durgā prabhā satyā ca caṇḍikā
vāṇī vilāsinī caiva vijayā virajā tathā
viśvā ca vinadā caiva sunandā ca smṛtis tathā
ṛddhiḥ samṛddhiḥ śuddhiś ca buddhir mūrtir natiḥ kṣamā
ramomā kledinī klinnā vasudā vasudhā parā
parāyaṇā ca sūkṣmā ca sandhyā prajñā prabhā niśā
amoghā vidyutety ekapañcāśat śaktayo matāḥ
dadāty ayaṃ keśavādinyāso 'trākhilasampadam
amutrācyutasārūpyaṃ nayati nyāsamātrataḥ
tad uktaṃ
dhyātvaivaṃ paramapumāṃsam akṣarair yo vinyased dinam anu keśavādiyuktaiḥ
medhāyuḥsmṛtidhṛtikīrtikāntilakṣmīsaubhāgyaiś ciram upabṛṃhito bhavet saḥ
anyatra ca
keśavādir ayaṃ nyāso nyāsamātreṇa dehinaḥ
acyutatvaṃ dadāty eva satyaṃ satyaṃ na saṃśayaḥ
yaś ca kuryād imaṃ nyāsaṃ lakṣmībījapuraḥsaram
bhaktiṃ muktiṃ ca bhuktiṃ ca kṛṣṇaṃ ca labhate'cirāt
tathā coktam
amum eva ramāpuraḥsaraṃ prabhajed yo manujo vidhiṃ budhaḥ
samupetya ramāṃ prathīyasīṃ punar ante haritāṃ vrajaty asau
makārādikakārāntavarṇair yuktaṃ sabindukaiḥ
namaḥ parāyeti pūrvam ātmane nama ity anu
nāma jīvāditattvānāṃ nyaset tattatpade kramāt
nyāsenānena loko hi bhavet pūjādhikāravān
tatrādau sakale nyasej jīvaprāṇau kalevare
hṛdaye matyahaṅkāramanāṃsīti trayaṃ tataḥ
śabdaṃ sparśaṃ tato rūpaṃ rasaṃ gandhaṃ ca mastake
mukhe hṛdi ca guhye ca pādayoś ca yathākramam
śrotraṃ tvacaṃ dṛśaṃ jihvāṃ ghrāṇaṃ svasvapade tataḥ
vākpāṇipāyūpasthāni svasvapade tathā
ākāśavāyutejāṃsi jalaṃ pṛthvīṃ ca mūrdhani
vadane hṛdaye liṅge pādayoś ca yathākramam
hṛdi hṛtpuṇḍarīkaṃ ca dviṣaṭdvyaṣṭadaśādikam
kalāvyāpteti pūrvaṃ ca sūryacandrāgnimaṇḍalam
varṇaiḥ saha sarephaiś ca kramān nyaset sabindukaiḥ
vāsudevaṃ ṣakāreṇa parameṣṭhiyutaṃ ca ke
yakāreṇa mukhe saṅkarṣaṇaṃ nyaset pumanvitam
hṛdi nyasel lakāreṇa pradyumnaṃ viśvasaṃyutam
aniruddhaṃ nivṛttyāḍhyaṃ vakāreṇa ca guhyake
nārāyaṇaṃ ca sarvāḍhyaṃ lakāreṇaiva pādayoḥ
nṛsiṃhaṃ kopasaṃyuktaṃ tadbījenākhilātmani
tattvanyāso 'yam acirāt kṛṣṇasānnidhyakārakaḥ
tathā coktam
atattvavyāptyarūpasya tatprāpter hetunā punaḥ
tattvanyāsam iti prāhur nyāsatattvavido budhāḥ
yaḥ kuryāt tattvavinyāsaṃ sa pūto bhavati dhruvam
tadātmanānupraviśya bhagavān iha tiṣṭhati
yataḥ sa eva tattvāni sarvaṃ tasmin pratiṣṭhitam
prāṇāyāmāṃs tataḥ kuryān mūlamantraṃ japan kramāt
vārau dvau caturaḥ ṣaṭ ca recapūrakakumbhakaḥ
athavā recakādīṃs tān kuryād vārāṃs tu ṣoḍaśa
dvātriṃśac ca catuḥṣaṣṭhiṃ kāmabījaṃ japan kramāt
tathā ca kramadīpikāyām
recayen mārutaṃ dakṣayā dakṣiṇaḥ pūrayed vāmayā madhyanāḍyā punaḥ
dhārayed īritaṃ recakāditrayaṃ syāt kalādantavidyākhyamātrācyukam
sanātanaḥ
tad eva kramadīpikoktyā saṃvādayan tatraiva kiṃcid viśeṣaṃ ca darśayati recayed iti
dakṣayā dakṣiṇanāḍyā dakṣiṇaḥ vidvān janaḥ
madhyanāḍyā suṣumṇayā dhārayet
evaṃ recakapūrakakumbhakākhyaṃ trayaṃ syāt
recakādiṣu triṣu krameṇāvadhikālam āha kalāḥ ṣoḍaśa
dantā dvātriṃśat
vidyāś catuḥṣaṣṭis tattatsaṃkhyakamātrātmakam ity arthaḥ
mātrā cavāmāṅguṣṭhena vāmakaniṣṭhādyaṅgulīnāṃ pratyekaṃ parvatrayasamparkakālaḥ
vāmahastena vāmajānumaṇḍalasya prādakṣiṇyena sparśakālo vā
tatrāpy aṅguliniyamo 'py uktaḥ
kaniṣṭhānāmikāṅguṣṭhair yan nāsāpuṭadhāraṇam
prāṇāyāmaḥ sa vijñeyas tarjanīmadhyame vinā
tatra teṣu prāṇāyāmeṣu pūrvaṃ recakādiṣu saṅkhyoktā
atra ca prāṇāyāmeṣv iti bhedaḥ
tatraiva
purato japasya parato 'pi vihitam atha tattrayaṃ budhaiḥ
ṣoḍaśa ya iha samācared dineśaḥ paripūyate sa khalu māsato 'ṃhasaḥ
sanātanaḥ
japasya purata ādau parataḥ ante ca iti prāṇāyāmeṣu kālaḥ
tat trayaṃ prāṇāyāmatrayam iti saṅkhyā
yo jano dinaśaḥ pratyahaṃ ṣoḍaśaprāṇāyāmān ācaret sa māsataḥ māsenaikena aṃhasaḥ pāpāt paripūyate śuddho bhavatīti sāmānyataḥ phalam
paraṃ ca sarvaṃ purvaṃ likhitam eva
tato nijatanūm eva pūjāpīṭhaṃ prakalpayet
pīṭhasyādhāraśaktyādīn nyaset svāṅgeṣu tāravat
ādhāraśaktiṃ prakṛtiṃ kūrmānantau ca tatra tu
pṛthivīṃ kṣīrasindhuṃ ca śvetadvīpaṃ ca bhāsvaram
śrīratnamaṇḍapaṃ caiva kalpavṛkṣaṃ tathā hṛdi
nyaset pradakṣiṇatvena dharmajñāne tato 'ṃsayoḥ
ūrvor vairāgyam aiśvaryaṃ tathaivādharmam ānane
trike'jñānam avairāgyam anaiśvaryaṃ ca pārśvayoḥ
hṛdabje'nantapadmaṃ ca sūryenduśikhinān tathā
maṇḍalāni kramād varṇaiḥ praṇavāṃśaiḥ sabindukaiḥ
sattvarajastamaś cātmāntarātmānau ca tatra hi
paramātmānam apy ātmādyādyavarṇaiḥ sabindukaiḥ
jñānātmānaṃ ca bhuvaneśvarībījena saṃyutam
tasyāṣṭadikṣu madhye'pi navaśaktīś ca dikkramāt
tāś coktāḥ
vimalotkarṣiṇī jñānā kriyā yogeti śaktayaḥ
prahvī satyā tatheśānānugrahā navam smṛtā
nyaset tadupariṣṭāc ca pīṭhamantraṃ yathoditam
ṛṣyādikaṃ smared asyāṣṭādaśārṇamanos tataḥ
jñeyāś caikāntibhiḥ kṣīrasamudrādicatuṣṭayam
kramācchrīmathurāvṛndāvanaṃ tatkuñjanīpakāḥ
tathā ca brahmasaṃhitāyām ādipuruṣarahasyastotre
sa yatra kṣīrābdhiḥ sravati surabhībhyaś ca sumahān nimeṣārdhākhyo vā vrajati na hi yatrāpi samayaḥ
bhaje śvetadvīpaṃ tam aham iha golokam iti yaṃ vidantas te santaḥ kṣitiviralacārāḥ katipaye
kramadīpikāyāṃ
evaṃ hṛdayaṃ bhagavān viṣṇuḥ sarvānvitaś ca bhūtātmā
ṅe'ntāḥ savāsudevāḥ sarvātmayutaṃ ca saṃyogaṃ
yogāvadhaś ca padmaṃ pīṭhāt ṅeyuto natiś cānte
pīṭhamahāmanur vyaktaḥ paryāpto 'yaṃ saparyāsu
sanātanaḥ
tāraḥ praṇavaḥ
tato hṛdayaṃ nama iti padam
tataś ca bhagavān iti viṣṇur iti ca
sarvānvitaḥ sarvaśabdayukto bhūtātmā sarvabhūtātmeti
ete trayaḥ savāsudevā vāsudevasahitāḥ pratyekaṃ ṅe'ntāś caturthyantāḥ
tataś ca sarvātmanā yutaṃ saṃyogaṃ sarvātmasaṃyogam iti napuṃsakatvam ārṣam
tataś ca yogasyāvadhau ante padmaṃ yogapadmam iti
tadante ṅeyuktaś caturthyantaḥ pīṭhātmā
tadante ca natiḥ namaḥśabdaḥ
evaṃ oṃ namo bhagavate viṣṇave sarvabhūtātmane vāsudevāya sarvātmasaṃyogayogapadmapīṭhātmane nama iti siddham
tathā ca śāradātilake
namo bhagavate brūyād viṣṇave ca padaṃ vadet
sarvabhūtātmane vāsudevāyeti vadet tataḥ
sarvātmasaṃyogapadād yogapadmapadaṃ punaḥ
pīṭhātmane hṛdanto 'yaṃ mantras tārādir īritaḥ
sanatkumārakalpe ca
oṃ namaḥ padam ābhāṣya tathā bhagavate padam
vāsudevāya ity uktvā sarvātmeti padaṃ tathā
saṃyogayogety uktvā ca tathā pīṭhātmane padam
vahnipatnīsamāyuktaḥ pīṭhamantra itīritaḥ
oṃ aṣṭādaśākṣaramantrasya śrīnārada ṛṣir gāyatrīchandaḥ sakalalokamaṅgalo nandatanayo devatā hrīṃ bījaṃ svāhā śaktiḥ kṛṣṇaḥ prakṛtir durgādhiṣṭhātrī devatā abhimatārthe viniyogaḥ
tathā ca saṃmohanatantre śivomāsaṃvāde
ṛṣir nārada ity ukto gāyatrīchanda ucyate
gopaveśadharaḥ kṛṣṇo devatā parikīrtitaḥ
bījaṃ manmathasaṃjñaṃ tu priyā śaktir havir bhujaḥ
tvam eva parameśāni asyādhiṣṭhātṛdevatā
caturvargaphalāvāptyai viniyogaḥ prakīrtitaḥ
catuś caturbhir varṇaiś ca catvāry aṅgāni kalpayet
dvābhyām astrākhyam aṅgaṃ ca tasyety aṅgāni pañca vai
nyasyec ca vyāpakatvena tāny aṅgāni karadvaye
tāny aṅgulīṣu pañcātha kecid varṇān svarān api
te coktāḥ
drāvaṇakṣobhaṇākarṣavaśīkṛtsrāvaṇās tathā
śoṣaṇo mohanaḥ sandīpanas tāpanamādanau
kiṃca
namo'ntaṃ hṛdayaṃ cāṅgaiḥ śiraḥ svāhānvitaṃ śikhām
vaṣaḍyutaṃ ca kavacaṃ huṃyugastraṃ ca phaḍyutam
nyasyanti punar aṅguṣṭhau tarjanyau madhyame tathā
anāmike kaniṣṭhe ca kramād aṅgaiś ca pañcabhiḥ
punaś ca hṛdayādīni tathāṅguṣṭhādikāni ca
nyasyanti yugapat sarvāṇy aṅgais taiḥ pañcabhiḥ kramāt
nyasyanti ca ṣaḍaṅgāni hṛdayādīni tanmanoḥ
hṛdayādiṣu caiteṣāṃ pañcaikaṃ dikṣu ca kramāt
ṣaḍaṅgāni coktāni sammohanatantre sanatkumārakalpe
varṇenaikena hṛdayaṃ tribhir eva śiro matam
caturbhiś ca śikhā proktā tathaiva kavacaṃ matam
netraṃ tathā caturvarṇair astraṃ dvābhyāṃ tathā matam
tataś cāpādam ā keśān nyased dorbhyām imaṃ manum
vārāṃs trīn vyāpakatvena nyasec ca praṇavaṃ sakṛt
tato 'ṣṭādaśavarṇāṃś ca mantrasyāsya yathākramam
dante lalāṭe bhrūmadhye karṇayor netrayor dvayoḥ
nāsayor vadane kaṇṭhe hṛdi nābhau kaṭidvaye
guhye jānudvaye caikaṃ nyased ekaṃ ca pādayoḥ
santo nyasyanti tārādinamo 'nantāṃs tān sabindukān
śrīśaktikāmabījaiś ca sṛṣṭyādikramato 'pare
tāraṃ śirasi vinyasya pañca mantrapadāni ca
nyasen netradvaye vaktre hṛdguhyāṅghriṣu ca kramāt
dehe ca vyāpakatvena nyaset tāny akhile punaḥ
kecit tāni namo'ntāni nyasyanty ādyākṣaraiḥ saha
svāhāntāni tathā trīṇi saṃmiśrāṇy uttarottaraiḥ
guhyād galān mastakāc ca vyāpayya caraṇāvadhi
nyāso 'tra jñānaniṣṭhānāṃ guhyādiviṣayas tu yaḥ
svasvavarṇatanoḥ kāryas tattadvarṇeṣu vaiṣṇavaiḥ
ṛṣyādīn saptabhāgāṃś ca nyased asya manoḥ kramāt
mūrdhāsyahṛtsu kucayoḥ punar hṛdi punar hṛdi
veṇvākhyāṃ vanamālākhyāṃ mudrāṃ saṃdarśayet tataḥ
śrīvatsākhyāṃ kaustubhākhyāṃ bilvākhyāṃ ca manoramām
itthaṃ nyastaśarīraḥ san kṛtvā digbandhanaṃ punaḥ
karakacchapikāṃ kṛtvā dhyāyecchrīnandanandanam
atha prakaṭasaurabhodgalitamādhvikotphullasatprasūnanavapallavaprakaranamraśākhair drumaiḥ
praphullanavamañjarīlalitavallarīveṣṭitaiḥ smarecchiśiritaṃ śivaṃ sitamatis tu vṛndāvanam
athānantaraṃ sitamatiḥ śuddhamanāḥ san vṛndāvanaṃ cintayet
kīdṛśaṃ drumaiḥ śiśiritaṃ śītalīkṛtam
kīdṛśaiḥ prakaṭam udbhaṭaṃ saurabhaṃ yasya tac ca
tad udgalitamādhvīkaṃ ca pracyutamadhu
utphullaṃ ca vikasitaṃ
sac ca uttamaṃ yat prasūnaṃ puṣpaṃ navapallavaṃ ca
tayoḥ prakaraḥ samūhaḥ
tena namrāḥ śākhā yeṣāṃ taiḥ
mādhviketihrasvatvaṃ mahākavinibaddhatvāt soḍhavyam
prakaṭasaurabhākulitamattabhṛṅgollasad iti pāṭhas tu sugama eva
punaḥ kīdṛśaiḥ praphullābhir navamañjarībhir lalitā manoharā yā vallaryaḥ agraśākhā latā vā tābhir veṣṭitaiḥ
śivaṃ maṅgalarūpaṃ nirbādhatvāt paramakalyāṇakaratvāc ca
vikāsisumanorasāsvādanamañjulaiḥ saṃcaracchilīmukhamukhodgatair mukharitāntaraṃ jhaṅkṛtaiḥ
kapotaśukaśārikāparabhṛtādibhiḥ patribhir virāṇitam itas tato bhujagaśatrunṛtyākulam
kalindaduhituś calallaharivipruṣāṃ vāhibhir vinidrasarasīruhodararajaścayoddhūsaraiḥ
pradīpitamanobhavavrajavilāsinīvāsasāṃ vilolanavihāribhiḥ satatasevitaṃ mārutaiḥ
pravālanavapallavaṃ marakatacchadaṃ vajramauktikaprakarakorakaṃ kamalarāganānāphalam
sthaviṣṭham akhilartubhiḥ satatasevitaṃ kāmadaṃ tadantar api kalpakāṅghripam udañcitaṃ cintayet
suhemaśikharāvaler uditabhānuvad bhāsvaram adho 'sya kanakasthalīm amṛtaśīkarāsāriṇaḥ
pradīptamaṇikuṭṭimāṃ kusumareṇupuñjojjvalāṃ smaret punar atandrito vigataṣaṭtaraṅgāṃ budhaḥ
tadratnakuṭṭimaniviṣṭamahiṣṭhayogapīṭhe 'ṣṭapatram araṇaṃ kamalaṃ vicintya
udyadvirocanasarocir amuṣya madhye saṃcintayet sukhaniviṣṭam atho mukundam
sūtrāmaratnadalitāñjanameghapuñjapratyagranīlajalajanmasamānabhāsam
susnigdhanīlaghanakuñcitakeśajālaṃ rājanmanojñaśitikaṇṭhaśikhaṇḍacūḍam
rolambalālitasuradrumasūnakalpitottaṃsam utkacanavotpalakarṇapūram
lolālakasphuritabhālatalapradīptagorocanātilakam uccalacillimālam
āpūrṇaśāradagatāṅkaśaśāṅkabimbakāntānanaṃ kamalapatraviśālanetram
ratnasphuranmakarakuṇḍalaraśmidīptagaṇḍasthalīmukuram unnatacārunāsam
sindūrasundaratarādharam indukundamandāramandahasitadyutidīpitāṅgam
mattabhramadbhramarajuṣṭavilambamānasaṃtānakaprasavadāmapariṣkṛtāṃsam
hārāvalībhagaṇarājitapīvarorovyomasthalīlalitakaustubhabhānumantam
śrīvatsalakṣaṇasulakṣitam unnatāṃsaājānupīnaparivṛttasujātabāhum
ābandhurodaram udāragabhīranābhiṃ bhṛṅgāṅganānikaravañjularomarājim
divyāṅgarāgaparipiñjaritāṅgayaṣṭim āpītavastraparivītanitambabimbam
cārūrujānumanuvṛttamanojñajaṅghaṃ kāntonnataprapadaninditakūrmakāntim
matsyāṅkuśāradaraketuyavābjavajrasaṃlakṣitāruṇakarāṅghritalābhirāmam
lāvaṇyasārasamudāyavinirmitāṅgasaundaryanirjitamanobhavadehakāntim
āsyāravindaparipūritaveṇurandhralolatkarāṅgulisamīritadivyarāgaiḥ
śaśvadddravīkṛtavikṛṣṭasamastajantusaṃtānasaṃtatim anantasukhāmburāśim
gobhir mukhāmbujavilīnavilocanābhir ūdhobharaskhalitamantharamandagābhiḥ
dantāgradaṣṭapariśiṣṭatṛṇāṅkurābhir ālambvāladhilatābhivītam
saprasravastanavicūṣaṇapūrṇaniścalāsyāvaṭakṣaritapheniladugdhamugdhaiḥ
veṇupravartitamanoharamandragītadattoccakarṇayugalair api tarṇakaiś ca
pratyagraśṛṅgamṛdumastakasamprahārasaṃrambhavalganavilolakhurāgrapātaiḥ
āmedurair bahulasāsnagalair udagrapucchaiś ca vatsataravatsatarīnikāyaiḥ
hambāravakṣubhitadigvalayair mahadbhirapy ukṣabhiḥ pṛthukakudbharabhārakhinnaiḥ
uttambhitaśrutipuṭīparivītavaṃśadhvānāmṛtoddhatavikāśiviśālaghoṇaiḥ
gopaiḥ samānaguṇaśīlavayovilāsaveśaiś ca mūrchitakalasvanaveṇuvīṇaiḥ
mandroccatārapaṭagānaparair viloladorvallarīlalitalāsyavidhānadakṣaiḥ
jaṅghāntapīvarakaṭīrataṭīnibaddhavyālolakiṅkiṇighaṭāraṭitair aṭadbhiḥ
mugdhais tarakṣunakhakalpitakaṇṭhabhūṣair avyaktamañjuvacanaiḥ pṛthukaiḥ parītam
atha sulalitagopasundarīṇāṃ pṛthunivivīṣanitambamantharāṇām
gurukucabharabhaṅgurāvalagnatrivalivijṛmbhitaromarājibhājām
tadatimadhuracāruveṇuvādyāmṛtarasapallavitāṅgajāṅghripāṇām
mukulavisararamyarūḍharomodgamasamalaṃkṛtagānavallarīṇām
tadatiruciramandahāsacandrātapaparijṛmbhitarāgavārirāśeḥ
taralatarataraṅgabhaṅgavipruṭprakarasamaśramabindusaṃtatānām
tadatilalitamandacillicāpacyutaniśitekṣaṇamārabāṇavṛṣṭyā
dalitasakalamarmavihvalāṅgapravisṛtaduḥsahavepathuvyathānām
tadatisubhagakamrarūpaśobhāmṛtarasapānavidhānalālasābhyām
praṇayasalilapūravāhinīnām alasavilolavilocanāmbujābhyām
visraṃsatkavarīkalāpavigalatphullaprasūnasravanmādhvīlampaṭacañcarīkaghaṭayā saṃsevitānāṃ muhuḥ
māronmādamadaskhalanmṛdugirām ālolakāñcyucchvasannīvīviślathamānacīnahicayāntāvirnitambatviṣām
skhalitalalitapādāmbhojamandābhidhānakvaṇitamaṇitulākoṭyākulāśāmukhānām
caladadharadalānāṃ kuṭnalapakṣmalākṣidvayasarasiruhāṇām ullasatkuṇḍalānām
skhalitasya skhalanayuktasya lalitasya ca pādāmbhojasya mandābhighātena īṣad bhūbhāgaprahāreṇa kvaṇitaḥ kṛtaśabdo maṇimayo yas tulākoṭir nūpuraṃ tenākulaṃ śabdavyāptam āśānāṃ diśāṃ mukhaṃ yābhyas tāsām
kuḍmalat mukulāyamānaṃ pakṣmalaṃ ca utkṛṣṭapakṣmayuktam akṣidvayasarasiruhaṃ yāsām
drāghiṣṭhaśvasanasamīraṇābhitāpapramlānībhavadaruṇoṣṭhapallavānām
nānopāyanavilasatkarāmbujānām ālībhiḥ satataniṣevitaṃ samantāt
drāghiṣṭho 'tidīrghaḥ śvāsanasamīraṇaḥ śvāsavāyus tena abhitāpaḥ santāpas tena pramlānībhavan aruṇoṣṭhapallavo yāsām
tāsām āyatalolanīlanayanavyākoṣanīlāmbujasragbhiḥ samparipūjitākhilatanuṃ nānāvinodāspadam
tanmugdhānanapaṅkajapravigalanmādhvīrasāsvādinīṃ bibhrāṇaṃ praṇayonmadākṣimadhukṛnmālāṃ manohāriṇīm
vyākośaṃ vikasitaṃ praṇayād unmade udgatamade akṣiṇī eva madhukṛnmālā bhramarapaṅktiḥ
tāṃ bibhrāṇam prakaṭayantam
śrīlocanayor itas tato bahudhā nipatanena sarvato darśanān mālety uktam
kīdṛśīm tāsāṃ yan mugdhaṃ manoharam ānanapaṅkajaṃ
tasmāt pravigalito mādhvīrasasya makarandasya āsvādanaśīlām
ata eva manohāriṇīṃ
gopagopīpaśūnāṃ bahiḥ smared agrato 'sya gīrvāṇaghaṭām
vittārthinīṃ viriñcitrinayanaśatamanyupūrvikāṃ stotraparām
idānīṃ krameṇa vittadharmamokṣakāmākhyapuruṣārthacatuṣṭayasya tathā sarvataḥ śreṣṭhasya pañcamapuruṣārtharūpāyā bhakteś ca vāñchāyāḥ pradānāṃ devādīnāṃ dhyānam āha gopeti pañcabhiḥ
asya kṛṣṇasya agrataḥ sammukhe
taddakṣiṇato muninikaraṃ dṛḍhadharmavāñcham ānāyaparam
yogīndrān atha pṛṣṭhe mumukṣamāṇān samādhinā sanakādyān
dakṣiṇe cāsya muninikaraṃ smaret
dṛḍhā dharme vāñchā yasya tam
savye sakāntān atha yakṣasiddhagandharvavidyādharacāraṇāṃś ca
sakinnarān apsarasaś ca mukhyāḥ kāmārthino nartanagītavādyaiḥ
sakāntān patnīsahitān yakṣādīṃś ca smaret
kathambhūtān nartanādyaiḥ kāmārthino nijanijābhīṣṭaprārthakān
mukhyāḥ śreṣṭhāḥ urvaśyādyā apsarasaś ca smaret
śaṅkhendukundadhavalaṃ sakalāgamajñaṃ saudāmanītatipiṅgajaṭākalāpam
tatpādapaṅkajagatām acalāṃ ca bhaktiṃ vāñchantam ujjhitatarānyasamastasaṅgam
tasya śrīkṛṣṇasya pādapaṅkajagatāṃ tadviṣayiṇīm ity arthaḥ
ujjhitataro nitarāṃ parityakto 'nyasmin bhaktivyatirikte samaste saṅga āsaktir yena tam
nānāvidhaśrutigaṇānvitasaptarāgagrāmatrayīgatamanoharamūrchanābhiḥ
saṃprīṇayantam uditābhir amuṃ mahatyā saṃcintayen nabhasi dhātṛsutaṃ munīndram
ata eva amuṃ śrīkṛṣṇaṃ mahatyākhyayā kacchapikayā svakīyavīṇayā prīṇayantam
kābhiḥ nānāvidhaḥ ṣaṭtriṃśadbhedātmako yaḥ śrutigaṇo nādasamūhas tenānvitā ye sapta rāgāḥ niṣādādisvarā meghanādavasantādirāgā vā teṣu vā grāmatrayī tatra grāmāṇāṃ trayāṇāṃ samāhāras tasyāṃ gatāḥ prāptā yā manoharā mūrchanās tābhiḥ
kimbhūtābhiḥ uditābhiḥ svayam eva prākaṭyaṃ prāptābhiḥ
mahatyoditābhir iti vā sambandhaḥ
ata eva munīndraṃ munigaṇaśreṣṭhaṃ dhātṛsutaṃ śrīnāradaṃ nabhasi samyak cintayet
śrīgautamīyatantre
atha dhyānaṃ pravakṣyāmi sarvapāpapraṇāśanam
pītāmbaradharaṃ kṛṣṇaṃ puṇḍarīkanibhekṣaṇam
raktanetrādharaṃ raktapāṇapādanakhaṃ śubham
kaustubhodbhāsitoraskaṃ nānāratnavibhūṣitam
taddhāmavilasanmuktābaddhahāropaśobhitam
nānāratnaprabhodbhāsimukuṭaṃ divyatejasam
harakeyūrakaṭakakuṇḍalaiḥ parimaṇḍitam
śrīvatsavakṣasaṃ cārunūpurādyupaśobhitam
nānāratnavicitraiś ca kaṭisūtrāṅgulīyakaiḥ
barhipatrakṛtāpīḍaṃ vanyapuṣpair alaṃkṛtam
kadambakusumodbaddhavanamālāvibhūṣitam
sacandratārakānandivimalāmbarasannibham
veṇuṃ gṛhītvā hastābhyāṃ mukhe saṃyojya saṃsthitam
gāyantaṃ divyagānaiś ca goṣṭhamadhyagataṃ harim
svargād iva paribhraṣṭakanyakāśataveṣṭitam
sarvalakṣaṇasampannaṃ saundaryeṇābhiśobhitam
śubhaṃ jaganmaṅgalarūpaṃ tasya kaustubhasya dhāmnā tejasā vilasantībhir muktābhir ācchannena saṃveṣṭitena hāreṇa upaśobhitam
muktābaddheti vā pāṭhaḥ
kaṭisūtreṇāṅgulīyakaiś cālaṃkṛtam
sacandrābhis tārābhir ānandaṃ sukhakaraṃ yad vimalam ambaraṃ vyoma tatsadṛśam
atra candrasthāne kaustubhaḥ
tārāsthāne kadambamālā
ambarasthāne śrīmadvakṣaḥsthalam ūhyam
svargād iva paribhraṣṭānāṃ paramasundarīṇām ity arthaḥ
tādṛśīnāṃ kanyānāṃ śrīgopakumārīṇāṃ śatena veṣṭitam
śataśabdo 'trāsaṅkhyatve
mohanaṃ sarvagopīnāṃ sarvāsāṃ ca gavām api
lelihyamānaṃ vatsaiś ca dhenubhiś ca samantataḥ
siddhagandharvayakṣaiś ca apsarobhir vihaṅgamaiḥ
surāsuramanuṣyaiś ca sthāvaraiḥ pannagair api
mṛgair vidyādharaiś caiva vīkṣyamāṇaṃ suvismitaiḥ
nāradena vaśiṣṭhena viśvāmitreṇa dhīmatā
parāśareṇa vyāsena bhṛguṇāṅgirasā tathā
dakṣeṇa śaunakātribhyāṃ siddhena kapilena ca
sanakādyair munīndraiś ca brahmalokagatair api
anyair api ca saṃyuktaṃ kṛṣṇaṃ dhyāyed aharniśam
saṅkṣepeṇa śrīsanatkumārakalpe'pi
avyān mīlatkalāyadyutir ahiripupicchollasatkeśajālo gopīnetrotsavārādhitalalitavapur gopagovṛndavītaḥ
śrīmadvaktrāravindapratisahitaśaśāṅkākṛtiḥ pītavāsā devo 'sau veṇunādakṣapitajanadhṛtir devakīnandano naḥ
asau anirvacanīyamāhātmyaḥ śrīdevakīnandano devo naḥ asmān avyāt rakṣatu
kalāyasya tatpuṣpasyeva dyutiḥ śyāmā kāntir yasya saḥ
dhyātvaivaṃ bhagavantaṃ taṃ saṃprārthya ca yathāsukham
ādau sampūjayet sarvair upacāraiś ca mānasaiḥ
lekhyā ye bahirarcāyām upacārā vibhāgaśaḥ
te sarve'py antararcāyāṃ kalpanīyā yathāruci
śrīnāradapañcarātre
svāgataṃ devadeveśa sannidhau bhava keśava
gṛhāṇa mānasīṃ pūjāṃ yathārthaparibhāvinām
athopacārair bāhyaiś ca svātmany eva sthitaṃ prabhum
pūjayan sthāpayed ādau śaṅkhaṃ satsampradāyataḥ
svasya vāmāgrato bhūmāv ullikhya tryasramaṇḍalam
tatāstrakṣālitaṃ śaṅkhaṃ sādhāraṃ sthāpayed budhaḥ
śaṅkhe hṛdayamantreṇa gandhapuṣpākṣatān kṣipet
vyutkrāntair mātṛkārṇais taṃ śiro'ntaiḥ kena pūrayet
sabindunā makāreṇa tadādhāre'gnimaṇḍalam
sampūjayed akāreṇa śaṅkhe cādityamaṇḍalam
ukāreṇa jale somamaṇḍalaṃ ca tathārcayet
tīrthamantreṇa tīrthāny āvāhayec cārkamaṇḍalam
kṛṣṇaṃ cāvāhya hṛtpadmād gālinīṃ śikhayekṣayet
netramantreṇa vīkṣyāntaḥ kavacenāvaguṇṭhayet
kuryān nyāsaṃ jale mūlamantrāṅgānāṃ tato diśaḥ
baddhvāstreṇāmṛtīkuryād atha taddhenumudrayā
tac cakramudrayā rakṣya salilaṃ matsyamudrayā
ācchādya saṃspṛśan śaṅkhaṃ japen mūlaṃ tato 'ṣṭaśaḥ
taj jalaṃ prokṣaṇīpātre kiṃcit kṣiptvā trir ukṣayet
taccheṣeṇārcanadravyajātāni svatanūm api
kaniṣṭhāṅguṣṭhakau saktau karayor itaretaram
tarjanīmadhyamānāmāḥ saṃhatā bhugnasajjitāḥ
mudraiṣā gālinī proktā śaṅkhasyopari cālitā
tato 'pāsyāvaśiṣṭāntaḥ śaṅkhaṃ vardhanikāmbunā
punar āpūrya kṛṣṇāgre nyased ācārataḥ satām
gurūn mūrdhni gaṇeśaṃ ca mūlādhāre'bhipūjya tam
pīṭhanyāsānusāreṇa pīṭhaṃ cātmani pūjayet
tato japan kāmabījaṃ tristhānasthaṃ paraṃ mahaḥ
mūlamantrātmakaṃ bījenaikībhūtaṃ vicintayet
tac ca pañcāṅganyāsena sākāraṃ sveṣṭadaivatam
vicintya pañcāṅgādīni nyasyet tasmin yathātmani
kuryur bhagavati prādurbhūte kṛṣṇe ca vaiṣṇavāḥ
tattannyāsān abhedāya manor bhagavatā saha
kecin nyasyanti tattvādīnn avyaktāni yathoditam
mantrārṇaiḥ svarahaṃsādyair bhūṣaṇeṣu prabhoḥ kramāt
tasmin pīṭhe tam āsīnaṃ bhagavantaṃ vibhāvayan
āsanādyais tu puṣpāntair yathāvidhy arcayed budhaḥ
tato mukhe'rcayed veṇuṃ vanamālāṃ ca vakṣasi
dakṣastanordhve śrīvatsaṃ savye tatraiva kaustubham
vaiṣṇavaś candanenāmum ālipyopakaniṣṭhayā
prāgvad dīpaśikhākāratilakāni dviṣaḍ likhet
yathoktaṃ pañcabhiḥ puṣpāñjalibhiś cābhipūjya tam
dhūpaṃ dīpaṃ ca naivedyaṃ mukhavāsādi cārpayet
gītādibhiś ca saṃtoṣya kṛṣṇam asmai tato 'khilam
aśakto bahir arcāyām arpayej japam ācaret
vaiṣṇavatantre
aśvamedhasahasrāṇi vājapeyaśatāni ca
ekasya dhyānayogasya kalāṃ nārhanti ṣoḍaśīm
bṛhannāradīye śrīvāmanaprādurbhāve
yannāmoccāraṇād eva sarve naśyanty upadravāḥ
stotrair vā arhaṇābhir vā kimu dhyānena kathyate
nāradapañcarātre śrībhagavannāradasaṃvāde
ayaṃ yo mānaso yāgo jarāvyādhibhayāpahaḥ
sarvapāpaughaśamano bhāvābhāvakaro dvija
satatābhyāsayogena dehabandhād vimocayet
yaś caivaṃ parayā bhaktyā sakṛt kuryān mahāmate
kramoditena vidhinā tasya tuṣyāmy ahaṃ mune
smaraṇadhyānayoḥ pūrvaṃ māhātmyaṃ likhitaṃ ca yat
jñeyaṃ tadadhikaṃ cātrāntaryāgāṅgatayā tayoḥ
evaṃ yathāsampradāyaṃ śaktyā yāvanmanaḥsukham
antaḥpūjāṃ vidhāyādāv ārabheta bahis tataḥ
tathā coktaṃ nāradena
dhyātvā ṣoḍaśasaṃkhyātair upacāraiś ca mānasaiḥ
samyag ārādhanaṃ kṛtvā bāhyapūjāṃ samācaret
anujñāṃ dehi bhagavan bahir yoge mama prabho
śrīkṛṣṇam ity anujñāpya bahiḥ pūjāṃ samācaret
tatra tv anekaśaḥ santi pūjāsthānāni tatra ca
śrīmūrtayo bahuvidhāḥ śālagrāmaśilās tathā
saṃmohanatantre
śālagrāme manau yantre sthaṇḍile pratimādiṣu
hareḥ pūjā tu kartavyā kevale bhūtale na tu
ekādaśaskandhe śrīmaduddhavasaṃvāde
sūryo 'gnir brāhmaṇā gāvo vaiṣṇavaḥ khaṃ maruj jalam
bhūr ātmā sarvabhūtāni bhadra pūjāpadāni me
sūrye tu vidyayā trayyā haviṣāgnau yajeta mām
ātithyena tu viprāgrye goṣv aṅga yavasādinā
vaiṣṇave bandhusatkṛtyā hṛdi khe dhyānaniṣṭhayā
vāyau mukhyadhiyā toye dravyais toyapuraḥsaraiḥ
sthaṇḍile mantrahṛdayair bhogair ātmānam ātmani
kṣetrajñaṃ sarvabhūteṣu samatvena yajeta mām
dhiṣṇyeṣv ity eṣu madrūpaṃ śaṅkhacakragadāmbujaiḥ
yuktaṃ caturbhujaṃ śāntaṃ dhyāyann arcet samāhitaḥ
tatraiva
śailī dārumayī lauhī lepyā lekhyā ca saikatī
manomayī maṇimayī pratimāṣṭavidhā matā
calācaleti dvividhā pratiṣṭhā jīvamandiram
udvāsāvāhane na staḥ sthirāyām uddhavārcane
asthirāyāṃ vikalpaḥ syāt sthaṇḍile tu bhaved dvayam
snapanaṃ tv avilepyāyām anyatra parimārjanam
gopālamantroddiṣṭatvāt tacchrīmūrtir apekṣitā
tathāpi vaiṣṇavaprītyai lekhyāḥ śrīmūrtayo 'khilāḥ
śrīhayaśīrṣapañcarātre śrībhagavatśrīhayaśīrṣabrahmasaṃvāde
ādimūrtir vāsudevaḥ saṅkarṣaṇam athāsṛjat
caturmūrtiḥ paraṃ proktaṃ ekaiko bhidyate tridhā
keśavādiprabhedena mūrtidvādaśakaṃ smṛtam
paṅkajaṃ dakṣiṇe dadyāt pāñcajanyaṃ tathopari
vāmopari gadā yasya cakraṃ cādho vyavasthitam
ādimūrtes tu bhedo 'yaṃ keśaveti prakīrtyate
adharottarabhāvena kṛtam etat tu yatra vai
nārāyaṇākhyā sā mūrtiḥ sthāpitā bhuktimuktidā
savyādhaḥ paṅkajaṃ yasya pāñcajanyaṃ tathopari
dakṣiṇordhve gadā yasya cakraṃ cādho vyavasthitam
ādimūrtes tu bhedo 'yaṃ mādhaveti prakīrtyate
dakṣiṇādhaḥsthitaṃ cakraṃ gadā yasyopari sthitā
vāmordhvasaṃsthitaṃ padmaṃ śaṅkhaṃ cādho vyavasthitam
saṅkarṣaṇasya bhedo 'yaṃ govindeti prakīrtyate
dakṣiṇopari padmaṃ tu gadā cādho vyavasthitā
saṅkarṣaṇasya bhedo 'yaṃ viṣṇur ity abhiśabdyate
dakṣiṇopari śaṅkhaṃ ca cakraṃ cādhaḥ pradarśyate
vāmopari tathā padmaṃ gadā cādhaḥ pradarśyate
madhusūdananāmāyaṃ bhedaḥ saṅkarṣaṇasya ca
vāmordhvasaṃsthitaṃ cakram adhaḥ śaṅkhaṃ pradarśyate
brahmāṇḍagaṃ vāmapādaṃ dakṣiṇaṃ śeṣapṛṣṭhagam
dakṣiṇordhvaṃ sahasrāraṃ pāñcajanyam adhaḥsthitam
saptatālapramāṇena vāmanaṃ kārayet sadā
ūrdhvaṃ dakṣiṇataś cakram adhaḥ padmaṃ vyavasthitam
padmā padmakarā vāme pārśve yasya vyavasthitā
sthito vāpy upaviṣṭo vā sānurāgo vilāsavān
pradyumnasya hi bhedo 'yaṃ śrīdhareti prakīrtyate
dakṣiṇordhvaṃ mahācakraṃ kaumudī tadadhaḥsthitā
vāmordhve nalinaṃ yasya adhaḥ śaṅkhaṃ virājate
hṛṣīkeśeti vijñeyaḥ sthāpitaḥ sarvakāmadaḥ
dakṣiṇordhve puṇḍarīkaṃ pāñcajanyam adhas tathā
vāmordhve saṃsthitaṃ cakraṃ kaumudī tadadhaḥsthitā
padmanābheti sā mūrtiḥ sthāpitā mokṣadāyinī
dakṣiṇordhve pāñcajanyam adhastāt tu kuśeśayam
savordhve kaumudī caiva hetirājam adhaḥsthitam
aniruddhasya bhedo 'yaṃ dāmodara iti smṛtaḥ
eteṣāṃ tu striyau kārye padmavīṇādhare śubhe
iti krameṇa mārgādhimāsādhipāḥ keśavādayo dvādaśa
siddhārthasaṃhitāyām
vāsudevo gadāśaṅkhacakrapadmadharo mataḥ
padmaṃ śaṅkhaṃ tathā cakraṃ gadāṃ vahati keśavaḥ
śaṅkhaṃ padmaṃ gadāṃ cakraṃ dhatte nārāyaṇaḥ sadā
gadāṃ cakraṃ tathā śaṅkhaṃ padmaṃ vahati mādhavaḥ
cakraṃ padmaṃ tathā śaṅkhaṃ gadāṃ ca puruṣottamaḥ
padmaṃ kaumodakīṃ śaṅkhaṃ cakraṃ dhatte'py adhokṣajaḥ
saṅkarṣaṇo gadāśaṅkhapadmacakradharaḥ smṛtaḥ
cakraṃ gadāṃ padmaśaṅkhau govindo dharate bhujaiḥ
gadāṃ padmaṃ tathā śaṅkhaṃ cakraṃ viṣṇur bibharti yaḥ
cakraṃ śaṅkhaṃ tathā padmaṃ gadāṃ ca madhusūdanaḥ
gadāṃ sarojaṃ cakraṃ ca śaṅkhaṃ dhatte'cyutaḥ sadā
śaṅkhaṃ kaumodakīṃ cakram upendraḥ padmam udvahet
cakraśaṅkhagadāpadmadharaḥ pradyumna ucyate
padmaṃ kaumodakīṃ cakraṃ śaṅkhaṃ dhatte trivikramaḥ
śaṅkhaṃ cakraṃ gadāṃ padmaṃ vāmano vahate sadā
padmaṃ cakraṃ gadāṃ śaṅkhaṃ śrīdharo vahate bhujaiḥ
cakraṃ padmaṃ gadāṃ śaṅkhaṃ narasiṃho bibharti yaḥ
padmaṃ sudarśanaṃ śaṅkhaṃ gadāṃ dhatte janārdanaḥ
aniruddhaś cakragadāśaṅkhapadmalasadbhujaḥ
hṛṣīkeśo gadāṃ cakraṃ padmaṃ śaṅkhaṃ ca dhārayet
padmanābho vahet śaṅkhaṃ padmaṃ cakraṃ gadāṃ tathā
padmaṃ cakraṃ gadāṃ śaṅkhaṃ dhatte dāmodaraḥ sadā
śaṅkhaṃ cakraṃ sarojaṃ ca gadāṃ vahati yo hariḥ
śaṅkhaṃ kaumodakīṃ padmaṃ cakraṃ viṣṇur bibharti yaḥ
etāś ca mūrtayo jñeyā dakṣiṇādhaḥkarakramāt
matsyapurāṇe ca
etaduddeśataḥ proktaṃ pratimālakṣaṇaṃ tathā
vistareṇa na śaknoti bṛhaspatir api dvijāḥ
sevāniṣṭhā hareḥ śrīmadvaiṣṇavāḥ pāñcarātrikāḥ
prākaṭyād akhilāṅgānāṃ śrīmūrtiṃ bahu manyate
sevyā nijanijair eva mantraiḥ svasveṣṭamūrtayaḥ
śālagrāmātmake rūpe niyamo naiva vidyate
dvibhujā jaladaśyāmā tribhaṅgī madhurākṛtiḥ
sevyā dhyānānurūpaiś ca mūrtiḥ kṛṣṇasya daivataiḥ
anyāś ca vividhā śrīmadavatārādimūrtayaḥ
prādurbhāvavidhāv agre lekhyās tattadviśeṣataḥ
nityakarmaprasaṅge'tra mūrtijanmapratiṣṭhayoḥ
vidhir na likhituṃ yogyaḥ sa tu lekhiṣyate'grataḥ
gautamīyatantre
gaṇḍakyāś caiva deśe ca śālagrāmasthalaṃ mahat
pāṣāṇaṃ tadbhavaṃ yat tat śālagrāmam iti smṛtam
skandapurāṇe
snigdhā kṛṣṇā pāṇḍarā vā pītā nīlā tathaiva ca
vakrā rūkṣā ca raktā ca mahāsthūlā tv alāñchitā
kapilā dardurā bhagnā bahucakraikacakrikā
bṛhanmukhī bṛhaccakrā lagnacakrāthavā punaḥ
baddhacakrāthavā kācid bhagnacakrā tv adhomukhī
tatraiva
snigdhā siddhikarī mantre kṛṣṇā kīrtiṃ dadāti ca
pāṇḍarā pāpadahanī pītā putraphalapradā
nīlā saṃdiśate lakṣmīṃ raktā rogapradāyikā
rakṣā codvegadā nityaṃ vakrā dāridryadāyikā
sthūlā nihanti caivāyur niṣphalā tu alāñchitā
kapilā karburā bhagnā bahucakraikacakrikā
bṛhanmukhī bṛhaccakrā lagnacakrāthavā punaḥ
baddhacakrāthavā yā syād bhagnacakrā tv adhomukhī
pūjayed yaḥ pramādena duḥkham eva labheta saḥ
agnipurāṇe ca
tathā vyālamukhī bhagnā viṣayā baddhacakrikā
vikārāvartanābhiś ca nārasiṃhī tathaiva ca
kapilā vibhramāvartā rekhāvartā ca yā śilā
duḥkhadā sā tu vijñeyā sukhadā na kadācana
snigdhā śyāmā tathā muktāmāyā vā samacakrikā
ghoṇimūrtir anantākhyā gambhīrā saṃpuṭā tathā
sūkṣmamūrtir amūrtiś ca sammukhā siddhidāyikā
dhātrīphalapramāṇā yā kareṇobhayasampuṭā
pūjanīyā prayatnena śilā caitādṛśī śubhā
iṣṭā tu yasya yā mūrtiḥ sa tāṃ yatnena pūjayet
pūjite phalam āpnoti ihaloke paratra ca
yata uktaṃ śrībhagavatā brāhme
khaṇḍitaṃ sphuṭitaṃ bhagnaṃ pārśvabhinnaṃ vibheditam
śālagrāmasamudbhūtaṃ śailaṃ doṣāvahaṃ na hi
śrīrudreṇa ca skānde
khaṇḍitaṃ truṭitaṃ bhagnaṃ śālagrāme na doṣabhāk
iṣṭā tu yasya yā mūrtiḥ sa tāṃ yatnena pūjayet
tathā
cakraṃ vā kevalaṃ tatra padmena saha saṃyutam
kevalā vanamālā vā harir lakṣmyā saha sthitaḥ
mukhyāḥ snigdhādayas tatrāmukhyā raktādayo matāḥ
mukhyābhāve tv amukhyā hi pūjyā ity ucyate paraiḥ
brāhme śrībhagavadbrahmasaṃvāde
nivasāmi sadā brahman śālagrāmākhyaveśmani
tatraiva rathacakrāṅkabhedanāmāni me śṛṇu
dvāradeśe same cakre dṛśyate nāntarīyake
vāsudevaḥ sa vijñeyaḥ śuklābhaś cātiśobhanaḥ
dve cakre ekalagne tu pūrvabhāgas tu puṣkalaḥ
saṅkarṣaṇākhyo vijñeyo raktābhiś cātiśobhanaḥ
pradyumnaḥ sūkṣmacakras tu pītadīptis tathaiva ca
śuṣiraṃ chidrabahulaṃ dīrghākāraṃ tu tad bhavet
aniruddhas tu nīlābho vartulaś cātiśobhanaḥ
rekhātrayaṃ tu tad dvāri pṛṣṭhaṃ padmena lāñchitam
saubhāgyaṃ keśavo dadyāt catuṣkoṇo bhavet tu yaḥ
śyāmaṃ nārāyaṇaṃ vidyān nābhicakraṃ tathonnatam
dīrgharekhāsamopetaṃ dakṣiṇe śuṣiraṃ pṛthu
ūrdhvaṃ mukhaṃ vijānīyāt dvāre ca harirūpiṇam
kāmadaṃ mokṣadaṃ caiva arthadaṃ ca viśeṣataḥ
parameṣṭhī lohitabhaḥ padmacakrasamanvitaḥ
bilvākṛtis tathā pṛṣṭhe śuṣiraṃ cātipuṣkalam
kṛṣṇavarṇas tathā viṣṇuḥ sthūle cakre suśobhanaḥ
brahmacaryeṇa pūjyo 'sāv anyathā vighnado bhavet
kvacic ca
kapilo narasiṃho 'tha pṛthucakre ca śobhane
brahmacaryādhikārī syān nānyathā pūjanaṃ bhavet
narasiṃhas tribinduḥ syāt kapilaḥ pañcabindukaḥ
brahmacaryeṇa pūjyaḥ syād anyathā sarvavighnadaḥ
sthūlaṃ cakradvayaṃ madhye guḍalākṣāsavarṇakam
dvāropari tathā rekhā padmākārā suśobhanā
sphuṭitaṃ viṣamaṃ cakraṃ nārasiṃhaṃ tu kāpilam
sampūjya muktim āpnoti saṃgrāme vijayī bhavet
pādme kārttikamāhātmye ca
yasya dīrghaṃ mukhaṃ pūrvakathitair lakṣaṇair yutam
rekhāś ca keśarākārā nārasiṃho mato hi saḥ
brāhme
vārāhaṃ śaktiliṅge ca cakre ca viṣame smṛte
indranīlanibhaṃ sthūlaṃ trirekhālāñchitaṃ śubham
pādme ca tatraiva
varāhākṛtir ābhugnaś cakrarekhāsv alaṃkṛtaḥ
vārāha iti sa prokto bhuktimuktiphalapradaḥ
brāhma eva
dīrghā kāñcanavarṇā yā bindutrayavibhūṣitā
matsyākhyā sā śilā jñeyā bhuktimuktiphalapradā
kvacic ca
matsyarūpaṃ tu deveśaṃ dīrghākāraṃ tu yad bhavet
bindutrayam āyuktaṃ kāṃsyavarṇaṃ viśobhanam
brāhma eva
kūrmas tathonnataḥ pṛṣṭhe vartulāvartapūritaḥ
haritaṃ varṇam ādhatte kaustubhena ca cihnitaḥ
pādme ca tatraiva
kūrmākārā ca cakrāṅkā śilā kūrmaḥ prakīrtitaḥ
brāhma eva
hayagrīvo 'ṅkuśākāro rekhā cakrasamīpagāḥ
bahucakrasamāyuktaṃ pṛṣṭhe nīradanīlakam
kvacic ca
hayagrīvāṅkuśākāre rekhāḥ pañca bhavanti hi
bahubindusamākīrṇe dṛśyante nīlarūpakāḥ
pādme ca tatraiva
hāyagrīvā yathā lambā rekhāṅkā yā śilā bhavet
tathāsau syāddhayagrīvaḥ pūjito jñānado bhavet
kiṃca
aśvākṛti mukhaṃ yasya sākṣamālaṃ śiras tathā
padmākṛtir bhaved vāpi hayaśīrṣas tv asau mataḥ
brāhme eva
vaikuṇṭham maṇivarṇābhaṃ cakram ekaṃ tathā dhvajam
dvāropari tathā rekhā padmākārā suśobhanā
śrīdharas tu tathā devaś cihnito vanamālayā
kadambakusumākāro rekhāpañcakabhūṣitaḥ
vartulaś cātihrasvaś ca vāmanaḥ parikīrtitaḥ
atasīkusumaprakhyo bindunā pariśobhitaḥ
anyatra ca
vāmanākhyo bhaved devo hrasvo yaḥ syān mahādyutiḥ
ūrdhvacakras tv adhaścakraḥ so 'bhīṣṭārthaprado 'rcitaḥ
brāhme eva
sudarśanas tathā devaḥ śyāmavarṇo mahādyutiḥ
vāmapārśve gadācakre rekhe caiva tu dakṣiṇe
pādme kārttikamāhātmye
cakrākāreṇa paṅktiḥ sā yatra rekhāmayī bhavet
sa sudarśana ity evaṃ khyātaḥ pūjāphalapradaḥ
brāhme
dāmodaras tathā sthūlo madhye cakraṃ pratiṣṭhitam
dūrvābhaṃ dvārasaṃkīrṇaṃ pītā rekhā tathaiva ca
pādme ca tatraiva
uparyadhaś ca cakre dve nātidīrghaṃ mukhe bilam
cakre ca rekhā lambaikā sa ca dāmodaraḥ smṛtaḥ
anyatra ca
sthūlo dāmodaro jñeyaḥ sūkṣmarandhro bhavet tu yaḥ
cakre ca madhyadeśasthe pūjitaḥ sukhadaḥ sadā
nānāvarṇo hy anantākhyo nāgabhogena cihnitaḥ
anantaḥ sa tu vijñeyaḥ sarvapūjāphalapradaḥ
pādme ca tatraiva
anantacakro bahubhiś cihnair apy upalakṣitaḥ
anantaḥ sa tu vijñeyaḥ sarvapūjāphalapradaḥ
dṛśyate śikhare liṅgaṃ śālagrāmasamudbhavam
yasya yogeśvaro nāma brahmahatyāṃ vyapohati
āraktaḥ padmanābhākhyaṃ paṅkajacchatrasaṃyutam
tulasyā pūjayen nityaṃ daridras tv īśvaro bhavet
candrākṛtiṃ hiraṇyākhyaṃ raśmijālaṃ vinirdiśet
suvarṇarekhābahulaṃ sphaṭikadyutiśobhitam
kiṃca
ardhacandrākṛtir devo hṛṣīkeśa udāhṛtaḥ
tam arcya labhate svargaṃ viṣayāṃś ca samīhitān
vāmapārśve same cakre kṛṣṇavarṇaḥ sa bindukaḥ
lakṣmīnṛsiṃho vikhyāto bhuktimuktiphalapradaḥ
trivikramas tathā devaḥ śyāmavarṇo mahādyutiḥ
vāmapārśve tathā cakre rekhā caiva tu dakṣiṇe
pradakṣiṇāvartakṛtavanamālāvibhūṣitā
yā śilā kṛṣṇasaṃjñā sā dhanadhānyasukhapradā
gautamīye
bahubhir janmabhiḥ puṇyair yadi kṛṣṇaśilāṃ labhet
goṣpadena tu cihnena janus tena samāpyate
catasro yatra dṛśyante rekhāḥ pārśvasamīpagāḥ
dve cakre madhyadeśe tu sā śilā tu caturmukhā
kiṃca pādme tatraiva
vajrakīṭodbhavā rekhāḥ paṅktībhūtāś ca yatra vai
śālagrāmaśilā yā sā viṣṇupañjarasaṃjñitā
nāgavat kuṇḍalībhūtarekhāpaṅktiḥ sa śeṣakaḥ
padmākāre ca paṅktī dve madhye lambā ca rekhikā
garuḍaḥ sa tu vijñeyaś catuścakro janārdanaḥ
catuścakraḥ sūkṣmadvāro vanamālāṅkitodaraḥ
lakṣmīnārāyaṇaḥ śrīmān bhuktimuktiphalapradaḥ
etallakṣaṇayuktās tu śālagrāmaśilāḥ śubhāḥ
yāś ca tāsv api sūkṣmāḥ syus tāḥ praśastakarāḥ smṛtāḥ
tathā ca śrībhagavadbrahmasaṃvāde tatraiva
yathā yathā śilā sūkṣmā mahat puṇyaṃ tathā tathā
tasmāt tāṃ pūjayen nityaṃ dharmakāmārthasiddhaye
tatrāpy āmalakītulyā sūkṣmā cātīva yā bhavet
tasyām eva sadā brahman śriyā saha vasāmy aham
śālagrāmaśilāsparśāt koṭijanmāghanāśanam
kiṃ punar yajanaṃ tatra harisānnidhyakārakam
pādme māghamāhātmye tatraiva
yaḥ pūjayeddhariṃ cakre śālagrāmaśilodbhave
rājasūyasahasreṇa teneṣṭaṃ prativāsaram
yad āmananti vedāntā brahma nirguṇam acyutam
tatprasādo bhaven nṛṇāṃ śālagrāmaśilārcanāt
mahākāṣṭhasthito vahnir mathyamānaḥ prakāśate
yathā tathā harir vyāpī śālagrāme prakāśate
api pāpasamācārāḥ karmaṇy anadhikāriṇaḥ
śālagrāmārcakā vaiśya naiva yānti yamālayam
na tathā ramate lakṣmyāṃ na tathā nijamandire
śālagrāmaśilācakre yathā sa ramate sadā
agnihotraṃ hutaṃ tena dattā pṛthvī sasāgarā
yenārcito hariś cakre śālagrāmaśilodbhave
kāmaiḥ krodhaiḥ pralobhaiś ca vyāpto yo 'tra narādhamaḥ
so 'pi yāti harer lokaṃ śālagrāmaśilārcanāt
yaḥ pūjayati govindaṃ śālagrāme sadā naraḥ
āhūtasamplavaṃ yāvat na sa pracyavate divaḥ
vinā tīrthair vinā dānair vinā yajñair vinā matim
muktiṃ yāti naro vaiśya śālagrāmaśilārcanāt
narakaṃ garbhavāsaṃ ca tiryaktvaṃ kṛmiyonitām
na yāti vaiśya pāpo 'pi śālagrāme'cyutārcakaḥ
dīkṣāvidhānamantrajñaś cakre yo balim āharet
sa yāti vaiṣṇavaṃ dhāma satyaṃ satyaṃ mayoditam
naivedyair vividhaiḥ puṣpair dhūpair dīpair vilepanaiḥ
gītavāditrastotrādyaiḥ śālagrāmaśilārcanam
kurute mānavo yas tu kalau bhaktiparāyaṇaḥ
kalpakoṭisahasrāṇi ramate sannidhau hareḥ
liṅgais tu koṭibhir dṛṣṭair yat phalaṃ pūjitais tu taiḥ
śālagrāmaśilāyāṃ tu ekenāpīha tat phalam
śālagrāmaśilārūpī yatra tiṣṭhati keśavaḥ
tatra devāsurā yakṣā bhuvanāni caturdaśa
śālagrāmaśilāyāṃ tu yaḥ śrāddhaṃ kurute naraḥ
pitaras tasya tiṣṭhanti tṛptāḥ kalpaśataṃ divi
śālagrāmaśilā yatra tattīrthaṃ yojanatrayam
yatra dānaṃ japo homaḥ sarvaṃ koṭiguṇaṃ bhavet
śālagrāmasamīpe tu krośamātraṃ samantataḥ
kīkaṭo 'pi mṛto yāti vaikuṇṭhabhavanaṃ nara
śālagrāmaśilācakraṃ yo dadyād dānam uttamam
bhūcakraṃ tena dattaṃ syāt saśailavanakānanam
skānde kārttikamāhātmye śrīśivaskandasaṃvāde
śālagrāmaśilāyāṃ tu trailokyaṃ sacarācaram
mayā saha mahāsena līnaṃ tiṣṭhati sarvadā
dṛṣā praṇamitā yena snāpitā pūjitā tathā
yajñakoṭisamaṃ puṇyaṃ gavāṃ koṭiphalaṃ labhet
kāmāsakto 'pi yo nityaṃ bhaktibhāvavivarjitaḥ
śālagrāmaśilāṃ vipra sampūjyaivācyuto bhavet
śālagrāmaśilābimbaṃ hatyākoṭivināśanam
smṛtaṃ saṃkīrtitaṃ dhyātaṃ pūjitaṃ ca namaskṛtam
śālagrāmaśilāṃ dṛṣṭvā yānti pāpāny anekaśaḥ
siṃhaṃ dṛṣṭvā yathā yānti vane mṛgagaṇā bhayāt
namaskaroti manujaḥ śālagrāmaśilārcane
pāpāni vilayaṃ yānti tamaḥ sūryodaye yathā
kāmāsakto 'thavā kruddhaḥ śālagrāmaśilārcanam
bhaktyā vā yadi vābhaktyā kṛtvā muktim avāpnuyāt
vaivasvataṃ bhayaṃ nāsti tathā maraṇajanmanoḥ
yaḥ kathāṃ kurute viṣṇoḥ śālagrāmaśilāgrataḥ
gītair vādyais tathā stotraiḥ śālagrāmaśilārcanam
kurute mānavo yas tu kalau bhaktiparāyaṇaḥ
kalpakoṭisahasrāṇi ramate viṣṇusadmani
śālagrāmanamaskāre'bhāvenāpi naraiḥ kṛte
bhayaṃ naiva kariṣyanti madbhaktā ye narā bhuvi
madbhaktibaladarpiṣṭhā matprabhuṃ na namanti ye
vāsudevaṃ na te jñeyā madbhaktāḥ pāpino hi te
śālagrāmaśilāyāṃ tu sadā putra vasāmy aham
dattaṃ devena tuṣṭena svasthānaṃ mama bhaktitaḥ
padmakoṭisahasrais tu pūjite mayi yat phalam
tat phalaṃ koṭiguṇitaṃ śālagrāmaśilārcane
pūjito 'haṃ na tair martyair namito 'haṃ na tair naraiḥ
na kṛtaṃ martyaloke yaiḥ śālagrāmaśilārcanam
śālagrāmaśilāgre tu yaḥ karoti mamārcanam
tenārcito 'haṃ satataṃ yugānām ekaviṃśatim
kim arcitair liṅgaśatair viṣṇubhaktivivarjitaiḥ
śālagrāmaśilābimbaṃ nārcitaṃ yadi putraka
anarhaṃ mama naivedyaṃ patraṃ puṣpaṃ phalaṃ jalam
śālagrāmaśilālagnaṃ sarvaṃ yāti pavitratām
yo hi māheśvaro bhūtvā vaiṣṇavaliṅgam uttamam
dveṣṭi vai yāti narakaṃ yāvad indrāś caturdaśa
sakṛd apy arcite bimbe śālagrāmaśilodbhave
muktiṃ prayānti manujā nūnaṃ sāṅkhyena varjitāḥ
malliṅgaiḥ koṭibhir dṛṣṭair yat phalaṃ pūjitais tu taiḥ
śālagrāmaśilāyāṃ tu ekenāpi hi tad bhavet
tasmād bhaktyā ca madbhaktaiḥ prītyarthe mama putraka
kartavyaṃ satataṃ bhaktyā śālagrāmaśilārcanam
śālagrāmaśilārūpī yatra tiṣṭhati keśavaḥ
tatra devāsurā yakṣā bhuvanāni caturdaśa
śālagrāmaśilāgre tu sakṛt piṇḍena tarpitāḥ
vasanti pitaras tasya na saṅkhyā tatra vidyate
pramāṇam asti sarvasya sukṛtasya hi putraka
phalaṃ pramāṇahīnaṃ tu śālagrāmaśilārcane
yo dadāti śilāṃ viṣṇoḥ śālagrāmasamudbhavām
viprāya viṣṇubhaktāya teneṣṭaṃ bahubhiḥ makhaiḥ
mānuṣye durlabhā loke śālagrāmodbhavā śilā
prāpyate na vinā puṇyaiḥ kalikāle viśeṣataḥ
sa dhanyaḥ puruṣo loke saphalaṃ tasya jīvitam
śālagrāmaśilā śuddhā gṛhe yasya ca pūjitā
saṃniyamyendriyagrāmaṃ śālagrāmaśilārcanam
yaḥ kuryān mānavo bhaktyā puṣpe puṣpe'śvamedhabhāk
kāle vā yadi vākāle śālagrāmaśilārcanam
bhaktyā vā yadi vābhaktyā yaḥ karoti sa puṇyabhāk
dveṣeṇāpi ca lobhena dambhena kapaṭena vā
śālagrāmodbhavaṃ devaṃ dṛṣṭvā pāpāt pramucyate
aśucir vā durācāraḥ satyaśaucavivarjitaḥ
śālagrāmaśilāṃ spṛṣṭvā sadya eva śucir bhavet
tilaprasthaśataṃ bhaktyā yo dadāti dine dine
tat phalaṃ samavāpnoti śālagrāmaśilārcane
patraṃ puṣpaṃ phalaṃ mūlaṃ toyaṃ dūrvākṣataṃ suta
jāyate meruṇā tulyaṃ śālagrāmaśilārpitam
vidhihīno 'pi yaḥ kuryāt kriyāmantravivarjitaḥ
cakrapūjām avāpnoti samyak śāstroditaṃ phalam
tatraiva cānyatra
skandhe kṛtvā tu yo 'dhvānaṃ vahate śailanāyakam
tenoḍhaṃ tu bhavet sarvaṃ trailokyaṃ sacarācaram
brahmahatyādikaṃ pāpaṃ yat kiṃcit kurute naraḥ
tat sarvaṃ nirdahaty āśu śālagrāmaśilārcanam
na pūjanaṃ na mantrāś ca na japo na ca bhāvanā
na stutir nopacāraś ca śālagrāmaśilārcane
śālagrāmaśilā yatra tat tīrthaṃ yojanatrayam
tatra dānaṃ ca homaś ca sarvaṃ koṭiguṇaṃ bhavet
śālagrāmaśilāyāṃ tu yaḥ śrāddhaṃ kurute naraḥ
pitaras tasya tiṣṭhanti tṛptāḥ kalpaśataṃ divi
śālagrāmasamīpe tu krośamātraṃ samantataḥ
kīkaṭo 'pi mṛto yāti vaikuṇṭhabhuvanaṃ naraḥ
pādme ca
śālagrāmaśilācakraṃ yo dadyād dānam uttamam
bhūcakraṃ tena dattaṃ syāt saśailavanakānanam
garuḍapurāṇe
tiṣṭhanti nityaṃ pitaro manuṣyās tīrthāni gaṅgādikapuṣkarāṇi
yajñāś ca medhā hy api puṇyaśailāś cakrāṅkitā yasya vasanti gehe
pādme kārttikamāhātmye śrīyamadhūmrakeśasaṃvāde
śālagrāmaśilāyāṃ tu yair naraiḥ pūjito hariḥ
saṃśodhya teṣāṃ pāpāni muktaye buddhito bhavet
kārttike mathurāyāṃ tu sārūpyaṃ diśate hariḥ
śālagrāmaśilāyāṃ vai pitṝn uddiśya pūjitaḥ
kṛṣṇaḥ samuddharet tasya pitṝn etān svalokatām
bṛhannāradīye ca yajñadhvajopākhyānānte
śālagrāmaśilārūpī yatra tiṣṭhati keśavaḥ
na bādhante'surās tatra bhūtavetālakādayaḥ
śālagrāmaśilā yatra tattīrthaṃ tat tapovanam
yataḥ saṃnihitas tatra bhagavān madhusūdanaḥ
śālagrāmaśilās tāś ca yadi dvādaśa pūjitāḥ
śataṃ vā pūjitaṃ bhaktyā tadā syād adhikaṃ phalam
pādme māghamāhātmye devadūtavikuṇḍalasaṃvāde
śilā dvādaśa bho vaiśya śālagrāmaśilodbhavāḥ
vidhivat pūjitā yena tasya puṇyaṃ vadāmi te
koṭidvādaśaliṅgais tu pūjitaiḥ svarṇapaṅkajaiḥ
yat syād dvādaśakāleṣu dinenaikena tad bhavet
yaḥ punaḥ pūjayed bhaktyā śālagrāmaśilāśatam
uṣitvā sa harer loke cakravartīha jāyate
skānde kārttikamāhātmye śrīśivaskandasaṃvāde
dvādaśaiva śilā yo vai śālagrāmasamudbhavāḥ
arcayed vaiṣṇavo nityaṃ tasya puṇyaṃ nibodha me
koṭiliṅgasahasrais tu pūjitair jāhnavītaṭe
kāśīvāse yugāny aṣṭau dinenaikena tad bhavet
kiṃ punar bahunā yas tu pūjayed vaiṣṇavo naraḥ
na hi brahmādayo devāḥ saṃkhyāṃ kurvanti puṇyataḥ
tatraiva
śālagrāmaśilāyāṃ yo mūlyam udghāṭayen naraḥ
vikretā cānumantā ca yaḥ parīkṣām udīrayet
sarve te narakaṃ yānti yāvad āhūtasamplavam
ataḥ saṃvarjayed vipra cakrasya krayavikrayam
tatraiva
śālagrāmaśilāyāṃ tu pratiṣṭhā naiva vidyate
mahāpūjāṃ tu kṛtvādau pūjayet tāṃ tato budhaḥ
ato 'dhiṣṭhānavargeṣu sūryādiṣv iva mūrtiṣu
śālagrāmaśilaiva syād adhiṣṭhānottamaṃ hareḥ
pādme tatraiva
hṛdi sūrye jale vātha pratimāsthaṇḍileṣu ca
samabhyarcya hariṃ yānti narās te vaiṣṇavaṃ padam
athavā sarvadā pūjyo vāsudevo mumukṣubhiḥ
śālagrāme śilācakre vajrakīṭavinirmite
adhiṣṭhānaṃ hi tad viṣṇoḥ sarvapāpapraṇāśanam
sarvapuṇyapradaṃ vaiśya sarveṣām api muktidam
tatraiva kārttikamāhātmye yamadhūmrakeśasaṃvāde
pūjā ca vihitā tasya pratimāyāṃ nṛpātmaja
śailī dārumayī lauhī lepyā lekhyā ca saikatā
manomayī maṇimayī śrīmūrtir aṣṭadhā smṛtā
śālagrāmaśilāyāṃ tu sākṣāt śrīkṛṣṇasevanam
nityaṃ saṃnihitas tatra vāsudevo jagadguruḥ
skānde kārttikamāhātmye śrīśivaskandasaṃvāde
suvarṇārcā na ratnārcā na śilārcā surottama
śālagrāmaśilāyāṃ tu sarvadā vasate hariḥ
ata evoktam
hatyāṃ hanti yadaṅghrisaṅgatulasī steyaṃ ca toyaṃ pade naivedyaṃ bahumadyapānaduritaṃ gurvaṅganāsaṅgajam
śrīśādhīnamatiḥ sthitir harijanais tatsaṅgajaṃ kilbiṣaṃ śālagrāmaśilānṛsiṃhamahimā ko 'py eṣa lokottaraḥ
śālagrāmaśilārūpabhagavanmahimāmbudheḥ
ūrmīn gaṇayituṃ śakyaḥ śrīcaitanyāśrito 'pi kaḥ
pādme
śālagrāmaśilāpūjā vinā yo 'śnāti kiṃcana
sa caṇḍālādiviṣṭhāyām ākalpaṃ jāyate kṛmiḥ
skānde ca
gauravācalaśṛṅgāgrair bhidyate yasya vai tanuḥ
na matir jāyate yasya śālagrāmaśilārcane
evaṃ śrībhagavān sarvaiḥ śālagrāmaśilātmakaḥ
dvijaiḥ strībhiś ca śūdraiś ca pūjyo bhagavataḥ paraiḥ
tathā skānde śrībrahmanāradasaṃvāde cāturmāsyavrate śālagrāmaśilārcāprasaṅge
brāhmaṇakṣatriyaviśāṃ sacchūdrāṇām athāpi vā
śālagrāme'dhikāro 'sti na cānyeṣāṃ kadācana
tatraivānyatra
striyo vā yadi vā śūdrā brāhmaṇāḥ kṣatriyādayaḥ
pūjayitvā śilācakraṃ labhante śāśvataṃ padam
ato niṣedhakaṃ yad yad vacanaṃ śrūyate sphuṭam
avaiṣṇavaparaṃ tat tad vijñeyaṃ tattvadarśibhiḥ
yathā
brāhmaṇasyaiva pūjyo 'haṃ śucer apy aśucer api
strīśūdrakarasaṃsparśo vajrād api suduḥsahaḥ
praṇavoccāraṇārcaiva śālagrāmaśilārcanāt
brāhmaṇīgamanāc caiva śūdraś caṇḍālatām iyāt
saṃdhārya vaiṣṇavair yatnācchālagrāmaśilāsuvat
sā cārcyā dvārakācakrāṅkitopetaiva sarvadā
brāhme tatraiva
śālagrāmodbhavo devo devo dvāravatībhavaḥ
ubhayoḥ saṅgamo yatra muktis tatra na saṃśayaḥ
skānde śrībrahmanāradasaṃvāde
cakrāṅkitā śilā yatra śālagrāmaśilāgrataḥ
tiṣṭhate muniśārdūla vardhante tatra sampadaḥ
tatraivānyatra
pratyahaṃ dvādaśa śilāḥ śālagrāmasya yo 'rcayet
dvāravatyāḥ śilāyuktāḥ sa vaikuṇṭhe mahīyate
śrīprahlādasaṃhitāyām
ekaḥ sudarśano dvābhyāṃ lakṣmīnārāyaṇaḥ smṛtaḥ
tribhis trivikramo nāma caturbhiś ca janārdanaḥ
pañcabhir vāsudevas tu ṣaḍbhiḥ pradyumna ucyate
saptabhir baladevas tu aṣṭabhiḥ puruṣottamaḥ
navabhiś ca navavyūho daśabhir daśamūrtikaḥ
ekādaśaiś cāniruddho dvādaśair dvādaśātmakaḥ
anyeṣu bahucakreṣu anantaḥ parikīrtitaḥ
vārāhe
ye kecic caiva pāṣāṇā viṣṇucakreṇa mudritāḥ
teṣāṃ sparśanamātreṇa mucyate sarvapātakaiḥ
gāruḍe
sudarśanādyās tu śilāḥ pūjitāḥ sarvakāmadāḥ
skānde ca
bhaktyā vā yadi vābhaktyā cakrāṅkaṃ pūjayen naraḥ
api cet sudurācāro mucyate nātra saṃśayaḥ
dvārakāmāhātmye ca dvārakāgatānāṃ śrībrahmādīnām uktau
etad vai cakratīrthaṃ tu yacchilā cakracihnitā
muktidā pāpināṃ loke mlecchadeśe'pi pūjitā
kapilapañcarātre
ekacakras tu pāṣāṇo dvāravatyāḥ suśobhanaḥ
sudarśanābhidho yo 'sau mokṣaikaphaladāyakaḥ
lakṣmīnārāyaṇo dvābhyāṃ bhuktimuktiphalapradaḥ
ebhiś cācyutarūpo 'sau phalam aindraṃ prayacchati
caturbhujaś catuścakraś caturvargaphalapradaḥ
pañcabhir vāsudevaś ca janmamṛtyubhayāpahaḥ
ṣaḍbhiḥ pradyumna evāsau lakṣmīṃ kāntiṃ dadāti saḥ
saptabhir balabhadro 'sau gotrakīrtivivardhanaḥ
dadāti vāñchitaṃ sarvam aṣṭabhiḥ puruṣottamaḥ
navacakro nṛsiṃhas tu phalaṃ yacchaty anuttamam
rājyaprado daśabhis tu daśāvatārakaḥ smṛtaḥ
ekādaśabhir aiśvaryam aniruddhaḥ prayacchati
nirvāṇaṃ dvādaśātmāsau saukhyadaś ca supūjitaḥ
tatraiva
kṛṣṇa mṛtyuprado nityaṃ dhūmraś caiva bhayāvahaḥ
asvāsthyaṃ karburo dadyān nīlas tu dhanahānidaḥ
chidro dāridryaduḥkhāni dadyāt sampūjito dhruvam
pāṇḍaras tu mahad duḥkhaṃ bhagno bhāryāviyogadaḥ
putrapautradhanaiśvaryasukham atyantam uttamam
dadāti śuklavarṇaś ca tasmād enaṃ samarcayet
śrīprahlādasaṃhitāyām
kṛṣṇā mṛtyupradā nityaṃ kapilā ca bhayāvahā
rogārtiṃ karburā dadyāt pītā vittavināśinī
dhūmrābhā vittanāśāya bhagnā bhāryāvināśikā
sacchidrā ca trikoṇā ca tathā viṣamacakrikā
ardhacandrākṛtir yā ca pūjyās tā na bhavanti hi
gārgyagālavayoḥ
sukhadā samacakrā tu dvādaśī cottamā śubhā
vartulā caturasrā ca narāṇāṃ ca sukhapradā
trikoṇā viṣamā caiva chidrā bhagnā tathaiva ca
ardhacandrākṛtir yā tu pūjārhā na bhavet tu sā
phalaṃ notpadyate tatra pūjitāyāṃ kadācana
iti śrīgopālabhaṭṭavilikhite śrībhagavadbhaktivilāse ādhiṣṭhāniko nāma pañcamo vilāsaḥ
