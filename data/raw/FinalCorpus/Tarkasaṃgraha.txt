nidhāya hṛdi viśveśaṃ vidhāya guruvandanam
bālānāṃ sukhabodhāya kriyate tarkasaṃgrahaḥ
dravyaguṇakarmasāmānyaviśeṣasamavāyābhāvāḥ sapta padārthāḥ
tatra dravyāṇi pṛthivyaptejovāyvākāśakāladigātmamanāṃsi navaiva
rūparasagandhasparśasaṃkhyāparimāṇapṛthaktvasaṃyogavibhāgaparatvāparatvagurutvadravatvasnehaśabdabuddhisukhaduḥkhecchādveṣaprayatnadharmādharmasaṃskārāś caturviṃśatiguṇāḥ
utkṣepaṇāvakṣepaṇākuñcanaprasāraṇagamanāni pañca karmāṇi
param aparaṃ ceti dvividhaṃ sāmānyam
nityadravyavṛttayo viśeṣās tv anantā eva
samavāyas tv eka eva
abhāvaś caturvidhaḥ
prāgabhāvaḥ pradhvaṃsābhāvo 'tyantābhāvo 'nyonyābhāvaś ceti
gandhavatī pṛthivī
sā dvividhā nityānityā ca
nityā paramāṇurūpā
anityā kāryarūpā
punas trividhā śarīrendriyaviṣayabhedāt
śarīram asmadādīnām
indriyaṃ gandhagrāhakaṃ ghrāṇaṃ nāsāgravarti
viṣayo mṛtpāṣāṇādiḥ
śītasparśavatya āpaḥ
tā dvividhāḥ nityā anityāś ca
nityāḥ paramāṇurūpāḥ
anityāḥ kāryarūpāḥ
punas trividhāḥ śarīrendriyaviṣayabhedāt
śarīraṃ varuṇaloke
indriyaṃ rasagrāhakaṃ rasanaṃ jihvāgravarti
viṣayaḥ saritsamudrādiḥ
uṣṇasparśavat tejaḥ
tad dvividhaṃ nityam anityaṃ ca
nityaṃ paramāṇurūpam
anityaṃ kāryarūpam
punas trividhaṃ śarīrendriyaviṣayabhedāt
śarīram ādityaloke
indriyaṃ rūpagrāhakaṃ cakṣuḥ kṛṣṇatārāgravarti
viṣayaś caturvidhaḥ
bhaumadivyaudaryākarajabhedāt
bhaumaṃ vahnyādikam
abindhanaṃ divyaṃ vidyudādi
bhuktasya pariṇāmahetur audaryam ākarajaṃ suvarṇādi
rūparahitasparśavān vāyuḥ
sa dvividho nityo 'nityaś ca
nityaḥ paramāṇurūpaḥ
anityaḥ kāryarūpaḥ
punas trividhaḥ śarīrendriyaviṣayabhedāt
śarīraṃ vāyuloke
indriyaṃ sparśagrāhakaṃ tvaksarvaśarīravarti
viṣayo vṛkṣādikampanahetuḥ
śarīrāntaḥsaṃcārī vāyuḥ prāṇaḥ
sa caiko 'py upādhibhedāt prāṇāpānādisaṃjñā labhate
śabdaguṇam ākāśam
tac caikaṃ vibhu nityaṃ ca
atītādivyavahārahetuḥ kālaḥ
sa caiko vibhur nityaś ca
prācyādivyavahārahetur dik
sā caikā vibhvī nityā ca
jñānādhikaraṇam ātmā
sa dvividhaḥ paramātmā jīvātmā ca
tatreśvaraḥ sarvajñaḥ paramātmaika eva
jīvātmā pratiśarīraṃ bhinno vibhur nityaś ca
sukhādyupalabdhisādhanam indriyaṃ manaḥ
tac ca pratyātmaniyatatvād anantaṃ paramāṇurūpaṃ nityaṃ ca
cakṣurmātragrāhyo guṇo rūpam
tac ca śuklanīlapītaraktaharitakapiśacitrabhedāt saptavidhaṃ pṛthivījalatejovṛtti
tatra pṛthivyāṃ saptavidham
abhāsvaraśuklaṃ jale
bhāsvaraśuklaṃ tejasi
rasanagrāhyo guṇo rasaḥ
sa ca madhurāmlalavaṇakaṭukaṣāyatiktabhedāt ṣaḍvidhaḥ
pṛthivyāṃ ṣaḍvidhaḥ
jale madhura eva
ghrāṇagrāhyo guṇo gandhaḥ
sa ca dvividhaḥ surabhirasurabhiś ca
pṛthivīmātravṛttiḥ
tvagindriyamātragrāhyo guṇaḥ sparśaḥ
sa ca trividhaḥ śītoṣṇānuṣṇāśītabhedāt
pṛthivyaptejovāyuvṛttiḥ
tatra śīto jale
uṣṇas tejasi
anuṣṇāśītaḥ pṛthivīvāyvoḥ
rūpādicatuṣṭayaṃ pṛthivyāṃ pākajam anityaṃ ca
anyatrāpākajaṃ nityam antyaṃ ca
nityagataṃ nityam
anityagatam anityam
ekatvādivyavahārahetuḥ saṃkhyā
navadravyavṛttir ekatvādiparārdhaparyantā
ekatvaṃ nityam anityaṃ ca
nityagataṃ nityam anityagatam anityam
dvitvādikaṃ tu sarvatrānityam eva
mānavyavahārakāraṇaṃ parimāṇaṃ
navadravyavṛtti
tac caturvidham
aṇu mahad dīrghaṃ hrasvaṃ ceti
pṛthagvyavahārakāraṇaṃ pṛthaktvam
sarvadravyavṛtti
saṃyuktavyavahārahetuḥ saṃyogaḥ
sarvadravyavṛttiḥ
saṃyoganāśako guṇo vibhāgaḥ
sarvadravyavṛttiḥ
parāparavyavahārāsādhāraṇakāraṇe paratvāparatve
pṛthivyādicatuṣṭayamanovṛttīti
te dvividhe dikkṛte kālakṛte ca
dūrasthe dikkṛtaṃ paratvam
samīpasthe dikkṛtam aparatvam
jyeṣṭhe kālakṛtaṃ paratvam
kaniṣṭhe kālakṛtam aparatvam
ādyapatanāsamavāyikāraṇaṃ gurutvaṃ
pṛthivījalavṛtti
ādyasyandanāsamavāyikāraṇaṃ dravatvaṃ pṛthivyaptejovṛtti
tad dvividhaṃ sāṃsiddhikaṃ naimittikaṃ ca
sāṃsiddhikaṃ jale naimittikaṃ pṛthivītejasoḥ
pṛthivyāṃ ghṛtādāvagnisaṃyogajanyaṃ daravatvam
tejasi suvarṇādau
cūrṇādipiṇḍībhāvahetur guṇaḥ snehaḥ
jalamātravṛttiḥ
śrotragrāhyo guṇaḥ śabdaḥ
ākāśamātravṛttiḥ
sa dvividho dvanyātmako varṇātmakaś ceti
dvanyātmako bheryādau
varṇātmakaḥ saṃskṛtabhāṣādirūpaḥ
sarvavyavahārahetur buddhir jñānam
sā dvividhā smṛtiranubhavaś ca
saṃskāramātrajanyaṃ jñānaṃ smṛtiḥ
tadbhinnaṃ jñānam anubhavaḥ
sa dvividho yathārtho 'yathārthaś ca
tadvati tatprakārako 'nubhavo yathārthaḥ
yathā rajata idaṃ rajatam iti jñānam
sa eva pramety ucyate
tadabhāvavati tatprakārako 'nubhavo 'yathārthaḥ
yathā śuktāv idaṃ rajatam iti jñānam
yathārthānubhavaś caturvidhaḥ pratyakṣānumityupamitiśabdabhedāt
tatkaraṇam api caturvidhaṃ pratyakṣānumānopamānaśabdabhedāt
asādhāraṇam kāraṇaṃ karaṇam
kāryaniyatapūrvavṛtti kāraṇam
kāryaṃ prāgabhāvapratiyogi
kāraṇaṃ trividhaṃ samavāyyasamavāyinimittabhedāt
yat samavetaṃ kāryam utpadyate tat samavāyikāraṇam
yathā tantavaḥ paṭasya paṭaś ca khagatarūpādeḥ
kāryeṇa kāraṇena vā sahaikasminn arthe samavetatve sati yat kāraṇaṃ tad asamavāyikāraṇam
yathā tantusaṃyogaḥ paṭasya tanturūpaṃ paṭarūpasya
tadubhayabhinnaṃ kāraṇaṃ nimittakāraṇam
yathā turīvemādikaṃ paṭasya
tad etattrividhakāraṇamadhye yad asādhāraṇaṃ kāraṇaṃ tad eva karaṇam
tatra pratyakṣajñānakaraṇaṃ pratyakṣam
indriyārthasannikarṣajanyaṃ jñānaṃ pratyakṣam
tad dvividhaṃ nirvikalpakaṃ savikalpakaṃ ceti
tatra nirvikalpakaṃ jñānaṃ nirvikalpakaṃ yathedaṃ kiṃcit
saparakārakaṃ jñānaṃ savikalpakaṃ yathā ḍittho'yam brahmaṇo 'yaṃ śyāmo'yam iti
pratyakṣajñānahetur indriyārthasannikarṣaḥ ṣaḍvidhaḥ
saṃyogaḥ saṃyuktasamavāyaḥ saṃyuktasamavetasamavāyaḥ samavāyaḥ samavetasamavāyo viśeṣaṇaviśeṣyabhāvaś ceti
cakṣuṣā ghaṭapratyakṣajanane saṃyogaḥ sannikarṣaḥ
ghaṭarūpapratyakṣajanane saṃyuktasamavāyaḥ sannikarṣaḥ cakṣuḥsaṃyukte ghaṭe rūpasya samavāyāt
rūpatvasāmānyapratyakṣe saṃyuktasamavetasamavāyaḥ sannikarṣaḥ cakṣuḥsaṃyukte ghaṭe rūpaṃ samavetaṃ tatra rūpatvasya samavāyāt
śrotreṇa śabdasyākāśaguṇatvāt guṇaguṇinoś ca samavāyāt
śabdatvasākṣātkāre samavetasamavāyaḥ sannikarṣaḥ śrotrasamavete śabde śabdatvasya samavāyāt
abhāvapratyakṣe viśeṣaṇaviśeṣyabhāvaḥ sannikarṣo ghaṭābhāvavad bhṛtalam ity atra cakṣuḥsaṃyukte bhūtale ghaṭābhāvasya viśeṣaṇatvāt
evaṃ sannikarṣaṣaṭkajanyaṃ jñānaṃ pratyakṣam
tatkaraṇam indriyam
tasmād indriyaṃ pratyakṣapramāṇam iti siddham
anumitikaraṇam anumānam
parāmarśajanyaṃ jñānam anumitiḥ
vyāptiviśiṣṭapakṣadharmatājñānaṃ parāmarśaḥ
yathā vahnivyāpyadhūmavān ayaṃ parvata iti jñānaṃ parāmarśaḥ
taj janyaṃ parvato vahnimān iti jñānam anumitiḥ
yatra yatra dhūmas tatrāgnir iti sāhacaryaniyamo vyāptiḥ
vyāpyasya parvatādivṛttitvaṃ pakṣadharmatā
anumānaṃ dvividhaṃ svārthaṃ parārthaṃ ca
tatra svārthaṃ svānumitihetuḥ
tathā hi svayam eva bhūyo darśanena yatra dhūmas tatra agnir iti mahānasādau vyāptiṃ gṛhītvā parvatasamīpaṃ gatas tadgate cāgnau saṃdihānaḥ parvate dhūmaṃ paśyan vyāptiṃ smarati yatra dhūmas tatrāgnir iti
tadantaraṃ vahnivyāpyadhūmavān ayaṃ parvata iti jñānam utpadyate
ayam eva liṅgaparāmarśa ity ucyate
tasmāt parvato vahnimān iti jñānam anumitir utpadyate
tad etat svārthānumānam
yat tu svayaṃ dhūmād agnim anumāya parapratipattyarthaṃ pañcāvayavavākyaṃ prayukte tat parārthānumānam
yathā parvato vahnimān dhūmavattvāt
yo yo dhūmavān sa vahnimān yathā mahānasaḥ
tathā cāyam
tasmāt tatheti
anena pratipāditālliṅgāt paro'py agniṃ pratipadyate
pratijñāhetūdāharaṇopanayanigamāni pañcāvayavaḥ
parvato vahnimān iti pratijñā
dhūmavattvād iti hetuḥ
yo yo dhūmavān sa so'gnimān yathā mahānasa ity udāharaṇam
tathā cāyam iti upanayaḥ
tasmāt tatheti nigamanam
svārthānumitiparārthānumityor liṅgaparāmarśa eva karaṇam
tasmāl liṅgaparāmarśānumānam
liṅgaṃ trividham
anvayavyatireki kevalānvayi kevalavyatireki ceti
anvayena vyatirekeṇa ca vyāptimad anvayavyatireki
yathā vahnau sādhye dhūmavattvam
yatra dhūmas tatrāgnir yathā mahānasa ity anvayavyāptiḥ
yatra vahnir nāsti tatra dhūmo'pi nāsti yathā mahāhrada iti vyatirekavyāptiḥ
anvayamātravyāptikaṃ kevalānvayi yathā ghaṭo'bhidheyaḥ prameyatvāt paṭavat
atra prameyatvābhidhyatvayor vyatirekavyāptir nāsti sarvasyāpi prameyatvād abhidheyatvāc ca
vyatirekamātravyāptikaṃ kevalavyatireki yathā pṛthivī tarebhyo bhidyate gandhavattvāt
yad itarebhyo na bhidyate na tad gandhavat
yathā jalam
na ceyaṃ tathā
tasmān na tatheti atra yad gandhavat tad itarabhinnam ity anvayadṛṣṭānto nāsti pṛthivīmātrasya pakṣatvāt
saṃdigdhasādhyavān pakṣaḥ
yathā dhūmavattve hetau parvataḥ
niścitasādhyavān sapakṣaḥ
yathā tatraiva mahānasaḥ
niścitasādhyābhāvavān vipakṣaḥ
yathā tatraiva mahāhradaḥ
savyabhicāraviruddhasatpakṣāsiddhabādhitāḥ pañca hetvābhāsāḥ
savyabhicāro 'naikāntikaḥ
sa trividhaḥ
sādhāraṇāsādhāraṇānupasaṃhāribhedāt
tatra sādhyābhāvavadvṛttiḥ sādhāraṇo 'naikāntikaḥ
yathā parvato vahnimān prameyatvād iti prameyatvasya vahnyabhāvavati hrade vidyamānatvāt
sarvasapakṣavipakṣavyāvṛtto 'sādhāraṇaḥ
yathā śabdo nityaḥ śabdatvād iti
śabdatvaṃ sarvebhyo nityebhyo'ntyebhyaś ca vyāvṛttaṃ śabdamātravṛtti
anvayavyatirekadṛṣṭāntarahito 'nupasaṃhārī
yathā sarvam anityaṃ prameyatvād iti
atra sarvasyāpi pakṣatvād dṛṣṭānto nāsti
sādhyābhāvavyāpto hetur viruddhaḥ
yatra śabdo nityaḥ kṛtakatvād iti
kṛtakatvaṃ hi nityatvābhāvenānityatvena vyāptam
yasya sādhyabhāvasādhakaṃ hetvantaraṃ vidyate sa satpratipakṣaḥ
yathā śabdo nityaḥ śrāvaṇatvāc chabdatvavad iti
śabdo'nityaḥ kāryatvād ghaṭavad iti
asiddhas trividhaḥ
āśrayāsiddhaḥ svarūpāsiddho vyāpyatvāsiddhaś ceti
āśrayāsiddho yathā gaganāravindaṃ surabhy aravindatvāt sarojāravindavat
atra gaganāravindam āśrayaḥ
sa ca nāsty eva
svarūpāsiddho yathā śabdo guṇaś cākṣuṣatvāt
atra cākṣuṣatvaṃ śabde nāsti śabdasya śrāvaṇatvāt
sopādhiko vyāpyatvāsiddhaḥ
sādhyavyāpakatve sati sādhanāvyāpaka upādhiḥ
sādhyasamānādhikaraṇātyantābhāvāpratiyogitvaṃ sādhyavyāpakatvam
sādhanavann iṣṭātyantābhāvapratiyogitvaṃ sādhāraṇāvyāpakatvam
parvato dhūmavān vahnimattvād ity atrārdrendhanasaṃyoga upādhiḥ
tathā hi
yatra dhūmas tatrārdrendhanasaṃyoga iti sādhyavyāpakatā
yatra vahnis tatrārdrendhanasaṃyogābhāvād iti sādhanāvyāpakatā
evaṃ sādhyavyāpakatve sati sādhanāvyāpakatvād ārdrendhanasaṃyoga upādhiḥ
sopādhikatvād vahnimattvaṃ vyāpyatvāsiddham
yasya sādhyābhāvaḥ pramāṇāntareṇa niścitaḥ sa bādhitaḥ
yathā vahnir anuṣṇo dravyatvād iti
atrānuṣṇatvaṃ sādhyaṃ tadabhāva uṣṇatvaṃ spārśanapratyakṣeṇa gṛhyata iti bādhitatvam
upamitikaraṇam upamānam
saṃjñāsaṃjñisaṃbandhajñānam upamitiḥ
tatkaraṇaṃ sādṛśyajñānam
atideśavākyārthasmaraṇam avāntaravyāpāraḥ
tathā hi kaścid gavayaśabdārtham ajānan kutaścid āraṇyakapuruṣād gosadṛśo gavaya iti śrutvā vanaṃ gato vākyārthaṃ smaran gosadṛśaṃ piṇḍaṃ paśyati
tadanantaram asau gavayaśabdavācya ity upamitir utpadyate
āptavākyaṃ śabdaḥ
āptas tu yathārthavaktā
vākyaṃ padasamūhaḥ
yathā gām ānayeti
śaktaṃ padam
asmāt padād ayam artho boddhavya itīśvarasaṃketaḥ śaktiḥ
ākāṅkṣā yogyatā saṃnidhiś ca vākyārthajñānahetuḥ
padasya padāntaravyatirekaprayuktānvayānanubhāvakatvam ākāṅkṣā
arthābādho yogyatā
padānāmavilambenoccāraṇaṃ saṃnidhiḥ
ākāṅkṣādirahitaṃ vākyam apramāṇam
yathā gaur aśvaḥ puruṣo hastīti na pramāṇam ākāṅkṣāvirahāt
agninā siñced iti na pramāṇaṃ yogyatāvirahāt
prahare prehare 'sahoccāritāni gām ānayetyādipadāni na pramāṇaṃ saṃnidhyabhāvāt
vākyaṃ dvividham
vaidikaṃ laukikaṃ ca
vaidikam īśvaroktatvāt sarvam eva pramāṇam
laukikaṃ tv āptoktaṃ pramāṇam
anyad apramāṇam
vākyārthajñānaṃ śabdajñānam
tatkaraṇaṃ śabdaḥ
ayathārthānubhavas trividhaḥ saṃśayaviparyayatarkabhedāt
ekasmin dharmini viruddhanānādharmavaiśiṣṭyāvagāhi jñānaṃ saṃśayaḥ
yathā sthāṇur vā puruṣo veti
mithyājñānaṃ viparyayaḥ
yathā śuktāv idaṃ rajatam iti
vyāpyāropeṇa vyāpakāropas tarkaḥ yathā yadi vahnir na syāt tarhi dhūmo'pi na syād iti
smṛtir api dvividhā
yathārthāyathārthā ca pramājanyā yathārthā
apramājanyāyathārthā
sarveṣām anukūlatayā vedanīyaṃ sukham
sarveṣāṃ pratikūlatayā vedanīyaṃ duḥkham
icchā kāmaḥ
krodho dveṣaḥ
kṛtiḥ prayatnaḥ
vihitakarmajanyo dharmaḥ
niṣiddhakarmajanyas tv adharmaḥ
buddhyādayo'ṣṭāv ātmamātraviśeṣaguṇāḥ
buddhīcchāprayatnā dvividhāḥ
nityā anityāś ca
nityā īśvarasya
anityā jīvasya
saṃskāras trividhaḥ
vego bhāvanā sthitisthāpakaś ceti
vegaḥ pṛthivyādicatuṣṭayamanovṛttiḥ
anubhavajanyā smṛtihetur bhāvanātmamātravṛttiḥ
anyathā kṛtasya punas tadavasthāpādakaḥ sthitisthāpakaḥ kaṭādipṛthivīvṛttiḥ
calanātmakaṃ karma
ūrdhvadeśasaṃyogahetur utkṣepaṇam
adhodeśasaṃyogahetur apakṣepaṇam
śarīrasaṃnikṛṣṭasaṃyogahetur ākuñcanam
viprakṛṣṭasaṃyogahetuḥ prasāraṇam
anyat sarvaṃ gamanam
pṛthivyādicatuṣṭayamanomātravṛtti
nityam ekam anekānugataṃ sāmānyam
dravyaguṇakarmavṛtti
tad dvividhaṃ parāparabhedāt
paraṃ sattā
aparaṃ dravyatvādiḥ
nityadravyavṛttayo vyāvartakā viśeṣāḥ
nityasaṃbandhaḥ samavāyaḥ
ayutasiddhavṛttiḥ
yayor dvayor madhya ekam avinaśyadaparāśritam evāvatiṣṭhate tāv ayutasiddhau
yathāvayavāvayavinau guṇaguṇinau kriyākriyāvantau jātivyaktī viśeṣanityadravye ceti
anādiḥ sāntaḥ prāgabhāvaḥ
utpatteḥ pūrvaṃ kāryasya
sādir anantaḥ pradhvaṃsaḥ
utpattyanantaraṃ kāryasya
traikālikasaṃsargāvacchinnapratiyogitāko 'tyantābhāvaḥ
yathā bhūtale ghaṭo nāstīti
tādātmyasaṃbandhāvacchinnapratiyogitāko 'nyonyābhāvaḥ yathā ghaṭaḥ paṭo na bhavatīti
sarveṣāṃ padārthānāṃ yathāyatham ukteṣv antarbhāvāt saptaiva padārthā iti siddham
kāṇādanyāyamatayor bālāvyutpattisiddhaye
annaṃbhaṭṭena viduṣā racitas tarkasaṃgrahaḥ
