rasaśālāṃ prakurvīta sarvabādhāvivarjite
sarvauṣadhamaye deśe ramye kūpasamanvite
yakṣarājasahasrākṣadigvibhāge suśobhane
nānopakaraṇopetāṃ prākāreṇa suśobhitām
śālāyāḥ pūrvadigbhāge sthāpayedrasabhairavam
vahnikarmāṇi cāgneye yāmye pāṣāṇakarma ca
nairṛtye śastrakarmāṇi vāruṇe kṣālanādikam
śoṣaṇaṃ vāyukoṇe ca vedhakarmottare tathā
sthāpanaṃ siddhavastūnāṃ prakuryād īśakoṇake
padārthasaṃgrahaḥ kāryo rasasādhanahetukaḥ
sattvapātanakoṣṭhīṃ ca gārakoṣṭhīṃ suśobhanām
bhūmikoṣṭhīṃ calatkoṣṭhīṃ jaladroṇīsvanekaśaḥ
bhastrikāyugalaṃ tadvannalike vaṃśalauhayoḥ
svarṇāyoghoṣaśulbāśmakuṇḍyaścarmakṛtāṃ tathā
karaṇāni vicitrāṇi sarvāṇyapi samāharet
manthānaḥ peṣaṇī khalvā droṇīrūpāśca vartulāḥ
āyasāstaptakhalvāśca mardakāśca tathāvidhāḥ
sūkṣmachidrasahasrāḍhyā dravyacālanahetave
cālanī ca kaṭatrāṇī śilā laulī ca kaṇḍanī
mūṣāmṛttuṣakārpāsavanopalapiṣṭakam
trividhaṃ bheṣajaṃ dhātujīvamūlamayaṃ tathā
śikhitrā govaraṃ caiva śarkarā ca sitopalā
kācāyomṛdvarāṭānāṃ kūpikāścaṣakāṇi ca
śūrpādiveṇupātrāṇi kṣudrakṣiprāśca śaṅkhakāḥ
kṣuraprāśca tathā pālyo yaccānyattatra yujyate
pālikā karṇikā caiva śākacchedanaśastrikā
śālāsammārjanārthaṃ hi rasapākāntakarma yat
tatropayogi yaccānyattatsarvaṃ paravidyayā
śrīrasāṅkuśayā sarvaṃ mantrayitvā samāharet
anyathā tadgataṃ tejaḥ parigṛhṇāti bhairavaḥ
cālinī trividhā proktā tatsvarūpaṃ ca kathyate
vaiṇavībhiḥ śalākābhinirmitā grathitā guṇaiḥ
kīrtitā sā sadā sthūladravyāṇāṃ gālane hitā
cūrṇacālanahetośca cālanyanyāpi vaṃśajā
karṇikārasya śālmalyāḥ pārijātasya kambayā
caturaṅgulavistārayuktyā nirmitā śubhā
kuṇḍalyaratnivistārā chāgacarmābhaveṣṭitā
vājivālāmbarānaddhatalā cālanikā parā
tayā pracālanaṃ kuryāddhartuṃ sūkṣmataraṃ rajaḥ
śikhitrāḥ pāvakocchiṣṭā aṅgārāḥ kokilāḥ matāḥ
kokilāśceti te'ṅgārāḥ nirvāṇāḥ payasā vinā
piṣṭakaṃ chagaṇaṃ chāṇamupalaṃ cotpalaṃ tathā
karaṇḍopalasārī ca saṃśuṣkachagaṇābhidhāḥ
kūpikā champikā siddhā golā caiva karaṇḍikā
caṣakā ca kaṭorī ca vāṭikā ghoṭikā tathā
kacolī grāhikā ceti nāmānyekārthakāni hi
rasasaṃhitayor vaidyāḥ nighaṇṭujñāśca vārttikāḥ
sarvadeśajabhāṣājñāḥ saṃgrāhyāste'pi sādhakaiḥ
dharmiṣṭhaḥ satyavāg vidvān śivakeśavapūjakaḥ
sadayaḥ padmahastaśca saṃyojyo rasavaidyake
patākākumbhapāthojamatsyacāpāṅkapāṇikaḥ
anāmādhaḥ stharesvāṅkaḥ sa syādamṛtahastavān
adeśikaḥ kṛpāmukto lubdho yuktivivarjitaḥ
kṛṣṇarekhākaro vaidyo dagdhahasto vivarjitaḥ
rasapākāvasāne hi sadāghoraṃ ca jāpayet
sodyamāḥ śucayaḥ śūrāḥ baliṣṭhāḥ paricārakāḥ
bhūtavigrahamantrajñāste yojyā nidhisādhane
baliṣṭhāḥ sattvavantaśca raktākṣāḥ kṛṣṇavigrahāḥ
bhūtatrāsanavidyāśca te yojyāḥ balisādhane
nirlobhāḥ satyavaktāro devabrāhmaṇapūjakāḥ
yaminaḥ pathyabhoktāro yojanīyā rasāyane
dhanavanto vadānyāśca sarvopaskarasaṃyutāḥ
guruvākyaratā nityaṃ dhātuvādeṣu te śubhāḥ
tattadauṣadhanāmajñāḥ śucayo vañcanojjhitāḥ
nānāviṣayabhāṣājñāste matā bheṣajāhṛtau
śucīnāṃ satyavākyānāmāstikānāṃ manasvinām
sandehojjhitacittānāṃ rasaḥ sidhyati nānyathā
daśāṣṭakriyayā siddhe rase 'sau sādhakottamaḥ
mahāraso 'yam ityuktvā sevetānyatra taṃ rasaṃ
rasasiddho bhavenmartyo dātā bhoktā na yācakaḥ
jarāmukto jagatpūjyo divyakāntiḥ sadā sukhī
kathyate somadevena mugdhavaidyaprabuddhaye
paribhāṣā rasendrasya śāstraiḥ siddhaiśca bhāṣitā
ardhaṃ siddharasasya tailaghṛtayorlehasya bhāgo'ṣṭamaḥ saṃsiddhākhilalohacūrṇavaṭakādīnāṃ tathā saptamaḥ
yo dīyeta bhiṣagvarāya gadibhirnirdiśya dhanvantariṃ sarvārogyasukhāptaye nigadito bhāgaḥ sa dhānvantaraḥ
bhaiṣajyakrīṇitadravyabhāgaścaikādaśo hi yaḥ
vaṇigbhyo gṛhyate vaidyai rudrabhāgaḥ sa ucyate
pragṛhyādhikarudrāṃśaṃ yo'samīcīnamauṣadham
dāpayellubdhadhīrvaidyaḥ sa syādviśvāsaghātakaḥ
śāstreṣu vihitā śuddhirbrahmahatyākṛtāmapi
viśvāsaghātināṃ puṃsāṃ na śuddhirmaraṇaṃ vinā
dhātubhir gandhakādyaiśca nirdravairmardito rasaḥ
suślakṣṇaḥ kajjalābhāsaḥ kajjalītyabhidhīyate
sadravā marditā saiva rasapaṅka iti smṛtaḥ
arkāṃśatulyādrasato'tha gandhānniṣkārdhatulyāttruṭiśo 'bhikhalve
arkātape tīvratare sagharme piṣṭī bhavetsā navanītarūpā
khalve vimardya gandhena dugdhena saha pāradam
peṣaṇāt piṣṭatāṃ yāti sāpi piṣṭī matā paraiḥ
caturthāṃśasuvarṇena rasena kṛtapiṣṭikā
bhavetpātanapiṣṭī sā rasasyottamasiddhidā
rūpyaṃ vā jātarūpaṃ vā rasagandhādibhirhatam
samutthitaṃ hi bahuśaḥ sā kṛṣṭī hematārayoḥ
kṛṣṭī kṣiptā suvarṇāntarna varṇo hīyate tayā
svarṇakṛṣṭyā kṛtaṃ bījaṃ rasasya parirañjanam
tāmraṃ tīkṣṇasamāyuktaṃ drutaṃ nikṣipya bhūriśaḥ
sagandhe lakucadrāve nirgataṃ varalohakam
tena raktīkṛtaṃ svarṇaṃ svarṇaraktītyudāhṛtam
nikṣiptā sā drute svarṇe varṇotkarṣavidhāyinī
tārasya rañjanī cāpi bījarāgavidhāyinī
evameva prakartavyā tāraraktī manoharā
rañjanī khalu rūpyasya bījānāmapi rañjanī
mṛtena vā baddharasena vānyallohena vā sādhitamanyaloham
sitatvapītatvamupāgataṃ taddalaṃ hi candrānalayoḥ prasiddham
ābhāsakṛtabaddhena rasena saha yojitam
sādhitaṃ cānyalohena sitaṃ pītaṃ hi taddalam
tāpyena nihataṃ kāntaṃ saptavāraṃ samutthitam
śilayāpyāhataṃ nāgaṃ vāraṃ vāraṃ samutthitam
tad dvayaṃ dvipalaṃ cātha tāpyabhasma paladvayam
sarvaṃ nikṣipya mūṣāyāṃ saptavāraṃ dhamed dṛḍham
tad ayonāgamityuktaṃ sādhakaṃ dehalohayoḥ
rasena sāraṇāyantre tadīyā guṭikā kṛtā
sā dhṛtā vadane hanti mehavyūhamaśeṣataḥ
kurute dantadārḍhyaṃ ca dṛṣṭiṃ gṛdhradṛśāviva
tathānyān netrajān rogān rogān jatrūrdhvasambhavān
mākṣikeṇa hataṃ tāmraṃ daśavāraṃ samutthitam
tadvadviśuddhanāgaṃ hi dvitayaṃ taccatuṣpalam
nīlāñjanahataṃ bhūyaḥ saptavāraṃ samutthitam
iti saṃsiddhametaddhi śulbanāgaṃ prakīrtyate
sāritastena sūtendro vadane vidhṛto nṛṇām
nihanti māsamātreṇa mehavyūhamaśeṣataḥ
pathyāśanasya varṣeṇa palitaṃ valibhiḥ saha
gṛdhradṛṣṭirlasatpuṣṭiḥ sarvārogyasamanvitaḥ
lohaṃ lohāntare kṣiptaṃ dhmātaṃ nirvāpitaṃ drave
pāṇḍupītaprabhaṃ jātaṃ piñjarītyabhidhīyate
bhāgāḥ ṣoḍaśa tārasya tathā dvādaśa bhāskaraḥ
ekatrāvartitāstena candrārkamiti kathyate
sādhyalohe'nyalohaṃ cet prakṣiptaṃ vaṅkanālataḥ
nirvāpaṇaṃ tu yatproktaṃ vaidyairnirvāhaṇaṃ khalu
kṣepyaṃ nirvāhaṇaṃ dravyaṃ nirvāhye samabhāgikam
āvāpyaṃ vāpanīye ca bhāge diṣṭe ca diṣṭavat
mṛtaṃ tarati tattoye lohaṃ vāritaraṃ hi tat
aṅguṣṭhatarjanīghṛṣṭaṃ tattadrekhāntare viśet
mṛtaṃ lohaṃ taduddiṣṭaṃ rekhāpūrṇābhidhānataḥ
guḍaguñjāsukhasparśamadhvājyaiḥ saha yojitam
nāyāti prakṛtiṃ dhmānādapunarbhavamucyate
rūpyeṇa saha saṃyuktaṃ dhmātaṃ rūpyeṇa no laget
tadā nirutthamityuktaṃ lohaṃ tadapunarbhavam
evaṃ rūpyaṃ sanāgaṃ ced dhmātaṃ tāmre lagenna hi
tadā nirutthaṃ mantavyaṃ rañjanaṃ ca bhiṣagvaraiḥ
nirvāhaṇaviśeṣeṇa tattadvarṇaṃ bhavedyadā
mṛdulaṃ citrasaṃskāraṃ tadbījamiti kathyate
idameva vinirdiṣṭaṃ vaidyairuttaraṇaṃ khalu
saṃsṛṣṭalohayor ekalohasya parināśanam
pradhmānād vaṅkanālena tattāḍanamudāhṛtam
cūrṇābhraṃ śālisaṃyuktaṃ vastre baddhaṃ tu kāñjike
niryātaṃ mardanādvastrāddhānyābhramiti kathyate
kṣārāmladrāvakairyuktaṃ dhmātamākarakoṣṭhake
yastato nirgataḥ sāraḥ sattvamityabhidhīyate
koṣṭhikā śikharāpūrṇaiḥ koliśairdhmānayogataḥ
mūṣākaṇṭhamanuprāptair ekakoliśikho mataḥ
śikhitrāḥ pāvakocchiṣṭā mṛtāṅgārāśca kokilāḥ
kṛṣṇāṅgāḥ koliśāśceti paryāyāste parasparam
drāvaṇe sattvapāte ca mādhukāḥ khādirāḥ śubhāḥ
uddrāve vaṃśajāste tu svedane bādarāḥ śubhāḥ
vidyādharākhyayantrasthādārdrakadrāvamarditāt
samākṛṣṭo raso yo'sau hiṅgulākṛṣṭa ucyate
svalpatālayutaṃ kāṃsyaṃ vaṅkanālena tāḍitam
muktavaṅgaṃ hi tattāmraṃ ghoṣākṛṣṭam udāhṛtam
palaviṃśati nāgasya śuddhasya kṛtacakrikam
rūpikādugdhasampiṣṭaśilayā parilepitam
śarāvasampuṭe ruddhvā pacet kroḍapuṭena tam
tāvadvāraṃ pacedyatnādyāvadbhasma prajāyate
guḍagugguluguñjājyasāraghaiḥ parimardya tat
mūṣāmadhye nirudhyātha dhmānādutthāpitaṃ punaḥ
cakrāntena punaḥ kṛtvā palapramitapāradaiḥ
liptvā limpetsitārkasya payasā śilayāpi ca
pacedgajapuṭairenaṃ vārāṇāṃ khalu viṃśatiḥ
puṭe puṭe hi nāgasya kuryādutthānaṃ khalu
nīlajyotirdravaiḥ samyag daśavārāṇi ḍhālayet
iti siddhaṃ tataḥ sīsaṃ karṣamātrāvaśeṣitam
guhyanāgākhyayā proktaṃ śreṣṭhaṃ rasarasāyanam
niṣkamātre tu nāge 'smin lohakhāryāṃ drute sati
svato lakṣaguṇāṃ haimīṃ śalākāṃ grasati dhruvam
kusumbhatailataptaṃ tat svarṇam udgariti dhruvam
guhyamārgo 'yamuddiṣṭo vakti svacchandabhairavaḥ
tīkṣṇaṃ nīlāñjanopetaṃ dhmātaṃ hi bahuśo dṛḍham
mṛdu kṛṣṇaṃ drutadrāvi varanāgaṃ taducyate
mṛtasya punarudbhūtiḥ sā coktotthāpanākhyayā
drutadravyasya nikṣepo drave taḍḍhālanaṃ matam
triṃśatpalamitaṃ nāgaṃ bhānudugdhena marditam
vimardya puṭayettāvadyāvat karṣāvaśeṣitam
na tatpuṭasahasreṇa kṣayamāyāti sarvadā
capalo'yaṃ samuddiṣṭo vārttikairnāgasambhavaḥ
itthaṃ ca capalaḥ kāryo vaṅgasyāpi na saṃśayaḥ
tatspṛṣṭahastasaṃspṛṣṭaḥ kevalo badhyate rasaḥ
sa raso dhātuvādeṣu śasyate na rasāyane
ayaṃ hi kharpaṇākhyena lokanāthena kīrtitaḥ
bhrāmakāśmarajaḥ sūkṣmaṃ pañcamāṃśarasānvitam
kumārīmūlatoyena mardayedekavāsaram
cāṅgerīsvarasenāpi dinamekamanāratam
evaṃ bhūnāgadhautena mardayeddivasatrayam
athaikapalanāgena tāvatā trapuṇāpi ca
daśaniṣkarasendreṇa ślakṣṇāṃ piṣṭīṃ samācaret
yojayitvātha kalkena yathāpūrvaṃ vimardayet
tataḥ sārarasendreṇa sattvena rasakasya ca
piṣṭīṃ kṛtvā tu pūrveṇa pūrvakalkena yojayet
agniṃ prajvālya soṣṇena kāñjikena praśoṣayet
palārdhaṃ śuddhasasyena bhṛṣṭaguñjārasena ca
vimardya kāñjikaiḥ kuryānmaricapramitā vaṭīḥ
nirudhya vajramūṣāyāṃ saṃdhibandhaṃ vidhāya ca
śikhitrairnavabhiḥ samyagbhastrābhyāṃ ca dhametkhalu
tato mūṣāgataṃ sattvaṃ samādāya samantataḥ
dhamet prakaṭamūṣāyāṃ vaṅkanālena śuddhaye
daśaśāṇaṃ hi tatsattvaṃ bhasmanā lavaṇena ca
sakāñjikena saṃveṣṭya puṭayogena śoṣayet
dviniṣkapramite tasmin pūrvaproktena bhasmanā
aśītiguṇitaṃ nāgaṃ dhmātvā nirvāhayet khalu
iyatā pūrvasūto'sau jāryate na kathaṃcana
capalo'yaṃ samuddiṣṭo lokanāthena śambhunā
anenāpi rasaḥ śīghraṃ badhyate pūrvavat sukham
kāravallījaṭācūrṇairdaśadhā puṭito hi sa
bhavennāgavinirmukto grāsaṃ gṛhṇātyaśeṣataḥ
mukhaṃ prakaṭamūṣāyāṃ bhaveccātiguṇottaram
jīrṇagrāso raso hyeṣa dehalohakaro bhavet
so'yaṃ śrīsomadevena kathito'tīva niścitam
bhūbhujaṃgaśakṛttoyaiḥ prakṣālyāpahṛtaṃ rajaḥ
kṛṣṇavarṇaṃ hi tatproktaṃ dhautākhyaṃ rasavādibhiḥ
dravyayormelanaṃ dhmānād dvaṃdvanaṃ parikīrtitam
bhāgādrūpyādike kṣepamanuvarṇasuvarṇake
dalair vā varṇikāhrāso bhañjinī vādibhirmatā
pataṃgikalkato jātā lohe tāratvahematā
dināni katicit sthitvā yātyasau palikā matā
rañjitaśca rasāllohād dhmānādvā cirakālataḥ
viniryāti sa nirdiṣṭaḥ pataṅgīrāgasaṃjñikaḥ
drute dravyāntare kṣepo lohādyaiḥ kriyate hi yaḥ
sa āvāpaḥ pratīvāpaḥ sa evācchādanaṃ matam
drute vahnisthite lauhe viramyāṣṭanimeṣakam
salilasya parikṣepaḥ so'bhiṣeka itīritaḥ
taptasyāpsu vinikṣepo nirvāpaḥ snapanaṃ ca tat
pratīvāpādikaṃ kāryaṃ drutalohe sunirmale
yadā hutāśo dīptārciḥ śuklotthānasamanvitaḥ
śuddhāvartastadā jñeyaḥ sa kālaḥ sattvanirgame
drāvyadravyanibhā jvālā dṛśyate dhamane yadā
drāvasyonmukhatā seyaṃ bījāvartaḥ sa ucyate
vahnisthameva śītaṃ yat taduktaṃ svāṅgaśītalam
agnerākṛṣṭaśītaṃ ca tadbahiḥśītamīritam
kṣārāmlairauṣadhair vāpi dolāyantre sthitasya hi
pacanaṃ svedanākhyaṃ syānmalaśaithilyakārakam
uddiṣṭairauṣadhaiḥ sārdhaṃ sarvāmlaiḥ kāñjikairapi
peṣaṇaṃ mardanākhyaṃ syādbahirmalavināśanam
mardanoddiṣṭabhaiṣajyairnaṣṭapiṣṭatvakārakam
tanmūrchanaṃ hi vaṅgādribhūjakañcukanāśanam
svarūpasya vināśena piṣṭatāpādanaṃ hi yat
vidvadbhirnirjitaḥ sūto naṣṭapiṣṭaḥ sa ucyate
svedātapādiyogena svarūpāpādanaṃ hi yat
tadutthāpanamityuktaṃ mūrchāvyāpattināśanam
uktauṣadhairmarditapāradasya yantrasthitasyordhvamadhaśca tiryak
niryātanaṃ pātanasaṃjñayoktaṃ vaṅgāhisamparkajakañcukaghnam
jalasaindhavayuktasya rasasya divasatrayam
sthitirāsthāpanī kumbhe yāsau rodhanamucyate
rodhanāllabdhavīryasya capalatvanivṛttaye
kriyate yo ghaṭe svedaḥ proktaṃ niyamanaṃ hi tat
dhātupāṣāṇamūlādyaiḥ saṃyukto ghaṭamadhyagaḥ
grāsārthaṃ tridinaṃ svedo dīpanaṃ tanmataṃ budhaiḥ
iyanmānasya sūtasya grāsadravyātmikā mitiḥ
iyatītyucyate yāsau grāsamānamitīritam
grāsasya cāraṇaṃ garbhe drāvaṇaṃ jāraṇaṃ tathā
iti trirūpā nirdiṣṭā jāraṇā varavārttikaiḥ
grāsaḥ piṇḍaḥ parīṇāmaḥ tisraścākhyāḥ parāḥ smṛtāḥ
samukhā nirmukhā ceti jāraṇā dvividhā punaḥ
nirmukhā jāraṇā proktā bījādānena bhāgataḥ
śuddhaṃ svarṇaṃ ca rūpyaṃ ca bījamityabhidhīyate
catuḥṣaṣṭyaṃśato bījaprakṣepo mukhamucyate
evaṃ kṛte raso grāsalolupo mukhavānbhavet
kaṭhinānyapi lohāni bhakṣituṃ bhavati kṣamaḥ
iyaṃ hi samukhā proktā jāraṇā mṛgacāriṇā
divyauṣadhisamāyogātsthitaḥ prakaṭakoṣṭhiṣu
bhuṅkte nikhilalohādyaṃ yo'sau rākṣasavaktravān
rasasya vadane grāsakṣepaṇaṃ cāraṇā matā
grastasya drāvaṇaṃ garbhe garbhadrutirudāhṛtā
bahireva drutīkṛtya ghanasattvādikaṃ khalu
jāraṇāya rasendrasya sā bāhyā drutirucyate
nirlepatvaṃ dravatvaṃ ca tejastvaṃ laghutā tathā
drutaṃ yogaśca sūtena pañcadhā drutilakṣaṇam
tuṣadhānyādiyogena lohadhātvādikaṃ sadā
saṃtiṣṭhate dravākāraṃ sā drutiḥ parikīrtitā
drutagrāsaparīṇāmo viḍayantrādiyogataḥ
jāraṇetyucyate tasyāḥ prakārāḥ santi koṭiśaḥ
kṣārairamlaiśca gandhādyairmūtraiśca paṭubhistathā
rasagrāsasya jīrṇārthaṃ tadviḍaṃ parikīrtitam
susiddhabījadhātvādijāraṇena rasasya hi
pītādirāgajananaṃ rañjanaṃ parikīrtitam
sūte satailayantrasthe svarṇādikṣepaṇaṃ hi yat
vedhādhikyakaraṃ lohe sāraṇā sā prakīrtitā
vyavāyibheṣajopeto dravye kṣipto rasaḥ khalu
vedha ityucyate tajjñaiḥ sa cānekavidhaḥ smṛtaḥ
lepaḥ kṣepaśca kuntaśca dhūmākhyaḥ śabdasaṃjñakaḥ
lepena kurute lohaṃ svarṇaṃ vā rajataṃ tathā
lepavedhaḥ sa vijñeyaḥ puṭamatra ca saukaram
prakṣepaṇaṃ drute lohe vedhaḥ syāt kṣepasaṃjñitaḥ
saṃdaṃśadhṛtasūtena drutadravyāhṛtiśca yā
suvarṇatvādikaraṇī kuntavedhaḥ sa kathyate
vahnau dhūmāyamāne'ntaḥ prakṣiptarasadhūmataḥ
svarṇādyāpādanaṃ lohe dhūmavedhaḥ sa ucyate
mukhasthitarasenālpalohasya dhamanātkhalu
svarṇarūpyatvajananaṃ śabdavedhaḥ prakīrtitaḥ
viddhadravyasya sūtena kāluṣyādinivāraṇam
prakāśanaṃ ca varṇasya tadudghāṭanamīritam
kṣārāmlairauṣadhaiḥ sārdhaṃ bhāṇḍe ruddhvātiyatnataḥ
bhūmau nikhanyate yattatsvedanaṃ saṃprakīrtitam
rasasyauṣadhayuktasya bhāṇḍaṃ ruddhvātiyatnataḥ
sadāgniyutacullyantaḥ kṣepaḥ saṃnyāsa ucyate
dvāvetau svedasaṃnyāsau rasarājasya niścitam
guṇaprabhāvajananau śīghravyāptikarau tathā
rasanigamamahābdheḥ somadevaḥ samantāt sphuṭataraparibhāṣā nāma ratnāni hṛtvā
vyaracayadatiyatnāttair imāṃ kaṇṭhamālāṃ kalayati bhiṣagagryo maṇḍanārthaṃ sabhāyām
paṭhet paṭhitapāṭho'yamadhyāyo rasavādinaḥ
rasakarmāṇi kurvāṇo na sa muhyati kutracit
atha yantrāṇi vakṣyante rasatantrāṇyanekaśaḥ
samālokya samāsena somadevena sāmpratam
svedādikarma nirmātuṃ vārttikendraiḥ prayatnataḥ
yantryate pārado yasmāttasmādyantramitīritam
vibandhya sauṣadhaṃ sūtaṃ sabhūrje triguṇāmbare
rasapoṭṭalikāṃ kāṣṭhe dṛḍhaṃ baddhvā guṇena hi
saṃdhānapūrṇakumbhāntaḥ pralambanagatisthitām
adhastājjvālayedagniṃ tattaduktakrameṇa hi
dolāyantramidaṃ proktaṃ svedanākhyaṃ tadeva hi
khalvayantraṃ tridhā proktaṃ mardanādikakarmaṇi
nirudgārāśmajaś caikastadanyo lohasambhavaḥ
utsedhena daśāṅgulaḥ khalu kalātulyāṅgulāyāmavān
vistāreṇa navāṅgulo rasamitairnimnastathaivāṅgulaiḥ
kaṇṭho dvyaṅgulavistṛto 'timasṛṇo droṇyardhacandrākṛtiḥ
gharṣaścaiva daśāṅgulastu yadidaṃ khalvākhyayantraṃ smṛtam
asminpañcapalaḥ sūto mardanīyo viśuddhaye
tattadaucityayogena khalveṣvanyeṣu śodhayet
dvādaśāṅgulivistāraḥ khalvo bhavati vartulaḥ
caturaṅgulanimnaśca madhye 'timasṛṇīkṛtaḥ
mardakaścipiṭo'dhastāt sugrahaśca śikhopari
lauho navāṅgulaḥ khalvo nimnatvena ṣaḍaṅgulaḥ
mardako'ṣṭāṅgulaścaiva taptakhalvābhidho hy ayam
kṛtvā khalvākṛtiṃ cullīmaṅgāraiḥ paripūryatām
tasyāṃ niveśitaṃ khalvaṃ pārśve bhastrikayā dhamet
tasminvimarditā piṣṭī kṣārairamlaiśca saṃyutā
pradravatyativegena svedato nātra saṃśayaḥ
kṛtaḥ kāntāyasā so 'yaṃ bhavetkoṭiguṇottaraḥ
yatra lohamaye pātre pārśvayorvalayadvayam
tādṛksvalpataraṃ pātraṃ valayaprotakoṣṭhakam
pūrvapātropari nyasya svalpapātre parikṣipet
rasaṃ saṃmūrchitaṃ sthūlapātramāpūrya kāñjikaiḥ
dviyāmaṃ svedayedevaṃ rasotthāpanahetave
etatsyādvalabhīyantraṃ rasasādguṇyakāraṇam
sūkṣmakāntamaye pātre rasaḥ syādguṇavattaraḥ
aṣṭāṅgulamitā samyak vartulā cipaṭī tale
caturaṅgulataḥ kaṇṭhādadho droṇyā samanvitā
caturaṅgulavistāranimnayā dṛḍhabaddhayā
tatpidhānaghaṭī mūle ṣoḍaśāṅgulavistarā
navāṅgulakavistārakaṇṭhena ca samanvitā
pūrvaghaṭyāṃ rasaṃ kṣiptvā nyubjāṃ dadyāt parāṃ ghaṭīm
sordhvaṃ nimnaṃ ca parito dṛḍhapālikayānvitām
pālyāṃ droṇyāṃ kṣipettoyaṃ pāvakaṃ jvālayedadhaḥ
ūrdhvapātanayantraṃ hi nandinā parikīrtitam
uparyadhastanasthālyāṃ kṣipedanyāmadhomukhīm
sthālikāṃ cipaṭībhūtatalāntarliptapāradām
kṣiptvā tāṃ paṅkile garte jvālayenmūrdhni pāvakam
adhaḥpātanayantraṃ hi tadaitat parikīrtitam
kṣipedrasaṃ ghaṭe dīrghanatādhonālasaṃyute
tannālaṃ nikṣipedanyat ghaṭakukṣyantare khalu
tatra ruddhvā mṛdā samyagvadane ghaṭayoratha
adhastādrasakumbhasya jvālayettīvrapāvakam
itarasmin ghaṭe toyaṃ prakṣipet svādu śītalam
tiryakpātanayantraṃ hi vārttikair abhidhīyate
pātanātritayaṃ proktaṃ yantrāṇāṃ tritayaṃ khalu
pātanaiśca vinā sūto na tarāṃ doṣamujhati
tribhirevordhvapātaiśca kasmāddoṣānna mucyate
vibhāgena vipāke tu dravyeṇānyena yogataḥ
pātrāntaraparikṣepāt guṇāḥ syur vividhāḥ khalu
khaṇḍanyulūkhalāmbhobhis taṇḍulāḥ syur malojhitāḥ
pātenaiva mahāśuddhirnandinā parikīrtitā
viśālavadane bhāṇḍe toyapūrṇe niveśayet
kharparaṃ pṛthukaṃ samyak prasare tasya madhyame
ālavālaṃ viḍaiḥ kṛtvā tanmadhye pāradaṃ kṣipet
ūrdhvādhaśca viḍaṃ dattvā mallenārudhya yatnataḥ
puṭamaucityayogena dīyate tannigadyate
yantraṃ kacchapasaṃjñaṃ hi taduktaṃ rasajāraṇe
kṛtvā lohamayīṃ mūṣāṃ vṛntākākāradhāriṇīm
vitastyā saṃmitāṃ kāntalohena parinirmitām
muṇḍalohodbhavāṃ vāpi kaṇṭhādho dvyaṅgulādadhaḥ
dvyaṅgulaṃ valayaṃ dadyāt madhyadeśena kaṇṭhataḥ
pidhānadhārakaṃ ciñcāpattravistīrṇakaṅkaṇam
pidhānam antarāviṣṭaṃ saśikhaṃ śliṣṭasaṃdhikam
tale pravihitacchidraṃ bhāṇḍaṃ kṛtvā hy adhomukham
tatraināṃ lambayenmūrdhni nirudhya ca viśoṣya ca
sthālīkaṇṭhaṃ tato dadyāt puṭamagnividhāyakam
evaṃrūpaṃ bhavedyantramantarālikasaṃjñakam
anena kārayedgandhadrutiṃ garbhadrutiṃ tathā
tāpīṃ mūṣāṃ mṛdā kṛtvā dṛḍhāṃ cāratnimātrikām
sudṛḍhāṃ madhyadeśe ca dvyaṅgulacchidrasaṃyutām
kāntalohamayīṃ khārīṃ dadyād gandhasya copari
tāpikāṃ pūrayecchuddhasikatābhiḥ samantataḥ
tāṃ ca cullyāṃ samāropya kṣepaṃ kṣepaṃ viḍadravam
pādāṅguṣṭhamitajvālaṃ jvālayedanalaṃ tataḥ
lohābhrakādikaṃ sarvaṃ rasasya parijārayet
tāpikāyantramityuktaṃ sukaraṃ rasajāraṇe
sthālyāṃ vinikṣipya rasādi vastu svarṇādi khāryā prapidhāya bhūyaḥ
amlena cordhve lavaṇādi vastu cullyāṃ pacettat pratigarbhayantram
khārīṃ mallāntarasthālīṃ nirundhyādatiyatnataḥ
sthālyāṃ mṛdo'thavā khāryāṃ kṣiptvā vastu nirudhya ca
kṣiptvā cāmlādikaṃ ruddhvā pākaḥ syādgarbhayantrake
caṣakaṃ vartulaṃ lauhaṃ vinatāgrordhvadaṇḍakam
etaddhi pālikāyantraṃ balijāraṇahetave
catuḥprasthajalādhāraṃ caturaṅgulakānanam
ghaṭayantramiti proktaṃ tadāpyāyanake matam
vidhāya vartulaṃ gartaṃ mallamatra nidhāya ca
vinidhāyeṣṭikāṃ tatra madhye gartavatīṃ śubhām
gartasya paritaḥ kuryāt pālikāmaṅgulocchrayām
garte sūtaṃ vinikṣipya gartāsye vasanaṃ kṣipet
nikṣipya gandhakaṃ tatra mallenāsyaṃ nirudhya ca
mallapālikayormadhye mṛdā samyaṅnirudhya ca
vanopalaiḥ puṭaṃ deyaṃ kapotākhyaṃ na cādhikam
iṣṭikāyantrametaddhi gandhakaṃ tena jārayet
sthālikopari vinyasya sthālīṃ samyaṅnirudhya ca
ūrdhvasthālyāṃ jalaṃ kṣiptvā vahniṃ prajvālayedadhaḥ
etadvidyādharaṃ yantraṃ hiṅgulākṛṣṭihetave
yatra sthālyupari sthālīṃ nyubjāṃ dattvā nirudhya ca
yantraṃ ḍamarukākhyaṃ tadrasabhasmakṛte hitam
mallamadhye caredgartaṃ tatra sūtaṃ sagandhakam
gartasya paritaḥ kuḍyaṃ prakuryād dvyaṅgulocchrayam
tataścācchādayetsamyaggostanākāramūṣayā
samyak toyamṛdā ruddhvā samyaggartoccamānayā
tato jalaṃ vinikṣipya vahniṃ prajvālayedadhaḥ
nābhiyantramidaṃ proktaṃ nandinā sarvavedinā
anena jīryate sūto nirdhūmaḥ śuddhagandhakaḥ
lehavat kṛtabarbūrakvāthena parimarditam
jīrṇakiṭṭarajaḥ sūkṣmaṃ guḍacūrṇasamanvitam
iyaṃ hi jalamṛtproktā durbhedyā salilaiḥ khalu
khaṭikāpaṭukiṭṭaiśca mahiṣīdugdhamarditaiḥ
vahnimṛtsnā bhavedghoravahnitāpasahā khalu
etayā mṛtsnayā ruddho na gantuṃ kṣamate rasaḥ
vidagdhavanitāprauḍhapremṇā baddhaḥ pumāniva
nandī nāgārjunaścaiva brahmajyotirmunīśvaraḥ
vetti śrīsomadevaśca nāparaḥ pṛthivītale
mūṣāṃ mūṣodarāviṣṭām ādyantasamavartulām
cipiṭāṃ ca tale proktaṃ grastayantraṃ manīṣibhiḥ
sūtendrabandhanārthaṃ hi rasavidbhirudīritam
vṛntākākāramūṣe dve tayoḥ kaṇṭhādadhaḥ khalu
prādeśamātranalikā mṛdāliptasusaṃdhikā
tatraikasyāṃ kṣipet sūtam anyasyāṃ gandhacūrṇakam
nirudhya mūṣayor vaktraṃ vālukāyantrake kṣipet
adho'gniṃ jvālayedetattulāyantramudāhṛtam
śilātālakagandhāśmajāraṇāya prakīrtitam
sthālyāṃ tāmrādi nikṣipya mallenāsyaṃ nirudhya ca
pacyate sthālikāsaṃsthaṃ sthālīyantramitīritam
sthūlabhāṇḍodarasyāntar vālukāṃ nikṣipecchubhām
vitastipramitotsedhāṃ tatastatra niveśayet
apakvāṃ mṛnmayīṃ koṣṭhīṃ dvādaśāṅgulakocchrayām
ṣaḍaṅgulakavistīrṇāṃ madhye 'timasṛṇīkṛtām
pañcāṅgulapidhānaṃ ca tīkṣṇāgraṃ mukuṭākṛtim
na nyūnā nādhikā koṣṭhī kaṇṭhato masṛṇā bahiḥ
koṣṭhyāṃ ca nikṣipedgandhaṃ ṣaṭpalaṃ ślakṣṇacūrṇitam
tatastripādikāṃ lauhīṃ viniveśya sthirīkṛtām
tasyāṃ ca vinyaset khārīṃ lauhīṃ vā kāntalohajām
tasyāṃ sūtaṃ kṣipecchuddhaṃ palaviṃśatimānataḥ
jīrṇagandhakasūtaṃ ca bhāvayellaśunadravaiḥ
adhaḥśikhena pūrvoktapidhānena pidhāya ca
saṃdhibandhaṃ prakurvīta sudhāmṛtsnāguḍādibhiḥ
saṃdhibandhe viśuṣke ca kṣipedupari vālukāḥ
bhāṇḍavaktraṃ nirudhyātha jvālayettadadho'nalam
kharaṃ yāmatrayaṃ yāvattato gandhakasambhavaḥ
pidhānalagnadhūmo 'sau galitvā nipatedrase
evaṃ hi ṣaḍguṇaṃ gandhaṃ bhuktvā sūto guṇī bhavet
karoti kalpanirdiṣṭānviśiṣṭān sakalān guṇān
koṣṭhikāyantrametaddhi nandinā parikīrtitam
pañcāḍhavālukāpūrṇe bhāṇḍe nikṣipya yatnataḥ
pacyate rasagolādyaṃ vālukāyantramīritam
evaṃ lavaṇanikṣepāt proktaṃ lavaṇayantrakam
vidhāyāṣṭāṅgulaṃ pātraṃ lauhamaṣṭāṅgulocchrayam
kaṇṭhādho dvyaṅgule deśe jalādhāraṃ hi tatra ca
tiryaglohaśalākāśca tanvīstiryag vinikṣipet
tanūni svarṇapattrāṇi tāsāmupari vinyaset
pātrādho nikṣiped dhūmaṃ vakṣyamāṇamihaiva hi
tatpātraṃ nyubjapātreṇa chādayedapareṇa hi
mṛdā vilipya saṃdhiṃ ca vahniṃ prajvālayedadhaḥ
tena kṛṣṇāni pattrāṇi hatānyuktavidhānataḥ
rasaścarati vegena drutiṃ garbhadrutiṃ tathā
gandhālakaśilānāṃ hi kajjalyā vā mṛtāhinā
dhūpanaṃ svarṇapattrāṇāṃ paramaṃ parikīrtitam
tārārthaṃ tārapattrāṇi mṛtavaṅgena dhūpayet
dhūpayecca yathāyogyai rasairuparasairapi
dhūpayantramiti proktaṃ jāraṇādravyavāhane
sthūlasthālyāṃ dravaṃ kṣiptvā vāso baddhvā mukhe dṛḍham
tatra svedyaṃ vinikṣipya pidhānyā prapidhāya ca
adho'gniṃ jvālayettatra tatsyātkuṇḍakayantrakam
svedanaṃ yantramityetatprāhuranye manīṣiṇaḥ
yadvā sthālyāṃ jalaṃ kṣiptvā tṛṇaṃ dattvā mukhopari
svedyadravyaṃ vinikṣipya pidhānyā prapidhāya ca
adhastājjvālayed agnimetadvā kuṇḍayantrakam
bhāṇḍakaṇṭhādadhaśchidre veṇunālaṃ vinikṣipet
kāṃsyapātradvayaṃ kṣiptvā sampuṭaṃ jalagarbhitam
nālāsyaṃ tatra saṃyojya dṛḍhaṃ taccāpi kārayet
uktadravyairvinikṣiptaḥ pūrvaṃ tatra ghaṭe rasaḥ
agninā tāpito nālāt toye tasmin patatyadhaḥ
yāvaduṣṇaṃ bhavetsarvaṃ bhājanaṃ kiṃcideva hi
jāyate rasasaṃdhānaṃ ḍhekīyantram idaṃ bhavet
ūrdhvaṃ vahnir adhaścāpo madhye tu rasasaṃgrahaḥ
somānalam idaṃ proktaṃ jārayed gaganādikam
lohanālagataṃ sūtaṃ bhāṇḍe lavaṇapūrite
niruddhaṃ vipacetprājño nālikāyantramīritam
atha mūṣābhidhā mṛtsnā saṃsthānaṃ vividhākṛtiḥ
vidhinā viniyogaśca somadevena kīrtyate
mūṣā hi koṣṭhikā proktā kumudī karahārikā
pātanī vahnimitrā ca rasavādibhir īryate
muṣṇāti doṣānmūṣeyānsā mūṣeti nigadyate
upādānaṃ bhavettasyā mṛttikā lohameva ca
mūṣāmukhaviniṣkrāntā varamekāpi kākiṇī
durjanapraṇipātena dhig lakṣamapi māninām
mūṣāpidhānayor bandhe bandhanaṃ saṃdhilepanam
andhraṇaṃ randhraṇaṃ caiva saṃśliṣṭaṃ saṃdhibandhanam
mṛttikā pāṇḍurasthūlā śarkarā śoṇapāṇḍurā
cirādhmānasahā sā hi mūṣārthamati śasyate
tadabhāve ca vālmīkī kaulālī samudīryate
yā mṛttikā dagdhatuṣaiḥ śaṇena śikhitrakairvā hayaladdinā ca
lauhena daṇḍena ca kuṭṭitā sā sādhāraṇā syātkhalu mūṣikārthe
śvetāśmānastuṣā dagdhāḥ śikhitrāḥ śaṇakarpaṭe
laddiḥ kiṭṭaṃ yathāyogyaṃ saṃyojyā mūṣikāmṛdi
mṛdastribhāgaṃ śaṇaladdibhāgau bhāgaśca nirdagdhatuṣopalādeḥ
kiṭṭārdhabhāgaṃ parikhaṇḍya vajramūṣāṃ vidadhyātkhalu sattvapāte
dagdhāṅgāratuṣopetā mṛtsnā valmīkasambhavā
tattadviḍasamāyuktā tattadviḍavilepitā
tayā yā vihitā mūṣā yogamūṣeti kathyate
anayā sādhitaḥ sūto jāyate guṇavattaraḥ
gārabhūnāgadhautābhyāṃ śaṇairdagdhatuṣairapi
samaiḥ samā ca mūṣā mṛnmahiṣīdugdhamarditā
kothitā pakṣamātraṃ hi bahudhā parivartitā
tayā viracitā mūṣā vajradrāvaṇikeritā
dagdhaṣaḍguṇagārāḍhyā kiṭṭāṅgāraśaṇānvitā
kṛṣṇamṛdbhiḥ kṛtā mūṣā gāramūṣetyudāhṛtā
yāmayugmam atidhmānānnāsau dravati vahninā
vastrāṅgāratuṣāstulyāstaccaturguṇamṛttikā
gāraśca mṛttikātulyaḥ sarvairetair vimarditā
varamūṣeti nirdiṣṭā yāmaṃ vahniṃ saheta ca
raktavargarajoyuktā raktavargāmbubhāvitā
mṛt tayā lepitā mūṣā kṣitikhecaralepitā
varṇamūṣeti sā proktā varṇotkarṣe niyujyate
evaṃ hi śvetavargeṇa rūpyamūṣā prakīrtitā
tattadviḍamṛdodbhūtā tattadviḍavilepitā
dehalohārthayogārthaṃ viḍamūṣetyudāhṛtā
gārabhūnāgadhautābhyāṃ tuṣamaṣyā śaṇena ca
samaiḥ samā ca mūṣā mṛnmahiṣīdugdhamarditā
kothitā pakṣamātraṃ hi bahudhā parikīrtitā
tayā viracitā mūṣā liptā matkuṇaśoṇitaiḥ
balābdadhāvanīmūlair vajradrāvaṇakrauñcikā
sahate'gniṃ caturyāmaṃ drāvaṇe vyayitā satī
dravībhāvamupeyuḥ syānmūṣāyā dhmānayogataḥ
kṣaṇamuddharaṇaṃ yat tanmūṣāpyāyanam ucyate
vṛntākāramūṣāyāṃ nālaṃ dattvā daśāṅgulam
dhattūrapuṣpavaccordhvaṃ sudṛḍhaṃ śliṣṭapuṣpavat
aṣṭāṅgulaṃ ca sacchidraṃ sā syādvṛntākamūṣikā
anayā kharparādīnāṃ mṛdūnāṃ sattvamāharet
mūṣā yā gostanākārā śikhāyuktapidhānakā
sattvānāṃ drāvaṇe śuddhau sā mūṣā gostanī bhavet
nirdiṣṭā mallamūṣā yā malladvitayasampuṭāt
parpaṭyādirasādīnāṃ svedanāya prakīrtitā
kulālabhāṇḍarūpā yā dṛḍhā ca paripācitā
pakvamūṣeti sā proktā poṭalyādivipācane
nirvaktragolakākārā puṭanadravyagarbhiṇī
golamūṣeti sā proktā satvaraṃ dravyarodhinī
tale yā kūrparākārā kramād upari vistṛtā
sthūlavṛntākavatsthūlā mahāmūṣetyasau matā
sā cāyo'bhrakasattvādeḥ puṭāya drāvaṇāya ca
mañjūṣākāramūṣā yā nimnatāyāmavistarā
ṣaḍaṅgulapramāṇena mūṣā mañjūṣasaṃjñitā
bhūmau nikhanya tāṃ mūṣāṃ dadyātpuṭamathopari
mūṣā yā cipiṭā mūle vartulāṣṭāṅgulocchrayā
mūṣā sā muśalākhyā syāccakrībaddharase hitā
sattvānāṃ pātanārthāya pātitānāṃ viśuddhaye
koṣṭhikā vividhākārāstāsāṃ lakṣaṇamucyate
rājahastasamutsedhā tadardhāyāmavistarā
caturasrā ca kuḍyena veṣṭitā mṛnmayena hi
ekabhittau caredgartaṃ vitastyābhogasaṃmitam
dvāraṃ sārdhavitastyā ca saṃmitaṃ sudṛḍhaṃ śubham
dehalyadho vidhātavyaṃ dhamanāya yathocitam
prādeśapramitā bhittiruttaraṅgasya cordhvataḥ
dvāraṃ copari kartavyaṃ prādeśapramitaṃ khalu
tataśceṣṭikayā ruddhvā dvārasaṃdhiṃ vilipya ca
śikhitraistāṃ samāpūrya dhamedbhastrādvayena tu
śikhitrān dhamanadravyam ūrdhvadvāreṇa nikṣipet
sattvapātanagolāṃśca pañca pañca punaḥ punaḥ
bhavedaṅgārakoṣṭhīyaṃ kharāṇāṃ sattvapātinī
dṛḍhabhūmau caredgartaṃ vitastyā saṃmitaṃ śubham
vartulaṃ cātha tanmadhye gartamanyaṃ prakalpayet
caturaṅgulavistāranimnatvena samanvitam
gartāddharaṇiparyantaṃ tiryaṅnālasamanvitam
kiṃcitsamunnataṃ bāhye gartābhimukhanimnakam
mṛccakraṃ pañcarandhrāḍhyaṃ garbhagartopari kṣipet
āpūrya kokilaiḥ koṣṭhīṃ pradhamed ekabhastrayā
pātālakoṣṭhikā hy eṣā dhātūnāṃ sattvapātinī
dhmānasādhyapadārthānāṃ nandinā parikīrtitā
dvādaśāṅgulanimnā yā prādeśapramitā tathā
caturaṅgulataścordhvaṃ valayena samanvitā
bhūrichidravatīṃ cakrīṃ valayopari nikṣipet
śikhitrāṃstatra nikṣipya pradhamedvaṅkanālataḥ
gārakoṣṭhīyamuddiṣṭā mṛṣṭalohavināśinī
kūpīmṛdbhir vidhātavyam aratnipramitaṃ dṛḍham
adhomukhaṃ ca tadvaktre nālaṃ pañcāṅgulaṃ tathā
vaṅkanālamiti proktaṃ dṛḍhadhmānāya kīrtitam
koṣṭhī tadvadrasādīnāṃ vidhānāya vidhīyate
dvādaśāṅgulakotsedhā sā budhne caturaṅgulā
tiryakpradhamanākhyā ca mṛdudravyaviśodhinī
rasādidravyapākānāṃ māraṇajñāpanaṃ puṭam
neṣṭo nyūnādhikaḥ pākaḥ supākaṃ hitamauṣadham
lohāderapunarbhāvo guṇādhikyaṃ tato'gratā
anapsumajjanaṃ rekhāpūrṇatā puṭato bhavet
puṭādrāgo laghutvaṃ ca śīghravyāptiśca dīpanam
jāritādapi sūtendrāllohānām adhiko guṇaḥ
yathāśmani viśedvahnir bahiḥsthaḥ puṭayogataḥ
cūrṇatvādiguṇāvāptistathā loheṣu niścitam
nimne vistarataḥ kuṇḍe dvihaste caturasrake
vanopalasahasreṇa pūrite puṭanauṣadham
krauñcyāṃ ruddhaṃ prayatnena piṣṭakopari nikṣipet
vanopalasahasrārdhaṃ krauñcikopari vinyaset
vahniṃ prajvālayettatra mahāpuṭamidaṃ smṛtam
rājahastapramāṇena caturasraṃ ca nimnakam
pūrṇaṃ copalasāhasraiḥ kaṇṭhāvadhyatha nikṣipet
vinyaset kumudīṃ tatra puṭanadravyapūritām
pūrvacchagaṇato'rdhāni giriṇḍāni vinikṣipet
etadgajapuṭaṃ proktaṃ mahāguṇavidhāyakam
itthaṃ cāratnike kuṇḍe puṭaṃ vārāhamucyate
puṭaṃ bhūmitale yattadvitastidvitayocchrayam
tāvacca talavistīrṇaṃ tatsyātkukkuṭakaṃ puṭam
yatpuṭaṃ dīyate bhūmāvaṣṭasaṃkhyairvanopalaiḥ
tad bālasūtabhasmārthaṃ kapotapuṭamucyate
goṣṭhāntargokhurakṣuṇṇaṃ śuṣkaṃ cūrṇitagomayam
govaraṃ tatsamādiṣṭaṃ variṣṭhaṃ rasasādhane
govarairvā tuṣairvāpi puṭaṃ yatra pradīyate
tadgovarapuṭaṃ proktaṃ rasabhasmaprasiddhaye
sthūlabhāṇḍe tuṣāpūrṇe madhye mūṣāsamanvite
vahninā vihite pāke tadbhāṇḍapuṭamucyate
adhastādupariṣṭācca krauñcikācchādyate khalu
vālukābhiḥ prataptābhiryatra tadvālukāpuṭam
vahnimitrāṃ kṣitau samyaṅ nikhanyād dvyaṅgulādadhaḥ
upariṣṭātpuṭaṃ yatra puṭaṃ tadbhūdharāhvayam
ūrdhvaṃ ṣoḍaśikāmātraistuṣairvā govaraiḥ puṭam
yatra tallāvakākhyaṃ syāt sumṛdudravyasādhane
anuktapuṭamāne tu sādhyadravyabalābalāt
puṭaṃ vijñāya dātavyamūhāpohavicakṣaṇaiḥ
piṣṭakaṃ chagaṇaṃ chāṇamupalaṃ cotpalaṃ tathā
giriṇḍopalasāṭhī ca navārī chagaṇābhidhaḥ
yaḥ somadevairvihitaṃ prakīrṇamadhyāyam enaṃ prakaroti pāṭhe
nāsau samīheta gurūpadeśaṃ rasendravaidye'pi ca dhātuvāde
kathyante somadevena sāmprataṃ darśino rasāḥ
śrīkaṇṭhāgamanirdiṣṭā viśiṣṭā rasasādhane
jalotpalasamaṅgā ca rasā ca jalapippalī
sthalaprasāriṇī ciñcī jālinī jalamūlakā
candrodakārdhacandrā ca jalāpāmārgatiktakā
tuṣāmbu kākamācī ca jalakumbhī tathā śaṭī
uttamā hemapuṣpī ca durgandhā sitagandhinī
māṇḍūkī mohinī māṃsī pāṣāṇī cātha śīśikā
sārivālambuṣā meghanādī ca śukanāsikā
potakī hīriṇī vajrakandikā cāparājitā
vanamālā vidārī ca kukkuṭā halinīśvarī
vārāhī bṛhatī mūrvā sarpākṣī sadacitrikā
mālārjunaśca gojihvā garuḍī haṃsapādikā
nandinī śikhipādī ca kāśmarī tulasī tathā
vanakūṣmāṇḍavallī ca vṛścikālī ca veṇukā
muśalī citrapādī ca karmasphoṭī tathā viṣā
ajamārī pāṭalā ca paṭolī dhanvayāsakaḥ
bhārṅgī viṣaghnī guḍūcī vāsā bhṛṅgī ca pāgavaḥ
aṣṭaṣaṣṭiriti proktā rasauṣadhyo mahābalāḥ
bandhane māraṇe tadvajjāraṇe ca niyāmane
bandhādāne ca sūtasya sarvadoṣāpakarmaṇi
vindhyādrau himaparvate ca malaye gomantake śrīgirau sahyādrāvatha pāriyātrakagirau kiṣkindhanāmālaye
māhendre'pyatha mālyavatkṣitidhare tadrūpanāmādhikaṃ gopābhīrakasiddhavaidyamukhato vaidyaiḥ samāvedyatām
sarpākṣī vandhyakarkoṭī jalabimbī ca jambukī
punarnavā ca matsyākṣī bhṛṅgarājaḥ śatāvarī
śarapuṅkhā ca maṇḍūkaparṇikā brahmadaṇḍikā
anantā kukkuṭī jaṅghā kākamācī śikhaṇḍinī
sahadevī kapotī ca viṣṇukrāntā kuraṇṭakaḥ
mahābalā nāgabalā mūrvā rāsnā kuriṅginī
phaṇirnīlī prapunnāṭaḥ samaṅgāmalakī tathā
jvālinī meghanādaśca gojihvā padmacāriṇī
pāṭhā ca kokilākṣaśca tripattrā cākhukarṇikā
ekaparṇī dviparṇī ca triparṇī kṣīriṇī tathā
tittiḍī meṣaśṛṅgī ca tulasī śyāmaparṇikā
śvetādriparṇikā ceti sarpākṣyādigaṇo mataḥ
ṣaṭcatvāriṃśako nāma pāradasya niyāmakaḥ
ihauṣadhīnāṃ pañcāṅgī gṛhītavyā vidhānataḥ
rasādisvedane mūṣānayane śodhane tathā
aṣṭopari yathālābhaṃ grāhyā prokteṣu karmasu
aṣṭakādhikamādhikyaṃ guṇānāṃ kurute dhruvam
vyāghrikā rākṣasī vahniścāṇḍālī gajakarṇikā
ṣaṭkārī śaṅkhapuṣpī ca bṛhatī hilamocakaḥ
śṛgālajihvikā vahnirmadanī lāṅgalī tathā
cakrikā vajriṇī vyāghrī kaṅkatī putrajīvikā
kañcukī caiva karkoṭī kumārī padmacāriṇī
ekavīrā rudantī ca lakṣmī narakasā tathā
uccaṭā raktacitrā ca nāginī nāgavallikā
saktukā saktuśṛṅgī ca raktasnug yajñavallikā
śākhoṭo meṣaśṛṅgī ca hemalī vyāghrapādikā
śamī vyāghranakhī somavallarī cārkapuṣpikā
keśinī kāsamārī ca vṛkṣarājo'jamārikā
koṭarākṣī hanūmantī narajīvāṅganāyakī
mālikā kākatuṇḍī ca meghapuṣpī ca kaṅguṇī
anyā tuvaravallī ca jagatī haṃsapādikā
kumbhinī vahnimārī ca sūryabhaktā ca vākucī
rasanirjīvakārī ca bhūśuṇḍī kaṭutumbikā
devadālī viśālā ca kārpāsī brahmarañjakam
kṛṣṇākṣīvaṃ tathā kṛṣṇadhattūro vanapīlukam
śvetārko yavaciñcā ca kāravellī ca dantikā
gojihvā kākajaṅghā ca śvetaguñjā ca śambarā
mahākālī sitāṅkolo māyūraśca paṭolikā
vyāghrikādigaṇaḥ so'yaṃ rasabhasmakaraḥ paraḥ
atroktauṣadhibījeṣu jīryate pāradaḥ pṛthak
raktasnuhī rudantī ca raktāgniḥ somavallikā
vṛddhadāru ca śākhoṭī mohinyaṅgāravallikā
barhikā kṣīramārjārī triśūlā kṣīrakukkuṭī
jīmūtaḥ kākamācī ca nīlikā śaṅkhapuṣpikā
nāgavallīdalākārapatrayuktālpakandinī
śrīśailotthā ca vajraghnī nāgakarṇīti sā smṛtā
jyotiṣmatī drumajyotistṛṇajyotirathoccaṭā
udumbarī tridaṇḍī ca nīlajyotistathāparā
hemavallarikā tāmravallarī cukra eva ca
tridaṇḍī brahmadaṇḍī ca krauñcikā sthalapadminī
varā vartulaparṇā ca nāgakaṇṭhī ca lāṅgalī
nāgajihvārkapatrī ca kāṣṭhodumbarikā tathā
kāladaṇḍī triparṇī ca raktasnuhyādiko gaṇaḥ
rasabandhe vadhe śuddhau vihitaḥ śambhunā svayam
dravyaiśca sthāvarair upasparśagandharasānvitaiḥ
śodhito marditaḥ sūto mriyate badhyate sukham
kadalī sūryabhaktaśca kaṭukoṣātakī tathā
drāviṇī kākamācī ca śigrukā kṣīrakañcukī
nīrapippalikā ceti kadalyādigaṇas tvayam
drāvaṇaḥ sarvalohānāṃ rasādīnāṃ ca niścitam
kākamācyarkapatrī ca kāsamardaḥ kṛtāñjaliḥ
lakṣmaṇā haṃsapādī ca nāginī kṣīranālikā
tāmbūlī vyālikā brāhmī kāravallyarjunī carā
vārāhakarṇikā meghadhvaniśca sahadevikā
tathā kuruvakaśceti kākamācyādiko gaṇaḥ
krāmaṇāya vinirdiṣṭā dehe lohe rasasya hi
ekavīrā mahāvīrā prayogo hemadaṇḍikā
caturbhedamidaṃ proktaṃ niścitaṃ rasabandhane
dehalohakaraṃ sarvaṃ mahārogāpakarṣaṇam
dhanyaṃ putrapradaṃ vṛṣyaṃ darśanasparśanādibhiḥ
śavapattrā bhavedvallī pāte caikaphalānvitā
ekavīreti sā proktā rasabandhakarī param
ekamekaṃ phalaṃ yasyāḥ pare patre prajāyate
pravālasadṛśīcchāyā mahāvīreti sā matā
trikandastriśikhaścaiva vṛntalagnaphaladvayaḥ
veṇuparṇasadṛkparṇaiḥ gajavindhyācalodbhavaḥ
tasya madhyamakando hi prayogo nāma rākṣasaḥ
tena saṃmarditaḥ sūto mriyate badhyate sukham
tāmbūlīpattravatpatrā svarṇavarṇapayasvinī
phalapuṣpādihīnā ca hemavallīti sā matā
sambandhasevitā yena tanmūtrairbaddhapāradaḥ
saṃvatsaradhṛto vaktre pradhatte khecarāṃ gatim
vajralaśunadaṇḍaśca lohadaṇḍaśca te trayaḥ
brahmaviṣṇuśivātmāno jagattritayarakṣakāḥ
pathyā śuṇṭhī śilā muṇḍī nirguṇḍī ca viḍaṅgakam
citrakastrikaṭurhema mākṣikaṃ vimalaṃ tathā
vajradaṇḍādivargo'yaṃ śreṣṭho'tīva rasāyane
sarvavyādhiharaḥ śreṣṭho jarāmṛtyuvināśanaḥ
bhūpāṭalī paṭolī ca yogārī siṃhavallikā
śūkarī hemavallī ca nāgadhārī ca mārkavaḥ
bhūpāṭalyādivargo'yaṃ rasabandhavidhāyakaḥ
pāṭalendīvarī caiva mantrasiṃhāsanī tathā
niśācarī ca kaṅkālakhecarī pañcaratnakam
dehalohakaraṃ sūtavadhabandhavidhāyakam
valīpalitavidhvaṃsi sarvavyādhiharaṃ param
ghṛtaṃ khaṇḍo mākṣikaṃ ca vijñeyaṃ madhuratrayam
mūtrāṇi hastikarabhamahiṣīkharavājinām
go'jāvīnāṃ striyaḥ puṃsāṃ puṣpaṃ bījaṃ ca yojayet
iṣṭikā gairikaṃ loṇaṃ bhasma valmīkamṛttikā
rasaprayogakuśalaiḥ kīrtitāḥ pañcamṛttikāḥ
ṭaṅkaṇaṃ ca yavakṣāraḥ sarjikṣārastṛtīyakaḥ
palāśakadalīśigrutilāpāmārgamokṣakāḥ
mūlakas tintiḍībodhiraktarājagiris tathā
kambalo'parakuḍyāni kṣāraścaiṣāṃ pṛthagvidhaḥ
kṣāravarga iti proktaḥ dīpanaśca mahābalaḥ
ratnādijāraṇaścāpi sarvalohādijāraṇaḥ
amlavetasajambīranimbukaṃ rājanimbukam
badaraṃ bījapūraṃ ca tintiḍī cukrikā tathā
caṇāmlaṃ kāñjikaṃ tadvadamlikā cāmladāḍimam
karamardaṃ ca kolāmlamamlavargo'yamucyate
rasādīnāṃ viśuddhyarthaṃ drāvaṇe jāraṇe hitaḥ
sāmudraṃ sindhusaṃjātaṃ kācotthaṃ viḍasaṃjñitam
sauvarcalamatho raumaṃ cullikaṃ ca gaḍādi ca
lavaṇānāmayaṃ vargo rucyaḥ pācanadīpanaḥ
drāvaṇaḥ śodhanaḥ sarvalohānāṃ bhasmanāmapi
śṛṅgikaṃ kālakūṭaṃ ca vatsanābhaṃ ca saktukam
pītaṃ ca viṣavargo'yaṃ sa varaḥ parikīrtitaḥ
rasakarmaṇi śasto'yaṃ tadbandhanavadhe'pi ca
ayuktyā sevitaścāyaṃ mārayatyeva niścitam
lāṅgalī viṣamuṣṭiśca karavīraś ca jayā tathā
nīlakaḥ kanako'rkaśca vargo hyupaviṣātmakaḥ
dīpanaḥ pācano bhedī rase kvāpi ca yujyate
viṣeṣu jaṅgamādyeṣu viṣaṃ sarpasya nāparam
tilātasīkusumbhānāṃ nimbasya karajasya ca
rājyāḥ siddhārthakasyāpi guñjākaṅguṇibījayoḥ
madhūkasya ca tailaiśca tailavargo rase hitaḥ
hastyaśvavanitādhenugardabhīchāgikāvikāḥ
uṣṭrikodumbarāśvatthabhānunyagrodhatilvakaḥ
dugdhikā snuggaṇaṃ caitattathaivottamakarṇikā
eṣāṃ dugdhair vinirdiṣṭo dugdhavargo rasādiṣu
mahiṣakroḍamatsyānāṃ chāgasya ca śikhaṇḍinaḥ
kṛṣṇāhirohitānāṃ ca mārjārasya ca māyubhiḥ
proktaḥ pittagaṇaḥ sūtavadhabandhanabhāvane
bhekakūrmavarāhāhinaramāṃsasamutthayā
vasayā ca vasāvargo rasakarmaṇi śasyate
pārāvatasya cāṣasya kapotasya kalāpinaḥ
gṛdhrasya kukkuṭasyāpi vinirdiṣṭo hi viḍgaṇaḥ
śodhanaḥ sarvalohānāṃ puṭanāllepanāt khalu
kusumbhakhadiro lākṣā mañjiṣṭhā raktacandanam
adrī ca bandhujīvaṃ ca tathā karpūragandhinī
mākṣikaṃ ceti vijñeyo raktavargo 'tirañjanaḥ
kiṃśukaḥ karṇikāraśca haridrādvitayaṃ tathā
pītavargo'yamuddiṣṭo rasarājasya karmaṇi
tagaraḥ kuṭajaṃ kundo guñjā jīvantikā tathā
sito'mbhoruhakandaśca śvetavarga udāhṛtaḥ
kadalī krūravallī ca triphalā nīlikā nalaḥ
paṅkaḥ kāsīsabālāmraṃ kṛṣṇavarga udāhṛtaḥ
raktavargādivargaiśca dravyaṃ yajjāraṇātmakam
bhāvanīyaṃ prayatnena tādṛgrāgāptaye khalu
kācaṭaṅkaṇaśiprābhiḥ śodhanīyo gaṇo mataḥ
sattvānāṃ baddhasūtasya lohānāṃ malanāśanaḥ
kāpālikāgaṇadhvaṃsī rasavādibhirucyate
mahiṣīmeṣaśṛṅgo'tra kaliṅgodbhavabījayuk
śaśāsthīni ca yogo'yaṃ lohakāṭhinyanāśanaḥ
guḍagugguluguñjājyasāraghaiṣṭaṅkaṇānvitaiḥ
durdrāvākhilalohāder drāvaṇe'yaṃ gaṇo mataḥ
kṣārāḥ sarve malaṃ hanyuramlaṃ śodhanajāraṇam
māndyaṃ viṣāṇi nighnanti snaigdhyaṃ snehāḥ prakurvate
mahārasāḥ syur ghanarājāvartavaikrāntasasyāḥ vimalādrijāte
tutthaṃ ca tāpyaṃ ca rasāyanāste sattvāni teṣām amṛtopamāni
gaurītejaḥ paramam amṛtaṃ vātapittakṣayaghnaṃ prajñodbodhi praśamitarujaṃ vṛṣyam āyuṣyam agryam
balyaṃ snigdhaṃ rucidam akaphaṃ dīpanaṃ śītavīryaṃ tattadyogaiḥ sakalagadahṛd vyoma sūtendrabandhi
rājahastād adhastādyatsamānītaṃ ghanaṃ khaneḥ
bhavettaduktaphaladaṃ niḥsattvaṃ niṣphalaṃ param
pinākanāgamaṇḍūkavajram ityabhrakaṃ matam
śvetādivarṇabhedena pratyekaṃ taccaturvidham
pinākaṃ pāvakottaptaṃ vimuñcati daloccayam
tatsevitaṃ malaṃ baddhvā mārayatyeva mānavam
nāgābhraṃ nāgavatkuryāt dhvaniṃ pāvakasaṃsthitam
tadbhuktaṃ kurute kuṣṭhaṃ maṇḍalākhyaṃ na saṃśayaḥ
utplutyotplutya maṇḍūkaṃ dhmātaṃ patati cābhrakam
tatkuryādaśmarīrogamasādhyaṃ śastrato'nyathā
vajrābhraṃ vahnisaṃtaptaṃ nirmuktāśeṣavaikṛtam
dehalohakaraṃ tattu sarvarogaharaṃ param
śvetaṃ raktaṃ ca pītaṃ ca kṛṣṇamevaṃ caturvidham
śvetaṃ śvetakriyāsūktaṃ raktādyaṃ pītakarmaṇi
caturvidhaṃ varaṃ vyoma yadyapyuktaṃ rasāyane
tathāpi kṛṣṇavarṇābhaṃ koṭikoṭiguṇādhikam
snigdhaṃ pṛthudalaṃ vahnisahaṃ syādbhārato'dhikam
sukhanirmocyapatraṃ ca tadabhraṃ śastam īritam
sacandraṃ kācakiṭṭābhaṃ vyoma na grāsayedrasam
grāsitaścenna yojyo'sau lohe caiva rasāyane
niścandrikaṃ mṛtaṃ vyoma sevyaṃ sarvagadeṣu ca
sevitaṃ candrikāyuktaṃ mehaṃ mandānalaṃ caret
yairuktaṃ yuktinirmuktaiḥ patrābhrakarasāyanam
tairdiṣṭaṃ kālakūṭākhyaṃ viṣaṃ jīvanahetave
sattvārthaṃ sevanārthaṃ ca yojayecchodhitābhrakam
anyathā tvaguṇaṃ kṛtvā vikarotyeva niścitam
prataptaṃ saptavārāṇi nikṣiptaṃ kāñjike'bhrakam
nirdoṣaṃ jāyate nūnaṃ nikṣiptaṃ vāpi gojale
triphalākvathite vāpi gavāṃ dugdhe viśeṣataḥ
tato dhānyābhrakaṃ kṛtvā piṣṭvā matsyākṣikārasaiḥ
cakrīṃ kṛtvā viśoṣyātha puṭedardhebhake puṭe
puṭedevaṃ hi ṣaḍvāraṃ paunarnavarasaiḥ saha
abhrāṃśaṭaṅkaṇenāpi saṃmardya kṛtacakrikam
ardhebhākhyaiḥ puṭaistadvatsaptavāraṃ puṭet khalu
evaṃ vāsārasenāpi taṇḍulīyarasena ca
prapuṭetsaptavārāṇi pūrvaproktavidhānataḥ
evaṃ siddhaṃ ghanaṃ sarvayogeṣu viniyojayet
pādāṃśaṭaṅkaṇopetaṃ matsyākṣīrasamarditam
rundhyāt koṣṭhyāṃ dṛḍhaṃ dhmātaṃ sattvarūpaṃ bhaved ghanam
paṭacūrṇaṃ vidhāyātha goghṛtena pariplutam
bharjayetsaptavārāṇi cullīsaṃsthitakharpare
agnivarṇaṃ bhavedyāvad vāraṃ vāraṃ ca cūrṇayet
tṛṇaṃ kṣiptaṃ dahedyāvattāvadvā bharjanaṃ caret
tataḥ sagandhakaṃ piṣṭvā vaṭamūlakaṣāyataḥ
puṭedviṃśativārāṇi vārāhena puṭena hi
punarviṃśativārāṇi triphalotthakaṣāyataḥ
triphalāmuṇḍikābhṛṅgapathyānīlīsumūlakaiḥ
bhāvayitvā prayoktavyaṃ sarvarogeṣu mātrayā
sattvābhrāt kiṃcid avaraṃ nirvikāraṃ guṇādhikam
evaṃ cecchatavārāṇi puṭapākena sādhitam
guṇavajjāyate'tyarthaṃ paraṃ pācanadīpanam
kṣudhaṃ karoti cātyarthaṃ guñjārdhamiti sevayā
tattadrogaharair yogaiḥ sarvaroganikṛntanam
dhānyābhraṃ kāsamardasya rasena parimarditam
puṭettacchatavārāṇi mriyate nātra saṃśayaḥ
tadvanmustārasenāpi taṇḍulīyarasena ca
śivāmalakasaubhāgyapiṣṭaṃ cakrīkṛtābhrakam
puṭettat ṣaṣṭivārāṇi sindūrābhaṃ prajāyate
kṣayādyanantarogaghnaṃ bhavedyogānupānataḥ
vaṭamūlatvacaḥ kvāthe tāmbūlapatrasārataḥ
vāsāmatsyākṣikībhyāṃ vā matsyākṣyā sakaṭhillayā
payasā vaṭavṛkṣasya marditaṃ puṭitaṃ ghanam
bhaved viṃśativāreṇa sindūrasadṛśaṃ ghanam
saṭaṅkaṇaṃ gavāṃ dugdhaiḥ piṣṭaṃ prapuṭitaṃ ghanam
niścandrikaṃ bhaved vārais triṃśadbhirguṇavattaram
evaṃ siddhāni cābhrāṇi tālena puṭitāni cet
bhavantyatīva tīvrāṇi rasādapyadhikāni ca
raukṣyaṃ saukṣmyaṃ jalaplāvaḥ śoṇavarṇasamudbhavaḥ
vicitraguṇadīptiśca jāyate bahubhiḥ puṭaiḥ
kāsamardaghanadhvanivāsānāṃ ca punarbhuvaḥ
matsyākṣyāḥ kāravellyāśca haṃsapādyā rasaiḥ pṛthak
piṣṭvā piṣṭvā prayatnena śoṣayedgharmayogataḥ
khaliṃ godhūmacūrṇaṃ ca kṣudramatsyāṃśca ṭaṅkaṇam
pratyekamabhrakāṃśena dattvā caiva vimardayet
mardane mardane samyak śoṣayedraviraśmibhiḥ
pañcājaṃ pañcagavyaṃ ca pañcamāhiṣameva ca
kṣiptvā golān prakurvīta kiṃcit tindukasaṃmitān
payo dadhi ghṛtaṃ mūtraṃ viṭ ca pañcāṅgam ucyate
adhaḥpātanakoṣṭhyāṃ hi dhmātvā sattvaṃ nipātayet
koṣṭhyāḥ kiṭṭaṃ samāhṛtya vicūrṇya ravakān haret
tatkiṭṭaṃ svalpaṭaṅkena gomayena vimardayet
golānvidhāya saṃśoṣya dhamed bhūyo'pi pūrvavat
bhūyaḥ kiṭṭaṃ samāhṛtya mṛditvā sattvamāharet
evameva punaḥ kiṭṭaṃ dhmātvā sattvaṃ samāharet
atha sattvakaṇāṃstāṃstu kvāthayitvāmlakāñjikaiḥ
śodhanīyagaṇopetaṃ mūṣāmadhye nirudhya ca
samyag drutaṃ samāhṛtya dvivāraṃ pradhamet punaḥ
iti siddhaṃ bhavetsattvaṃ yojyaṃ rasarasāyane
madhutailavasājyeṣu drāvitaṃ parivāpitam
mṛdu syāddaśavāreṇa sattvaṃ lohādikaṃ kharam
sattvasya golakaṃ taptaṃ sasyasaṃyuktakāñjike
nirvāpya tatkṣaṇenaiva kaṇḍayellohapārayā
sampratāpya ghanasthūlān kaṇānkṣiptvā ca kāñjike
tatkṣaṇena samāhṛtya khaṇḍayitvā rajaścaret
goghṛtena ca taccūrṇaṃ bharjayet pūrvavattridhā
dhātrīphalarasais tadvaddhātrīpatrarasena vā
bharjane bharjane kāryaṃ śilāpaṭṭena peṣaṇam
tataḥ punarnavāvāsārasaiḥ kāñjikamiśritaiḥ
prapuṭeddaśavārāṇi daśavārāṇi gandhakaiḥ
evaṃ saṃsādhitaṃ vyomasattvaṃ sarvaguṇottaram
yatheṣṭaṃ viniyoktavyaṃ jāraṇe ca rasāyane
vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍuruggrahaṇikāḥ śūlāmakoṣṭhāmayam
jūrtiṃ śvāsagadaṃ pramehamaruciṃ kāsāmayaṃ durdharaṃ mandāgniṃ jaṭharavyathāṃ vijayate yogairaśeṣāmayān
drutayo naiva nirdiṣṭāḥ śāstre dṛṣṭā api dhruvam
vinā śambhoḥ prasādena na sidhyanti kathañcana
rājāvartto'lparakto 'runīlimāmiśritaprabhaḥ
guruśca masṛṇaḥ śreṣṭhastadanyo madhyamaḥ smṛtaḥ
pramehakṣayadurnāmapāṇḍuśleṣmānilāpahaḥ
dīpanaḥ pācano vṛṣyo rājāvartto rasāyanaḥ
nimbudravaiḥ sagomūtraiḥ sakṣāraiḥ sveditāḥ khalu
dvitrivāreṇa śudhyanti rājāvarttādidhātavaḥ
bhṛṅgāmbho gandhakopeto rājāvartto vicūrṇitaḥ
puṭanātsaptarātreṇa rājāvartto mṛto bhavet
sūryāvarttakavajrakandakadalīkoṣātakīśigrukāḥ
vandhyā nīrakaṇā ghanā nṛpaśamī dhvāṃkṣī kumārī varā
āsām ekarasena sāmlapuṭanācchudhyanti dhātvādayaḥ
svedakledavadhānvrajanti ca punardhmātāśca sattvāni te
ayaṃ yogo hi niḥśeṣadhātumalaviśodhanaḥ
kṣāraiśca lavaṇair gehadhūmaguñjāniśāphalaiḥ
etairyuktāḥ śilāśmānaḥ sattvaṃ muñcantyaśeṣataḥ
aṣṭāsraś cāṣṭaphalakaḥ ṣaṭkoṇo masṛṇo guruḥ
śuddhamiśritavarṇaiśca yukto vaikrānta ucyate
śveto raktaśca pītaśca nīlaḥ pārāvatacchaviḥ
śyāmalaḥ kṛṣṇavarṇaśca karburaścāṣṭadhā hi saḥ
āyuḥpradaśca balavarṇakaro'tivṛṣyaḥ prajñāpradaḥ sakaladoṣagadāpahārī
dīptāgnikṛt pavisamānaguṇas tarasvī vaikrāntakaḥ khalu vapurbalalohakārī
rasāyaneṣu sarveṣu pūrvagaṇyaḥ pratāpavān
vajrasthāne niyoktavyo vaikrāntaḥ sarvarogahā
kulatthakvāthasaṃsvinno vaikrāntaḥ pariśudhyati
mriyate'ṣṭapuṭair gandhanimbūkadravasaṃyutaḥ
sattvapātanayogena marditaśca vaṭīkṛtaḥ
mūṣāstho ghaṭikādhmāto vaikrāntaḥ sattvamutsṛjet
bhasmatvaṃ samupāgato vikṛtako hemnā mṛtenānvitaḥ pādāṃśena kaṇājyavellasahito vallonmitaḥ sevitaḥ
yakṣmāṇaṃ kṣaraṇaṃ ca pāṇḍugudajaṃ śvāsaṃ ca kāsāmayaṃ duṣṭāṃ ca grahaṇīm uraḥkṣatamukhān rogāñjayeddehakṛt
sūtabhasmārdhasaṃyuktaṃ nīlavaikrāntabhasmakam
mṛtābhrasattvamubhayostulitaṃ parimarditam
kṣaudrājyasaṃsṛtaṃ prātaḥ guñjāmātraṃ niṣevitam
rasāyanavidhānena jīveccandrārkatārakam
tattadrogānupānena yavamātraṃ niṣevitam
nihanti sakalānrogāndustarānanyabheṣajaiḥ
trisaptadivasair nṝṇāṃ gaṅgāmbha iva pātakam
pītvā hālāhalaṃ vāntaṃ pītāmṛtagarutmatā
viṣeṇāmṛtayuktena girau ca marutāhvaye
tadvāntaṃ hi ghanībhūtaṃ saṃjātaṃ sasyakaṃ khalu
mayūrakaṇṭhasacchāyaṃ bhārāḍhyamatiśasyate
viṣaṃ dravyayutaṃ yadvad dravyādhikaguṇaṃ bhavet
hālāhalaṃ sudhāyuktaṃ sudhādhikaguṇaṃ tathā
niḥśeṣadoṣaviṣahṛd gudaśūlaśūladuṣṭāmlapittakavibandhaharaṃ hitaṃ ca
rāsāyanaṃ vamanarekakaraṃ garaghnaṃ śvitrāpahaṃ gaditamatra mayūratuttham
dolāyantreṇa susvinnaṃ sasyakaṃ praharatrayam
nṛmahiṣyajagomūtraiḥ śudhyatyevaṃ ca sasyakam
lakucadravagandhāśmaṭaṅkaṇena samanvitam
nirudhya mūṣikāmadhye mriyate kaukkuṭaiḥ puṭaiḥ
nimbudravālpaṭaṅkābhyāṃ mūṣāmadhye nirudhya ca
tāmrarūpaṃ paridhmātaṃ sattvaṃ muñcati sasyakam
śuddhaṃ sasyaṃ śikhikrāntaṃ pūrvabheṣajasaṃyutam
nalikādhmānayogena sattvaṃ muñcati niścitam
sattvametatsamādāya varabhūnāgasattvayuk
tanmudrikā kṛtasparśā śūlaghnī tatkṣaṇādbhavet
carācaraṃ viṣaṃ bhūtaṃ ḍākinīṃ dṛggataṃ jayet
rāmavat somasenānī mudriketi tathākṣaram
mudrikeyaṃ vidhātavyā dṛṣṭapratyayakārikā
himālayottare pārśve aśvakarṇo mahādrumaḥ
tatra śūlaṃ samutpannaṃ tatraiva nidhanaṃ gataḥ
mantreṇānena mudrāmbho nipītaṃ saptamantritam
sadyaḥ śūlaharaṃ proktam iti bhālukibhāṣitam
anayā mudrayā taptaṃ tailamagnau suniścitam
lepitaṃ hanti vegena śūlaṃ yatra kvacidbhavam
sadyaḥ sūtikaraṃ nāryāḥ sadyo netrarujāpaham
vimalastrividhaḥ prokto hemādyastārapūrvakaḥ
tṛtīyaḥ kāṃsyavimalastattatkāntyā sa lakṣyate
vartulaḥ koṇasaṃyuktaḥ snigdhaśca phalakānvitaḥ
marutpittaharo vṛṣyo vimalo'tirasāyanaḥ
pūrvo hemakriyāsūkto dvitīyo rūpyakṛnmataḥ
tṛtīyo bheṣaje teṣu pūrvaḥ pūrvaguṇottaraḥ
āṭarūṣajalasvinno vimalo vimalo bhavet
gandhāśmalakucābhyāṃ sa mriyate daśabhiḥ puṭaiḥ
saṭaṅkalakucadrāvair meṣaśṛṅgasya bhasmanā
piṣṭo mūṣodare liptaḥ saṃśoṣya ca nirudhya ca
ṣaṭprasthakokilair dhmāto vimalaḥ sīsasannibham
sattvaṃ muñcati tadyukto rasaḥ syāttu rasāyanaḥ
etatsattvaṃ sūtasaṃyuktaṃ piṣṭīkṛtvā sumarditam
vilīne gandhake kṣiptvā jārayet triguṇālakam
śilāṃ pañcaguṇāṃ cāpi nālikāyantrake khalu
tārabhasma daśāṃśena tāvadvaikrāntakaṃ mṛtam
sarvamekatra saṃcūrṇya paṭena parigālya ca
nikṣipya kūpikāmadhye paripūrya prayatnataḥ
līḍho vyoṣavarānvito vimalako yukto ghṛtaiḥ sevito hanyād durbhagakṛjjvarān śvayathukaṃ pāṇḍupramehārucim
mūlārtiṃ grahaṇīṃ ca śūlamatulaṃ yakṣmāmayān kāmalāṃ sarvānpittamarudgadān kimaparaṃ yogairaśeṣān gadān
śilādhāturdvidhā prokto gomūtrādyo rasāyanaḥ
karpūrapūrvakaścānyastatrādyo dvividhaḥ punaḥ
sasattvaścaiva niḥsattvastayoḥ pūrvo guṇādhikaḥ
grīṣme tīvrārkataptebhyaḥ pādebhyo himabhūbhṛtaḥ
svarṇarūpyārkagarbhebhyaḥ śilādhātur viniḥsaret
svarṇagarbhagirerjātaṃ japāpuṣpanibhaṃ guru
sa svalpatiktaṃ susvādu paramaṃ tadrasāyanam
rūpyagarbhagirerjātaṃ madhuraṃ pāṇḍuraṃ guru
śilājaṃ pittarogaghnaṃ viśeṣāt pāṇḍurogahṛt
tāmragarbhagirerjātaṃ nīlavarṇaṃ ghanaṃ guru
śilājaṃ kaphavātaghnaṃ tiktoṣṇaṃ kṣayaroganut
vahnau kṣiptaṃ bhavedyattu liṅgākāraṃ hyadhūmakam
salile'tha vilīnaṃ ca tacchuddhaṃ hi śilājatu
nūnaṃ sajvarapāṇḍuśophaśamanaṃ mehāgnimāndyāpahaṃ medaśchedakaraṃ ca yakṣmaśamanaṃ mūtrāmayonmūlanam
gulmaplīhavināśanaṃ jaṭharahṛcchūlaghnam āmāpahaṃ sarvatvaggadanāśanaṃ kimaparaṃ dehe ca lohe hitam
rasoparasasūtendraratnaloheṣu ye guṇāḥ
vasanti te śilādhātau jarāmṛtyujigīṣayā
kṣārāmlairguggulūpetaiḥ svedanīyantramadhyagaiḥ
sveditaṃ ghaṭikāmānācchilādhātur viśudhyati
śilayā gandhatālābhyāṃ mātuluṅgarasena ca
puṭitaṃ hi śilādhātur mriyate 'ṣṭagiriṇḍakaiḥ
bhasmībhūtaśilodbhavaṃ samatulaṃ kāntaṃ ca vaikrāntakaṃ yuktaśca triphalākaṭutrayaghṛtairvallena tulyaṃ bhajet
pāṇḍau yakṣmagude tathāgnisadane maheṣu mūtrāmaye gulmaplīhamahodare bahuvidhe śūle ca yonyāmaye
seveta yadi ṣaṇmāsaṃ rasāyanavidhānataḥ
valīpalitanirmukto jīvedvarṣaśataṃ sukhī
piṣṭaṃ drāvaṇavargeṇa sāmlena girisambhavam
liptvā mūṣodare ruddhvā gāḍhairdhmātaṃ hi kokilaiḥ
sattvaṃ muñcecchilādhātuḥ svakhanerlohasannibham
pāṇḍuraṃ sikatākāraṃ karpūrādyaṃ śilājatu
mūtrakṛcchrāśmarīmehakāmalāpāṇḍunāśanam
elātoyena saṃsvinnaṃ śuṣkaṃ śuddhimupaiti tat
naitasya māraṇaṃ sattvapātanaṃ vihitaṃ budhaiḥ
rasako dvividhaḥ prokto darduraḥ kāravellakaḥ
sadalo darduraḥ prokto nirdalaḥ kāravellakaḥ
sattvapāte śubhaḥ pūrvo dvitīyaścauṣadhādiṣu
rasakaḥ sarvamehaghnaḥ kaphapittavināśanaḥ
netrarogakṣayaghnaśca lohapāradarañjanaḥ
nāgārjunena nirdiṣṭau rasaśca rasakāvubhau
śreṣṭhau siddharasau syātāṃ dehalohakarau parau
rasaśca rasakaścobhau yenāgnisahanau kṛtau
dehalohamayī siddhirdāsī tasya na saṃśayaḥ
kharparaḥ parisaṃtaptaḥ saptavāraṃ nimajjitaḥ
bījapūrarasasyāntarnirmalatvaṃ samaśnute
nṛmūtre meṣamūtre vā takre vā kāñjike tathā
pratāpya majjitaṃ samyak kharparaṃ pariśudhyati
naramūtre sthito māsaṃ rasako rañjayed dhruvam
śuddhaṃ tāmraṃ rasaṃ tāraṃ śuddhaṃ svarṇaprabhaṃ tathā
haridrātriphalārālasindhudhūmaiḥ saṭaṅkaṇaiḥ
sāruṣkaraiśca pādāṃśaiḥ sāmlaiḥ saṃmardya kharparam
liptaṃ vṛntākamūṣāyāṃ śoṣayitvā nirudhya ca
mūṣāmukhopari nyasya kharparaṃ pradhamettataḥ
kharpare'pahṛte jvālā bhavennīlā sitā yadi
tadā sandaṃśato mūṣāṃ dhṛtvā kṛtvā hyadhomukhīm
śanairāsphālayed bhūmau yathā nālaṃ na bhajyate
vaṅgābhaṃ patitaṃ sattvaṃ tadādāya niyojayet
evaṃ hi tricaturvāraiḥ sarvaṃ sattvaṃ viniḥsaret
yadvā jalayutāṃ sthālīṃ nikhanet koṣṭhikodare
sacchidraṃ tanmukhe mallaṃ tanmukhe'dhomukhīṃ kṣipet
mūṣopari śikhitrāṃśca prakṣipya pradhamed dṛḍham
patitaṃ sthālikānīre sattvamādāya yojayet
tatsattvaṃ tālakopetaṃ nikṣipya khalu kharpare
bharjayellohadaṇḍena bhasmībhavati niścitam
tadbhasma mṛtakāntena samena saha yojitam
aṣṭaguñjāmitaṃ cūrṇaṃ triphalākvāthasaṃyutam
kāntapātrasthitaṃ rātrau tilajaprativāpakam
niṣevitaṃ nihantyāśu madhumehamapi dhruvam
paittaṃ kṣayaṃ ca pāṇḍuṃ ca śvayathuṃ gulmameva ca
raktagulmaṃ ca nārīṇāṃ pradaraṃ somarogakam
yonirogānaśeṣāṃśca viṣamāṃśca jvarānapi
rajaḥśūlaṃ ca nārīṇāṃ kāsaṃ śvāsaṃ ca hidhmikām
mākṣiko dvividho hemamākṣikastāramākṣikaḥ
tatrādyaṃ mākṣikaṃ kānyakubjotthaṃ svarṇasannibham
tapatītīrasambhūtaṃ pañcavarṇasuvarṇavat
pāṣāṇabahulaḥ proktastāpyākhyo'sau guṇālpakaḥ
mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ
durmelalohadvayamelakaśca guṇottaraḥ sarvarasāyanāgryaḥ
eraṇḍatailaluṅgāmbusiddhe śudhyati mākṣikam
siddhaṃ ca kadalīkandatoye ca ghaṭikādvayam
taptaṃ kṣiptaṃ varākvāthe śuddhimāyāti mākṣikam
mātuluṅgāmbugandhābhyāṃ piṣṭaṃ mūṣodare sthitam
pañcakroḍapuṭairdagdhaṃ mriyate mākṣikaṃ khalu
eraṇḍatailagavyājyairmātuluṅgarasena ca
kharparasthaṃ dṛḍhaṃ pakvaṃ jāyate dhātusannibham
evaṃ mṛtaṃ rase yojyaṃ rasāyanavidhāvapi
triṃśāṃśanāgasaṃyuktaṃ kṣārairamlaiśca vartitam
dhmātaṃ prakaṭamūṣāyāṃ sattvaṃ muñcati mākṣikam
saptavāraṃ paridrāvya kṣiptaṃ nirguṇḍikārase
mākṣīkasattvasammiśraṃ nāgaṃ naśyati niścitam
guñjābījasamacchāyaṃ drutadrāvaṃ ca sīsavat
tāpyasattvaṃ viśuddhaṃ tu dehalohakaraṃ param
mākṣīkasattvena rasasya piṣṭīṃ kṛtvā vilīne ca baliṃ nidhāya
saṃmiśrya saṃmardya ca khalvamadhye nikṣipya sattvaṃ drutamabhrakasya ca
vidhāya golaṃ lavaṇākhyayantre paceddinārdhaṃ mṛduvahninā ca
svataḥ suśītaṃ paricūrṇya samyag vallonmitaṃ khaṇḍaviḍaṅgayuktam
saṃsevitaṃ kṣaudrayutaṃ nihanti jarāṃ sarogām apamṛtyumeva
duḥsādhyarogānapi saptavārairnaitena tulyo'sti sudhāraso'pi
mṛtamākṣīkapāṣāṇas tadardhaṃ mṛtamabhrakam
tadardhaṃ kāntalohaṃ ca tadardhaṃ tāmrabhasmakam
sarvamekatra saṃmelya samagandhena yojayet
nimbudraveṇa saṃmardya prapuṭeddaśavārakam
vanotpalaśatenaiva bhāvayet paricūrṇya tat
vyoṣabāhlīkatoyena vārāṇāmekaviṃśatim
bhaveddhi mṛtamākṣīkaṃ sarvavyādhivināśanam
kṣayaṃ pāṇḍuṃ ca kuṣṭhāni grahaṇīṃ gudajāṃ rujaḥ
mandāgniṃ kāmalāṃ śoṣaṃ svarabhaṅgamarocakam
nānārūpān jvarān ugrān āmadoṣaṃ visūcikām
vātapittakaphodbhūtāṃstattadrogān aśeṣataḥ
tattadaucityayogena prayuktairanupānakaiḥ
mahāraseṣu sarveṣu tāpyameva varaṃ matam
gandhāśmatālatuvarīkunaṭīsauvīrakaṅkuṣṭhakhecaragairikanāmadheyāḥ
uktā budhairuparasāśca rasāyanāste tairbaddhapāradavaro na rasāyanaḥ syāt
caturdhā gandhako jñeyo varṇaiḥ śvetādibhiḥ khalu
śveto'tra khaṭikā prokto lepane lohamāraṇe
tathā cāmalasāraḥ syād yo bhavetpītavarṇavān
śukapicchaḥ sa eva syācchreṣṭho rasarasāyane
raktaśca śukatuṇḍākhyo dhātuvādavidhau varaḥ
durlabhaḥ kṛṣṇavarṇaśca sa jarāmṛtyunāśanaḥ
gandhāśmātirasāyanaḥ samadhuraḥ pāke kaṭūṣṇānvitaḥ kaṇḍūkuṣṭhavisarpadadrudamano dīptānalaḥ pācanaḥ
āmonmocanaśoṣaṇo viṣaharaḥ sūtendravīryaprado gaurīpuṣpabhavastathā krimiharaḥ sattvātmakaḥ sūtajit
balinā sevitaḥ pūrvaṃ prabhūtabalahetave
vāsukiṃ karṣatastasya tanmukhajvālayā drutā
vasā gandhakagandhāḍhyā sarvato niḥsṛtā tanoḥ
gandhakatvaṃ ca sā prāptā gandho'bhūtsaviṣastataḥ
tasmād balivasetyukto gandhako'timanoharaḥ
payaḥsvinno ghaṭīmātraṃ vāridhauto hi gandhakaḥ
gavyājyairvidruto vastragālitaḥ śuddhimṛcchati
evaṃ saṃśodhitaḥ so'yaṃ pāṣāṇānambare tyajet
ghṛte viṣaṃ tuṣākāraṃ svayaṃ piṇḍatvameti ca
iti śuddho hi gandhāśmā nāgajāṃ vikṛtiṃ tyajet
apathyādanyathā hanyāt pītaṃ hālāhalaṃ yathā
gandhako drāvito bhṛṅgarase kṣipto viśudhyati
tadrasaiḥ saptadhā svinno gandhakaḥ pariśudhyati
sthālyāṃ dugdhaṃ vinikṣipya mukhe vastraṃ nibadhya ca
gandhakaṃ tatra nikṣipya cūrṇitaṃ sikatākṛtim
chādayet pṛthudīrgheṇa kharpareṇaiva gandhakam
jvālayet kharparasyordhvaṃ vanacchāṇaistathopalaiḥ
dugdhe nipatito gandho galitvā pariśudhyati
itthaṃ viśuddhas triphalājyabhṛṅgamadhvanvitaḥ śāṇamito hi līḍhaḥ
gṛdhrākṣitulyaṃ kurute'kṣiyugmaṃ karoti rogojjhitadīrghamāyuḥ
kalāṃśavyoṣasaṃyuktaṃ gandhakaṃ ślakṣṇacūrṇitam
aratnimātre vastre tadviprakīrya viveṣṭya tat
sūtreṇa veṣṭayitvātha yāmaṃ taile nimajjayet
dhṛtvā saṃdaṃśato vartiṃ sarvāṃ prajvālayettataḥ
druto vinipatedgandho binduśaḥ kācabhājane
tāṃ drutiṃ prakṣipetpatre nāgavallyāstribindukām
vallena pramitaṃ śuddhaṃ rasendraṃ ca pramardayet
aṅgulyātha sapatrāṃ tāṃ drutiṃ sūtaṃ ca bhakṣayet
karoti dīpanaṃ tīvraṃ kṣayaṃ pāṇḍuṃ ca nāśayet
kāsaṃ śvāsaṃ ca śūlārtiṃ grahaṇīmatidustarām
āmaṃ vināśayatyāśu laghutvaṃ prakaroti ca
ghṛtākte lohapātre tu vidrutaṃ śuddhagandhakam
ghṛtāktadarvikākṣiptaṃ dviniṣkapramitaṃ bhajet
hanti kṣayamukhānrogānkuṣṭharogaṃ viśeṣataḥ
kṣārāmlatailasauvīravidāhidvidalaṃ tathā
śuddhagandhakasevāyāṃ tyajedrogahitena hi
gandhakastulyamaricaḥ ṣaḍguṇastriphalānvitaḥ
ghṛṣṭaḥ śampākamūlena pītaścākhilakuṣṭhahā
tanmūlaṃ salile piṣṭaṃ lepayetpratyahaṃ tanau
dṛṣṭapratyayayogo'yaṃ sarvatrāprativīryavān
śrīmatā somadevena samyagatra prakīrtitaḥ
dviniṣkapramitaṃ gandhaṃ pītvā tailena saṃyutam
athāpāmārgatoyena satailamaricena ca
vilipya sakalaṃ dehaṃ tiṣṭhed gharme tataḥ param
takrabhaktaṃ ca bhuñjīta tṛtīye prahare khalu
bhajedrātrau tathā vahniṃ samutthāya tataḥ prage
mahiṣīchagaṇairliptvā snāyācchītena vāriṇā
tato'bhyajya ghṛtairdehaṃ snāyāt pathyoṣṇavāriṇā
amunā kramayogena vinaśyatyativegataḥ
durjayā bahukālīnā pāmā kaṇḍūḥ suniścitam
gandhakasya prayogāṇāṃ sahasraṃ tanna kīrtitam
granthavistarabhītena somadevamahībhujā
haritālaṃ dvidhā proktaṃ patrākhyaṃ piṇḍasaṃjñitam
svarṇavarṇaṃ guru snigdhaṃ tanupatraṃ ca bhāsuram
tatpatratālakaṃ proktaṃ bahupatraṃ rasāyanam
niṣpatraṃ piṇḍasadṛśaṃ svalpasattvaṃ tathā guru
strīpuṣpaharaṇaṃ tattu guṇālpaṃ piṇḍatālakam
śleṣmavātaviṣaraktabhūtanut kevalaṃ ca khalu puṣpahṛtstriyaḥ
snigdham uṣṇakaṭukaṃ ca dīpanaṃ kuṣṭhahāri haritālamucyate
svinnaṃ kūṣmāṇḍatoye vā tilakṣārajale'pi vā
toye vā cūrṇasaṃyukte dolāyantreṇa śudhyati
kulatthakvāthasaubhāgyamahiṣyājyadadhiplutam
sthālyāṃ kṣiptvā pidadhyācca mallena chidrayoginā
samyaṅnirudhya śikhinaṃ jvālayet kramavardhitam
ekapraharamātraṃ hi randhramācchādya gomayaiḥ
yāmānte chidramudghāṭya dṛṣṭe dhūme ca pāṇḍure
śītāṃ sthālīṃ samuttārya sattvamutkṛṣya cāharet
sarvapāṣāṇasattvānāṃ prakārāḥ santi koṭiśaḥ
granthavistārabhītyā te likhitā na mayā khalu
sarvatra sukaraṃ yacca sulabhaṃ phaladāyakam
rasoparasaloheṣu tadevātra nigadyate
pattrālakaṃ raverdugdhairdinamekaṃ vimardayet
kṣiptvā ṣoḍaśikāṃ taile miśrayitvā tataḥ pacet
anāvṛte pradeśe ca saptayāmāvadhi dhruvam
svāṅgaśītamadhaḥsthaṃ ca sattvaṃ śvetaṃ samāharet
chāgalasyātha bālasya malena ca samanvitam
tālakaṃ divasadvandvaṃ mardayitvā prayatnataḥ
yuktaṃ drāvaṇavargeṇa kācakūpyāṃ vinikṣipet
tridhā tāṃ ca mṛdā liptvā pariśoṣya kharātape
tataḥ kharparakacchidre tāmardhāṃ caiva kūpikām
praveśya jvālayedagniṃ dvādaśapraharāvadhim
kūpīkaṇṭhe sthitaṃ sattvaṃ śubhraṃ śīte samāharet
palārdhapramitaṃ tālaṃ baddhvā vastre site dṛḍhe
balinālipya yatnena trivāraṃ pariśoṣayet
drāvite tripale tāmre kṣipettālakapoṭṭalīm
bhasmanācchādayecchīghraṃ tāmreṇāveṣṭitaṃ sitam
mṛdulaṃ sattvamādadyāt proktaṃ rasarasāyane
saurāṣṭrakhanisambhūtā mṛtsnā yā tuvarī matā
vastreṣu lipyate yāsau mañjiṣṭhārāgabandhinī
phaṭikā phullikā ceti dvividhā parikīrtitā
īṣatpītā gurusnigdhā pītikā viṣanāśinī
vraṇakuṣṭhaharā sarvakuṣṭhaghnī ca viśeṣataḥ
nirbhārā śubhravarṇā ca snigdhā sāmlā parā matā
sā phullatuvarī proktā lepācchīghraṃ caredayaḥ
kāṅkṣī kaṣāyā kaṭukāmlakaṇṭhyā keśyā vraṇaghnī viṣanāśinī ca
śvitrāpahā netrahitā tridoṣaśāntipradā pāradajāriṇī ca
tuvarī kāñjike kṣiptā tridinācchuddhim ṛcchati
kṣārāmlairmarditā dhmātā sattvaṃ muñcati niścitam
manaḥśilā tridhā proktā śyāmāṅgī kaṇavīrikā
khaṇḍākhyā ceti tadrūpaṃ vivicya parikathyate
śyāmā raktā sagaurā ca bhārāḍhyā śyāmikā matā
tejasvinī ca nirgaurā tāmrābhā kaṇavīrikā
cūrṇībhūtātiraktāṅgī sabhārā khaṇḍapūrvikā
uttarottarataḥ śreṣṭhā bhūrisattvā prakīrtitā
manaḥśilā sarvarasāyanāgryā tiktā kaṭūṣṇā kaphavātahantrī
sattvātmikā bhūtaviṣāgnimāndyakaṇḍūtikoṭhakṣayahāriṇī ca
agastyapatratoyena bhāvitā saptavārakam
śṛṅgaverarasairvāpi viśudhyati manaḥśilā
aṣṭamāṃśena kiṭṭena guḍaguggulusarpiṣā
koṣṭhyāṃ ruddhvā dṛḍhaṃ dhmātā sattvaṃ muñcenmanaḥśilā
bhūnāgadhautasaubhāgyamadanaiśca vimarditaiḥ
kāravellīdalāmbhobhirmūṣāṃ kṛtvātra nikṣipet
śilāṃ kṣārāmlaniṣpiṣṭāṃ pradhamet tadanantaram
ghaṭikādvayamātraṃ hi dhmātā sattvaṃ tyajatyasau
sauvīram añjanaṃ proktaṃ rasāñjanamataḥ param
sroto'ñjanaṃ tadanyacca puṣpāñjanakameva ca
nīlāñjanaṃ hi teṣāṃ ca svarūpamiha varṇyate
sauvīramañjanaṃ dhūmraṃ raktapittaharaṃ himam
vamihidhmākṣirogaghnaṃ vraṇaśodhanaropaṇam
rasāñjanaṃ ca pītābhaṃ viṣaraktagadāpaham
śvāsahidhmāpahaṃ varṇyaṃ vātapittāsranāśanam
sroto'ñjanaṃ himaṃ snigdhaṃ kaṣāyaṃ svādu lekhanam
netryaṃ hidhmāviṣacchardikaphapittāsrakopanut
puṣpāñjanaṃ sitaṃ snigdhaṃ himaṃ sarvākṣiroganut
atidurdharahidhmāghnaṃ viṣajvaragadāpaham
nīlāñjanaṃ guru snigdhaṃ netryaṃ doṣatrayāpaham
rasāyanaṃ suvarṇaghnaṃ lohamārdavakārakam
añjanāni viśudhyanti bhṛṅgarājadaladravaiḥ
manohvāsattvavat sattvamañjanānāṃ samāharet
himavatpādaśikhare kaṅkuṣṭhamupajāyate
tatraikaṃ nalikākhyaṃ hi tadanyadreṇukaṃ matam
pītaprabhaṃ guru snigdhaṃ śreṣṭhaṃ kaṅkuṣṭhamādimam
śyāmaṃ pītaṃ laghu tyaktasattvaṃ neṣṭaṃ hi reṇukam
kecidvadanti kaṅkuṣṭhaṃ sadyo jātasya dantinaḥ
varcaḥ sa śyāmapītābhaṃ recanaṃ parikathyate
katicit tejivāhānāṃ nālaṃ kaṅkuṣṭhasaṃjñakam
vadanti śvetapītābhaṃ tadatīva virecanam
rase rasāyane śreṣṭhaṃ niḥsattvaṃ bahuvaikṛtam
kaṅkuṣṭhaṃ tiktakaṭukaṃ vīryoṣṇaṃ cātirecanam
vraṇodāvarttaśūlārttigulmaplīhagudārttihṛt
kaṅkuṣṭhaṃ śuddhimāyāti tridhā śreṣṭhāmbubhāvitam
sattvākarṣo'sya na prokto yasmātsattvamayaṃ hi tat
bhajedenaṃ virekārthaṃ grāhibhiryavamātrayā
nāśayedāmapūrtiṃ ca viricya kṣaṇamātrataḥ
bhakṣitaḥ saha tāmbūlairvirecyāśu vināśayet
barbūrīmūlikākvāthajīrasaubhāgyakaṃ samam
kaṅkuṣṭhaviṣanāśāya bhūyo bhūyaḥ pibennaraḥ
kāsīsaṃ vālukādyekaṃ puṣpapūrvamathāparam
kṣārāmlaṃ guru dhūmābhaṃ soṣṇavīryaṃ viṣāpaham
vālukāpūrvakāsīsaṃ śvitraghnaṃ keśarañjanam
puṣpādikāsīsam atiprasiddhaṃ soṣṇaṃ kaṣāyāmlamatīva netryam
viṣānilaśleṣmagadavraṇaghnaṃ śvitrakṣayaghnaṃ kacarañjanaṃ ca
sakṛd bhṛṅgāmbunā klinnaṃ kāsīsaṃ nirmalaṃ bhavet
tuvarīsattvavat sattvametasyāpi samāharet
balinā hatakāsīsaṃ kāntaṃ kāsīsamāritam
ubhayaṃ samabhāgaṃ hi triphalāvellasaṃyutam
viṣamāṃśaghṛtakṣaudraplutaṃ śāṇamitaṃ prage
sevitaṃ hanti vegena śvitrapāṇḍukṣayāmayān
gulmaplīhagadaṃ śūlaṃ mūtrarogam aśeṣataḥ
rasāyanavidhānena sevitaṃ vatsarāvadhi
āmasaṃśoṣaṇaṃ śreṣṭhaṃ mandāgniparidīpanam
palitaṃ valibhiḥ sārdhaṃ vināśayati niścitam
pāṣāṇagairikaṃ caikaṃ dvitīyaṃ svarṇagairikam
pāṣāṇagairikaṃ proktaṃ kaṭhinaṃ tāmravarṇakam
svādu snigdhaṃ himaṃ netryaṃ kaṣāyaṃ raktapittanut
hidhmāvamiviṣaghnaṃ ca raktaghnaṃ svarṇagairikam
pāṣāṇagairikaṃ cānyat pūrvasmādalpakaṃ guṇaiḥ
gairikaṃ hi gavāṃ dugdhairbhāvitaṃ śuddhim ṛcchati
gairikaṃ sattvarūpaṃ hi nandinā parikīrtitam
kairapyuktaṃ patetsattvaṃ kṣārāmlasvinnagairikāt
upatiṣṭhati sūtendram ekatvaṃ guṇavattaram
kampillaścāparo gaurīpāṣāṇo navasārakaḥ
kapardo vahnijāraśca girisindūrahiṅgulau
boddāraśṛṅgamityaṣṭau sādhāraṇarasā matāḥ
rasasiddhikarāḥ proktā nāgārjunapuraḥsaraiḥ
iṣṭikācūrṇasaṃkāśaścandrikāḍhyo'tirecanaḥ
saurāṣṭradeśasambhūtaḥ sa hi kampillako mataḥ
pittavraṇādhmānavibandhanighnaḥ śleṣmodarārttikṛmigulmavairī
mūlāmaśūlajvaraśophahārī kampillako recyagadāpahārī
gaurīpāṣāṇakaḥ pīto vikaṭo hatacūrṇakaḥ
rasabandhakaraḥ snigdho doṣaghno rasavīryakṛt
karīrapīlukāṣṭheṣu pacyamāneṣu codbhavaḥ
kṣāro'sau navasāraḥ syāccūlikālavaṇābhidhaḥ
iṣṭikādahane jātaṃ pāṇḍuraṃ lavaṇaṃ laghu
taduktaṃ navasārākhyaṃ cūlikālavaṇaṃ ca tat
rasendrajāraṇaṃ lohadrāvaṇaṃ jaṭharāgnikṛt
gulmaplīhāsyaśoṣaghnaṃ bhuktamāṃsādijāraṇam
viḍākhyaṃ ca tridoṣaghnaṃ cūlikālavaṇaṃ matam
pītābhā granthilā pṛṣṭhe dīrghavṛntā varāṭikā
rasavaidyairvinirdiṣṭā sā carācarasaṃjñikā
sārdhaniṣkamitā śreṣṭhā niṣkabhārā ca madhyamā
pādonaniṣkabhārā ca kaniṣṭhā parikīrtitā
pariṇāmādiśūlaghnī grahaṇīkṣayanāśinī
kaṭūṣṇā dīpanī vṛṣyā netryā vātakaphāpahā
rasendrajāraṇe proktā biḍadravyeṣu śasyate
tadanye tu varāṭāḥ syur guravaḥ śleṣmapittalāḥ
hatvā hatvā guṇān bhūyo vikārān kurvate na hi
varāṭāḥ kāñjike svinnā yāmācchuddhimavāpnuyuḥ
samudreṇāgninakrasya jarāyur bahirujjhitaḥ
saṃśuṣko bhānutāpena so'gnijāra iti smṛtaḥ
tadabdhikṣārasaṃśuddhaṃ tasmācchuddhirna hīṣyate
agnijāras tridoṣaghno dhanurvātādivātanut
vardhano rasavīryasya dīpano jāraṇastathā
mahagiriṣu cālpīyaḥ pāṣāṇāntaḥ sthito rasaḥ
śuṣkaḥ śoṇaḥ sa nirdiṣṭo rasasindūrasaṃjñayā
tridoṣaśamanaṃ bhedi rasabandhanamagrimam
dehalohakaraṃ netryaṃ girisindūramīritam
hiṅgulaḥ śukatuṇḍākhyo haṃsapākastathāparaḥ
prathamo'lpaguṇastatra carmāraḥ sa nigadyate
śvetarekhaḥ pravālābho haṃsapākaḥ sa īritaḥ
hiṅgulaḥ sarvadoṣaghno dīpano'tirasāyanaḥ
sarvarogaharo vṛṣyo jāraṇāyātiśasyate
etasmādāhṛtaḥ sūto jīrṇagandhasamo guṇaiḥ
saptakṛtvārdrakadrāvairlakucasyāmbunāpi vā
śoṣito bhāvayitvā ca nirdoṣo jāyate khalu
sadalaṃ pītavarṇaṃ ca bhavedgurjaramaṇḍale
arbudasya gireḥ pārśve jātaṃ boddāraśṛṅgakam
sīsasattvaṃ marucchleṣmaśamanaṃ puṃgadāpaham
rasabandhanamutkṛṣṭaṃ keśarañjanamuttamam
sādhāraṇarasāḥ sarve mātuluṅgadravāmbunā
trivāraṃ bhāvitāḥ śuṣkā bhaveyurdoṣavarjitāḥ
yāni kāni ca sattvāni tāni śudhyantyaśeṣataḥ
dhmātāni śuddhivargeṇa milanti ca parasparam
māṇikyamuktāphalavidrumāṇi tārkṣyaṃ ca puṣpaṃ bhiduraṃ ca nīlam
gomedakaṃ cātha vidūrakaṃ ca krameṇa ratnāni navagrahāṇām
grahānumaitryā kuruvindapuṣpapravālamuktāphalatārkṣyavajram
nīlākhyagomedavidūrakaṃ ca krameṇa mudrādhṛtamiṣṭasiddhyai
rase rasāyane dāne dhāraṇe ca devatārcane
sulakṣmāṇi sujātīni ratnānyuktāni siddhaye
māṇikyaṃ padmarāgākhyaṃ dvitīyaṃ nīlagandhi ca
śītaṃ kuśeśayacchāyaṃ svacchaṃ snigdhaṃ guru sphuṭam
vṛttāyattaṃ samagātraṃ māṇikyaṃ śreṣṭhamucyate
nīlaṃ gaṅgāmbusambhūtaṃ nīlagarbhāruṇacchavi
pūrvamāṇikyavacchreṣṭhaṃ māṇikyaṃ nīlagandhi tat
randhrakārkaśyamālinyaraukṣyavaiśadyasaṃyutam
cipiṭaṃ laghu vakraṃ ca māṇikyaṃ duṣṭam aṣṭadhā
māṇikyaṃ dīpanaṃ vṛṣyaṃ kaphavātakṣayārtihṛt
bhūtavaitālapāpaghnaṃ karmajavyādhināśanam
hlādi śvetaṃ laghu snigdhaṃ raśmivannirmalaṃ mahat
khyātaṃ toyaprabhaṃ vṛttaṃ mauktikaṃ navadhā śubham
rūkṣāṅgaṃ nirjalaṃ śyāmaṃ tāmrābhaṃ lavaṇopamam
ardhaśubhraṃ ca vikaṭaṃ granthilaṃ mauktikaṃ tyajet
kaphapittakṣayadhvaṃsi kāsaśvāsāgnimāndyanut
puṣṭidaṃ vṛṣyamāyuṣyaṃ dāhaghnaṃ mauktikaṃ matam
pakvabimbaphalacchāyaṃ vṛttāyattam avakrakam
snigdham avraṇakaṃ sthūlaṃ pravālaṃ saptadhā matam
pāṇḍuraṃ dhūsaraṃ rūkṣaṃ savraṇaṃ koṭarānvitam
nirbhāraṃ śubhravarṇaṃ ca pravālaṃ neṣyate'ṣṭadhā
kṣayapittāsrakāsaghnaṃ dīpanaṃ pācanaṃ laghu
viṣabhūtādiśamanaṃ vidrumaṃ netraroganut
haridvarṇaṃ guru snigdhaṃ sphuradraśmicayaṃ śubham
masṛṇaṃ bhāsuraṃ tārkṣyaṃ gātraṃ saptaguṇaṃ matam
kapiśaṃ karkaśaṃ nīlaṃ pāṇḍu kṛṣṇaṃ salāghavam
cipiṭaṃ vikaṭaṃ kṛṣṇaṃ rūkṣaṃ tārkṣyaṃ na śasyate
jvarachardiviṣaśvāsasannipātāgnimāndyanut
durnāmapāṇḍuśophaghnaṃ tārkṣyamojovivardhanam
puṣparāgaṃ guru snigdhaṃ svacchaṃ sthūlaṃ samaṃ mṛdu
karṇikāraprasūnābhaṃ masṛṇaṃ śubhamaṣṭadhā
niṣprabhaṃ karkaśaṃ rūkṣaṃ pītaṃ śyāmaṃ natonnatam
kapilaṃ kapiśaṃ pāṇḍu puṣparāgaṃ parityajet
puṣparāgaṃ viṣachardikaphavātāgnimāndyanut
dāhakuṣṭhapraśamanaṃ dīpanaṃ laghu pācanam
vajraṃ ca trividhaṃ proktaṃ naro nārī napuṃsakam
pūrvaṃ pūrvaṃ mahāśreṣṭhaṃ rasavīryavipākataḥ
aṣṭāsraṃ cāṣṭaphalakaṃ ṣaṭkoṇam atibhāsuram
ambudendradhanurvāri naraṃ puṃvajramucyate
tadeva cipiṭākāraṃ strīvajraṃ varttulāyatam
varttulaṃ kuṇṭhakoṇāgraṃ kiṃcidguru napuṃsakam
strīpuṃnapuṃsakaṃ vajraṃ yojyaṃ strīpuṃnapuṃsake
vyatyāsānnaiva phaladaṃ puṃvajreṇa vinā kvacit
śvetādivarṇabhedena tadekaikaṃ caturvidham
brahmakṣatriyaviṭśūdraṃ svasvavarṇaphalapradam
uttamottamavarṇaṃ hi nīcavarṇe phalapradam
nyāyo'yaṃ bhairaveṇoktaṃ padārtheṣvakhileṣvapi
āyuṣpradaṃ jhaṭiti sadguṇadaṃ ca vṛṣyaṃ doṣatrayapraśamanaṃ sakalāmayaghnam
sūtendrabandhavadhasadguṇakṛt pradīpi mṛtyuṃ jayed amṛtopamayeva vajram
grāsastrāsaśca binduśca rekhā ca jalagarbhatā
sarvaratneṣvamī pañca doṣāḥ sādhāraṇā matāḥ
kṣetratoyabhavā doṣā ratneṣu na laganti ca
bhairavastu punaḥ prāha doṣo doṣe'sti sarvathā
kulatthakvāthake svinnaṃ kodravakvathitena vā
ekayāmāvadhi svinnaṃ vajraṃ śudhyati niścitam
vajraṃ matkuṇarakteṇa caturvāraṃ vibhāvitam
sugandhamūṣikāmāṃsair vartitaiḥ pariveṣṭya ca
puṭet puṭairvarāhākhyaistriṃśadvāraṃ tataḥ param
dhmātvā dhmātvā śataṃ vārān kulatthakvāthake kṣipet
anyairuktaṃ śataṃ vārān kartavyo'yaṃ vidhikramaḥ
kulatthakvāthasaṃyuktalakucadravapiṣṭayā
śilayā liptamūṣāyāṃ vajraṃ kṣiptvā nirudhya ca
aṣṭavāraṃ puṭet samyagviśuṣkair vanakotpalaiḥ
śatavāraṃ tato dhmātvā nikṣiptaṃ śuddhapārade
niścitaṃ mriyate vajraṃ bhasma vāritaraṃ bhavet
satyavāk somasenānīr etadvajrasya māraṇam
dṛṣṭapratyayasaṃyuktamuktavān rasakautukī
viliptaṃ matkuṇasyāsraiḥ saptavāraṃ viśoṣitam
kāsamardarasāpūrṇalohapātre niveśitam
saptavāraṃ paridhmātaṃ vajrabhasma bhavet khalu
brahmajyotirmunīndreṇa kramo'yaṃ parikīrtitaḥ
nīlajyotirlatākande ghṛṣṭaṃ gharme viśoṣitam
vajraṃ bhasmatvamāyāti karmavajjñānavahninā
madanasya phalodbhūtarasena kṣoṇināgakaiḥ
kṛtakalkena saṃlipya puṭed viṃśativārakam
tadvajraṃ cūrṇayitvātha kiṃciṭ ṭaṅkaṇasaṃyutam
kharabhūnāgasattvena viṃśenāvartayed dhruvam
tulyasvarṇena taddhmātaṃ yojanīyaṃ rasādiṣu
triguṇena rasenaiva vimardya guṭikīkṛtam
mukhe dhṛtaṃ karotyāśu caladantavibandhanam
triṃśadbhāgamitaṃ hi vajrabhasitaṃ svarṇaṃ kalābhāgikaṃ tāraṃ cāṣṭaguṇaṃ śivāmṛtavaraṃ rudrāṃśakaṃ cābhrakam
pādāṃśaṃ khalu tāpyakaṃ vasuguṇaṃ vaikrāntakaṃ ṣaḍguṇaṃ bhāgo'pyuktarasādraso'yamuditaḥ ṣāḍguṇyasaṃsiddhaye
jalanīlendranīlaṃ ca śakranīlaṃ tayorvaram
śvaityagarbhitanīlābhaṃ laghu tajjalanīlakam
kārṣṇyagarbhitanīlābhaṃ sabhāraṃ śakranīlakam
ekacchāyaṃ guru snigdhaṃ svacchaṃ piṇḍitavigraham
mṛdu madhyollasajjyotiḥ saptadhā nīlamuttamam
komalaṃ vihitaṃ varṇaṃ nirbhāraṃ raktagandhi ca
cipiṭābhaṃ sarūkṣaṃ ca jalanīlaṃ ca saptadhā
kāsaśvāsaharaṃ vṛṣyaṃ tridoṣaghnaṃ sudīpanam
viṣamajvaradurnāmapāpaghnaṃ nīlamīritam
gomedaḥsamarāgatvād gomedaṃ ratnamucyate
susvacchagojalacchāyaṃ svacchaṃ snigdhaṃ samaṃ guru
nirdalaṃ masṛṇaṃ dīptaṃ śastaṃ gomedamaṣṭadhā
vicchāyaṃ laghu rūkṣāṅgaṃ cipiṭaṃ paṭalānvitam
niṣprabhaṃ pītakācābhaṃ gomedaṃ na śubhāvaham
gomedaṃ kaphapittaghnaṃ kṣayapāṇḍukṣayaṃkaram
dīpanaṃ pācanaṃ rucyaṃ tvacyaṃ buddhiprabodhanam
vaiḍūryaṃ śyāmaśubhrābhaṃ samaṃ svacchaṃ guru sphuṭam
bhramacchubhrottarīyeṇa garbhitaṃ śubhamīritam
śyāmaṃ toyasamacchāyaṃ cipiṭaṃ laghu karkaśam
raktagarbhottarīyaṃ ca vaiḍūryaṃ naiva śasyate
vaiḍūryaṃ raktapittaghnaṃ prajñāyurbalavardhanam
pittapradhānarogaghnaṃ dīpanaṃ malamocanam
śudhyatyamlena māṇikyaṃ jayantyā mauktikaṃ tathā
vidrumaṃ kṣāravargeṇa tārkṣyaṃ godugdhatastathā
puṣparāgaṃ ca dhānyāmlaiḥ kulatthakvāthasaṃyutaiḥ
taṇḍulīyajalairvajraṃ nīlaṃ nīlīrasena ca
rocanābhiśca gomedaṃ vaiḍūryaṃ triphalājalaiḥ
lakucadrāvasampiṣṭaiḥ śilāgandhakatālakaiḥ
vajraṃ vinānyaratnāni mriyante'ṣṭapuṭaiḥ khalu
rāmaṭhaṃ pañcalavaṇaṃ kṣārāṇāṃ tritayaṃ tathā
māṃsadrāvyamlavetaśca cūlikālavaṇaṃ tathā
sthalakumbhīphalaṃ pakvaṃ tathā jvālāmukhī śubhā
dravantī ca rudantī ca payasyā citramūlakam
dugdhaṃ snuhyāstathārkasya sarvaṃ saṃmardyaṃ yatnataḥ
golaṃ vidhāya tanmadhye prakṣipettadanantaram
guṇavantyeva ratnāni jātimanti śubhāni ca
bhūrje taṃ golakaṃ kṛtvā sūtreṇāveṣṭya yatnataḥ
punarvastreṇa saṃveṣṭya dolāyantre nidhāya ca
sarvāmlayuktasaṃdhānaparipūrṇaghaṭodare
ahorātratrayaṃ yāvatsvedayettīvravahninā
tasmādāhṛtya saṃkṣālya ratnajāṃ drutimāharet
ratnatulyaprabhā laghvī dehalohakarī śubhā
durmelā rasarājena naikatvaṃ yāti tena sā
rāmaṭhādikavargeṇa pramilati na saṃśayaḥ
suprasanne mahādeve drutiḥ kasya na sidhyati
durlabhā vaiṣṇavī bhaktirdurlabhaṃ rasabandhanam
durlabhātra drutirloke svalpabhāgyavatāṃ nṛṇām
sūryādigrahanigrahāpaharaṇaṃ dīrghāyurārogyadaṃ saubhāgyodayabhāgyavaśyavibhavotsāhapradaṃ dhairyakṛt
duḥchāyāṃcaladhūlisaṅgatibhavālakṣmīharaṃ sarvadā ratnānāṃ paridhāraṇaṃ nigaditaṃ bhūtādinirṇāśanam
ratnānām guṇagrāmaṃ samagraṃ cāgraṇīḥ satām
suratnamabravīt somo neti yadguṇitaṃ guṇī
varṇalakṣasaṃjātiyuktaṃ ratnaṃ phalapradam
rase rasāyane dāne dhāraṇe cānyathānyathā
sujātiguṇamāṇikyabhasma karṣamitaṃ śubham
kanakābhrakatāmrāṇāṃ kāntasya bhasitaṃ pṛthak
triguṇatvena saṃvṛddhaṃ mardayet samagandhakaiḥ
puṭedvanagiriṇḍaiśca pañcavārāṇi yatnataḥ
evaṃ śilālakābhyāṃ ca puṭennīlāñjanena ca
tulyagandhāśmasūtābhyāṃ vihitāṃ kajjalīṃ śubhām
tatastāṃ kajjalīṃ yatnād gṛhītvā tadanantaram
lohapātre paridrāvya bādareṇālpavahninā
māṇikyādīni bhasmāni kṣiptvā tatra vimiśrayet
athārdrakarasaistāṃ tu mardayitvātha kajjalīm
samyak śuṣkaṃ vicūrṇyātha kṣipedramyakaraṇḍake
vyoṣājyasammitaṃ hyetanmāṇikyādyaṃ rasāyanam
vyoṣājyasahitaṃ līḍhaṃ ṣaṇmāsaṃ pathyabhojinā
nihanti sakalān rogān jarāpalitasaṃyutān
jīvedvarṣaśataṃ caiva trivārakṛtabhojanaḥ
kṣayādijān gadān sarvāṃstattadrogānupānataḥ
jayantīrasaniṣpiṣṭaṃ śukapicchena māritam
mauktikaṃ rasamātraṃ hi dviguṇaṃ svarṇabhasmakam
triguṇaṃ kāntajaṃ bhasma vyomasattvaṃ caturguṇam
dattvā ca gandhasaubhāgyaṃ śṛṅgavereṇa bhāvitam
puṭed viṃśativārāṇi vidrāvya paṭagālitam
sarvatulyena balinā rasena kṛtakajjalīm
vidrāvya pūrvavad bhasma muktādīnāṃ parikṣipet
vimiśrya nikṣipettatra kṣīraṃ chāgīsamudbhavam
saṃśoṣitaṃ vicūrṇyātha kācakūpyāṃ vinikṣipet
pippalīmadhunā sārdhaṃ sevitaṃ vallamātrayā
rasāyanavidhānena kurute vatsareṇa hi
valīpalitanirmuktaṃ vārdhakyena vivarjitam
śrotradantādisampannaṃ śatāyuṣkaṃ sacakṣuṣam
mattadantibalopetaṃ vivāde vijayānvitam
līḍhaṃ madhvājyatailaiśca kaṇopetāśvagandhayā
kṣayarogaṃ nihantyeva maṇḍalārdhena niścitam
tattadrogānupānaiśca nihanti sakalāmayān
vandhyāputrapradaṃ hyetat sūtikāmayanāśanam
bālānāṃ paramaṃ pathyaṃ vṛṣyamāyuṣyamuttamam
nāgodaropaviṣṭaṃ ca hanti strīṇāṃ ca vegataḥ
haiyaṅgavīnasaṃyuktaṃ tavarājena saṃyutam
garbhiṇīsarvarogeṣu praśastaṃ parikīrtitam
catuṣpalaṃ pravālasya bhasmano mṛtatārakam
tatsamaṃ dviguṇaṃ tāmraṃ pravālādardhamākṣikam
triṃśadvibhāgikaṃ vajraṃ ṣoḍaśāṃśaṃ ca nīlakam
vyomasattvaṃ samaṃ sarvaistālakaṃ sarvataḥ samam
vimardya luṅgatoyena yāvaddinacatuṣṭayam
sarvārdhaśuddhasūtena tasmād dviguṇagandhakaiḥ
vihitāṃ kajjalīṃ samyak drāvayitvā yathā purā
pravālādīni bhasmāni vinikṣipya vimiśrya ca
nirvāpya goghṛte samyag dvādaśābdapurātane
śarāvasampuṭe ruddhvā ghṛtāktaṃ svedayecchanaiḥ
vicūrṇya bhāvayedbhṛṅgarasairvārāṇi sapta ca
vyoṣājyasahitaṃ hanti jūrtirogaṃ dinaistribhiḥ
kṣayaṃ ca maṇḍalārdhena grahaṇīṃ pāṇḍukāmale
kumbhakāmalikārogam udāvartaṃ mahodaram
pramehaṃ medaso vṛddhiṃ vātavyādhiṃ kaphāmayam
gudarogaṃ ca mandāgniṃ mūtravātam aśeṣataḥ
smaramandirajavyādhiṃ vandhyārogāṃs tvagāmayān
vyoṣājyacitratoyaiśca hyanupānam aśeṣataḥ
bhūyo bhūyo visūcyartir dehino yasya jāyate
raso'yaṃ tasya dātavyo maṇḍalānāṃ trayaṃ khalu
āmaroge ca dātavyo bhiṣagbhirvatsarāvadhi
tārkṣyabhasma tu śāṇaikaṃ vajrabhasma tadardhakam
mṛtasvarṇārkakāntānāṃ niṣkadvayamitaṃ pṛthak
lohabhasma mṛtaṃ sūtaṃ sarvamekatra mardayet
puṭedviṃśativārāṇi puṭaiḥ kukkuṭasaṃjñakaiḥ
amṛtāmbusamāyuktaiḥ śilāgandhakatālakaiḥ
saptavāraṃ dravaiḥ sārdhaṃ daśabhiḥ piṣṭakaiḥ puṭet
evaṃ siddhaṃ prabhāvāḍhyaṃ tārkṣyaṃ nāma rasāyanam
citrakārdrakarasopetaṃ pītaṃ rājikayā mitam
tridoṣajān gadānsarvān kaphavātodbhavānapi
asādhyān sarvavaidyānāṃ bheṣajānāṃ ca koṭibhiḥ
karoti kṣudhamatyarthaṃ bhuktaṃ jarayati kṣaṇāt
puṣparāgodbhavaṃ bhasma palārdhapramitaṃ śubham
tadardhaṃ pītakācaṃ ca tadardhaṃ tāmrabhasmakam
tāmrasyārdhaṃ ca rajataṃ jātarūpaṃ tadardhakam
vajrabhasma tadardhaṃ ca sarvatulyaṃ mṛtābhrakam
tatsamaṃ sūryakāntaṃ ca māritaṃ balinā saha
tulyena balinā sārdhaṃ daśavāraṃ puṭet khalu
nīlāñjanālatāpyānāṃ pṛthak tāni puṭāni ca
iti siddhamidaṃ proktaṃ puṣparāgarasāyanam
kṣayādisarvarogaghnaṃ kuṣṭhavyādhiharaṃ param
gudagulmārttiśamanaṃ putrīyaṃ vṛṣyamuttamam
rasāyanaṃ tathā caitat kṣipraṃ gulmaharaṃ striyāḥ
dīpanaṃ paramaṃ proktaṃ kāmalāpāṇḍunāśanam
bahunātra kimuktena sarvarogavināśanam
ekakarṣaṃ mṛtaṃ vajraṃ tāvadbhūnāgasattvakam
tataśca dviguṇaṃ svarṇaṃ svarṇatulyaṃ khasattvakam
tāvanmātraṃ ca kāntāyaḥ sarvaṃ vāritaraṃ kṛtam
aṣṭamāṃśaśca sūtasya sarvebhyaḥ parikīrtitaḥ
śukapicchaḥ samaḥ sarvair mardayeccaṇakāmlakaiḥ
vidhāya golakaṃ ramyaṃ chāyāśuṣkaṃ samācaret
tato bhūnāgasattvaṃ hi gandhakena samaṃ kṣipet
puṭitaṃ śatavārāṇi śataṃ vārāṇi tāpyakaiḥ
sūryaparṇaiśca dugdhairvā vārāṇāṃ viṃśatiṃ tataḥ
guñjāṭaṅkaṇasikthaiśca bhūnāgasya rajovṛtam
vartayitvā tu taṃ golaṃ kalkenānena lepayet
ardhāṅguladalenātha pariśoṣya kharātape
nikṣiped vālukāyantre prapaceddinapañcakam
tatas trikoṇagaṇḍīradugdhair gandhakasaṃyutaiḥ
mardayitvā tu taṃ golaṃ puṭedvārāṇi viṃśatim
paṭacūrṇaṃ tataḥ kṛtvā kṣipedantaḥkaraṇḍake
guñjāmitaṃ bhajedenaṃ ramyaṃ vajrarasāyanam
jñātājñāteṣu sarveṣu gadeṣu vividheṣu ca
tattadrogānupānena dātavyaṃ bhiṣajā khalu
na so'sti rogo loke'sminyo hyanena na śāmyati
rasāyanaprakāreṇa sevito maṇḍalatrayam
dehasiddhiṃ karotyeva viśvavismayakāriṇīm
bilvamekaṃ vinā sarvaṃ pathyamatra prakīrtitam
nīlaratnakṛtaṃ bhasma palamātraṃ ca hīrakam
svarṇaṃ raupyaṃ ca kāntaṃ ca tāpyakaṃ nṛpavartakam
samāṃśaṃ sarvametat syāt sarvatulyaṃ ca śulvakam
sarvametanmṛtaṃ grāhyaṃ samagandhakasaṃyutam
mardayet kaṅguṇītailairyāvatsyāddivasāṣṭakam
ūrdhvādho gandhakaṃ dattvā puṭedvārāṇi viṃśatim
śvetamuṇḍīrasaiḥ paścādbhāvayet saptavārakam
iti siddhaṃ prabhāvāḍhyaṃ ramyaṃ nīlarasāyanam
nihanti sakalānrogānguñjāmātraṃ niṣevitam
jvaraṃ pāṇḍuṃ kṣayaṃ kāsaṃ śūlamarśaśca gulmakam
udaraṃ kuṣṭharogaṃ ca śvāsaṃ pañcavidhaṃ tathā
tattadbhaiṣajyayogena tattadroganibarhaṇam
gomedaṃ gandhayogena lakucadravayoginā
puṭitvā daśavāraiśca jātaṃ bhasma palonmitam
suvarṇaṃ rajataṃ kāntaṃ sarvamauṣadhamāritam
krāmaṇaṃ pādapādena prasitaṃ cūlikāmbunā
tāpyaṃ gandharvatailena puṭitaṃ daśavārakam
nirutthaṃ jāyate bhasma sarvathaiva guṇādhikam
tadardhasūtagandhābhyāṃ kṛtakajjalikādrutau
pūrvabhasmatrayaṃ kṣiptvā vimiśrya ca samāharet
vicūrṇya muṇḍikādrāvairbhāvayet saptavārakam
paṭacūrṇaṃ vidhāyātha kṣipedantaḥkaraṇḍake
idaṃ hi paramaṃ śreṣṭhaṃ gomedakarasāyanam
yojyaṃ sarveṣu rogeṣu tattadrogānupānataḥ
karoti dīpanaṃ tīvraṃ sarvārhaṃ ca priyaṃkaram
dadāti paramāṃ puṣṭiṃ balaṃ bhīmabalopamam
paramaṃ vṛṣyamāyuṣyaṃ netryaṃ mukhagadāpaham
kāntakalkena vaidūryaṃ saha gandhena māritam
tadbhasmanāṣṭaśāṇena tadardhaṃ mṛtahema ca
tayoḥ samaṃ tīkṣṇarajo mṛtaṃ rūpyaṃ ca tatsamam
mṛtaṃ ca vimalaṃ sarvaiḥ samaṃ sarvaṃ vimarditam
militaṃ mocasāreṇa golīkṛtya viśoṣayet
aṅgulārdhadalenaiva śilājena vimardayet
vālukāyantramadhyasthaṃ pakṣārdhaṃ śanakaiḥ pacet
svataḥ śītaṃ samāhṛtya kumārīmūlasārataḥ
mardayitvā viśoṣyātha pīlumūlajalaistathā
tathaiva citramūlādbhiḥ kanthārīmūlasārataḥ
cirabilvabhavaistoyair viśoṣya ca vicūrṇya ca
mṛtasaṃjīvanaṃ hyetad vaidūryakarasāyanam
ārdrakadravasaṃyuktaṃ guñjāmātraṃ rasāyanam
dātavyaṃ citratoyairvā sannipāte visaṃjñake
dantabandhe tu saṃjāte vallamātramamuṃ rasam
pādayorgharṣayedyatnāt tataśceṣṭāmavāpnuyāt
jātaceṣṭasya salilaṃ mūrdhni śītaṃ vinikṣipet
śatakumbhamitaṃ svādu tīvrā kṣujjāyate tataḥ
yat kiṃcid yācate tasmai tat tad deyam abhīpsitam
āyuṣye vidyamāne sa sukhī jīvati mānavaḥ
tridoṣajātarogeṣu dātavyaṃ taṇḍulonmitam
palārdhasitayā yuktamanyathā hanti rogiṇam
ekadoṣodbhave roge saṃsargajanite tathā
na dātavyaṃ hi bhiṣajā vaidūryakarasāyanam
dhṛtāni vā tāni samarcitāni sujātiyuktāni ca saṃstutāni
haranti ratnānyakhilaṃ duriṣṭaṃ kurvantyabhīṣṭaṃ satataṃ yatheṣṭam
harantyalakṣmīṃ satataṃ samastān duṣkarmajātān iha sarvarogān
āyuṣyakārīṇi hitāni sarvaratnaprasūtāni rasāyanāni
śuddhaṃ lohaṃ kanakarajataṃ bhānulohāśmasāraṃ pūtīlohaṃ dvitayamuditaṃ nāgavaṅgābhidhānam
miśraṃ lohaṃ tritayamuditaṃ pittalaṃ kāṃsyavartaṃ dhātur lohe luha iti mataḥ so'pi kaṣārthavācī
prākṛtaṃ sahajaṃ vahnisambhūtaṃ khanisambhavam
rasendravedhasaṃjātaṃ svarṇaṃ pañcavidhaṃ smṛtam
brahmāṇḍaṃ saṃvṛtaṃ yena rajoguṇabhuvā khalu
tatprākṛtamiti proktaṃ devānāmapi durlabham
brahmā yenāvṛto jātaḥ suvarṇena jarāyuṇā
tanmerurūpatāṃ jātaṃ suvarṇaṃ sahajaṃ hi tat
visṛṣṭamagninā śaivaṃ tejaḥ pītaṃ suduḥsaham
abhūtsvarṇaṃ taduddiṣṭaṃ suvarṇaṃ vahnisaṃbhavam
etat svarṇatrayaṃ divyaṃ varṇaiḥ ṣoḍaśabhiryutam
dhāraṇādeva tat kuryāccharīram ajarāmaram
tatra tatra girīṇāṃ hi jātaṃ khaniṣu yadbhavet
taccaturdaśavarṇāḍhyaṃ bhakṣitaṃ sarvarogahṛt
rasendravedhasambhūtaṃ tadvedhajamudāhṛtam
rasāyanaṃ mahāśreṣṭhaṃ pāpaghnaṃ vedhajaṃ hi tat
tārārkarītītaralohakuñjaraṃ vaṅgābhrakaṃ mākṣikavaṅgapāradam
yattārajaṃ hi pravadanti rāgataḥ svarṇaṃ kalāvarṇacaturguṇaṃ hi
ghṛṣṭaṃ varṇe ghusṛṇasadṛśaṃ raktavarṇaṃ ca dāhe chede kiṃcit sitam akapilaṃ nirdalaṃ bhūribhāram
snigdhaṃ svarṇaṃ ravivirahitaṃ styānaraktaprabhāḍhyaṃ śreṣṭhaṃ diṣṭam atulitalasaccāruvarṇaṃ ca svarṇam
rūkṣaṃ vivarṇaṃ malinaṃ kaṭhoraṃ kṛṣṇaṃ ca dāhe nikaṣe ca pāṇḍu
sthūlāṅgakaṃ nirbharakaṃ kaḍāraṃ sphuṭatsuvarṇaṃ daśadhā na śastam
svarṇarūpyādisaṃyogānmiśralohaṃ prajāyate
svarṇakāryaṃ na tena syāttasmāt śuddhir vidhīyate
śodhyaṃ na kevalaṃ svarṇaṃ lohānyanyāni śodhayet
karṣapramāṇaṃ tu suvarṇapatraṃ śarāvaruddhaṃ paṭudhātuyuktam
aṅgārasaṃsthaṃ praharārdhamānaṃ dhmātena tatsyānnanu pūrṇavarṇam
lohānāṃ māraṇaṃ śreṣṭhaṃ sarveṣāṃ rasabhasmanā
mūlībhirmadhyamaṃ prāhurnikṛṣṭaṃ gandhakādibhiḥ
arilohena lohasya māraṇaṃ durguṇapradam
kṛtvā kaṇṭakavedhyāni svarṇapatrāṇi lepayet
luṅgāmbubhasmasūtena mriyante daśabhiḥ puṭaiḥ
drute vinikṣipet svarṇe lohamānaṃ mṛtaṃ rasam
vicūrṇya luṅgatoyena daradena samanvitam
jāyate kuṅkumacchāyaṃ svarṇaṃ dvādaśabhiḥ puṭaiḥ
śleṣmāntakāṇḍena sakāñcanārajaṭāpuṭaiḥ kukkuṭanāmadheyaiḥ
triṃśatpramāṇair apunarbhavaṃ syānniḥśeṣayogeṣu ca yojanīyam
sūtena piṣṭikāṃ kṛtvā svarṇaṃ ruddhvā śarāvake
svalpanīlāñjanopetaṃ dagdhaṃ svalpairvanotpalaiḥ
kuṅkumābhaṃ bhavedbhasma yojyaṃ rasarasāyane
snugdugdhahiṅguhiṅgūlaśilāsindūrakāmlakaiḥ
puṭitaṃ daśavāreṇa nirjīvaṃ hema jāyate
rase rasāyane loharañjane cātiśasyate
snigdhaṃ medhyaṃ viṣagaraharaṃ bṛṃhaṇaṃ vṛṣyamagryaṃ yakṣmonmādapraśamanaparaṃ deharogapramāthi
medhābuddhismṛtisukhakaraṃ sarvadoṣāmayaghnaṃ rucyaṃ dīpi praśamitajaraṃ svādupākaṃ suvarṇam
etadbhasma suvarṇajaṃ kaṭughṛtopetaṃ dviguñjonmitaṃ līḍhaṃ hanti nṛṇāṃ kṣayāgnisadanaṃ śvāsaṃ sakāsārucim
ojodhātuvivardhanaṃ balakaraṃ pāṇḍvāmayadhvaṃsanaṃ vṛṣyaṃ sarvaviṣāpahaṃ garaharaṃ duṣṭagrahaṇyādinut
niḥśeṣarogavidhvaṃsi bhūtapretabhayāpaham
bandhanaṃ bhāvirogāṇāṃ viṣatrayabhayāpaham
vinā bilvaphalaṃ cātra sarvamanyat praśasyate
daśābdasevitaṃ svarṇaṃ svecchāhāravihāriṇam
na kaścidbādhate vyādhiryāvadāyurna saṃśayaḥ
sahajaṃ khanisaṃjātaṃ kṛtrimaṃ ca tridhā matam
rajataṃ pūrvapūrvaṃ hi svaguṇairuttamottamam
kailāsādyadrisambhūtaṃ rajataṃ sahajaṃ bhavet
tatspṛṣṭaṃ hi mahāvyādhināśanaṃ dehināṃ bhavet
himācalādrikūṭeṣu yad rūpyaṃ jāyate hi tat
khanijaṃ kathyate tajjñaiḥ paramaṃ hi rasāyanam
śrīrāmapādukānyastaṃ vaṅgaṃ yadrūpyatāṃ gatam
tat pādarūpyam ityuktaṃ kṛtrimaṃ sarvaroganut
ghanaṃ snigdhaṃ mṛdu svacchaṃ dāhe chede sitaṃ guru
śaṅkhābhaṃ masṛṇaṃ sphoṭarahitaṃ rajataṃ śubham
dāhe raktaṃ ca pītaṃ ca kṛṣṇaṃ rūkṣaṃ sphuṭaṃ laghu
sthūlāṅgaṃ karkaśāṅgaṃ ca rajataṃ tyājyam aṣṭadhā
kharpare bhasmacūrṇābhyāṃ paritaḥ pālikāṃ caret
tatra rūpyaṃ vinikṣipya samasīsasamanvitam
jātasīsakṣayaṃ yāvaddhamettāvat punaḥ punaḥ
svacchaṃ saṃśodhitaṃ rūpyaṃ yojanīyaṃ rasādiṣu
lakucadravasūtābhyāṃ tārapiṣṭīṃ prakalpayet
ūrdhvādho gandhakaṃ dattvā mūṣāgarbhe nirudhya ca
svedayed vālukāyantre dinamekaṃ dṛḍhāgninā
svāṅgaśītāṃ ca tāṃ piṣṭīṃ sāmlatālena marditām
puṭed dvādaśavārāṇi bhasmībhavati rūpyakam
mākṣīkacūrṇaluṅgāmlamarditaṃ puṭitaṃ śanaiḥ
triṃśadvāreṇa tattāraṃ bhasma saṃjāyatetarām
rāgaḥ syāt sarvalohānāṃ puṭādhikye na saṃśayaḥ
rañjayanti ca raktāni dehalohobhayārthakṛt
rūpyaṃ vipākamadhuraṃ tuvarāmlasāraṃ śītaṃ saraṃ paramalekhanakaṃ ca rucyam
snigdhaṃ ca vātakaphajijjaṭharāgnidīpi balyapradaṃ sthiravayaskaraṇaṃ ca vṛṣyam
bhasmībhūtaṃ rajatamamalaṃ tatsamau vyomabhānū sarvaistulyaṃ trikaṭukalitaṃ sāraghājyena yuktam
līḍhaṃ prātaḥ kṣapayatitarāṃ yakṣmapāṇḍūdarārśaḥ kāsaṃ śvāsaṃ nayanajarujaḥ pittarogānaśeṣān
mlecchaṃ nepālakaṃ ceti tayornepālamuttamam
nepālādanyakhanyutthaṃ mlecchamityabhidhīyate
sitakṛṣṇāruṇacchāyaṃ vāmi bhedi kaṭhorakam
kṣālitaṃ ca punaḥ kṛṣṇametanmlecchakatāmrakam
susnigdhaṃ mṛdulaṃ śoṇaṃ ghanāghātakṣamaṃ guru
nirvikāraṃ guṇaiḥ śreṣṭhaṃ tāmraṃ nepālamucyate
pāṇḍuraṃ kṛṣṇaśoṇaṃ ca laghusphuṭanasaṃyutam
rūkṣāṅgaṃ sadalaṃ tāmraṃ neṣyate rasakarmaṇi
utkledamohabhramadāhabhedāstāmrasya doṣāḥ khalu durdharāste
viśodhanāt tad vigatasvadoṣaṃ sudhāmayaṃ syādrasavīryapāke
tāmraṃ kṣārāmlasaṃyuktaṃ drāvitaṃ dattagairikam
nikṣiptaṃ mahiṣītakre chagaṇe saptavārakam
pañcadoṣavinirmuktaṃ bhasmayogyaṃ ca jāyate
tāmranirdalapatrāṇi viliptāni tu sindhunā
dhmātvā sauvīrake kṣepād viśudhyantyaṣṭavārataḥ
nimbāmbupaṭuliptāni tāpitānyaṣṭavārakam
viśudhyantyarkapatrāṇi nirguṇḍyā rasamajjanāt
tālapatrasamābhāni tāmrapatrāṇi kārayet
niṣkvāthya kāñjike yāmaṃ bhasmanā pariśodhya ca
yāmaṃ kṣīreṇa niṣkvāthya tatraiva sthāpayeddinam
dinaikaṃ lavaṇopetaṃ tintiḍīphalakardame
jambīranīraniṣpiṣṭapaṭunā pariveṣṭya ca
dhmātvājāmūtramadhye tu sakṛdeva nimajjayet
tāmrasyārdhaṃ sasindhūtthaiḥ pakvanimbukavāribhiḥ
liptvā dhmātvā kṣipettakre mahiṣīchagaṇānvite
tattāmraṃ tulyabhāgena hemamākṣikasaṃyutam
dhamed atidṛḍhāṅgāraiś caikavāramataḥ param
vinā tāpyaistrivāraṃ ca cakrikāṃ kalpayettataḥ
tatastrikaṭukakvāthe tridinaṃ sthāpayettataḥ
utkvāthya bhasmanā mṛjya jalaiḥ prakṣālya sāraghaiḥ
vilipya sāraghopetasitayā ca trivārakam
puṭed vanotpalaistāmraṃ bhavet svarṇasamaṃ guṇaiḥ
kumārīpatramadhye tu śulbapatraṃ niveśitam
puṭitaṃ doṣanirmuktaṃ pāṇḍuraṃ ca prajāyate
itthaṃ viśodhitaṃ tāmraṃ sarvadoṣavivarjitam
bhavedrasāyane yogyaṃ dehalohakaraṃ param
imāṃ śuddhiṃ vijānāti śivo vā nandikeśvaraḥ
sarvalokāśrayaḥ śrīmān somadevo na cāparaḥ
balinā nihataṃ tāmraṃ saptavāraṃ samutthitam
sarvadoṣavinirmuktaṃ bhavedamṛtasannibham
vilipya lakucadrāvapiṣṭagandhāśmapaṅkataḥ
tāmrapatrāṇi saṃsthāpya sthālīmadhye nirudhya ca
yāmamātraṃ pacet samyak mṛtānyākṛṣya cūrṇayet
tadbhasma vallamātraṃ hi tāmbūlīdalaveṣṭitam
bhakṣitaṃ vāmayitvātha recayitvā dviyāmataḥ
jvaraṃ vināśayennṝṇāṃ śūlādhmānasamanvitam
viṣaṃ garaṃ ca vegena vāmayatyeva niścitam
pathyamatra pradātavyaṃ gotakraṃ bhaktasaṃyutam
atireke 'tivāntau ca santāpe cātimātrake
tattadaucityayogena kuryācchītāṃ pratikriyām
ativāntau bhajedbhṛṣṭamikṣukhaṇḍaṃ tu śītalam
yadvā bilvabhavaṃ kvāthaṃ sitayā saha pāyayet
barbūratvagrasaḥ peyo vireke takrasaṃyutam
śulbatulyena sūtena balinā tatsamena ca
tadardhāṃśena tālena śilayā ca tadardhayā
vidhāya kajjalīṃ ślakṣṇāṃ bhinnakajjalasannibhām
yantrādhyāyavinirdiṣṭagarbhayantrodarāntare
kajjalīṃ tāmrapatrāṇi paryāyeṇa vinikṣipet
prapacedyāmaparyantaṃ svāṅgaśītaṃ pracūrṇayet
tāmraṃ tiktakaṣāyakaṃ ca madhuraṃ pāke ca vīryoṣṇakaṃ sāmlaṃ pittakaphāpahaṃ jaṭhararukkuṣṭhāmajūrttyantakṛt
ūrdhvādhaḥ pariśodhanaṃ viṣayakṛtsthaulyāpahaṃ kṣutkaraṃ durnāmakṣayapāṇḍurogaśamanaṃ netryaṃ paraṃ lekhanam
tattadrogaharānupānasahitaṃ tāmraṃ dvivallonmitaṃ saṃlīḍhaṃ pariṇāmaśūlamudaraṃ śūlaṃ ca pāṇḍuṃ jvaram
gulmaplīhayakṛtkṣayāgnisadanaṃ mehaṃ ca mūlāmayaṃ duṣṭāṃ ca grahaṇīṃ hared dhruvamidaṃ tatsomanāthābhidham
etattāmrasamaṃ nānyanmadhuraṃ doṣavarjitam
nānyanniḥśeṣadoṣaghnaṃ vṛṣyaṃ svasthocitaṃ nṝṇām
balinā palamātreṇa taddravye rajasaṃmitaiḥ
viṣatindvagniśamyākavatsanābhapaṭūttamaiḥ
kalihāriśilāvyoṣatālapūgakarañjakaiḥ
kṛtvā cūrṇaṃ hi jambīradraveṇātidravīkṛtam
tatsarvaṃ khalvake bhāṇḍe vinikṣipya tataḥ param
kṛtakaṇṭakavedhyāni palatāmradalānyatha
liptapādāṃśasūtāni tasmin kalke nigūhayet
etat sarvaguṇāḍhyatāprabhavitaṃ śrīsomadevoditaṃ guñjāyugmamitaṃ kaṇājyasahitaṃ saṃsevitaṃ hanti vai
gulmaplīhayakṛdvibandhajaṭharaṃ śūlāgnimāndyāmayaṃ vātaśleṣmasaśoṣapāṇḍunivahaṃ jūrttyāmayaṃ bhakṣitam
pathyaṃ rogocitaṃ deyaṃ rasamamlaṃ vivarjayet
etatsātmyīkṛtaṃ yena tena mṛtyur vinirjitaḥ
muṇḍaṃ tīkṣṇaṃ ca kāntaṃ ca triḥprakāramayaḥ smṛtam
mṛdu kuṇṭhaṃ kaḍāraṃ ca trividhaṃ muṇḍamucyate
drutadrāvam avisphoṭaṃ cikkaṇaṃ mṛdulaṃ śubham
hataṃ yatprasaredduḥkhaṃ tanmuṇḍaṃ madhyamaṃ smṛtam
yanmuṇḍaṃ bhajyate bhaṅge kṛṣṇaṃ syāttatkaḍārakam
muṇḍaṃ paraṃ mṛdulakaṃ kaphavātaśūlamūlāmamehagadakāmalapāṇḍuhāri
gulmāmavātajaṭharārttiharaṃ pradīpi śophāpahaṃ rudhirakṛt khalu koṣṭhaśodhi
kharaṃ sāraṃ ca honnālaṃ tārāpaṭṭaṃ ca bhājaram
kālalohābhidhānaṃ ca ṣaḍvidhaṃ tīkṣṇamucyate
paruṣaṃ pogaronmuktaṃ bhaṅge pāradasacchaviḥ
namate bhaṅguraṃ yattat kharaloham udāhṛtam
vegabhaṅguradhāraṃ yatsāralohaṃ tadīritam
yogarābhāsakaṃ pāṇḍu bhūmikaṃ sāramīritam
kṛṣṇapāṇḍuvapuścañcubījatulyoruyogaram
chedane cātiparuṣaṃ honnālam iti kathyate
yogarair vajrasaṅkāśaiḥ sūkṣmarekhaiśca sāndrakaiḥ
nicitaṃ śyāmalāṅgaṃ ca bhājaraṃ tat prakīrtitam
nīlakṛṣṇaprabhaṃ sāndraṃ masṛṇaṃ guru bhāsuram
lohāghāte'pyabhagnātmadhāraṃ kālāyasaṃ matam
kharalohāt paraṃ sarvamekaikasmācchatottaram
rūkṣaṃ syāt kharalohakaṃ sumadhuraṃ pāke ca vīrye himaṃ tiktoṣṇaṃ kaphapittakuṣṭhajaṭharaplīhāmapāṇḍvartinut
sadyaḥ śūlayakṛdgadakṣayajarāmehāmavātāpahaṃ dīptaṃ cātirasāyanaṃ balakaraṃ durnāmamedo'paham
kāntalohaṃ caturdhoktaṃ romakaṃ bhrāmakaṃ tathā
cumbakaṃ drāvakaṃ ceti teṣu śreṣṭhaṃ paraṃ param
khanyamānād yataḥ kāntapāṣāṇānniḥsaranti hi
satejāṃsi hi romāṇi kāntaṃ tadromakaṃ matam
kvāpi kvāpi giriśreṣṭhe sulabho bhrāmakopalaḥ
tanmukhe kṣepaṇāllohaṃ cakravad bhramati dhruvam
vindhyādrau cumbakāśmānaścumbantyāyasakīlakam
kṣipraṃ samāharatyeva yūnāṃ cittamivāṅganā
yatspṛṣṭvā drāvayellohaṃ suvarṇādyam aśeṣataḥ
labhyate tanmahāduḥkhāttuṣāradharaparvate
pātre yasya prasarati jale tailabindurna lipto hiṅgurgandhaṃ visṛjati nijaṃ tiktatāṃ nimbakalkaḥ
pācyaṃ dugdhaṃ bhavati śikharākārakaṃ naiti bhūmau kāntaṃ lohaṃ tadidamuditaṃ lakṣaṇoktaṃ na cānyat
kāntāyo 'tirasāyanottarataraṃ svasthe cirāyuḥpradaṃ snigdhaṃ mehaharaṃ tridoṣaśamanaṃ śūlāmamūlāpaham
gulmaplīhayakṛtkṣayāmayaharaṃ pāṇḍūdaravyādhinut tiktoṣṇaṃ himavīryakaṃ kimaparaṃ yogena sarvārtinut
lakṣottaraguṇaṃ sarvaṃ lohaṃ syād uttarottaram
kāntaṃ koṭiguṇaṃ tatra tadapyevaṃ guṇottaram
śaśakṣatajasaṃliptaṃ trivāraṃ paritāpitam
muṇḍādisakalaṃ lohaṃ sarvadoṣān vimuñcati
sāmudralavaṇopetaṃ taptaṃ nirvāpitaṃ khalu
triphalākvathite nūnaṃ giridoṣam ayastyajet
ciñcāphaladalakvāthādayo doṣamudasyati
yadvā phalatrayopetaṃ gomūtre kvathitaṃ kṣaṇam
retitaṃ ghṛtasaṃsiktaṃ kṣiptvāyaḥ kharpare pacet
cālayan lohadaṇḍena yāvat kṣiptaṃ tṛṇaṃ dahet
piṣṭvā piṣṭvā pacedevaṃ pañcavāramataḥ param
dhātrīpatrarasairyadvā triphalākvathitodakaiḥ
puṭellohaṃ caturvāraṃ bhavedvāritaraṃ khalu
tīkṣṇalohasya patrāṇi nirdalāni dṛḍhānale
dhmātvā kṣiptvā jale sadyaḥ pāṣāṇolūkhalodare
kaṇḍayedatinirghātaiḥ sthūlayā lohapārayā
tanmadhyāt sthūlakhaṇḍāni ruddhvā malladvayāntare
dhmātvā siktvā jalaiḥ samyak pūrvavat kaṇḍayet khalu
taccūrṇaṃ guḍagandhābhyāṃ puṭed viṃśativārakam
puṭe puṭe vidhātavyaṃ peṣaṇaṃ dṛḍhavattaram
evaṃ bhasmīkṛtaṃ lohaṃ tattadrogeṣu yojayet
atha pūrvoditaṃ tīkṣṇaṃ vasubhallakavāsayoḥ
puṭitaṃ patratoyena triṃśadvārāṇi yatnataḥ
śoṇitaṃ jāyate bhasma kṛtasindūravibhramam
yadvā tīkṣṇadalodbhūtaṃ rajas tat triphalājalaiḥ
piṣṭvā dattvaudanaṃ kiṃciccakrikāṃ pravidhāya ca
śoṣayitvātiyatnena prapacet pañcabhiḥ puṭaiḥ
raktavarṇaṃ hi tadbhasma yojanīyaṃ yathāyatham
matsyākṣīgandhavāhlīkair lakucadravapeṣitaiḥ
vilipya sakalaṃ lohaṃ matsyākṣīkalkagopitam
bhastrābhyāṃ sudṛḍhaṃ dhmātvā triśūlīnirgamāvadhi
athoddhṛtya kṣipetkvāthe triphalāgojalātmake
tasmādāhṛtya saṃtāḍya mṛtamādāya lohakam
punaśca pūrvavad dhmātvā mārayedakhilāyasam
kaṇḍayitvā tato gandhaguḍatriphalayā saha
puṭed viṃśativāreṇa nirutthaṃ jāyate dhruvam
samagandham ayaścūrṇaṃ kumārīvārimarditam
puñjīkṛtaṃ kiyatkālaṃ chāyāsthaṃ mriyate hyayaḥ
etatsyādapunarbhavaṃ hi bhasitaṃ lohasya divyāmṛtaṃ samyak siddharasāyanaṃ trikaṭukīvellājyamadhvanvitam
hanyānniṣkamitaṃ jarāṃ ca maraṇaṃ vyādhīṃśca satputradaṃ diṣṭaṃ śrīgiriśena kālayavanodbhūtyai purā tatpituḥ
etatsaṃsevamānānāṃ na bhavantyāmayoccayāḥ
jāyate ca sutaḥ śrīmān dhīdhairyyabalasaṃyutaḥ
kālalohena kāntena bhasmaitatparikalpayet
anyalohakṛtaṃ bhasma naitādṛśaguṇātmakam
matsyākṣīkṣīragandhāśmapiṣṭaṃ veti tadāyasam
viṃśatiḥ puṭitaṃ vārānnirutthaṃ bhasma jāyate
tadaṣṭapalikaṃ bhasma mūtrair aṣṭaguṇair gavām
pacellohamaye pātre lohadarvyā vighaṭṭayet
itthaṃ siddhamidaṃ lohaṃ valladvitayasaṃmitam
nihanti sakalānrogāṃstattaddoṣasamudbhavān
kṣayaṃ pāṇḍugadaṃ gulmaṃ śūlaṃ mūlāmayaṃ tathā
mehaṃ medo'gnimāndyaṃ ca yakṛtplīhaṃ ca kāmalām
śvāsaṃ kāsaṃ ca kuṣṭhaṃ ca jvaraṃ śūlānvitaṃ tathā
kāntaṃ tulyābhrasattvaṃ caraṇaparimitaṃ hema tattulyamarkaṃ vaikrāntaṃ tāpyarūpyaṃ krimiripukaṭukais tulyabhāgaiḥ sametam
līḍhaṃ devadrutailaiḥ pravitarati nṛṇāṃ dehasiddhiṃ samṛddhāṃ pathyaṃ pūrvoktavat taddharati ca sakalaṃ rogapūgaṃ javena
tadetatsarvarogaghnaṃ ramyaṃ kāntarasāyanam
balyaṃ vṛṣyaṃ suputrīyaṃ maṅgalyaṃ dīpanaṃ param
palārdhaṃ retitaṃ lohaṃ bālabilvaphalāmbunā
piṣṭvā piṣṭvā pacetkṣipraṃ bhasmasājjāyate khalu
tathā liṅgīphalāmbhobhir dhātrīphalarasena ca
pūrvavanmārayellohaṃ jāyate guṇavattaram
punarbhūsindhvapāmārgavajriṇītintiḍītvacām
kṣāraiḥ sarvāyasāṃ bhasma sevitaṃ śāṇamātrataḥ
kvāthaṃ triphalāsaṃyuktaṃ pratimāsaṃ pibennaraḥ
lohakiṭṭaviśuddhyarthaṃ jāyate cānyathāśmarī
aviśodhitalohānāṃ viṣavadvamanaṃ matam
nandinā tu viśuddhyarthaṃ lohaṃ proktaṃ sudhāsamam
rātrau kāntaśarāvake sthitavarāmitrājalaiḥ svādubhiḥ prātarmuṣṭimitaṃ khalu pratidinaṃ ṣaṇmāsam āsevitam
hanyātpittakaphāmayān bahuvidhānkuṣṭhapramehāṃstathā pāṇḍuṃ yakṣmagadaṃ ca kāmalagadaṃ mūlāmayaṃ vātajān
aśodhitāyaḥ sapunarbhavaṃ tadguṇaṃ pradarśyālpamatha prakuryāt
āmāgnimāndyārucigulmaśophaviḍbhedam ālasyam urovibandham
khurakaṃ miśrakaṃ ceti dvividhaṃ vaṅgamucyate
khuraṃ tatra guṇaiḥ śreṣṭhaṃ miśrakaṃ na hitaṃ matam
dhavalaṃ ca mṛdu snigdhaṃ drutadrāvaṃ sagauravam
niḥśabdaṃ khuravaṅgaṃ syān miśrakaṃ śyāmaśubhrakam
vaṅgaṃ tiktoṣṇakaṃ rūkṣamīṣadvātaprakopaṇam
medaḥśleṣmāmayaghnaṃ ca krimighnaṃ mehanāśanam
drāvayitvā niśāyukte kṣiptaṃ nirguṇḍikārase
viśudhyati trivāreṇa khuravaṅgaṃ na saṃśayaḥ
amlatakraviniṣpiṣṭavarṣābhūviṣasindhubhiḥ
kaṭvalābugataṃ vaṅgaṃ dvitīyaṃ pariśudhyati
satālenārkadugdhena liptvā vaṅgadalānyatha
bodhiciñcātvacāṃ kṣārairdadyāllaghupuṭāni ca
mardayitvā caredbhasma tadrasādiṣu śasyate
pradrāvya kharpare vaṅgaṃ ṣoḍaśāṃśaṃ rasaṃ kṣipet
svalpasvalpālakaṃ dattvā bhāradvājasya kāṣṭhataḥ
mardayitvā caredbhasma tadrasādiṣu kīrtitam
vaṅgabhasmasamaṃ kāntaṃ vyomabhasma ca tatsamam
mardayetkanyakāmbhobhir nimbapatrarasair api
bhūpālāvartabhasmātha vinikṣipya samāṃśakam
gomūtrakaśilādhātujalaiḥ samyagvimardayet
tato guggulutoyena mardayitvā dināṣṭakam
viśoṣya paricūrṇyātha samabhāgena yojayet
bhṛṣṭabarbūraniryāsair vākucībījacūrṇakaiḥ
tataḥ kṣipetkaraṇḍāntarvidhāya paṭagālitam
gotakrapiṣṭarajanīsāreṇa saha pāyayet
caturbhirvallakaistulyaṃ ramyaṃ vaṅgarasāyanam
niścitaṃ tena naśyanti mehā viṃśatibhedakāḥ
śālayo mudgasūpaṃ ca navanītaṃ tilodbhavam
paṭolaṃ tiktatuṇḍīraṃ takraṃ pathyaṃ praśasyate
drutadrāvaṃ mahābhāraṃ chede kṛṣṇaṃ samujjvalam
pūtigandhaṃ bahiḥkṛṣṇaṃ śuddhaṃ sīsamato'nyathā
atyuṣṇaṃ sīsakaṃ snigdhaṃ tiktaṃ vātāpaham
pramehatoyadoṣaghnaṃ dīpanaṃ cāmavātanut
sinduvārajaṭākvāthe haridrācūrṇakaṃ kṣipet
drutaṃ nāgaṃ ca nirguṇḍyāstrivāraṃ nikṣipedrase
nāgaḥ śuddho bhavedevaṃ mūrcchāsphoṭādi nācaret
tiryagākāracullyāṃ tu tiryagvaktraṃ ghaṭaṃ kṣipet
taṃ ca vaktraṃ vinā sarvaṃ gopayedyatnato mṛdā
bhrāṣṭrayantrābhidhaṃ caitannāgamāraṇam uttamam
bhrāṣṭrayantrābhidhe tasminyantre sīsaṃ vinikṣipet
palaviṃśatikaṃ nāgamadhastīvrānalaṃ kṣipet
drute nāge kṣipetsūtaṃ śuddhaṃ karṣamitaṃ śubham
vighaṭṭya nikṣipet kṣāramekaikaṃ hi palaṃ palam
arjunākhyasya vṛkṣasya mahārājagirerapi
dāḍimasya mayūrasya kṣiptvā kṣāraṃ pṛthak pṛthak
evaṃ viṃśatirātrāṇi pacettīvreṇa vahninā
vighaṭṭayan dṛḍhaṃ dorbhyāṃ darvyā cātha prayatnataḥ
raktaṃ tajjāyate bhasma kapotacchāyameva ca
nāgaṃ doṣavinirmuktaṃ jāyate tu rasāyanam
hatamutthāpitaṃ sīsaṃ daśavāreṇa sidhyati
tanmṛtaṃ sīsakaṃ sarvadoṣamuktaṃ rasāyanam
evaṃ nāgodbhavaṃ bhasma tāpyabhasmārdhabhāgikam
pādaṃ pādaṃ kṣipedbhasma śulbasya rajatasya ca
kāntābhrasattvayoś cāpi sphaṭikasya pṛthak pṛthak
sarvamekatra saṃcūrṇya puṭet triphalavāriṇā
triṃśadvanagiriṇḍaiśca triṃśadvāraṃ vicūrṇya tat
vyoṣavellakacūrṇaiśca samāṃśaiḥ saha yojayet
madhvājyasahitaṃ hanti pralīḍhaṃ vallamātrayā
aśītiṃ vātajān rogān dhanurvātān viśeṣataḥ
kapharogānaśeṣāṃśca mūtrarogāṃśca sarvaśaḥ
śvāsaṃ kāsaṃ kṣayaṃ pāṇḍuṃ śvayathuṃ śītakaṃ jvaram
grahaṇīmāmadoṣaṃ ca vahnimāndyaṃ ca durjayam
sarvān gudajadoṣāṃśca tattadrogānupānataḥ
rītikā kākatuṇḍīti dvividhaṃ pittalaṃ bhavet
saṃtaptā kāñjike kṣiptā tāmrābhā rītikā matā
evaṃ prajāyate kṛṣṇā kākatuṇḍīti sā matā
gurvī mṛdvī ca pītābhā sārāṅgī tāḍanakṣamā
susnigdhā masṛṇāṅgī ca rītikā tādṛśī śubhā
pāṇḍurābhā kharā rūkṣā barbarā ghaṭṭanākṣamā
pūtigandhā tathā laghvī rītirneṣṭā rasādiṣu
rītistiktarasā rūkṣā jantughnī sāsrapittanut
krimikuṣṭhaharā yogāt soṣṇavīryā ca śītalā
kākatuṇḍī gatasnehā tiktoṣṇā kaphapittanut
yakṛtplīhaharā śītavīryā ca parikīrtitā
taptā kṣiptā ca nirguṇḍīrase śyāmārajo'nvite
pañcavāreṇa saṃśuddhiṃ rītirāyāti niścitam
nimbūrasaśilāgandhaveṣṭitā puṭitāṣṭadhā
rītirāyāti bhasmatvaṃ tato yojyā yathāyatham
suvarṇarītikācūrṇaṃ bhakṣitaṃ viṣṭhitaṃ punaḥ
chāgena kṛṣṇavarṇena mattena taruṇena ca
talliptaṃ kharpare dagdhaṃ drutiṃ muñcati śobhanām
caturdaśalasadvarṇasuvarṇasadṛśacchaviḥ
dehalohakarī proktā yuktā rasarasāyane
mṛtārakūṭakaṃ kāntaṃ vyomasattvaṃ ca māritam
trayaṃ samāṃśakaṃ tulyavyoṣajantughnasaṃyutam
brahmabījājamodāgnibhallātatilasaṃyutam
sevitaṃ niṣkamātraṃ hi jantughnaṃ kuṣṭhanāśanam
viśeṣācchvetakuṣṭhaghnaṃ dīpanaṃ pācanaṃ hitam
aṣṭabhāgena tāmreṇa dvibhāgakuṭilena ca
vidrutena bhavet kāṃsyaṃ tat saurāṣṭrabhavaṃ śubham
tīkṣṇaśabdaṃ mṛdu snigdhamīṣacchyāmalaśubhrakam
nirmalaṃ dāharaktaṃ ca ṣoḍhā kāṃsyaṃ praśasyate
yatpītaṃ dahane tāmraṃ kharaṃ rūkṣaṃ ghanāsaham
mandanādaṃ gatajyotiḥ saptadhā kāṃsyamutsṛjet
kāṃsyaṃ laghu ca tiktoṣṇaṃ lekhanaṃ dṛkprasādanam
krimikoṭiharaṃ vātapittaghnaṃ bhājane hitam
ghṛtamekaṃ vinā cānyatsarvaṃ kāṃsyagataṃ nṛṇām
bhuktam ārogyasukhadaṃ hitaṃ sātmyakaraṃ tathā
taptaṃ kāṃsyaṃ gavāṃ mūtre vāpitaṃ pariśudhyati
mriyate gandhatālābhyāṃ nirutthaṃ pañcabhiḥ puṭaiḥ
kāṃsyārkarītilohāhijātaṃ tadvarttalohakam
tadeva pañcalohākhyaṃ lohavidbhirudāhṛtam
himāmlakaṭukaṃ rūkṣaṃ kaphapittavināśanam
rucyaṃ tvacyaṃ krimighnaṃ ca netryaṃ malaviśodhanam
tadbhāṇḍasādhitaṃ sarvam annavyañjanasūpakam
amlena varjitaṃ cāpi dīpanaṃ pācanaṃ śubham
drutamaśvajale kṣiptaṃ varttalohaṃ viśudhyati
mriyate gandhatālābhyāṃ puṭitaṃ varttalohakam
teṣu teṣviha yogeṣu yojanīyaṃ yathāvidhi
jātimadbhirviśuddhaiśca vidhinā parisādhitaiḥ
rasoparasalohādyaiḥ sūtaḥ sidhyati nānyathā
ratnāni lohāni varāṭaśuktipāṣāṇajātaṃ khuraśṛṅgaśalyam
mahārasādyeṣu kaṭhoradehaṃ bhasmīkṛtaṃ tatkhalu sūtayogyam
vajrāṇāṃ drāvaṇārthāya sattvaṃ bhūnāgajaṃ bruve
sadeva paramaṃ tejaḥ sūtarājendravajrayoḥ
dhautaṃ bhūnāgasambhūtaṃ mardayed bhṛṅgajai rasaiḥ
nimbudravaiśca nirguṇḍyāḥ svarasaistridinaṃ pṛthak
tad drāvaṇagaṇopetaṃ saṃmardya vaṭakīkṛtam
nirudhya dṛḍhamūṣāyāṃ dvidaṇḍaṃ pradhamed dṛḍham
svataḥ śītaṃ samāhṛtya paṭṭake viniveśya yat
ravakān rājikātulyān reṇūnapi bharānvitān
dvādaśāṃśārkasaṃyuktān dhamitvā ravakāṃścaret
vajrādidrāvaṇaṃ tena prakurvīta yathepsitam
kharasattvamidaṃ proktaṃ rasāyanamanuttamam
dvitrimūṣāsu caikasyāṃ sattvaṃ bhavati niścitam
suvarṇarūpyatāmrāyaḥkāntasambhūtabhūmijān
bhujaṅgamān upādāya catuḥprasthasamanvitān
prakṣālya rajanītoyaiḥ śītalaiśca jalairapi
upoṣitaṃ mayūraṃ vā śūraṃ vā caraṇāyudham
krameṇa cārayitvātha tadviṣṭhāṃ samupāharet
kṣārāmlaiḥ saha saṃpeṣya viśoṣya ca kharātape
tataḥ kharparake kṣiptvā bharjayitvā maṣīṃ caret
maṣīṃ drāvaṇavargeṇa saṃyuktāṃ saṃpramarditām
nirudhya koṣṭhikāmadhye pradhamed ghaṭikādvayam
śītalībhūtamūṣāyāḥ khoṭamuddhṛtya peṣayet
prakṣālya ravakānāśu samādāya prayatnataḥ
suvarṇamānavad dhmātvā ravaṃ kṛtvā niyojayet
bhūnāgodbhavasattvam uttamatamaṃ śrīsomadevoditaṃ dattaṃ pādamitaṃ dviśāṇakanake kurvīta tenormikām
taddhautāmbuvilepanaṃ sthiracarodbhūtaṃ viṣaṃ netraruk śūlaṃ mūlagadaṃ ca karṇajarujo hanyāt prasūtigraham
kathyate'ṅkolatailaṃ ca rasabhasmādinirmitau
puṇyaślokamahāmātyaiḥ śrīmadbhirdevasūnubhiḥ
purāṇāṅkolabījānāṃ peṣaṃ kṛtvā tu durghanam
āḍhakapramitaṃ kumbhe vinidhāya nirudhya ca
kumbhasya ca talacchidre śalākāmāyasīṃ kṣipet
sārdhahastapravistāre nimne garte sugarttake
tatra prādeśike gartte sīsapātraṃ nidhāya ca
paṭaṃ ca paribaddhvā tu sandhibandhaṃ samācaret
laddibhiḥ pūrayed gartaṃ kaṇṭhāvadhi tataḥ param
ṣaṇmāsāt sīsapātrasthaṃ tattailaṃ samupāharet
tena tailena saṃklinnāḥ pāṣāṇā ye bhuvartikāḥ
kūpe prakṣālitāḥ kṣiptā jvalanti niśi te ciram
tena liptaṃ tathaivoktaṃ bījamudbhavati dhruvam
vadhyate mriyate sūtastailenānena niścitam
tattaile māsamātraṃ hi sthitā dāliścaṇodbhavā
bhakṣitāsyāccaturthāṃśā ṣaṣṭivāraṃ virecayet
takraṃ bhaktaṃ tataḥ pathyaṃ dātavyaṃ rekaśāntaye
pakṣānte dālikārdhena pūrvavadrecayet khalu
tato dālī tripādena cūrṇārdhena tataḥ param
pakṣe pakṣe virekeṇa sarvaṃ kuṣṭhaṃ vinaśyati
rekasādhyagadāḥ sarve vinaśyanti na saṃśayaḥ
rekasādhyagadāḥ sarve śvetakuṣṭhaṃ viśeṣataḥ
bindumātreṇa tailena śuddho guñjāmito rasaḥ
mardito'hilatāpatre patreṇa saha bhakṣitaḥ
tatkṣaṇād eva kurute hyanalaṃ dīptamuddhatam
saṃsevinaṃ naraṃ cāpi vṛkasyevāti bhojinam
aṅkolatailametaddhi dehalohavidhāyakam
etattailavilepena śvetakuṣṭhaṃ vinaśyati
etadaṅkolakaṃ tailaṃ mahatsattvamudāhṛtam
ghṛtavajjāyate styānaṃ tatsarvamiti kathyate
nistvacāṅkolabījāni kiṃcijjarjaritāni ca
ruddhvā vidyādhare yantre daṇḍārdhaṃ prapacecchanaiḥ
ūrdhvasthālīgataṃ tailaṃ nāgavallīdale kṣipet
tasminguñjāmitaṃ sūtaṃ vimardya sadalaṃ graset
kuryād dīpanam uddhataṃ gurutaradravyādisaṃcūrṇanaṃ hanyādaṣṭavidhaṃ ca gulmam aruciṃ plīhāmayaṃ svāmayam
śvitrādyaṃ sakalaṃ ca kuṣṭhamacirātpāṇḍvāmayaṃ ca jvaraṃ śūlaṃ mūlagadaṃ tathā śvayathukaṃ śvāsaṃ ca kāsaṃ nṛṇām
nirasthyaṅkolabījāni sūkṣmāṇyuṣṇena vāriṇā
goṇyāṃ nikṣipya nistvañci vidhāya tadanantaram
bhāṇḍasthite tataḥ kṣāre prakṣipetsalile khalu
tilaparṇījaṭāṃ kṣuṇṇāṃ nikṣipettatra mātrayā
dvirātramuṣitaṃ tatra bhājane'nye vinikṣipet
śuṣke tu nirgataṃ tailaṃ kṣipennāgakaraṇḍake
caṇānāṃ dālayastatra sthitā māsatrayaṃ tataḥ
tatrādye pādamātraṃ hi pradadyātkuṣṭharogiṇe
tenāśu recitastriṃśadvārāṇi tadanantaram
sasaṃbhaktaṃ tathā pathyaṃ dātavyaṃ śākavarjitam
evaṃ virecito nūnaṃ satataṃ daśabhirdinaiḥ
sarvakuṣṭhair vimucyeta vāraiḥ ṣaṭsaptabhiḥ khalu
pūrvaproktena tailena guṇaistulyaṃ prakīrtitam
mūlānyuttaravāruṇyā jarjarīkṛtya kāñjikaiḥ
kṣipedaṅkolabījānāṃ peṣikāṃ jarjarīkṛtām
tattailaṃ ghṛtavatstyānaṃ paraṃ grāhyaṃ yathāvidhi
sampiṣyottaravāruṇyā peṭakāryā dalānyatha
kāñjikena tatastena kalkena parimardayet
rajaścāṅkolabījānāṃ tadbaddhvā viralāmbare
tadvilambyātape tīvre tasyādhaścaṣakaṃ nyaset
tatra nipatitaṃ tailamādeyaṃ śvitranāśanam
aṅkolabījasambhūtaṃ cūrṇaṃ saṃmardya kāñjikaiḥ
ekarātroṣitaṃ tattu piṇḍīkṛtya tataḥ param
svedayet kanduke yantre ghaṭikādvitayaṃ tataḥ
tāṃ ca piṇḍīṃ dṛḍhe vastre baddhvā niṣpīḍya kāṣṭhataḥ
adhaḥ pātrasthitaṃ tailaṃ samāhṛtya niyojayet
evaṃ kandukayantreṇa sarvatailānyupāharet
rasapāthodhibhiḥ kiṃcinniḥśeṣaṃ na prakāśitam
daśāṣṭabhiḥ kriyāṃ vakṣye rasarājasya sāmpratam
sudhādisarvabhaiṣajyasāraḥ sūte pratiṣṭhitaḥ
amartyā bhavituṃ martyā niṣevadhvaṃ mitho yutam
āyurvajraṃ vitarati nṛṇām aṅgavarṇaṃ suvarṇaṃ sattvaṃ vyomno madakaribalaṃ tāmram ugrāṃ kṣudhāṃ ca
māyoḥ śāntiṃ rajatamamalaṃ kāntametatsamastaṃ śrīmān sūtaḥ sakalagadahṛd dehalohe tu siddhaḥ
kalpādau śivayoḥ prītyā parasparajigīṣayā
sampravṛtte tu sambhoge trilokīkṣobhakāriṇi
devaiḥ saṃpreṣito vahniḥ surataṃ vinivāritum
kāṅkṣayā tatsutodbhūter nihantuṃ tārakāsuram
kapotarūpiṇaṃ prāptaṃ himavatkandare'nalam
apakṣibhāvasaṃkṣubdhaṃ smarasmerāvalokitam
taṃ vīkṣya lajjitaḥ śambhurviramya suratāttadā
srutamātmagataṃ tejaḥ so'grahīdekapāṇinā
nikṣiptaṃ vadane vahner gaṅgāyām apatacca tat
gaṅgayā ca bahiḥkṣiptaṃ nitarāṃ dahyamānayā
ato'dhikaguṇā jātā dhātavo hi sudhāsamāḥ
śivahastacyutaṃ yattat samabhūt khalu pāradaḥ
amartyā nirjarāstena saṃjātās tridaśottamāḥ
tattanmalena saṃjātā dhātavaścāṣṭasaṃkhyayā
pāvakāsyāccyutaṃ yattu rasastatsamabhūt khalu
sevitaḥ sa hi nāgendrair jarāmṛtyujigīṣayā
pīyamānaṃ tu nāgāsyātpatitaṃ gauraveṇa yat
śatayojananimne'sau nyapatatkūpake khalu
īṣat pītāntaro rūkṣaḥ sa sūto dehalohakṛt
snātāmādyarajasvalāṃ hayagatāṃ prāptāṃ jighṛkṣuśca tāṃ so'pyāgacchati yojanaṃ hi paritaḥ pratyeti kūpaṃ punaḥ
tanmārge kṛtagarttake ca bahuśaḥ saṃtiṣṭhate sūtarāṭ so'yaṃ tatra nivāsibhiḥ khalu janairevaṃ samānīyate
nīyamānastu gaṅgāyā vāyunā gauravena yat
apatad dūradeśe vai sa deśaḥ pāradaḥ smṛtaḥ
tattato mṛdgataḥ sūtaḥ pātanāvidhinā khalu
ānīyate sa vijñeyaḥ pārado gadapāradaḥ
evaṃ caturvidhaṃ jātaṃ śaṃkaraṃ śāṅkaraṃ mahaḥ
itthaṃ sūtodbhavaṃ jñātvā na rogair bādhyate naraḥ
rasendraśca rasaścaiva syātāṃ siddharasāvubhau
sādhyāvanyau cirājjātau bhūmyāder deśayogataḥ
jarāpamṛtyudaurgatyavyādhīnāṃ rasanādrasaḥ
rasāsvādana ityasya dhātorarthatayā khalu
dehalohamayīṃ siddhiṃ sūte sūtastato mataḥ
rogābdhiṃ pārayedyasmāttasmāt pārada ucyate
pātanaiḥ śodhyamānasya yasya pādo'vaśiṣyate
tripādī ca kṣayaṃ yāti tena pādarasaḥ smṛtaḥ
itthaṃ bhūtasya sūtasya martyamṛtyugadacchidaḥ
prabhāvānmānuṣān dṛṣṭvā devatulyabalāyuṣaḥ
indreṇābhyarthito rudro rasaṃ dvādaśadūṣaṇaiḥ
yojayāmāsa taṃ pūrvaṃ vinā śuddhyāpi siddhidam
doṣo malo viṣaṃ vahnir mado darpaśca tatphalam
mūrcchā mṛtyuḥ sadādāho visphoṭaśca śirobhramaḥ
bhūśailajalatāmrāyonāgavaṅgasamudbhavāḥ
kañcukāḥ sapta sūtasya tābhiḥ sūto viṣopamaḥ
kuṣṭhaṃ jāḍyaṃ ca vātārtiṃ dāhaṃ cāvṛtakaṇṭhatām
unmādaṃ ca mahāśūlaṃ kramātkurvanti kañcukāḥ
etān sūtagatān doṣān pañca sapta ca kañcukāḥ
anapākṛtya yo dadyāt sa vaidyo brahmahā bhavet
dvādaśaitān mahādoṣān apanīya rasaṃ dadet
sa labheta mahatpuṇyam agaṇyaṃ ca mahadyaśaḥ
sūte 'ṣṭādaśasaṃskriyā nigaditāḥ syuḥ svedanaṃ mardanaṃ mūrcchotthāpanapātarodhaniyamāḥ proddīpanaṃ grāsajam
mānaṃ cāraṇagarbhabāhyajanitadrutiśca tajjāraṇā rāgaḥ sāraṇakaṃ parikramavidhir vedhastataḥ sevanam
atha nandipradiṣṭena vidhānena prakāśyate
doṣāṇāṃ kañcukānāṃ ca yathāvatpariśodhanam
sūtaḥ pañcapalānnyūnaḥ śodhito 'lpaphalo bhavet
ūrdhvaṃ daśapalāṃśena śuddhim āpnotyaśeṣataḥ
svedamardanamūrcchābhiḥ saptavārordhvapātanaiḥ
sarvadoṣavinirmukto rasarājaḥ prajāyate
svedanaṃ mardanaṃ tadvatsaptavārān vimūrcchanam
sa hi siddhikaraṃ prāha guṇakāri ca bhāskaraḥ
mardanasvedasaṃnyāsaiḥ śudhyatīti dineśvaraḥ
ūrdhvādhaḥpātanābhyāṃ hi viśuddhirbhālukermatā
svedanaṃ mardanaṃ mūrcchā pratyutthānaṃ ca pātanam
nirodho niyamaśceti śuciḥ saptavidhā matā
govindabhagavān pūjyaiḥ sūtarājasya niścitā
atha śrīnandinā proktaprakāreṇa viśodhanam
rasarājasya niḥśeṣadoṣaghnaṃ parikīrtyate
mūlakāgnipaṭurājikārdrakaiḥ vyoṣakaiśca rasaṣoḍaśāṃśakaiḥ
sveditastridivasaṃ hi dolayā kāñjikena malamuktaye rasaḥ
dagdhorṇāgṛhadhūmābjasarṣapaiḥ saguḍeṣṭakaiḥ
mardyo rasaḥ ṣoḍaśāṃśais tryahaṃ tadvahniśāntaye
jīrṇe jīrṇe sadāgrāse mardanīyo rasaḥ khalu
etairevauṣadhairyasmādrāgān gṛhṇāti nirmalaḥ
vyoṣasaubhāgyasaṃyuktalakucadrāvamardanāt
mūrchitastridinaṃ sūto madaṃ muñcati durdharam
saubhāgyatriphalāśyāmāṭaṅkaṇaiḥ saha kāñjikaiḥ
tridinaṃ saṃsthitaḥ sūto viṣaṃ saṃtyajati svakam
sarpākṣikākamāvyoṣarasair utkvathitotthitaḥ
darpaṃ muñcati ca kṣipramiti doṣaviśodhanam
kṣārāmlaiḥ soṣṇatoyena nivātasthānasaṃsthitaḥ
rasasya kurute vīryaśaityaṃ tadvīryanāśanam
kāṃkṣīkāsīsaluṅgāmbumarditaḥ pārado dinam
kṣālitaḥ kāñjikaiḥ piṣṭastyajati kṣoṇikañcukam
girikarṇyā jayantyāśca svarasairbhāvito rasaḥ
tribhirvāraistyajatyeva girijām ātmakañcukām
guḍaguggulunimbānāṃ kvāthena kvathitastryaham
tyajatyambubhavāṃ sūtaḥ kañcukāṃ bahudoṣadām
sitāsārdrakatakraiśca mardayitvā tathotthitaḥ
dhautaścoṣṇair gavāṃ mūtraistyajettāmrajakañcukam
kāravellyāśca karkoṭyā rasaiḥ saṃmardito rasaḥ
kañcukāmāyasīṃ muñceccapalaḥ sauhṛdaṃ yathā
tāmrapiṣṭīkṛtaḥ sūtaḥ pātanāyantrapātitaḥ
muñcet kañculikāṃ śīghraṃ nāgavaṅgasamudbhavām
sūtaṃ varāgnipaṭuśigrukarājikāñjanaiḥ piṣṭairvilipya paripātanakordhvabhāge
bhāṇḍodare bhṛtajale parito vimuñcenmṛdvagninā tyajati kañculikāṃ hi vāṅgīm
itthaṃ nipātitaḥ sūtaś caladvidyullatāprabhaḥ
nāgavaṅgavinirmuktaḥ tataścaitat prajāyate
yadā yadā bhavetsūto grāsājīrṇena bādhitaḥ
anenaiva prakāreṇa pātanīyastadā tadā
svedanādyaiḥ pātanānte śodhanaiḥ sa kadarthitaḥ
mandavīryo bhavetsūtastasmādāpyāyanaṃ caret
sodake saindhave sūtaḥ sthitas tridivasāvadhiḥ
punar āpyāyanaṃ prāpya na syāt ṣaṇḍho bhavedbalī
bhālukiḥ svedasaṃnyāsau diṣṭavānniyamāt param
bhakṣituṃ sarvalohāni mukhaṃ kartuṃ viniścitam
aṅgārasthāpite pātre rasaṃ kṣiptvā prajārayet
ṣoḍaśāṃśena citrāṃ tu tadatra svedanaṃ matam
sarvarogān haredeva śaktiyukto guṇādhikaḥ
vegena phaladāyitvaṃ jāyate nātra saṃśayaḥ
kṣārāmlalavaṇaiḥ sārddhaṃ saṃnyāsājjāyate tathā
caturthādhyāyanirdiṣṭaprakāreṇa rase khalu
bubhukṣā vyāpakatvaṃ ca tīvratā vegakāritā
sarvavyādhiharatvaṃ ca tyaktadoṣatvameva ca
maricābjāsurī caiva śigrubhūkhagaṭaṅkaṇaiḥ
sasaṃdhānais tryahaṃ svedād bhavetsūtasya dīpanam
navamādhyāyanirdiṣṭadīpanīyagaṇena ca
rasasya dīpanaṃ kuryāt tad atyantaguṇāvaham
svedito'ṣṭādaśāṃśena hemayukto hi pāradaḥ
kṣārairamlairadoṣaiśca bhoktumāsyaṃ prajāyate
kalāṃśatāpyasattvena svarṇena dviguṇena ca
yuktaṃ yuktaṃ hi cukreṇa cūlikālavaṇena ca
caṇakakṣāratoyena rājanimbukavāriṇā
mardayet taptakhalvāntarbalena mahatā khalu
ekaviṃśatyaho yāvadyāmaṃ yāmaṃ dine dine
evaṃ rākṣasavaktraḥ syātsarvāśī ca na saṃśayaḥ
aṣṭādaśakriyā nṛṇāṃ na sidhyanti rasasya hi
vinā bhāgyena tapasā prasādeneśvarasya ca
sarvairyuktā vividhavidhibhiḥ saṃskṛtībhiḥ suramyaiḥ sūto muñcatyakhilavikṛtīn śvitrarogapramāthī
tāvacchuddhiṃ kṛtabahuguṇāṃ nandinoktāṃ susādhyāṃ pathyāyuktāṃ puravarapatiḥ somadevo'bhidhatte
trikṣāraiḥ paṭupañcakāmlasahitaiḥ saṃkhalvasūtastryahaṃ bāhlīkāsuriviśvapiṇḍajaṭhare ruddhvātha saṃveśayet
sandhāne tridinaṃ hi mandaśikhinā dolākhyayantre paceddoṣonmuktarasaḥ sudhārasasamaḥ pathyair vinā siddhidaḥ
kiṃtvatra rājikā viśvahiṅgūnāṃ mānasaṃsthitiḥ
gurūpadeśato neyā nānyathā phalavāhinī
nāgavaṅgau mahādoṣau durjayau śuddhakoṭibhiḥ
pātanā śodhayedyasmānmahāśuddharaso mataḥ
daśabhiḥ pātanābhiśca nāgavaṅgasamudbhavaḥ
gandho vināśamāyāti rasaḥ syānnaiva durguṇaḥ
daśavārāt paraṃ nārvāk śatavāraṃ ca pātanāḥ
mahāguṇakarāḥ proktāḥ yathāvidhi kṛtā rase
mahāguṇatvaṃ śikhinaḥ sakhitvaṃ svalpeṣu rogeṣu ca tulyavīryam
rasāyanatvaṃ ca mahāprabhāvo bhavedrasendrasya ca pātanābhiḥ
athāto jāraṇā puṇyā rasasiddhividhāyinī
sukarā sulabhadravyā kṛtapūrvā nigadyate
iha niṣpattrakagrāsaṃ yo rasāya prayacchati
toṣitastena gaurīśo jagattritayadānataḥ
pakṣacchedamakṛtvā yo rasabandhaṃ samīhate
bījaiḥ sa viṣayāsaktyā muktimicchati duṣṭadhīḥ
ghanasattvaṃ vinā nānyatsūtapakṣanikṛntanam
kṛttapakṣo niruddhādhvā rajyate badhyate rasaḥ
niścandramapi patrābhraṃ jāritaṃ khalu pārade
taccaretsaptadhā bhinnaṃ cīrṇaṃ cāpi samudgiret
jīrṇapādāṃśasattvo'pi tattadyogeṣu yojitaḥ
tattadroge phalaṃ śīghraṃ raso dhatte'dhikaṃ yataḥ
yatra sattvaṃ drutaṃ bījaṃ rasajāraṇakarmaṇi
utkṛṣṭaṃ cāpi taddiṣṭaṃ guṇairaṣṭaguṇaṃ tathā
śivayoścaramo dhāturabhrakaṃ pāradastathā
etayor melanān nṝṇāṃ kva mṛtyuḥ kva daridratā
kevalābhrakasattvaṃ hi grasatyeva na pāradaḥ
grastamapyatiduḥkhena sarvāṅgavyāpi no bhavet
tasmāllohāntaropetaṃ yuktaṃ ca dhātusattvakaiḥ
abhrakakṣārayoḥ siddhaḥ kevalaṃ vapuḥsiddhidaḥ
abhreṇaikatvakaraṇaṃ lohānāṃ parikathyate
kāntasya lākṣāguḍasarjarasaiḥ sadhātakīgugguluṭaṅkaṇaiśca
strīstanyapiṣṭaiḥ samabhāgikaiśca durmelalohānyapi melayanti
tāpyacūrṇasamāyuktaṃ lohadvandvaṃ mileddhruvam
dvitrivāraṃ paridhmānātkṣīre'kṣīramiva dhruvam
abhrasattvaṃ hi tulyāṃśatāpyasattvasamanvitam
abhraśeṣaṃ kṛtaṃ dhmānādbhavetsukarajāraṇam
yadvā dviguṇitaṃ tāpyaṃ nirvyūḍhaṃ ghanasattvake
tadantarjāritaṃ śīghraṃ rasasiddhividhāyakam
evaṃ vaṅgena nāgena ghanasattvaṃ caredrasaḥ
tatsattvaṃ dhātuvādāryaṃ dehasiddhau vininditam
etau pūtī mahādoṣau nāgavaṅgau niruttamau
rogāṃśca tanutaḥ śīghraṃ sevyamānau paraṃ khalu
tatsattvaṃ gālayitvā ca vāsasā ravakānvitam
daśāṃśatāmrapātrastharaseśvaravimarditam
taccatuḥṣaṣṭibhāgena sametaṃ śuddhapāradam
kṣārāmlalavaṇopetaṃ taptaṃ khalve dinatrayam
kṣālayitvoṣṇasandhānaiḥ kṣiptvā kācakaraṇḍake
tadūrdhvādho viḍaṃ dattvā rasasyāṣṭamabhāgataḥ
tanmukhe bhūrjamādhāya veṣṭayedekasūtrataḥ
karaṇḍaṃ vāsasāveṣṭya dolāyantravidhānataḥ
sarvāmlagojalopetakāñjikaiḥ svedayettryaham
tato nikṣipya lohāśmakambūnāmeva bhājane
kṣālayitvoṣṇasandhānairvastreṇoddhṛtya taṃ dravam
viśoṣya lagnaṃ hastena mardayitvā kṣaṇaṃ rasam
vastre caturguṇe kṣiptvā gāḍhaniṣpīḍanādrasaḥ
sarvo'pi yadi nirgacched garbhe grāsastathā drutaḥ
sāvaśeṣe punargrāse saviḍaṃ svedayetpunaḥ
evaṃ grāsatrayaṃ bhūyaḥ sampradāya prayatnataḥ
ṣaṣṭigrāseṣu śeṣeṣu garbhadrāvaṇataḥ param
pañcamādhyāyanirdiṣṭe yantre kacchapasaṃjñake
viḍena saṃyutaṃ sūtaṃ puṭenmṛdvagninopalaiḥ
yantrāduddhṛtya bhūyo'pi kṣālayitvoṣṇakāñjikaiḥ
mardanoktavidhānena yāmamātraṃ vimardayet
nirmalatvavidhānāya rāgān gṛhṇāti nirmalaḥ
tasmānmardyo raso yatnād grāsaṃ grāse puṭe puṭe
saṃmardito bhavedvāpi roganāśanaśaktimān
bhūsarjikālavaṇavargasametakāñcīsaṃyuktakāñjikayutaṃ paricāryavastu
sattvopalādisakalaṃ varatāmrapatrairjuṣṭaṃ ca hyamlamuditaṃ rasacāraṇāya
rambhāpaṭutriphalalāṅgalikāniśārdhaśobhāñjanāṅghrikharamañjarikāṅghrisaṃkhyaiḥ
saptāhakaṃ parivibhāvitakāñjiko'sau klinnaṃ hi lohanivahaṃ grasatīha sūtaḥ
kṣāraiścaturbhir lavaṇaiśca ṣaḍbhir dravāmlamiśrair daśadhā vibhāvitaiḥ
svarṇādilohābhrakasattvagarbhadrutiprahītyai biḍa eṣa diṣṭaḥ
vīthītulye gatamalarasaḥ pañcaśāṇapramāṇaṃ bhuktvā sattvaṃ gaganajanitaṃ ṣaṣṭikākṣāravahnau
tattvaṃ hyetad vrajati sa javātsāradhūmāyanāni tattulyo'sau munibhirudito daṇḍadhārī ca nāmnā
garbhadrutiyute sūte tṛṇaṃ kṣiptaṃ pratiṣṭhate
ūrdhvadaṇḍadharaḥ so'yaṃ daṇḍadhārī raso mataḥ
yadi bhajati hi martyastulyajīrṇābhrasūtaṃ pratidinamiha guñjāmātrayā māsamātram
śaśadharaparipāṭyā grāsayogena sa syāt sasukhahitaśatāyurmuktavārdhakyadoṣaḥ
valipalitavihīnaḥ so'pi rogādvihīnaḥ
tena tena hi yogena yojanīyo mahārasaḥ
khasattvaḥ kurute tīvrāṃ kṣudhaṃ rogagaṇaṃ haret
aṣṭamāṃśaprakāreṇa deyaṃ grāsaṃ dvitīyakam
cāraṇaṃ drāvaṇaṃ caivaṃ yathāpūrvaṃ prakalpyate
jāraṇaṃ cāpi kartavyaṃ kūrmanāmani yantrake
pañcamādhyāyamadhye ca nirdiṣṭaṃ kūrmayantrakam
ghanodbhūtaṃ sattvaṃ palaparimitaṃ viṃśatipuṭe rase catvāriṃśat parikalitacāraṃ ca jaritam
payaḥpaṅkaprāyaṃ dviguṇajaritābhre vararase yadā tadvikṣiptaṃ rasitarasarūpaṃ saninadam
dviguṇagaganajīrṇaḥ sevitaḥ sūtarājaḥ pratidinamiha guñjāmātrayā varṣamātram
vidadhati varakalpaṃ sindhukandarpatulyaṃ daśaśatamitavarṣaprāptadīrghāyuṣaṃ ca
guñjāmātro rasendro'yam arkavāriniṣevitam
kṣayādyān akhilān rogān duḥsādhyānapi sādhayet
amunā kramayogena grāso deyastṛtīyakaḥ
pañcamādhyāyanirdiṣṭe yantre caivāntarālike
nirudhya jāraṇāṃ kuryāt dravyasya vārttikaḥ
pariphalaghanayuktas triṃśatā tulyavārair grasati yadi rasendro yo jalaukākṛtiḥ saḥ
nikhilanihitamūrtiḥ niṣpatedudgato'sau punarapi nijapātre chinnapakṣaḥ sa sūtaḥ
jātaḥ sūtas triguṇagaganagrāsasaṃpuṣṭamūrtir bhasmībhūtaṃ yavaparimitaṃ vajrabhasmādiyuktam
taṃ cenmartyo bhajati hi sadā jāyate divyadeho jīvet kalpatridaśaśatikān vatsarāṇāṃ prakāmam
siddhārthadvayamānena mūrchitas tāpyabhasmanā
hinasti sakalān rogān saptavāreṇa rogiṇam
baddho vā bhasmatāṃ nītaḥ siddhārthapramito naraiḥ
vyoṣavellamadhūpetaḥ caturmāsaniṣevitaḥ
valīpalitanirmuktaṃ manuṣyaṃ kurute dhruvam
pramattadvipadarpāḍhyaṃ kandarpa iva rūpiṇam
kandarpadarpajidrūpe pāpasantāpavarjitaḥ
jīvet triṃśacchatānyaṣṭānīha varṣāṇi mānavaḥ
sevanādramate cāsāvaṅganānāṃ śataṃ tathā
varāṃ lohasamāṃ sthūlāṃ sparśamātreṇa līlayā
raso'sau bandhamāyāto modayatyeva niścitam
mṛtamutthāpayenmartyaścakṣuṣoḥ kṣepamātrataḥ
nihanti sakalānrogānghrātaḥ śīghraṃ na saṃśayaḥ
evaṃ ca pañcamo grāsaḥ pradātavyo'ṣṭamāṃśataḥ
sa pātrastho'gnisaṃtapto na gacchati kathañcana
sa pakṣacchinna ityuktaḥ sa mukto'khiladurguṇaiḥ
so'yaṃ niṣevitaḥ sūtastrimāsaṃ rājikāmitaḥ
viḍaṅgatriphalākṣaudraiḥ khe devaiḥ saha saṅgamam
ghrāṇamātreṇa sūtendraḥ sarvaroganikṛntanaḥ
guṇā ete vinirdiṣṭā rasasya rasavādibhiḥ
sakalāste guṇāḥ satyā bhairaveṇa prakīrtitāḥ
palaiścaturbhirdātavyo grāsaḥ ṣaṣṭho'pi pūrvavat
ṣaḍguṇābhrakajīrṇo'sau sudhātulyo guṇodayaḥ
sarṣapapramito māsaṃ khaṇḍopalakasaṃyuktaḥ
māsena kurute dehaṃ tacchatāyuṣajīvinam
baddho'yaṃ kurute caiva mukhasthaḥ khecarīṃ gatim
vārayatyapi śastrāṇi divyānyapi sahasraśaḥ
daśadantibalaḥ śrīmān sarvalokeṣu pūjitaḥ
rañjitaḥ sāritaḥ samyak krāmaṇena samanvitaḥ
koṭivedhī bhavatyeva abaddhaḥ kuntavedhakaḥ
samartho na rasasyāsya guṇān vaktuṃ mahītale
ko'pi śrīsomadevo vā prabhāvaṃ vetti śaṅkaraḥ
grāsastu saptamo deyo vāradvitayayogataḥ
drāvaṇaṃ jāraṇaṃ tasya yathāpūrvaṃ prakalpayet
ayaṃ bhasmīkṛtaḥ sūto likṣāmātreṇa sevitaḥ
triphalāmallakhaṇḍābhyāṃ māsasyārdhena mānavam
koṭikandarparūpāḍhyaṃ śakratulyaparākramam
pūjitaṃ sarvadevaiśca vedakalpayugāyuṣam
vijñānavantaṃ kālaṃ ca trikālajñānasaṃyutam
śāpānugrahaṇe śaktaṃ divyastrīśatarañjanam
kurute nātra sandeho nandino vacanaṃ yataḥ
rañjitaḥ sāritaḥ so'yaṃ krāmaṇena samanvitaḥ
dhūmavedhī bhavennūnaṃ nātra kāryā vicāraṇā
tataścaivāṣṭamo grāso dātavyaḥ samabhāgataḥ
jīrṇāṣṭaguṇasattvābhro rasendro bhastrikāśataiḥ
pradhmāto'pi na yātyeva naiva kiṃcitprahīyate
so'yamagnisaho nāmnā saṃkhyātītaguṇodayaḥ
saṃkhyātītaprabhāḍhyaśca citravīryo mahābalaḥ
likṣāmātro rasendro'yaṃ sevitaḥ sitayā saha
prakarotyekavāreṇa naraṃ sarvāṅgasundaram
rudratulyaṃ mahaiśvaryaṃ viṣṇutulyaṃ parākramam
śaśāṅkatulyaṃ satkāntiṃ sūryatulyapratāpinam
caturmukhasamāyuṣyaṃ netre tārkṣyadṛśāviva
rañjitaḥ sāritaḥ samyak krāmaṇena samanvitaḥ
śabdavedhī bhavetso'yaṃ śivavat sarvatomukhaḥ
manthānabhairavādyaiśca śatakoṭipravistaraiḥ
koṭibhiścāpi kārtsnyena rasasyāsya mahāguṇaiḥ
śakyaṃ tenaiva saṃstotuṃ taraṅgā iva sāgare
sādhakasyālpabhāvena śaṅkarasyāprasādataḥ
yathāvadauṣadhājñānād ayathāhṛtabhaiṣajaiḥ
gandhavatyaparijñānādayathāvacca sādhanāt
na sidhyati kalau sūtaḥ saṃśayena prakurvatām
ūrdhvādhaḥpatane'śakto niruddhādhvā na kuchaviḥ
jīrṇābhrako bhavetsūtaḥ chinnapakṣaḥ sa ucyate
samābhrajīrṇe bālaḥ syāt kiśoro dviguṇābhrakaḥ
yuvā caturguṇābhrāśī ṣaḍguṇābhrakajīrṇavān
vṛddhaścaivātivṛddhaśca bhavedaṣṭaguṇābhrakaḥ
bālastu kalpanīyena dehalohavidhāyakaḥ
kumāraḥ piṣṭatāṃ prāpto dehalohakaro bhavet
svarṇena sāritasūto yuvā siddhividhāyakaḥ
dehalohakaro vṛddho bhavedbhasmatvamāgataḥ
ativṛddho raso vṛddho vaktrasthaḥ sarvasiddhidaḥ
tatra bālaḥ kumāraśca neṣyate tu rasāyane
taruṇo roganāśārthaṃ deharakṣākarastathā
vṛddhaścaivātivṛddhaśca dehalohakarāvubhau
kiṃcid agnisahasābho bhavettulyābhrajāritaḥ
dviguṇābhrakajīrṇastu dhūmatvaṃ naiva gacchati
dadhivadbandhamāyāti sūtendraḥ triguṇābhrakaḥ
dehasiddhikaraḥ sūto vyomni jīrṇe caturguṇe
jīrṇaṣaṣṭhaguṇābhrastu brahmāyuṣyaprado rasaḥ
jīrṇasaptaguṇābhrastu dadyādāyuḥ savikramaḥ
pradatte śaṅkarāyuṣyaṃ jārite'ṣṭaguṇe'bhrake
grāsājīrṇarasaṃ pātya punaḥ saṃdīpya jārayet
tataḥ śulbasya tīkṣṇasya kāntasya rajatasya ca
suvarṇasya ca bījāni vidhāya parijārayet
abhrakoktaprakāreṇa drāvaṇaṃ jāraṇaṃ tathā
rasasya rañjanī proktā tīkṣṇakāntārkajāraṇā
tattatkṣārāmlakasvedair yatnato vihitaścaret
śatadhā daradavyūḍhaṃ tāmraṃ hi triguṇaṃ rase
jāraṇājjāyate tena drutamāṇikyasannibhaḥ
tāmreṇa balavānsūtaḥ sūryatulyaparākramaḥ
tridoṣaiḥ kṛtaniḥśeṣaṃ raso'yaṃ jīvayatyalam
sevito'yaṃ raso māsaṃ guñjayā tulito'nvaham
kuryādbhīmasamaṃ martyaṃ mukte ca bhuji vikramam
krāmaṇaṃ jāraṇaṃ vedho rañjanaṃ vegakāritā
hiṅgulaśatanirvyūḍhāt tīkṣṇagrāsād rase bhavet
samāṃśato jāritatīkṣṇasūto niṣevitaḥ pādamito dvimāsam
karoti martyaṃ gatamṛtyubhītiṃ mahābalaṃ dhvastarujaṃ suputram
sūto dvitricatuḥpañcaguṇastīkṣṇena jāritaḥ
uttarottaratastasya guṇaḥ keneha varṇyate
kāntajīrṇarasaś caivaṃ guṇaiḥ koṭiguṇaṃ bhavet
dviguṇajaritakānto vyādhibādhāṃ hinasti harati ca rasa uccairvyādhivakraṃ kṣaṇena
valipalitavikāraṃ duḥkhadāridryamṛtyuṃ janayati varaputraṃ saccaritraṃ rasendraḥ
pādāṃśenārdhabhāgena tripādena samāṃśataḥ
dviguṇatriguṇāṃśābhyāṃ tathā pañcaguṇāṃśataḥ
śatanirvyūḍhamākṣīkasvarṇajīrṇo mahārasaḥ
jāyate trijagatpūjyaś cintāmaṇisamodayaḥ
pañcāṅgamūlakakṣārakṣiptakṣālitagojalaiḥ
śatabhāvitagandhāśma biḍaṃ hemādijāraṇam
samajaritasuvarṇaṃ sarvaśaktyātipūjyā dinakaradinamātraṃ sevito māṣamātram
bahuvidhagadamuktaṃ hanti vārdhakyamuccaiḥ vṛkajaṭharadṛḍhāśauddāmam agniṃ ca kuryāt
vandhyarogam asādhyatvaṃ puruṣasya samantataḥ
vinihanti na sandehaḥ kuryācchatadhanaṃ naram
