namaskṛtvāprameyāya viṣṇave kūrmarūpiṇe
purāṇaṃ sampravakṣyāmi yaduktaṃ viśvayoninā
satrānte sūtamanaghaṃ naimiṣīyā maharṣayaḥ
purāṇasaṃhitāṃ puṇyāṃ papracchū romaharṣaṇam
tvayā sūta mahābuddhe bhagavān brahmavittamaḥ
itihāsapurāṇārthaṃ vyāsaḥ samyagupāsitaḥ
tasya te sarvaromāṇi vacasā hṛṣitāni yat
dvaipāyanasya bhagavāṃstato vai romaharṣaṇaḥ
bhavantameva bhagavān vyājahāra svayaṃ prabhuḥ
munīnāṃ saṃhitāṃ vaktuṃ vyāsaḥ paurāṇikīṃ purā
tvaṃ hi svāyaṃbhuve yajñe sutyāhe vitate hariḥ
sambhūtaḥ saṃhitāṃ vaktuṃ svāṃśena puruṣottamaḥ
tasmād bhavantaṃ pṛcchāmaḥ purāṇaṃ kaurmamuttamam
vaktumarhasi cāsmākaṃ purāṇārthaviśārada
munīnāṃ vacanaṃ śrutvā sūtaḥ paurāṇikottamaḥ
praṇamya manasā prāha guruṃ satyavatīsutam
romaharṣaṇa uvāca
namaskṛtvā jagadyoniṃ kūrmarūpadharaṃ harim
vakṣye paurāṇikīṃ divyāṃ kathāṃ pāpapraṇāśinīm
yāṃ śrutvā pāpakarmāpi gaccheta paramāṃ gatim
na nāstike kathāṃ puṇyāmimāṃ brūyāt kadācana
śraddadhānāya śāntāya dhārmikāya dvijātaye
imāṃ kathāmanubrūyāt sākṣānnārāyaṇeritām
sargaśca pratisargaśca vaṃśo manvantarāṇi ca
vaṃśānucaritaṃ caiva purāṇaṃ pañcalakṣaṇam
brāhmaṃ purāṇaṃ prathamaṃ pādmaṃ vaiṣṇavameva ca
śaivaṃ bhāgavataṃ caiva bhaviṣyaṃ nāradīyakam
mārkaṇḍeyamathāgneyaṃ brahmavaivartameva ca
laiṅgaṃ tathā ca vārāhaṃ skāndaṃ vāmanameva ca
kaurmaṃ mātsyaṃ gāruḍaṃ ca vāyavīyamanantaram
aṣṭādaśaṃ samuddiṣṭaṃ brahmāṇḍamiti saṃjñitam
anyānyupapurāṇāni munibhiḥ kathitāni tu
aṣṭādaśa purāṇāni śrutvā saṃkṣepato dvijāḥ
ādyaṃ sanatkumāroktaṃ nārasiṃhamataḥ param
tṛtīyaṃ skāndamuddiṣṭaṃ kumāreṇa tu bhāṣitam
caturthaṃ śivadharmākhyaṃ sākṣānnandīśabhāṣitam
durvāsasoktamāścaryaṃ nāradoktamataḥ param
kāpilaṃ mānavaṃ caiva tathaivośanaseritam
brahmāṇḍaṃ vāruṇaṃ cātha kālikāhvayameva ca
māheśvaraṃ tathā sāmbaṃ sauraṃ sarvārthasaṃcayam
parāśaroktamaparaṃ mārīcaṃ bhārgavāhvayam
idaṃ tu pañcadaśamaṃ purāṇaṃ kaurmamuttamam
caturdhā saṃsthitaṃ puṇyaṃ saṃhitānāṃ prabhedataḥ
brāhmī bhagavatī saurī vaiṣṇavī ca prakīrtitāḥ
catasraḥ saṃhitāḥ puṇyā dharmakāmārthamokṣadāḥ
iyaṃ tu saṃhitā brāhmī caturvedaistu saṃmitā
bhavanti ṣaṭsahasrāṇi ślokānāmatra saṃkhyayā
yatra dharmārthakāmānāṃ mokṣasya ca munīśvarāḥ
māhātmyamakhilaṃ brahma jñāyate parameśvaraḥ
sargaśca pratisargaśca vaṃśo manvantarāṇi ca
vaṃśānucaritaṃ divyāḥ puṇyāḥ prāsaṅgikīḥ kathāḥ
brāhmaṇādyairiyaṃ dhāryā dhārmikaiḥ śāntamānasaiḥ
tāmahaṃ vartayiṣyāmi vyāsena kathitāṃ purā
purāmṛtārthaṃ daiteyadānavaiḥ saha devatāḥ
manthānaṃ mandaraṃ kṛtvā mamanthuḥ kṣīrasāgaram
mathyamāne tadā tasmin kūrmarūpī janārdanaḥ
babhāra mandaraṃ devo devānāṃ hitakāmyayā
devāśca tuṣṭuvurdevaṃ nāradādyā maharṣayaḥ
kūrmarūpadharaṃ dṛṣṭvā sākṣiṇaṃ viṣṇumavyayam
tadantare 'bhavad devī śrīrnārāyaṇavallabhā
jagrāha bhagavān viṣṇustāmeva puruṣottamaḥ
tejasā viṣṇumavyaktaṃ nāradādyā maharṣayaḥ
mohitāḥ saha śakreṇa śriyo vacanamabruvan
bhagavan devadeveśa nārāyaṇa jaganmaya
kaiṣā devī viśālākṣī yathāvad brūhi pṛcchatām
śrutvā teṣāṃ tadā vākyaṃ viṣṇurdānavamardanaḥ
provāca devīṃ samprekṣya nāradādīnakalmaṣān
iyaṃ sā paramā śaktirmanmayī brahmarūpiṇī
māyā mama priyānantā yayedaṃ mohitaṃ jagat
anayaiva jagatsarvaṃ sadevāsuramānuṣam
mohayāmi dvijaśreṣṭhā grasāmi visṛjāmi ca
utpattiṃ pralayaṃ caiva bhūtānāmāgatiṃ gatim
vijñāyānvīkṣya cātmānaṃ taranti vipulāmimām
asyāstvaṃśānadhiṣṭhāya śaktimanto 'bhavan dvijāḥ
brahmeśānādayo devāḥ sarvaśaktiriyaṃ mama
saiṣā sarvajagatsūtiḥ prakṛtistriguṇātmikā
prāgeva mattaḥ saṃjātā śrīkalpe padmavāsinī
caturbhujā śaṅkhacakrapadmahastā śubhānvitā
koṭisūryapratīkāśā mohinī sarvadehinām
nālaṃ devā na pitaro mānavā vasavo 'pi ca
māyāmetāṃ samuttartuṃ ye cānye bhuvi dehinaḥ
ityukto vāsudevena munayo viṣṇumabruvan
brūhi tvaṃ puṇḍarīkākṣa yadi kālatraye 'pi ca
ko vā tarati tāṃ māyāṃ durjayāṃ devanirmitām
athovāca hṛṣīkeśo munīn munigaṇārcitaḥ
asti dvijātipravara indradyumna iti śrutaḥ
pūrvajanmani rājāsāvadhṛṣyaḥ śaṅkarādibhiḥ
dṛṣṭvā māṃ kūrmasaṃsthānaṃ śrutvā paurāṇikīṃ svayam
saṃhitāṃ manmukhād divyāṃ puraskṛtya munīśvarān
brahmāṇaṃ ca mahādevaṃ devāṃścānyān svaśaktibhiḥ
macchaktau saṃsthitān buddhvā māmeva śaraṇaṃ gataḥ
saṃbhāṣito mayā cātha viprayoniṃ gamiṣyasi
indradyumna iti khyāto jātiṃ smarasi paurvikīm
sarveṣāmeva bhūtānāṃ devānāmapyagocaram
vaktavyaṃ yad guhyatamaṃ dāsye jñānaṃ tavānagha
labdhvā tanmāmakaṃ jñānaṃ māmevānte pravekṣyasi
aṃśāntareṇa bhūmyāṃ tvaṃ tatra tiṣṭha sunirvṛtaḥ
vaivasvate 'ntare 'tīte kāryārthaṃ māṃ pravekṣyasi
māṃ praṇamya purīṃ gatvā pālayāmāsa medinīm
kāladharmaṃ gataḥ kālācchvetadvīpe mayā saha
bhuktvā tān vaiṣṇavān bhogān yogināmapyagocarān
madājñayā muniśreṣṭhā jajñe viprakule punaḥ
jñātvā māṃ vāsudevākhyaṃ yatra dve nihite 'kṣare
vidyāvidye gūḍharūpe yattad brahma paraṃ viduḥ
so 'rcayāmāsa bhūtānāmāśrayaṃ parameśvaram
vratopavāsaniyamair homair brāhmaṇatarpaṇaiḥ
tadāśīstannamaskārastanniṣṭhastatparāyaṇaḥ
ārādhayan mahādevaṃ yogināṃ hṛdi saṃsthitam
tasyaivaṃ vartamānasya kadācit paramā kalā
svarūpaṃ darśayāmāsa divyaṃ viṣṇusamudbhavam
dṛṣṭvā praṇamya śirasā viṣṇorbhagavataḥ priyām
saṃstūya vividhaiḥ stotraiḥ kṛtāñjalirabhāṣata
indradyumna uvāca
kā tvaṃ devi viśālākṣi viṣṇucihnāṅkite śubhe
yāthātathyena vai bhāvaṃ tavedānīṃ bravīhi me
tasya tad vākyamākarṇya suprasannā sumaṅgalā
hasantī saṃsmaran viṣṇuṃ priyaṃ brāhmaṇamabravīt
na māṃ paśyanti munayo devāḥ śakrapurogamāḥ
nārāyaṇātmikā caikā māyāhaṃ tanmayā parā
na me nārāyaṇād bhedo vidyate hi vicārataḥ
tanmayāhaṃ paraṃ brahma sa viṣṇuḥ parameśvaraḥ
ye 'rcayantīha bhūtānāmāśrayaṃ parameśvaram
jñānena karmayogena na teṣāṃ prabhavāmyaham
tasmādanādinidhanaṃ karmayogaparāyaṇaḥ
jñānenārādhayānantaṃ tato mokṣamavāpsyasi
ityuktaḥ sa muniśreṣṭha indradyumno mahāmatiḥ
praṇamya śirasā devīṃ prāñjaliḥ punarabravīt
kathaṃ sa bhagavānīśaḥ śāśvato niṣkalo 'cyutaḥ
jñātuṃ hi śakyate devi brūhi me parameśvari
evam uktātha vipreṇa devī kamalavāsinī
sākṣānnārāyaṇo jñānaṃ dāsyatītyāha taṃ munim
ubhābhyāmatha hastābhyāṃ saṃspṛśya praṇataṃ munim
smṛtvā parātparaṃ viṣṇuṃ tatraivāntaradhīyata
so 'pi nārāyaṇaṃ draṣṭuṃ parameṇa samādhinā
ārādhayaddhṛṣīkeśaṃ praṇatārtiprabhañjanam
tato bahutithe kāle gate nārāyaṇaḥ svayam
prādurāsīnmahāyogī pītavāsā jaganmayaḥ
dṛṣṭvā devaṃ samāyāntaṃ viṣṇumātmānamavyayam
jānubhyāmavaniṃ gatvā tuṣṭāva garuḍadhvajam
indradyumna uvāca
yajñeśācyuta govinda mādhavānanta keśava
kṛṣṇa viṣṇo hṛṣīkeśa tubhyaṃ viśvātmane namaḥ
namo 'stu te purāṇāya haraye viśvamūrtaye
sargasthitivināśānāṃ hetave 'nantaśaktaye
nirguṇāya namastubhyaṃ niṣkalāyāmalātmane
puruṣāya namastubhyaṃ viśvarūpāya te namaḥ
namaste vāsudevāya viṣṇave viśvayonaye
ādimadhyāntahīnāya jñānagamyāya te namaḥ
namaste nirvikārāya niṣprapañcāya te namaḥ
bhedābhedavihīnāya namo 'stvānandarūpiṇe
namastārāya śāntāya namo 'pratihatātmane
anantamūrtaye tubhyamamūrtāya namo namaḥ
namaste paramārthāya māyātītāya te namaḥ
namaste parameśāya brahmaṇe paramātmane
namo 'stu te susūkṣmāya mahādevāya te namaḥ
namaḥ śivāya śuddhāya namaste parameṣṭhine
tvayaiva sṛṣṭamakhilaṃ tvameva paramā gatiḥ
tvaṃ pitā sarvabhūtānāṃ tvaṃ mātā puruṣottama
tvamakṣaraṃ paraṃ dhāma cinmātraṃ vyoma niṣkalam
sarvasyādhāramavyaktamanantaṃ tamasaḥ param
prapaśyanti parātmānaṃ jñānadīpena kevalam
prapadye bhavato rūpaṃ tadviṣṇoḥ paramaṃ padam
evaṃ stuvantaṃ bhagavān bhūtātmā bhūtabhāvanaḥ
ubhābhyāmatha hastābhyāṃ pasparśa prahasanniva
spṛṣṭamātro bhagavatā viṣṇunā munipuṅgavaḥ
yathāvat paramaṃ tattvaṃ jñātavāṃstatprasādataḥ
tataḥ prahṛṣṭamanasā praṇipatya janārdanam
provāconnidrapadmākṣaṃ pītavāsasamacyutam
tvatprasādādasaṃdigdhamutpannaṃ puruṣottama
jñānaṃ brahmaikaviṣayaṃ paramānandasiddhidam
namo bhagavate tubhyaṃ vāsudevāya vedhase
kiṃ kariṣyāmi yogeśa tanme vada jaganmaya
śrutvā nārāyaṇo vākyamindradyumnasya mādhavaḥ
uvāca sasmitaṃ vākyamaśeṣajagato hitam
śrībhagavānuvāca
varṇāśramācāravatāṃ puṃsāṃ devo maheśvaraḥ
jñānena bhaktiyogena pūjanīyo na cānyathā
vijñāya tatparaṃ tattvaṃ vibhūtiṃ kāryakāraṇam
pravṛttiṃ cāpi me jñātvā mokṣārthīśvaram arcayet
sarvasaṅgān parityajya jñātvā māyāmayaṃ jagat
advaitaṃ bhāvayātmānaṃ drakṣyase parameśvaram
trividhā bhāvanā brahman procyamānā nibodha me
ekā madviṣayā tatra dvitīyā vyaktasaṃśrayā
anyā ca bhāvanā brāhmī vijñeyā sā guṇātigā
āsāmanyatamāṃ cātha bhāvanāṃ bhāvayed budhaḥ
aśaktaḥ saṃśrayedādyāmityeṣā vaidikī śrutiḥ
tasmāt sarvaprayatnena tanniṣṭhastatparāyaṇaḥ
samārādhaya viśveśaṃ tato mokṣamavāpsyasi
indradyumna uvāca
kiṃ tat parataraṃ tattvaṃ kā vibhūtirjanārdana
kiṃ kāryaṃ kāraṇaṃ kastvaṃ pravṛttiścāpi kā tava
parātparataraṃ tattvaṃ paraṃ brahmaikamavyayam
nityānandaṃ svayaṃjyotir akṣaraṃ tamasaḥ param
aiśvaryaṃ tasya yannityaṃ vibhūtiriti gīyate
kāryaṃ jagadathāvyaktaṃ kāraṇaṃ śuddhamakṣaram
ahaṃ hi sarvabhūtānāmantaryāmīśvaraḥ paraḥ
sargasthityantakartṛtvaṃ pravṛttirmama gīyate
etad vijñāya bhāvena yathāvadakhilaṃ dvija
tatastvaṃ karmayogena śāśvataṃ samyagarcaya
indradyumna uvāca
ke te varṇāśramācārā yaiḥ samārādhyate paraḥ
jñānaṃ ca kīdṛśaṃ divyaṃ bhāvanātrayasaṃsthitam
kathaṃ sṛṣṭamidaṃ pūrvaṃ kathaṃ saṃhriyate punaḥ
kiyatyaḥ sṛṣṭayo loke vaṃśā manvantarāṇi ca
kāni teṣāṃ pramāṇāni pāvanāni vratāni ca
tīrthānyarkādisaṃsthānaṃ pṛthivyāyāmavistare
kati dvīpāḥ samudrāśca parvatāśca nadīnadāḥ
brūhi me puṇḍarīkākṣa yathāvadadhunākhilam
śrīkūrma uvāca
evamukto 'tha tenāhaṃ bhaktānugrahakāmyayā
yathāvadakhilaṃ sarvamavocaṃ munipuṅgavāḥ
vyākhyāyāśeṣamevedaṃ yatpṛṣṭo 'haṃ dvijena tu
anugṛhya ca taṃ vipraṃ tatraivāntarhito 'bhavam
so 'pi tena vidhānena maduktena dvijottamaḥ
ārādhayāmāsa paraṃ bhāvapūtaḥ samāhitaḥ
tyaktvā putrādiṣu snehaṃ nirdvandvo niṣparigrahaḥ
saṃnyasya sarvakarmāṇi paraṃ vairāgyamāśritaḥ
ātmanyātmānamanvīkṣya svātmanyevākhilaṃ jagat
samprāpya bhāvanāmantyāṃ brāhmīmakṣarapūrvikām
avāpa paramaṃ yogaṃ yenaikaṃ paripaśyati
yaṃ vinidrā jitaśvāsāḥ kāṅkṣante mokṣakāṅkṣiṇaḥ
tataḥ kadācid yogīndro brahmāṇaṃ draṣṭumavyayam
jagāmādityanirdeśānmānasottaraparvatam
ākāśenaiva viprendro yogaiśvaryaprabhāvataḥ
vimānaṃ sūryasaṃkāśaṃ prādurbhūtam anuttamam
anvagacchan devagaṇā gandharvāpsarasāṃ gaṇāḥ
dṛṣṭvānye pathi yogīndraṃ siddhā brahmarṣayo yayuḥ
tataḥ sa gatvā tu giriṃ viveśa suravanditam
sthānaṃ tadyogibhirjuṣṭaṃ yatrāste paramaḥ pumān
samprāpya paramaṃ sthānaṃ sūryāyutasamaprabham
viveśa cāntarbhavanaṃ devānāṃ ca durāsadam
vicintayāmāsa paraṃ śaraṇyaṃ sarvadehinām
anādinidhanaṃ devaṃ devadevaṃ pitāmaham
tataḥ prādurabhūt tasmin prakāśaḥ paramātmanaḥ
tanmadhye puruṣaṃ pūrvamapaśyat paramaṃ padam
mahāntaṃ tejaso rāśimagamyaṃ brahmavidviṣām
caturmukhamudārāṅgamarcibhirupaśobhitam
so 'pi yoginamanvīkṣya praṇamantamupasthitam
pratyudgamya svayaṃ devo viśvātmā pariṣasvaje
pariṣvaktasya devena dvijendrasyātha dehataḥ
nirgatya mahatī jyotsnā viveśādityamaṇḍalam
ṛgyajuḥsāmasaṃjñaṃ tat pavitramamalaṃ padam
hiraṇyagarbho bhagavān yatrāste havyakavyabhuk
dvāraṃ tad yogināmādyaṃ vedānteṣu pratiṣṭhitam
brahmatejomayaṃ śrīmanniṣṭhā caiva manīṣiṇām
dṛṣṭamātro bhagavatā brahmaṇārcirmayo muniḥ
apaśyadaiśvaraṃ tejaḥ śāntaṃ sarvatragaṃ śivam
svātmānamakṣaraṃ vyoma tad viṣṇoḥ paramaṃ padam
ānandamacalaṃ brahma sthānaṃ tatpārameśvaram
sarvabhūtātmabhūtaḥ sa paramaiśvaryamāsthitaḥ
prāptavānātmano dhāma yattanmokṣākhyamavyayam
tasmāt sarvaprayatnena varṇāśramavidhau sthitaḥ
samāśrityāntimaṃ bhāvaṃ māyāṃ lakṣmīṃ tared budhaḥ
sūta uvāca
vyāhṛtā hariṇā tvevaṃ nāradādyā maharṣayaḥ
śakreṇa sahitāḥ sarve papracchurgaruḍadhvajam
ṛṣaya ūcuḥ
devadeva hṛṣīkeśa nātha nārāyaṇāmala
tad vadāśeṣamasmākaṃ yaduktaṃ bhavatā purā
indradyumnāya viprāya jñānaṃ dharmādigocaram
śuśrūṣuścāpyayaṃ śakraḥ sakhā tava jaganmaya
tataḥ sa bhagavān viṣṇuḥ kūrmarūpī janārdanaḥ
rasātalagato devo nāradādyairmaharṣibhiḥ
pṛṣṭaḥ provāca sakalaṃ purāṇaṃ kaurmamuttamam
sannidhau devarājasya tad vakṣye bhavatāmaham
dhanyaṃ yaśasyam āyuṣyaṃ puṇyaṃ mokṣapradaṃ nṛṇām
purāṇaśravaṇaṃ viprāḥ kathanaṃ ca viśeṣataḥ
śrutvā cādhyāyamevaikaṃ sarvapāpaiḥ pramucyate
upākhyānamathaikaṃ vā brahmaloke mahīyate
idaṃ purāṇaṃ paramaṃ kaurmaṃ kūrmasvarūpiṇā
uktaṃ devādhidevena śraddhātavyaṃ dvijātibhiḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge prathamo 'dhyāyaḥ
śrīkūrma uvāca
śṛṇudhvamṛṣayaḥ sarve yatpṛṣṭo 'haṃ jagaddhitam
vakṣyamāṇaṃ mayā sarvamindradyumnāya bhāṣitam
bhūtair bhavyair bhaviṣyadbhiścaritair upabṛṃhitam
purāṇaṃ puṇyadaṃ nṛṇāṃ mokṣadharmānukīrtanam
ahaṃ nārāyaṇo devaḥ pūrvamāsaṃ na me param
upāsya vipulāṃ nidrāṃ bhogiśayyāṃ samāśritaḥ
cintayāmi punaḥ sṛṣṭiṃ niśānte pratibudhya tu
tato me sahasotpannaḥ prasādo munipuṅgavāḥ
caturmukhastato jāto brahmā lokapitāmahaḥ
tadantare 'bhavat krodhaḥ kasmāccit kāraṇāt tadā
ātmano muniśārdūlāstatra devo maheśvaraḥ
rudraḥ krodhātmajo jajñe śūlapāṇistrilocanaḥ
tejasā sūryasaṃkāśastrailokyaṃ saṃharanniva
tataḥ śrīrabhavad devī kamalāyatalocanā
surūpā saumyavadanā mohinī sarvadehinām
śucismitā suprasannā maṅgalā mahimāspadā
divyakāntisamāyuktā divyamālyopaśobhitā
nārāyaṇī mahāmāyā mūlaprakṛtiravyayā
svadhāmnā pūrayantīdaṃ matpārśvaṃ samupāviśat
tāṃ dṛṣṭvā bhagavān brahmā māmuvāca jagatpatiḥ
mohāyāśeṣabhūtānāṃ niyojaya surūpiṇīm
yeneyaṃ vipulā sṛṣṭirvardhate mama mādhava
tathokto 'haṃ śriyaṃ devīmabruvaṃ prahasanniva
devīdamakhilaṃ viśvaṃ sadevāsuramānuṣam
mohayitvā mamādeśāt saṃsāre vinipātaya
jñānayogaratān dāntān brahmiṣṭhān brahmavādinaḥ
akrodhanān satyaparān dūrataḥ parivarjaya
dhyāyino nirmamān śāntān dhārmikān vedapāragān
jāpinastāpasān viprān dūrataḥ parivarjaya
vedavedāntavijñānasaṃchinnāśeṣasaṃśayān
mahāyajñaparān viprān dūrataḥ parivarjaya
ye yajanti japair homair devadevaṃ maheśvaram
svādhyāyenejyayā dūrāt tān prayatnena varjaya
bhaktiyogasamāyuktān īśvarārpitamānasān
prāṇāyāmādiṣu ratān dūrāt pariharāmalān
praṇavāsaktamanaso rudrajapyaparāyaṇān
atharvaśiraso 'dhyetṝn dharmajñān parivarjaya
bahunātra kimuktena svadharmaparipālakān
īśvarārādhanaratān manniyogānna mohaya
evaṃ mayā mahāmāyā preritā harivallabhā
yathādeśaṃ cakārāsau tasmāllakṣmīṃ samarcayet
śriyaṃ dadāti vipulāṃ puṣṭiṃ medhāṃ yaśo balam
arcitā bhagavatpatnī tasmāllakṣmīṃ samarcayet
tato 'sṛjat sa bhagavān brahmā lokapitāmahaḥ
carācarāṇi bhūtāni yathāpūrvaṃ mamājñayā
marīcibhṛgvaṅgirasaḥ pulastyaṃ pulahaṃ kratum
dakṣamatriṃ vasiṣṭhaṃ ca so 'sṛjad yogavidyayā
navaite brahmaṇaḥ putrā brahmāṇo brāhmaṇottamāḥ
brahmavādina evaite marīcyādyāstu sādhakāḥ
sasarja brāhmaṇān vaktrāt kṣatriyāṃśca bhujād vibhuḥ
vaiśyānūrudvayād devaḥ pādācchūdrān pitāmahaḥ
yajñaniṣpattaye brahmā śūdravarjaṃ sasarja ha
guptaye sarvavedānāṃ tebhyo yajño hi nirbabhau
ṛco yajūṃṣi sāmāni tathaivātharvaṇāni ca
brahmaṇaḥ sahajaṃ rūpaṃ nityaiṣā śaktiravyayā
anādinidhanā divyā vāgutsṛṣṭā svayaṃbhuvā
ādau vedamayī bhūtā yataḥ sarvāḥ pravṛttayaḥ
ato 'nyāni tu śāstrāṇi pṛthivyāṃ yāni kānicit
na teṣu ramate dhīraḥ pāṣaṇḍī tena jāyate
vedārthavittamaiḥ kāryaṃ yatsmṛtaṃ munibhiḥ purā
sa jñeyaḥ paramo dharmo nānyaśāstreṣu saṃsthitaḥ
yā vedabāhyāḥ smṛtayo yāśca kāśca kudṛṣṭayaḥ
sarvāstā niṣphalāḥ pretya tamoniṣṭhā hi tāḥ smṛtāḥ
pūrvakalpe prajā jātāḥ sarvabādhāvivarjitāḥ
śuddhāntaḥkaraṇāḥ sarvāḥ svadharmaniratāḥ sadā
tataḥ kālavaśāt tāsāṃ rāgadveṣādiko 'bhavat
adharmo muniśārdūlāḥ svadharmapratibandhakaḥ
tataḥ sā sahajā siddhistāsāṃ nātīva jāyate
rajomātrātmikāstāsāṃ siddhayo 'nyāstadābhavan
tāsu kṣīṇāsvaśeṣāsu kālayogena tāḥ punaḥ
vārtopāyaṃ punaścakrurhastasiddhiṃ ca karmajām
tatastāsāṃ vibhurbrahmā karmājīvamakalpayat
svāyaṃbhuvo manuḥ pūrvaṃ dharmān provāca dharmadṛk
sākṣāt prajāpatermūrtirnisṛṣṭā brahmaṇā dvijāḥ
bhṛgvādayastadvadanācchrutvā dharmānathocire
yajanaṃ yājanaṃ dānaṃ brāhmaṇasya pratigraham
adhyāpanaṃ cādhyayanaṃ ṣaṭ karmāṇi dvijottamāḥ
dānamadhyayanaṃ yajño dharmaḥ kṣatriyavaiśyayoḥ
daṇḍo yuddhaṃ kṣatriyasya kṛṣirvaiśyasya śasyate
śuśrūṣaiva dvijātīnāṃ śūdrāṇāṃ dharmasādhanam
kārukarma tathājīvaḥ pākayajño 'pi dharmataḥ
tataḥ sthiteṣu varṇeṣu sthāpayāmāsa cāśramān
gṛhasthaṃ ca vanasthaṃ ca bhikṣukaṃ brahmacāriṇam
agnayo 'tithiśuśrūṣā yajño dānaṃ surārcanam
gṛhasthasya samāsena dharmo 'yaṃ munipuṅgavāḥ
homo mūlaphalāśitvaṃ svādhyāyastapa eva ca
saṃvibhāgo yathānyāyaṃ dharmo 'yaṃ vanavāsinām
bhaikṣāśanaṃ ca maunitvaṃ tapo dhyānaṃ viśeṣataḥ
samyagjñānaṃ ca vairāgyaṃ dharmo 'yaṃ bhikṣuke mataḥ
bhikṣācaryā ca śuśrūṣā guroḥ svādhyāya eva ca
sandhyākarmāgnikāryaṃ ca dharmo 'yaṃ brahmacāriṇām
brahmacārivanasthānāṃ bhikṣukāṇāṃ dvijottamāḥ
sādhāraṇaṃ brahmacaryaṃ provāca kamalodbhavaḥ
ṛtukālābhigāmitvaṃ svadāreṣu na cānyataḥ
parvavarjaṃ gṛhasthasya brahmacaryamudāhṛtam
ā garbhasaṃbhavād ādyāt kāryaṃ tenāpramādataḥ
akurvāṇastu viprendrā bhrūṇahā tu prajāyate
vedābhyāso 'nvahaṃ śaktyā śrāddhaṃ cātithipūjanam
gṛhasthasya paro dharmo devatābhyarcanaṃ tathā
vaivāhyam agnim indhīta sāyaṃ prātaryathāvidhi
deśāntaragato vātha mṛtapatnīka eva vā
trayāṇāmāśramāṇāṃ tu gṛhastho yonirucyate
anye tamupajīvanti tasmācchreyān gṛhāśramī
aikāśramyaṃ gṛhasthasya trayāṇāṃ śrutidarśanāt
tasmād gārhasthyamevaikaṃ vijñeyaṃ dharmasādhanam
parityajedarthakāmau yau syātāṃ dharmavarjitau
sarvalokaviruddhaṃ ca dharmamapyācarenna tu
dharmāt saṃjāyate hyartho dharmāt kāmo 'bhijāyate
dharma evāpavargāya tasmād dharmaṃ samāśrayet
dharmaścārthaśca kāmaśca trivargastriguṇo mataḥ
sattvaṃ rajastamaśceti tasmāddharmaṃ samāśrayet
ūrdhvaṃ gacchanti sattvasthā madhye tiṣṭhanti rājasāḥ
jaghanyaguṇavṛttisthā adho gacchanti tāmasāḥ
yasmin dharmasamāyuktāvarthakāmau vyavasthitau
iha loke sukhī bhūtvā pretyānantyāya kalpate
dharmāt saṃjāyate mokṣo hyarthāt kāmo 'bhijāyate
evaṃ sādhanasādhyatvaṃ cāturvidhye pradarśitam
ya evaṃ veda dharmārthakāmamokṣasya mānavaḥ
māhātmyaṃ cānutiṣṭheta sa cānantyāya kalpate
tasmādarthaṃ ca kāmaṃ ca tyaktvā dharmaṃ samāśrayet
dharmāt saṃjāyate sarvamityāhurbrahmavādinaḥ
dharmeṇa dhāryate sarvaṃ jagat sthāvarajaṅgamam
anādinidhanā śaktiḥ saiṣā brāhmī dvijottamāḥ
karmaṇā prāpyate dharmo jñānena ca na saṃśayaḥ
tasmājjñānena sahitaṃ karmayogaṃ samācaret
pravṛttaṃ ca nivṛttaṃ ca dvividhaṃ karma vaidikam
jñānapūrvaṃ nivṛttaṃ syāt pravṛttaṃ yadato 'nyathā
nivṛttaṃ sevamānastu yāti tat paramaṃ padam
tasmānnivṛttaṃ saṃsevyamanyathā saṃsaret punaḥ
kṣamā damo dayā dānamalobhastyāga eva ca
ārjavaṃ cānasūyā ca tīrthānusaraṇaṃ tathā
satyaṃ santoṣa āstikyaṃ śraddhā cendriyanigrahaḥ
devatābhyarcanaṃ pūjā brāhmaṇānāṃ viśeṣataḥ
ahiṃsā priyavāditvam apaiśunyam akalkatā
sāmāsikamimaṃ dharmaṃ cāturvarṇye 'bravīnmanuḥ
prājāpatyaṃ brāhmaṇānāṃ smṛtaṃ sthānaṃ kriyāvatām
sthānamaindraṃ kṣatriyāṇāṃ saṃgrāmeṣvapalāyinām
vaiśyānāṃ mārutaṃ sthānaṃ svadharmamanuvartatām
gāndharvaṃ śūdrajātīnāṃ paricāreṇa vartatām
aṣṭāśītisahasrāṇām ṛṣīṇām ūrdhvaretasām
smṛtaṃ teṣāṃ tu yatsthānaṃ tadeva guruvāsinām
saptarṣīṇāṃ tu yatsthānaṃ smṛtaṃ tad vai vanaukasām
prājāpatyaṃ gṛhasthānāṃ sthānamuktaṃ svayaṃbhuvā
yatīnāṃ yatacittānāṃ nyāsināmūrdhvaretasām
hairaṇyagarbhaṃ tat sthānaṃ yasmānnāvartate punaḥ
yogināmamṛtaṃ sthānaṃ vyomākhyaṃ paramākṣaram
ānandamaiśvaraṃ dhāma sā kāṣṭhā sā parā gatiḥ
ṛṣaya ūcuḥ
bhagavan devatārighna hiraṇyākṣaniṣūdana
catvāro hyāśramāḥ proktā yogināmeka ucyate
śrīkūrma uvāca
sarvakarmāṇi saṃnyasya samādhimacalaṃ śritaḥ
ya āste niścalo yogī sa saṃnyāsī na pañcamaḥ
sarveṣāmāśramāṇāṃ tu dvaividhyaṃ śrutadarśitam
brahmacāryupakurvāṇo naiṣṭhiko brahmatatparaḥ
yo 'dhītya vidhivad vedān gṛhasthāśramamāvrajet
upakurvāṇako jñeyo naiṣṭhiko maraṇāntikaḥ
udāsīnaḥ sādhakaśca gṛhastho dvividho bhavet
kuṭumbabharaṇe yattaḥ sādhako 'sau gṛhī bhavet
ṛṇāni trīṇyapākṛtya tyaktvā bhāryādhanādikam
ekākī yastu vicaredudāsīnaḥ sa maukṣikaḥ
tapastapyati yo 'raṇye yajed devān juhoti ca
svādhyāye caiva nirato vanasthastāpaso mataḥ
tapasā karṣito 'tyarthaṃ yastu dhyānaparo bhavet
sāṃnyāsikaḥ sa vijñeyo vānaprasthāśrame sthitaḥ
yogābhyāsarato nityamārurukṣurjitendriyaḥ
jñānāya vartate bhikṣuḥ procyate pārameṣṭhikaḥ
yastvātmaratireva syānnityatṛpto mahāmuniḥ
samyag darśanasampannaḥ sa yogī bhikṣurucyate
jñānasaṃnyāsinaḥ kecid vedasaṃnyāsino 'pare
karmasaṃnyāsinaḥ kecit trividhāḥ pārameṣṭhikāḥ
yogī ca trividho jñeyo bhautikaḥ sāṃkhya eva ca
tṛtīyotyāśramī prokto yogamuttamamāsthitaḥ
prathamā bhāvanā pūrve sāṃkhye tvakṣarabhāvanā
tṛtīye cāntimā proktā bhāvanā pārameśvarī
tasmādetad vijānīdhvamāśramāṇāṃ catuṣṭayam
sarveṣu vedaśāstreṣu pañcamo nopapadyate
evaṃ varṇāśramān sṛṣṭvā devadevo nirañjanaḥ
dakṣādīn prāha viśvātmā sṛjadhvaṃ vividhāḥ prajāḥ
brahmaṇo vacanāt putrā dakṣādyā munisattamāḥ
asṛjanta prajāḥ sarvā devamānuṣapūrvikāḥ
ityeṣa bhagavān brahmā sraṣṭṛtve sa vyavasthitaḥ
ahaṃ vai pālayāmīdaṃ saṃhariṣyati śūlabhṛt
tisrastu mūrtayaḥ proktā brahmaviṣṇumaheśvarāḥ
rajaḥsattvatamoyogāt parasya paramātmanaḥ
anyonyam anuraktāste hyanyonyamupajīvinaḥ
anyonyaṃ praṇatāścaiva līlayā parameśvarāḥ
brāhmī māheśvarī caiva tathaivākṣarabhāvanā
tisrastu bhāvanā rudre vartante satataṃ dvijāḥ
pravartate mayyajasram ādyā cākṣarabhāvanā
dvitīyā brahmaṇaḥ proktā devasyākṣarabhāvanā
ahaṃ caiva mahādevo na bhinnau paramārthataḥ
vibhajya svecchayātmānaṃ so 'ntaryāmīśvaraḥ sthitaḥ
trailokyamakhilaṃ sraṣṭuṃ sadevāsuramānuṣam
puruṣaḥ parato 'vyaktād brahmatvaṃ samupāgamat
tasmād brahmā mahādevo viṣṇurviśveśvaraḥ paraḥ
ekasyaiva smṛtāstisrastanūḥ kāryavaśāt prabhoḥ
tasmāt sarvaprayatnena vandyāḥ pūjyāḥ prayatnataḥ
yadīcchedacirāt sthānaṃ yattanmokṣākhyamavyayam
varṇāśramaprayuktena dharmeṇa prītisaṃyutaḥ
pūjayed bhāvayuktena yāvajjīvaṃ pratijñayā
caturṇāmāśramāṇāṃ tu prokto 'yaṃ vidhivaddvijāḥ
āśramo vaiṣṇavo brāhmo harāśrama iti trayaḥ
talliṅgadhārī satataṃ tadbhaktajanavatsalaḥ
dhyāyedathārcayedetān brahmavidyāparāyaṇaḥ
sarveṣāmeva bhaktānāṃ śaṃbhorliṅgamanuttamam
sitena bhasmanā kāryaṃ lalāṭe tu tripuṇḍrakam
yastu nārāyaṇaṃ devaṃ prapannaḥ paramaṃ padam
dhārayet sarvadā śūlaṃ lalāṭe gandhavāribhiḥ
prapannā ye jagadbījaṃ brahmāṇaṃ parameṣṭhinam
teṣāṃ lalāṭe tilakaṃ dhāraṇīyaṃ tu sarvadā
yo 'sāvanādirbhūtādiḥ kālātmāsau dhṛto bhavet
uparyadho bhāvayogāt tripuṇḍrasya tu dhāraṇāt
yattat pradhānaṃ triguṇaṃ brahmaviṣṇuśivātmakam
dhṛtaṃ triśūladharaṇād bhavatyeva na saṃśayaḥ
brahmatejomayaṃ śuklaṃ yadetan maṇḍalaṃ raveḥ
bhavatyeva dhṛtaṃ sthānamaiśvaraṃ tilake kṛte
tasmāt kāryaṃ triśūlāṅkaṃ tathā ca tilakaṃ śubham
triyāyuṣaṃ ca bhaktānāṃ trayāṇāṃ vidhipūrvakam
yajeta juhuyādagnau japed dadyājjitendriyaḥ
śānto dānto jitakrodho varṇāśramavidhānavit
evaṃ paricared devān yāvajjīvaṃ samāhitaḥ
teṣāṃ saṃsthānamacalaṃ so 'cirādadhigacchati
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvitīyo 'dhyāyaḥ
ṛṣaya ūcuḥ
varṇā bhagavatoddiṣṭāścatvāro 'pyāśramāstathā
idānīṃ kramamasmākamāśramāṇāṃ vada prabho
śrīkūrma uvāca
brahmacārī gṛhasthaśca vānaprastho yatistathā
krameṇaivāśramāḥ proktāḥ kāraṇādanyathā bhavet
utpannajñānavijñāno vairāgyaṃ paramaṃ gataḥ
pravrajed brahmacaryāt tu yadīcchet paramāṃ gatim
dārānāhṛtya vidhivadanyathā vividhairmakhaiḥ
yajedutpādayet putrān virakto yadi saṃnyaset
aniṣṭvā vidhivad yajñair anutpādya tathātmajam
na gārhasthyaṃ gṛhī tyaktvā saṃnyased buddhimān dvijaḥ
atha vairāgyavegena sthātuṃ notsahate gṛhe
tatraiva saṃnyased vidvān aniṣṭvāpi dvijottamaḥ
anyathā vividhairyajñairiṣṭvā vanam athāśrayet
tapastaptvā tapoyogād viraktaḥ saṃnyased yadi
vānaprasthāśramaṃ gatvā na gṛhaṃ praviśet punaḥ
na saṃnyāsī vanaṃ cātha brahmacaryaṃ na sādhakaḥ
prājāpatyāṃ nirūpyeṣṭimāgneyīmathavā dvijaḥ
pravrajeta gṛhī vidvān vanād vā śruticodanāt
prakartumasamartho 'pi juhotiyajatikriyāḥ
andhaḥ paṅgurdaridro vā viraktaḥ saṃnyased dvijaḥ
sarveṣāmeva vairāgyaṃ saṃnyāsāya vidhīyate
patatyevāvirakto yaḥ saṃnyāsaṃ kartumicchati
ekasminnathavā samyag vartetāmaraṇaṃ dvijaḥ
śraddhāvanāśrame yuktaḥ so 'mṛtatvāya kalpate
nyāyāgatadhanaḥ śānto brahmavidyāparāyaṇaḥ
svadharmapālako nityaṃ so 'mṛtatvāya kalpate
brahmaṇyādhāya karmāṇi niḥsaṅgaḥ kāmavarjitaḥ
prasannenaiva manasā kurvāṇo yāti tatpadam
brahmaṇā dīyate deyaṃ brahmaṇe sampradīyate
brahmaiva dīyate ceti brahmārpaṇamidaṃ param
nāhaṃ kartā sarvametad brahmaiva kurute tathā
etad brahmārpaṇaṃ proktamṛṣibhiḥ tattvadarśibhiḥ
prīṇātu bhagavānīśaḥ karmaṇānena śāśvataḥ
karoti satataṃ buddhyā brahmārpaṇamidaṃ param
yadvā phalānāṃ saṃnyāsaṃ prakuryāt parameśvare
karmaṇāmetadapyāhuḥ brahmārpaṇamanuttamam
kāryamityeva yatkarma niyataṃ saṅgavarjitam
kriyate viduṣā karma tadbhavedapi mokṣadam
anyathā yadi karmāṇi kuryānnityamapi dvijaḥ
akṛtvā phalasaṃnyāsaṃ badhyate tatphalena tu
tasmāt sarvaprayatnena tyaktvā karmāśritaṃ phalam
avidvānapi kurvīta karmāpnotyacirāt padam
karmaṇā kṣīyate pāpamaihikaṃ paurvikaṃ tathā
manaḥ prasādamanveti brahma vijñāyate tataḥ
karmaṇā sahitājjñānāt samyag yogo 'bhijāyate
jñānaṃ ca karmasahitaṃ jāyate doṣavarjitam
tasmāt sarvaprayatnena tatra tatrāśrame rataḥ
karmāṇīśvaratuṣṭyarthaṃ kuryānnaiṣkarmyamāpnuyāt
samprāpya paramaṃ jñānaṃ naiṣkarmyaṃ tatprasādataḥ
ekākī nirmamaḥ śānto jīvanneva vimucyate
vīkṣate paramātmānaṃ paraṃ brahma maheśvaram
nityānandaṃ nirābhāsaṃ tasminneva layaṃ vrajet
tasmāt seveta satataṃ karmayogaṃ prasannadhīḥ
tṛptaye parameśasya tat padaṃ yāti śāśvatam
etad vaḥ kathitaṃ sarvaṃ cāturāśramyamuttamam
na hyetat samatikramya siddhiṃ vindati mānavaḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge tṛtīyo 'dhyāyaḥ
sūta uvāca
śrutvāśramavidhiṃ kṛtsnam ṛṣayo hṛṣṭamānasāḥ
namaskṛtya hṛṣīkeśaṃ punarvacanamabruvan
munaya ūcuḥ
bhāṣitaṃ bhavatā sarvaṃ cāturāśramyamuttamam
idānīṃ śrotumicchāmo yathā saṃbhavate jagat
kutaḥ sarvamidaṃ jātaṃ kasmiṃśca layameṣyati
niyantā kaśca sarveṣāṃ vadasva puruṣottama
śrutvā nārāyaṇo vākyamṛṣīṇāṃ kūrmarūpadhṛk
prāha gambhīrayā vācā bhūtānāṃ prabhavāpyayau
śrīkūrma uvāca
maheśvaraḥ paro 'vyaktaścaturvyūhaḥ sanātanaḥ
anantaścāprameyaśca niyantā viśvatomukhaḥ
avyaktaṃ kāraṇaṃ yattannityaṃ sadasadātmakam
pradhānaṃ prakṛtiśceti yadāhustattvacintakāḥ
gandhavarṇarasair hīnaṃ śabdasparśavivarjitam
ajaraṃ dhruvamakṣayyaṃ nityaṃ svātmanyavasthitam
jagadyonirmahābhūtaṃ paraṃ brahma sanātanam
vigrahaḥ sarvabhūtānāmātmanādhiṣṭhitaṃ mahat
anādyantamajaṃ sūkṣmaṃ triguṇaṃ prabhavāpyayam
asāṃpratamavijñeyaṃ brahmāgre samavartata
guṇasāmye tadā tasmin puruṣe cātmani sthite
prākṛtaḥ pralayo jñeyo yāvad viśvasamudbhavaḥ
brāhmī rātririyaṃ proktā ahaḥ sṛṣṭir udāhṛtā
aharna vidyate tasya na rātrirhyupacārataḥ
niśānte pratibuddho 'sau jagadādiranādimān
sarvabhūtamayo 'vyakto hyantaryāmīśvaraḥ paraḥ
prakṛtiṃ puruṣaṃ caiva praviśyāśu maheśvaraḥ
kṣobhayāmāsa yogena pareṇa parameśvaraḥ
yathā mado narastrīṇāṃ yathā vā mādhavo 'nilaḥ
anupraviṣṭaḥ kṣobhāya tathāsau yogamūrtimān
sa eva kṣobhako viprāḥ kṣobhyaśca parameśvaraḥ
sa saṃkocavikāsābhyāṃ pradhānatve 'pi ca sthitaḥ
pradhānāt kṣobhyamāṇācca tathā puṃsaḥ purātanāt
prādurāsīnmahad bījaṃ pradhānapuruṣātmakam
mahānātmā matirbrahmā prabuddhiḥ khyātirīśvaraḥ
prajñā dhṛtiḥ smṛtiḥ saṃvidetasmāditi tat smṛtam
vaikārikastaijasaśca bhūtādiścaiva tāmasaḥ
trividho 'yamahaṅkāro mahataḥ saṃbabhūva ha
ahaṅkāro 'bhimānaśca kartā mantā ca sa smṛtaḥ
ātmā ca pudgalo jīvo yataḥ sarvāḥ pravṛttayaḥ
pañcabhūtānyahaṅkārāt tanmātrāṇi ca jajñire
indriyāṇi tathā devāḥ sarvaṃ tasyātmajaṃ jagat
manastvavyaktajaṃ proktaṃ vikāraḥ prathamaḥ smṛtaḥ
yenāsau jāyate kartā bhūtādīṃścānupaśyati
vaikārikādahaṅkārāt sargo vaikāriko 'bhavat
taijasānīndriyāṇi syurdevā vaikārikā daśa
ekādaśaṃ manastatra svaguṇenobhayātmakam
bhūtatanmātrasargo 'yaṃ bhūtāderabhavan prajāḥ
bhūtādistu vikurvāṇaḥ śabdamātraṃ sasarja ha
ākāśaṃ śuṣiraṃ tasmādutpannaṃ śabdalakṣaṇam
ākāśastu vikurvāṇaḥ sparśamātraṃ sasarja ha
vāyurutpadyate tasmāt tasya sparśo guṇo mataḥ
vāyuścāpi vikurvāṇo rūpamātraṃ sasarja ha
jyotirutpadyate vāyostadrūpaguṇamucyate
jyotiścāpi vikurvāṇaṃ rasamātraṃ sasarja ha
sambhavanti tato 'mbhāṃsi rasādhārāṇi tāni tu
āpaścāpi vikurvantyo gandhamātraṃ sasarjire
saṃghāto jāyate tasmāt tasya gandho guṇo mataḥ
ākāśaṃ śabdamātraṃ yat sparśamātraṃ samāvṛṇot
dviguṇastu tato vāyuḥ śabdasparśātmako 'bhavat
rūpaṃ tathaivāviśataḥ śabdasparśau guṇāvubhau
triguṇaḥ syāt tato vahniḥ sa śabdasparśarūpavān
śabdaḥ sparśaśca rūpaṃ ca rasamātraṃ samāviśan
tasmāccaturguṇā āpo vijñeyāstu rasātmikāḥ
śabdaḥ sparśaśca rūpaṃ ca raso gandhaṃ samāviśan
tasmāt pañcaguṇā bhūmiḥ sthūlā bhūteṣu śabdyate
śāntā ghorāśca mūḍhāśca viśeṣāstena te smṛtāḥ
parasparānupraveśād dhārayanti parasparam
ete sapta mahātmāno hyanyonyasya samāśrayāt
nāśaknuvan prajāḥ sraṣṭum asamāgamya kṛtsnaśaḥ
puruṣādhiṣṭhitatvācca avyaktānugraheṇa ca
mahadādayo viśeṣāntā hyaṇḍam utpādayanti te
ekakālasamutpannaṃ jalabudbudavacca tat
viśeṣebhyo 'ṇḍamabhavad bṛhat tadudakeśayam
tasmin kāryasya karaṇaṃ saṃsiddhiḥ parameṣṭhinaḥ
prākṛte 'ṇḍe vivṛttaḥ sa kṣetrajño brahmasaṃjñitaḥ
sa vai śarīrī prathamaḥ sa vai puruṣa ucyate
ādikartā sa bhūtānāṃ brahmāgre samavartata
yamāhuḥ puruṣaṃ haṃsaṃ pradhānāt parataḥ sthitam
hiraṇyagarbhaṃ kapilaṃ chandomūrtiṃ sanātanam
merurulbamabhūt tasya jarāyuścāpi parvatāḥ
garbhodakaṃ samudrāśca tasyāsan paramātmanaḥ
tasminnaṇḍe 'bhavad viśvaṃ sadevāsuramānuṣam
candrādityau sanakṣatrau sagrahau saha vāyunā
adbhirdaśaguṇābhiśca bāhyato 'ṇḍaṃ samāvṛtam
āpo daśaguṇenaiva tejasā bāhyato vṛtāḥ
tejo daśaguṇenaiva bāhyato vāyunāvṛtam
ākāśenāvṛto vāyuḥ khaṃ tu bhūtādināvṛtam
bhūtādirmahatā tadvadavyaktenāvṛto mahān
ete lokā mahātmanaḥ sarvatattvābhimāninaḥ
vasanti tatra puruṣāstadātmāno vyavasthitāḥ
īśvarā yogadharmāṇo ye cānye tattvacintakāḥ
sarvajñāḥ śāntarajaso nityaṃ muditamānasāḥ
etairāvaraṇairaṇḍaṃ saptabhiḥ prākṛtairvṛtam
etāvacchakyate vaktuṃ māyaiṣā gahanā dvijāḥ
etat prādhānikaṃ kāryaṃ yanmayā bījamīritam
prajāpateḥ parā mūrtiritīyaṃ vaidikī śrutiḥ
brahmāṇḍametat sakalaṃ saptalokatalānvitam
dvitīyaṃ tasya devasya śarīraṃ parameṣṭhinaḥ
hiraṇyagarbho bhagavān brahmā vai kanakāṇḍajaḥ
tṛtīyaṃ bhagavadrūpaṃ prāhurvedārthavedinaḥ
rajoguṇamayaṃ cānyad rūpaṃ tasyaiva dhīmataḥ
caturmukhaḥ sa bhagavān jagatsṛṣṭau pravartate
sṛṣṭaṃ ca pāti sakalaṃ viśvātmā viśvatomukhaḥ
sattvaṃ guṇamupāśritya viṣṇurviśveśvaraḥ svayam
antakāle svayaṃ devaḥ sarvātmā parameśvaraḥ
tamoguṇaṃ samāśritya rudraḥ saṃharate jagat
eko 'pi sanmahādevastridhāsau samavasthitaḥ
sargarakṣālayaguṇairnirguṇo 'pi nirañjanaḥ
ekadhā sa dvidhā caiva tridhā ca bahudhā punaḥ
yogeśvaraḥ śarīrāṇi karoti vikaroti ca
nānākṛtikriyārūpanāmavanti svalīlayā
hitāya caiva bhaktānāṃ sa eva grasate punaḥ
tridhā vibhajya cātmānaṃ traikālye sampravartate
sṛjate grasate caiva vīkṣate ca viśeṣataḥ
yasmāt sṛṣṭvānugṛhṇāti grasate ca punaḥ prajāḥ
guṇātmakatvāt traikālye tasmādekaḥ sa ucyate
agre hiraṇyagarbhaḥ sa prādurbhūtaḥ sanātanaḥ
āditvādādidevo 'sau ajātatvād ajaḥ smṛtaḥ
pāti yasmāt prajāḥ sarvāḥ prajāpatiriti smṛtaḥ
deveṣu ca mahādevo mahādeva iti smṛtaḥ
bṛhattvācca smṛto brahmā paratvāt parameśvaraḥ
vaśitvādapyavaśyatvādīśvaraḥ paribhāṣitaḥ
ṛṣiḥ sarvatragatvena hariḥ sarvaharo yataḥ
anutpādācca pūrvatvāt svayaṃbhūriti sa smṛtaḥ
narāṇāmayano yasmāt tena nārāyaṇaḥ smṛtaḥ
haraḥ saṃsāraharaṇād vibhutvād viṣṇurucyate
bhagavān sarvavijñānād avanādom iti smṛtaḥ
sarvajñaḥ sarvavijñānāt sarvaḥ sarvamayo yataḥ
śivaḥ sa nirmalo yasmād vibhuḥ sarvagato yataḥ
tāraṇāt sarvaduḥkhānāṃ tārakaḥ parigīyate
bahunātra kimuktena sarvaṃ brahmamayaṃ jagat
anekabhedabhinnastu krīḍate parameśvaraḥ
ityeṣa prākṛtaḥ sargaḥ saṃkṣepāt kathito mayā
abuddhipūrvako viprā brāhmīṃ sṛṣṭiṃ nibodhata
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge caturtho 'dhyāyaḥ
śrīkūrma uvāca
svayaṃbhuvo vivṛttasya kālasaṃkhyā dvijottamāḥ
na śakyate samākhyātuṃ bahuvarṣairapi svayam
kālasaṃkhyā samāsena parārdhadvayakalpitā
sa eva syāt paraḥ kālaḥ tadante pratisṛjyate
nijena tasya mānena āyurvarṣaśataṃ smṛtam
tat parākhyaṃ tadardhaṃ ca parārdhamabhidīyate
kāṣṭhā pañcadaśa khyātā nimeṣā dvijasattamāḥ
kāṣṭhāstriṃśat kalā triṃśat kalā mauhūrtikī gatiḥ
tāvatsaṃkhyairahorātraṃ muhūrtairmānuṣaṃ smṛtam
ahorātrāṇi tāvanti māsaḥ pakṣadvayātmakaḥ
taiḥ ṣaḍbhirayanaṃ varṣaṃ dve 'yane dakṣiṇottare
ayanaṃ dakṣiṇaṃ rātrirdevānāmuttaraṃ dinam
divyair varṣasahasraistu kṛtatretādisaṃjñitam
caturyugaṃ dvādaśabhiḥ tadvibhāgaṃ nibodhata
catvāryāhuḥ sahasrāṇi varṣāṇāṃ tatkṛtaṃ yugam
tasya tāvacchatī sandhyā saṃdhyāṃśaśca kṛtasya tu
triśatī dviśatī sandhyā tathā caikaśatī kramāt
aṃśakaṃ ṣaṭśataṃ tasmāt kṛtasaṃdhyāṃśakaṃ vinā
tridvyekasāhasram ato vinā sandhyāṃśakena tu
tretādvāparatiṣyāṇāṃ kālajñāne prakīrtitam
etad dvādaśasāhasraṃ sādhikaṃ parikalpitam
tadekasaptatiguṇaṃ manorantaramucyate
brahmaṇo divase viprā manavaḥ syuścaturdaśa
svāyaṃbhuvādayaḥ sarve tataḥ sāvarṇikādayaḥ
tairiyaṃ pṛthivī sarvā saptadvīpā saparvatā
pūrṇaṃ yugasahasraṃ vai paripālyā nareśvaraiḥ
manvantareṇa caikena sarvāṇyevāntarāṇi vai
vyākhyātāni na saṃdehaḥ kalpaṃ kalpena caiva hi
brāhmamekamahaḥ kalpastāvatī rātririṣyate
caturyugasahasraṃ tu kalpamāhurmanīṣiṇaḥ
trīṇi kalpaśatāni syuḥ tathā ṣaṣṭirdvijottamāḥ
brahmaṇaḥ kathitaṃ varṣaṃ parākhyaṃ tacchataṃ viduḥ
tasyānte sarvatattvānāṃ svahetau prakṛtau layaḥ
tenāyaṃ procyate sadbhiḥ prākṛtaḥ pratisaṃcaraḥ
brahmanārāyaṇeśānāṃ trayāṇāṃ prakṛtau layaḥ
procyate kālayogena punareva ca saṃbhavaḥ
evaṃ brahmā ca bhūtāni vāsudevo 'pi śaṅkaraḥ
kālenaiva tu sṛjyante sa eva grasate punaḥ
anādireṣa bhagavān kālo 'nanto 'jaro 'maraḥ
sarvagatvāt svatantratvāt sarvātmāsau maheśvaraḥ
brahmāṇo bahavo rudrā hyanye nārāyaṇādayaḥ
eko hi bhagavānīśaḥ kālaḥ kaviriti śrutiḥ
ekamatra vyatītaṃ tu parārdhaṃ brahmaṇo dvijāḥ
sāṃprataṃ vartate tadvat tasya kalpo 'yamaṣṭamaḥ
yo 'tītaḥ saptamaḥ kalpaḥ pādma ityucyate budhaiḥ
vārāho vartate kalpaḥ tasya vakṣyāmi vistaram
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcamo 'dhyāyaḥ
śrīkūrma uvāca
āsīdekārṇavaṃ ghoramavibhāgaṃ tamomayam
śāntavātādikaṃ sarvaṃ na prajñāyata kiṃcana
ekārṇave tadā tasmin naṣṭe sthāvarajaṅgame
tadā samabhavad brahmā sahasrākṣaḥ sahasrapāt
sahasraśīrṣā puruṣo rukmavarṇastvatīndriyaḥ
brahmā nārāyaṇākhyastu suṣvāpa salile tadā
imaṃ codāharantyatra ślokaṃ nārāyaṇaṃ prati
brahmasvarūpiṇaṃ devaṃ jagataḥ prabhavāpyayam
āpo nārā iti proktā nāmnā pūrvamiti śrutiḥ
ayanaṃ tasya tā yasmāt tena nārāyaṇaḥ smṛtaḥ
tulyaṃ yugasahasrasya naiśaṃ kālamupāsya saḥ
śarvaryante prakurute brahmatvaṃ sargakāraṇāt
tatastu salile tasmin vijñāyāntargatāṃ mahīm
anumānāt taduddhāraṃ kartukāmaḥ prajāpatiḥ
jalakrīḍāsu ruciraṃ vārāhaṃ rūpam āsthitaḥ
adhṛṣyaṃ manasāpyanyairvāṅmayaṃ brahmasaṃjñitam
pṛthivyuddharaṇārthāya praviśya ca rasātalam
daṃṣṭrayābhyujjahāraināmātmādhāro dharādharaḥ
dṛṣṭvā daṃṣṭrāgravinyastāṃ pṛthivīṃ prathitapauruṣam
astuvañjanalokasthāḥ siddhā brahmarṣayo harim
ṛṣaya ūcuḥ
namaste devadevāya brahmaṇe parameṣṭhine
puruṣāya purāṇāya śāśvatāya jayāya ca
namaḥ svayaṃbhuve tubhyaṃ sraṣṭre sarvārthavedine
namo hiraṇyagarbhāya vedhase paramātmane
namaste vāsudevāya viṣṇave viśvayonaye
nārāyaṇāya devāya devānāṃ hitakāriṇe
namo 'stu te caturvaktre śārṅgacakrāsidhāriṇe
sarvabhūtātmabhūtāya kūṭasthāya namo namaḥ
namo vedarahasyāya namaste vedayonaye
namo buddhāya śuddhāya namaste jñānarūpiṇe
namo 'stvānandarūpāya sākṣiṇe jagatāṃ namaḥ
anantāyāprameyāya kāryāya karaṇāya ca
namaste pañcabhūtāya pañcabhūtātmane namaḥ
namo mūlaprakṛtaye māyārūpāya te namaḥ
namo 'stu te varāhāya namaste matsyarūpiṇe
namo yogādhigamyāya namaḥ saṃkarṣaṇāya te
namastrimūrtaye tubhyaṃ tridhāmne divyatejase
namaḥ siddhāya pūjyāya guṇatrayavibhāvine
namo 'stvādityavarṇāya namaste padmayonaye
namo 'mūrtāya mūrtāya mādhavāya namo namaḥ
tvayaiva sṛṣṭamakhilaṃ tvayyeva layameṣyati
pālayaitajjagat sarvaṃ trātā tvaṃ śaraṇaṃ gatiḥ
itthaṃ sa bhagavān viṣṇuḥ sanakādyairabhiṣṭutaḥ
prasādamakarot teṣāṃ varāhavapurīśvaraḥ
tataḥ saṃsthānamānīya pṛthivīṃ pṛthivīpatiḥ
mumoca rūpaṃ manasā dhārayitvā prajāpatiḥ
tasyopari jalaughasya mahatī nauriva sthitā
vitatatvācca dehasya na mahī yāti saṃplavam
pṛthivīṃ tu samīkṛtya pṛthivyāṃ so 'cinod girīn
prāksargadagdhānakhilāṃs tataḥ sarge 'dadhanmanaḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣaṣṭho 'dhyāyaḥ
śrīkūrma uvāca
sṛṣṭiṃ cintayatastasya kalpādiṣu yathā purā
abuddhipūrvakaḥ sargaḥ prādurbhūtastamomayaḥ
tamo moho mahāmohas tāmisraścāndhasaṃjñitaḥ
avidyā pañcaparvaiṣā prādurbhūtā mahātmanaḥ
pañcadhāvasthitaḥ sargo dhyāyataḥ so 'bhimāninaḥ
saṃvṛtastamasā caiva bījakambhuvanāvṛtaḥ
bahirantaścāprakāśaḥ stabdho niḥsaṃjña eva ca
mukhyā nagā iti proktā mukhyasargastu sa smṛtaḥ
taṃ dṛṣṭvāsādhakaṃ sargamamanyadaparaṃ prabhuḥ
tasyābhidhyāyataḥ sargastiryaksroto 'bhyavartata
yasmāt tiryak pravṛttaḥ sa tiryaksrotastataḥ smṛtaḥ
paśvādayaste vikhyātā utpathagrāhiṇo dvijāḥ
tamapyasādhakaṃ jñātvā sargamanyaṃ sasarja ha
ūrdhvasrota iti prokto devasargastu sāttvikaḥ
te sukhaprītibahulā bahirantaśca nāvṛtāḥ
prakāśā bahirantaśca svabhāvād devasaṃjñitāḥ
tato 'bhidhyāyatastasya satyābhidhyāyinastadā
prādurāsīt tadāvyaktād arvāksrotastu sādhakaḥ
te ca prakāśabahulāstamodriktā rajodhikāḥ
duḥkhotkaṭāḥ sattvayutā manuṣyāḥ parikīrtitāḥ
taṃ dṛṣṭvā cāparaṃ sargamamanyad bhagavānajaḥ
tasyābhidhyāyataḥ sargaṃ sargo bhūtādiko 'bhavat
te 'parigrāhiṇaḥ sarve saṃvibhāgaratāḥ punaḥ
khādanāścāpyaśīlāśca bhūtādyāḥ parikīrtitāḥ
ityete pañca kathitāḥ sargā vai dvijapuṅgavāḥ
prathamo mahataḥ sargo vijñeyo brahmaṇastu saḥ
tanmātrāṇāṃ dvitīyastu bhūtasargo hi sa smṛtaḥ
vaikārikastṛtīyastu sarga aindriyakaḥ smṛtaḥ
ityeṣa prākṛtaḥ sargaḥ sambhūto 'buddhipūrvakaḥ
mukhyasargaścaturthastu mukhyā vai sthāvarāḥ smṛtāḥ
tiryaksrotastu yaḥ proktastiryagyonyaḥ sa pañcamaḥ
tathordhvasrotasāṃ ṣaṣṭho devasargastu sa smṛtaḥ
tato'rvāksrotasāṃ sargaḥ saptamaḥ sa tu mānuṣaḥ
aṣṭamo bhautikaḥ sargo bhūtādīnāṃ prakīrtitaḥ
navamaścaiva kaumāraḥ prākṛtā vaikṛtāstvime
prākṛtāstu trayaḥ pūrve sargāste 'buddhipūrvakāḥ
buddhipūrvaṃ pravartante mukhyādyā munipuṅgavāḥ
agre sasarja vai brahmā mānasānātmanaḥ samān
sanakaṃ sanātanaṃ caiva tathaiva ca sanandanam
ṛbhuṃ sanatkumāraṃ ca pūrvameva prajāpatiḥ
pañcaite yogino viprāḥ paraṃ vairāgyamāsthitāḥ
īśvarāsaktamanaso na sṛṣṭau dadhire matim
teṣvevaṃ nirapekṣeṣu lokasṛṣṭau prajāpatiḥ
mumoha māyayā sadyo māyinaḥ parameṣṭhinaḥ
taṃ bodhayāmāsa sutaṃ jaganmāyo mahāmuniḥ
nārāyaṇo mahāyogī yogicittānurañjanaḥ
bodhitastena viśvātmā tatāpa paramaṃ tapaḥ
sa tapyamāno bhagavān na kiṃcit pratipadyata
tato dīrgheṇa kālena duḥkhāt krodho vyajāyata
krodhāviṣṭasya netrābhyāṃ prāpatannaśrubindavaḥ
bhrukuṭīkuṭilāt tasya lalāṭāt parameśvaraḥ
samutpanno mahādevaḥ śaraṇyo nīlalohitaḥ
sa eva bhagavānīśastejorāśiḥ sanātanaḥ
yaṃ prapaśyanti vidvāṃsaḥ svātmasthaṃ parameśvaram
oṅkāraṃ samanusmṛtya praṇamya ca kṛtāñjaliḥ
tamāha bhagavān brahmā sṛjemā vividhāḥ prajāḥ
niśamya bhagavān vākyaṃ śaṅkaro dharmavāhanaḥ
svātmanā sadṛśān rudrān sasarja manasā śivaḥ
kapardino nirātaṅkāṃstrinetrān nīlalohitān
taṃ prāha bhagavān brahmā janmamṛtyuyutāḥ prajāḥ
sṛjeti so 'bravīdīśo nāhaṃ mṛtyujarānvitāḥ
prajāḥ srakṣye jagannātha sṛja tvamaśubhāḥ prajāḥ
nivārya ca tadā rudraṃ sasarja kamalodbhavaḥ
sthānābhimāninaḥ sarvān gadatastān nibodhata
āpo 'gnirantarikṣaṃ ca dyaurvāyuḥ pṛthivī tathā
nadyaḥ samudrāḥ śailāśca vṛkṣā vīrudha eva ca
lavāḥ kāṣṭhāḥ kalāścaiva muhūrtā divasāḥ kṣapāḥ
ardhamāsāśca māsāśca ayanābdayugādayaḥ
sthānābhimāninaḥ sṛṣṭvā sādhakānasṛjat punaḥ
marīcibhṛgvaṅgirasaṃ pulastyaṃ pulahaṃ kratum
dakṣamatriṃ vasiṣṭhaṃ ca dharmaṃ saṃkalpameva ca
prāṇād brahmāsṛjad dakṣaṃ cakṣuṣaśca marīcinam
śiraso 'ṅgirasaṃ devo hṛdayād bhṛgumeva ca
śrotrābhyāmatrināmānaṃ dharmaṃ ca vyavasāyataḥ
saṃkalpaṃ caiva saṃkalpāt sarvalokapitāmahaḥ
pulastyaṃ ca tathodānād vyānācca pulahaṃ munim
apānāt kratumavyagraṃ samānācca vasiṣṭhakam
ityete brahmaṇā sṛṣṭāḥ sādhakā gṛhamedhinaḥ
āsthāya mānavaṃ rūpaṃ dharmastaiḥ sampravartitaḥ
tato devāsurapitṝn manuṣyāṃśca catuṣṭayam
sisṛkṣurambhāṃsyetāni svamātmānamayūyujat
yuktātmanastamomātrā udriktābhūt prajāpateḥ
tato 'sya jaghanāt pūrvamasurā jajñire sutāḥ
utsasarjāsurān sṛṣṭvā tāṃ tanuṃ puruṣottamaḥ
sā cotsṛṣṭā tanustena sadyo rātrirajāyata
sā tamobahulā yasmāt prajāstasyāṃ svapantyataḥ
sattvamātrātmikāṃ devastanumanyāmagṛhṇata
tato 'sya mukhato devā dīvyataḥ samprajajñire
tyaktā sāpi tanustena sattvaprāyamabhūd dinam
tasmādaho dharmayuktā devatāḥ samupāsate
sattvamātrātmikāmeva tato 'nyāṃ jagṛhe tanum
pitṛvanmanyamānasya pitaraḥ samprajajñire
utsasarja pitṝn sṛṣṭvā tatastāmapi viśvasṛk
sāpaviddhā tanustena sadyaḥ sandhyā vyajāyata
tasmādahardevatānāṃ rātriḥ syād devavidviṣām
tayormadhye pitṝṇāṃ tu mūrtiḥ sandhyā garīyasī
tasmād devāsurāḥ sarve manavo mānavāstathā
upāsate tadā yuktā rātryahnor madhyamāṃ tanum
rajomātrātmikāṃ brahmā tanumanyāmagṛhṇata
tato 'sya jajñire putrā manuṣyā rajasāvṛtāḥ
tāmapyāśu sa tatyāja tanuṃ sadyaḥ prajāpatiḥ
jyotsnā sā cābhavadviprāḥ prāksandhyā yābhidhīyate
tataḥ sa bhagavān brahmā samprāpya dvijapuṅgavāḥ
mūrtiṃ tamorajaḥprāyāṃ punarevābhyayūyujat
andhakāre kṣudhāviṣṭā rākṣasāstasya jajñire
putrāstamorajaḥprāyā balinaste niśācarāḥ
sarpā yakṣāstathā bhūtā gandharvāḥ samprajajñire
rajastamobhyāmāviṣṭāṃstato 'nyānasṛjat prabhuḥ
vayāṃsi vayasaḥ sṛṣṭvā avayo vakṣaso 'sṛjat
mukhato 'jān sasarjānyān udarād gāśca nirmame
padbhyāṃ cāśvān samātaṅgān rāsabhān gavayān mṛgān
uṣṭrānaśvatarāṃścaiva nyaṅkūn anyāṃśca jātayaḥ
auṣadhyaḥ phalamūlinyo romabhyastasya jajñire
gāyatraṃ ca ṛcaṃ caiva trivṛtsāmarathantaram
agniṣṭomaṃ ca yajñānāṃ nirmame prathamānmukhāt
yajūṃṣi traiṣṭubhaṃ chandaḥ stomaṃ pañcadaśaṃ tathā
bṛhatsāma tathokthaṃ ca dakṣiṇādasṛjanmukhāt
sāmāni jāgataṃ chandaḥ stomaṃ saptadaśaṃ tathā
vairūpamatirātraṃ ca paścimādasṛjanmukhāt
ekaviṃśam atharvāṇam āptoryāmāṇam eva ca
anuṣṭubhaṃ savairājamuttarādasṛjanmukhāt
uccāvacāni bhūtāni gātrebhyastasya jajñire
brahmaṇo hi prajāsargaṃ sṛjatastu prajāpateḥ
sṛṣṭvā catuṣṭayaṃ sargaṃ devarṣipitṛmānuṣam
tato 'sṛjacca bhūtāni sthāvarāṇi carāṇi ca
yakṣān piśācān gandharvāṃstathaivāpsarasaḥ śubhāḥ
narakinnararakṣāṃsi vayaḥ paśumṛgoragān
avyayaṃ ca vyayaṃ caiva dvayaṃ sthāvarajaṅgamam
teṣāṃ ye yāni karmāṇi prāksṛṣṭau pratipedire
tānyeva te prapadyante sṛjyamānāḥ punaḥ punaḥ
hiṃsrāhiṃsre mṛdukrūre dharmādharmāvṛtānṛte
tadbhāvitāḥ prapadyante tasmāt tat tasya rocate
mahābhūteṣu nānātvam indriyārtheṣu mūrtiṣu
viniyogaṃ ca bhūtānāṃ dhātaiva vidadhāt svayam
nāmarūpaṃ ca bhūtānāṃ kṛtyānāṃ ca prapañcanam
vedaśabdebhya evādau nirmame sa maheśvaraḥ
ārṣāṇi caiva nāmāni yāśca vedeṣu dṛṣṭayaḥ
śarvaryante prasūtānāṃ tānyevaibhyo dadātyajaḥ
yathartāvṛtuliṅgāni nānārūpāṇi paryaye
dṛśyante tāni tānyeva tathā bhāvā yugādiṣu
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptamo 'dhyāyaḥ
śrīkūrma uvāca
evaṃ bhūtāni sṛṣṭāni sthāvarāṇi carāṇi ca
yadā cāsya prajāḥ sṛṣṭā na vyavardhanta dhīmataḥ
tamomātrāvṛto brahmā tadāśocata duḥkhitaḥ
tataḥ sa vidadhe buddhimarthaniścayagāminīm
athātmani samadrākṣīt tamomātrāṃ niyāmikām
rajaḥsattvaṃ ca saṃvṛtya vartamānāṃ svadharmataḥ
tamastad vyanudat paścāt rajaḥsattvena saṃyutaḥ
tat tamaḥ pratinunnaṃ vai mithunaṃ samajāyata
adharmācaraṇo viprā hiṃsā cāśubhalakṣaṇā
svāṃ tanuṃ sa tato brahmā tāmapohata bhāsvarām
dvidhā akarot punar deham
ardhena puruṣaḥ abhavat ardhena nārī
puruṣaḥ virājam asṛjat prabhuḥ
nārīṃ ca śatarūpākhyāṃ yoginīṃ sasṛje śubhām
sā divam pṛthivīm ca eva mahimnā vyāpya saṃsthitā yoga aiśvarya bala upetā jñāna vijñāna saṃyutā
yo 'bhavat puruṣāt putro virāḍavyaktajanmanaḥ
svāyaṃbhuvo manurdevaḥ so 'bhavat puruṣo muniḥ
sā devī śatarūpākhyā tapaḥ kṛtvā suduścaram
bhartāraṃ brahmaṇaḥ putraṃ manumevānupadyata
tasmācca śatarūpā sā putradvayamasūyata
priyavratottānapādau kanyādvayamanuttamam
tayoḥ prasūtiṃ dakṣāya manuḥ kanyāṃ dadau punaḥ
prajāpatirathākūtiṃ mānaso jagṛhe ruciḥ
ākūtyāṃ mithunaṃ jajñe mānasasya ruceḥ śubham
yajñaśca dakṣiṇā caiva yābhyāṃ saṃvardhitaṃ jagat
yajñasya dakṣiṇāyām putrāḥ dvādaśa jajñire
yāmāḥ iti samākhyātāḥ devāḥ svāyambhuve antare
prasūtau ca tathā dakṣaḥ catasraḥ viṃśatim tathā sasarja kanyāḥ
nāmāni tāsām samyak nibodhata
śraddhā lakṣmīrdhṛtistuṣṭiḥ puṣṭirmedhā kriyā tathā
buddhir lajjā vapuḥ śāntiḥ siddhiḥ kīrtistrayodaśī
patnyarthaṃ pratijagrāha dharmo dākṣāyaṇīḥ śubhāḥ
tābhyaḥ śiṣṭā yavīyasya ekādaśa sulocanāḥ
khyātiḥ satyatha saṃbhūtiḥ smṛtiḥ prītiḥ kṣamā tathā
saṃtatiścānasūyā ca ūrjā svāhā svadhā tathā
bhṛgurbhavo marīciśca tathā caivāṅgirā muniḥ
pulastyaḥ pulahaścaiva kratuḥ paramadharmavit
atrirvasiṣṭho vahniśca pitaraśca yathākramam
khyātyādyā jagṛhuḥ kanyā munayo munisattamāḥ
śraddhāyā ātmajaḥ kāmo darpo lakṣmīsutaḥ smṛtaḥ
dhṛtyāstu niyamaḥ putrastuṣṭyāḥ saṃtoṣa ucyate
puṣṭyā lābhaḥ sutaścāpi medhāputraḥ śrutastathā
kriyāyāścābhavat putro daṇḍaḥ samaya eva ca
buddhyā bodhaḥ sutastadvadapramādo vyajāyata
lajjāyā vinayaḥ putro vapuṣo vyavasāyakaḥ
kṣemaḥ śāntisutaścāpi sukhaṃ siddhirajāyata
yaśaḥ kīrtisutastadvadityete dharmasūnavaḥ
kāmasya harṣaḥ putro 'bhūd devānando vyajāyata
ityeṣa vai sukhodarkaḥ sargo dharmasya kīrtitaḥ
jajñe hiṃsā tvadharmād vai nikṛtiṃ cānṛtaṃ sutam
nikṛtyanṛtayorjajñe bhayaṃ naraka eva ca
māyā ca vedanā caiva mithunaṃ tvidametayoḥ
bhayājjajñe 'tha vai māyā mṛtyuṃ bhūtāpahāriṇam
vedanā ca sutaṃ cāpi duḥkhaṃ jajñe 'tha rauravāt
mṛtyorvyādhijarāśokatṛṣṇākrodhāśca jajñire
duḥkhottarāḥ smṛtā hyete sarve cādharmalakṣaṇāḥ
naiṣāṃ bhāryāsti putro vā sarve te hyūrdhvaretasaḥ
ityeṣa tāmasaḥ sargo jajñe dharmaniyāmakaḥ
saṃkṣepeṇa mayā proktā visṛṣṭirmunipuṅgavāḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge 'ṣṭamo 'dhyāyaḥ
sūta uvāca
etacchrutvā tu vacanaṃ nāradādyā maharṣayaḥ
praṇamya varadaṃ viṣṇuṃ papracchuḥ saṃśayānvitāḥ
ṛṣaya ūcuḥ
kathito bhavatā sargo mukhyādīnāṃ janārdana
idānīṃ saṃśayaṃ cemamasmākaṃ chettumarhasi
kathaṃ sa bhagavānīśaḥ pūrvajo 'pi pinākadhṛk
putratvamagamacchaṃbhur brahmaṇo 'vyaktajanmanaḥ
kathaṃ ca bhagavāñjajñe brahmā lokapitāmahaḥ
aṇḍajo jagatāmīśastanno vaktumihārhasi
śrīkūrma uvāca
śṛṇudhvamṛṣayaḥ sarve śaṅkarasyāmitaujasaḥ
putratvaṃ brahmaṇastasya padmayonitvameva ca
atītakalpāvasāne tamobhūtaṃ jagattrayam
āsīdekārṇavaṃ sarvaṃ na devādyā na carṣayaḥ
tatra nārāyaṇo devo nirjane nirupaplave
āśritya śeṣaśayanaṃ suṣvāpa puruṣottamaḥ
sahasraśīrṣā bhūtvā sa sahasrākṣaḥ sahasrapāt
sahasrabāhuḥ sarvajñaścintyamāno manīṣibhiḥ
pītavāsā viśālākṣo nīlajīmūtasannibhaḥ
mahāvibhūtir yogātmā yogināṃ hṛdayālayaḥ
kadācit tasya suptasya līlārthaṃ divyamadbhutam
trailokyasāraṃ vimalaṃ nābhyāṃ paṅkajam udbabhau
śatayojanavistīrṇaṃ taruṇādityasannibham
divyagandhamayaṃ puṇyaṃ karṇikākesarānvitam
tasyaivaṃ suciraṃ kālaṃ vartamānasya śārṅgiṇaḥ
hiraṇyagarbho bhagavāṃstaṃ deśamupacakrame
sa taṃ kareṇa viśvātmā samutthāpya sanātanam
provāca madhuraṃ vākyaṃ māyayā tasya mohitaḥ
asminnekārṇave ghore nirjane tamasāvṛte
ekākī ko bhavāñchete brūhi me puruṣarṣabha
tasya tad vacanaṃ śrutvā vihasya garuḍadhvajaḥ
uvāca devaṃ brahmāṇaṃ meghagambhīraniḥsvanaḥ
bho bho nārāyaṇaṃ devaṃ lokānāṃ prabhavāpyayam
mahāyogeśvaraṃ māṃ tvaṃ jānīhi puruṣottamam
mayi paśya jagat kṛtsnaṃ tvāṃ ca lokapitāmaham
saparvatamahādvīpaṃ samudraiḥ saptabhirvṛtam
evamābhāṣya viśvātmā provāca puruṣaṃ hariḥ
jānannapi mahāyogī ko bhavāniti vedhasam
tataḥ prahasya bhagavān brahmā vedanidhiḥ prabhuḥ
pratyuvācāmbujābhākṣaṃ sasmitaṃ ślakṣṇayā girā
ahaṃ dhātā vidhātā ca svayaṃbhūḥ prapitāmahaḥ
mayyeva saṃsthitaṃ viśvaṃ brahmāhaṃ viśvatomukhaḥ
śrutvā vācaṃ sa bhagavān viṣṇuḥ satyaparākramaḥ
anujñāpyātha yogena praviṣṭo brahmaṇastanum
trailokyametat sakalaṃ sadevāsuramānuṣam
udare tasya devasya dṛṣṭvā vismayamāgataḥ
tadāsya vaktrānniṣkramya pannagendraniketanaḥ
ajātaśatrurbhagavān pitāmahamathābravīt
bhavānapyevamevādya śāśvataṃ hi mamodaram
praviśya lokān paśyaitān vicitrān puruṣarṣabha
tataḥ prahlādanīṃ vāṇīṃ śrutvā tasyābhinandya ca
śrīpaterudaraṃ bhūyaḥ praviveśa kuśadhvajaḥ
tāneva lokān garbhasthānapaśyat satyavikramaḥ
paryaṭitvā tu devasya dadṛśe 'ntaṃ na vai hareḥ
tato dvārāṇi sarvāṇi pihitāni mahātmanā
janārdanena brahmāsau nābhyāṃ dvāramavindata
tatra yogabalenāsau praviśya kanakāṇḍajaḥ
ujjahārātmano rūpaṃ puṣkarāccaturānanaḥ
virarājāravindasthaḥ padmagarbhasamadyutiḥ
brahmā svayaṃbhūrbhagavān jagadyoniḥ pitāmahaḥ
sa manyamāno viśveśamātmānaṃ paramaṃ padam
provāca puruṣaṃ viṣṇuṃ meghagambhīrayā girā
kiṃ kṛtaṃ bhavatedānīmātmano jayakāṅkṣayā
eko 'haṃ prabalo nānyo māṃ vai ko 'bhibhaviṣyati
śrutvā nārāyaṇo vākyaṃ brahmaṇo lokatantriṇaḥ
sāntvapūrvamidaṃ vākyaṃ babhāṣe madhuraṃ hariḥ
bhavān dhātā vidhātā ca svayaṃbhūḥ prapitāmahaḥ
na mātsaryābhiyogena dvārāṇi pihitāni me
kiṃtu līlārthamevaitanna tvāṃ bādhitumicchayā
ko hi bādhitumanvicched devadevaṃ pitāmaham
na te 'nyathāvagantavyaṃ mānyo me sarvathā bhavān
sarvamanvaya kalyāṇaṃ yanmayāpahṛtaṃ tava
asmācca kāraṇād brahman putro bhavatu me bhavān
padmayoniriti khyāto matpriyārthaṃ jaganmaya
tataḥ sa bhagavān devo varaṃ dattvā kirīṭine
praharṣamatulaṃ gatvā punarviṣṇumabhāṣata
bhavān sarvātmako 'nantaḥ sarveṣāṃ parameśvaraḥ
sarvabhūtāntarātmā vai paraṃ brahma sanātanam
ahaṃ vai sarvalokānāmātmā lokamaheśvaraḥ
manmayaṃ sarvamevedaṃ brahmāhaṃ puruṣaḥ paraḥ
nāvābhyāṃ vidyate hyanyo lokānāṃ parameśvaraḥ
ekā mūrtirdvidhā bhinnā nārāyaṇapitāmahau
tenaivamukto brahmāṇaṃ vāsudevo 'bravīdidam
iyaṃ pratijñā bhavato vināśāya bhaviṣyati
kiṃ na paśyasi yogeśaṃ brahmādhipatimavyayam
pradhānapuruṣeśānaṃ vedāhaṃ parameśvaram
yaṃ na paśyanti yogīndrāḥ sāṃkhyā api maheśvaram
anādinidhanaṃ brahma tameva śaraṇaṃ vraja
tataḥ kruddho 'mbujābhākṣaṃ brahmā provāca keśavam
bhavān na nūnamātmānaṃ vetti tat paramakṣaram
brahmāṇaṃ jagatāmekamātmānaṃ paramaṃ padam
nāvābhyāṃ vidyate hyanyo lokānāṃ parameśvaraḥ
saṃtyajya nidrāṃ vipulāṃ svamātmānaṃ vilokaya
tasya tat krodhajaṃ vākyaṃ śrutvā viṣṇurabhāṣata
mā maivaṃ vada kalyāṇa parivādaṃ mahātmanaḥ
na me 'styaviditaṃ brahman nānyathāhaṃ vadāmi te
kiṃtu mohayati brahman bhavantaṃ pārameśvarī
māyāśeṣaviśeṣāṇāṃ hetur ātmasamudbhavā
etāvaduktvā bhagavān viṣṇustūṣṇīṃ babhūva ha
jñātvā tat paramaṃ tattvaṃ svamātmānaṃ maheśvaram
kuto 'pyaparimeyātmā bhūtānāṃ parameśvaraḥ
prasādaṃ brahmaṇe kartuṃ prādurāsīt tato haraḥ
lalāṭanayano 'nanto jaṭāmaṇḍalamaṇḍitaḥ
triśūlapāṇirbhagavāṃstejasāṃ paramo nidhiḥ
divyāṃ viśālāṃ grathitāṃ grahaiḥ sārkendutārakaiḥ
mālāmatyadbhutākārāṃ dhārayan pādalambinīm
taṃ dṛṣṭvā devamīśānaṃ brahmā lokapitāmahaḥ
mohito māyayātyarthaṃ pītavāsasam abravīt
ka eṣa puruṣo 'nantaḥ śūlapāṇistrilocanaḥ
tejorāśir ameyātmā samāyāti janārdana
tasya tad vacanaṃ śrutvā viṣṇurdānavamardanaḥ
apaśyadīśvaraṃ devaṃ jvalantaṃ vimale 'mbhasi
jñātvā tatparamaṃ bhāvamaiśvaraṃ brahmabhāvanam
provācotthāya bhagavān devadevaṃ pitāmaham
ayaṃ devo mahādevaḥ svayaṃjyotiḥ sanātanaḥ
anādinidhano 'cintyo lokānāmīśvaro mahān
śaṅkaraḥ śaṃbhurīśānaḥ sarvātmā parameśvaraḥ
bhūtānāmadhipo yogī maheśo vimalaḥ śivaḥ
eṣa dhātā vidhātā ca pradhānapuruṣeśvaraḥ
yaṃ prapaśyanti yatayo brahmabhāvena bhāvitāḥ
sṛjatyeṣa jagat kṛtsnaṃ pāti saṃharate tathā
kālo bhūtvā mahādevaḥ kevalo niṣkalaḥ śivaḥ
brahmāṇaṃ vidadhe pūrvaṃ bhavantaṃ yaḥ sanātanaḥ
vedāṃśca pradadau tubhyaṃ so 'yamāyāti śaṅkaraḥ
asyaiva cāparāṃ mūrtiṃ viśvayoniṃ sanātanīm
vāsudevābhidhānāṃ māmavehi prapitāmaha
kiṃ na paśyasi yogeśaṃ brahmādhipatimavyayam
divyaṃ bhavatu te cakṣuryena drakṣyasi tatparam
labdhvā śaivaṃ tadā cakṣurviṣṇorlokapitāmahaḥ
bubudhe parameśānaṃ purataḥ samavasthitam
sa labdhvā paramaṃ jñānamaiśvaraṃ prapitāmahaḥ
prapede śaraṇaṃ devaṃ tameva pitaraṃ śivam
oṅkāraṃ samanusmṛtya saṃstabhyātmānamātmanā
atharvaśirasā devaṃ tuṣṭāva ca kṛtāñjaliḥ
saṃstutastena bhagavān brahmaṇā parameśvaraḥ
avāpa paramāṃ prītiṃ vyājahāra smayanniva
matsamastvaṃ na saṃdeho madbhaktaśca yato bhavān
mayaivotpāditaḥ pūrvaṃ lokasṛṣṭyarthamavyayam
tvamātmā hyādipuruṣo mama dehasamudbhavaḥ
varaṃ varaya viśvātman varado 'haṃ tavānagha
sa devadevavacanaṃ niśamya kamalodbhavaḥ
nirīkṣya viṣṇuṃ puruṣaṃ praṇamyāha vṛṣadhvajam
bhagavan bhūtabhavyeśa mahādevāmbikāpate
tvāmeva putramicchāmi tvayā vā sadṛśaṃ sutam
mohito 'smi mahādeva māyayā sūkṣmayā tvayā
na jāne paramaṃ bhāvaṃ yāthātathyena te śiva
tvameva deva bhaktānāṃ bhrātā mātā pitā suhṛt
prasīda tava pādābjaṃ namāmi śaraṇaṃ gataḥ
sa tasya vacanaṃ śrutvā jagannātho vṛṣadhvajaḥ
vyājahāra tadā putraṃ samālokya janārdanam
yadarthitaṃ bhagavatā tat kariṣyāmi putraka
vijñānamaiśvaraṃ divyamutpatsyati tavānagha
tvameva sarvabhūtānāmādikartā niyojitaḥ
tathā kuruṣva deveśa mayā lokapitāmaha
eṣa nārāyaṇo 'nanto mamaiva paramā tanuḥ
bhaviṣyati taveśāno yogakṣemavaho hariḥ
evaṃ vyāhṛtya hastābhyāṃ prītātmā parameśvaraḥ
saṃspṛśya devaṃ brahmāṇaṃ hariṃ vacanamabravīt
tuṣṭo 'smi sarvathāhaṃ te bhaktyā tava jaganmaya
varaṃ vṛṇīṣva nahyāvāṃ vibhinnau paramārthataḥ
śrutvātha devavacanaṃ viṣṇurviśvajaganmayaḥ
prāha prasannayā vācā samālokya caturmukham
eṣa eva varaḥ ślāghyo yadahaṃ parameśvaram
paśyāmi paramātmānaṃ bhaktirbhavatu me tvayi
tathetyuktvā mahādevaḥ punarviṣṇumabhāṣata
bhavān sarvasya kāryasya kartāham adhidaivatam
manmayaṃ tvanmayaṃ caiva sarvametanna saṃśayaḥ
bhavān somastvahaṃ sūryo bhavān rātrirahaṃ dinam
bhavān prakṛtiravyaktamahaṃ puruṣa eva ca
bhavān jñānamahaṃ jñātā bhavān māyāhamīśvaraḥ
bhavān vidyātmikā śaktiḥ śaktimānahamīśvaraḥ
yo 'haṃ suniṣkalo devaḥ so 'pi nārāyaṇaḥ paraḥ
ekībhāvena paśyanti yogino brahmavādinaḥ
tvām anāśritya viśvātman na yogī māmupaiṣyati
pālayaitajjagat kṛtsnaṃ sadevāsuramānuṣam
itīdamuktvā bhagavānanādiḥ svamāyayā mohitabhūtabhedaḥ
jagāma janmarddhivināśahīnaṃ dhāmaikamavyaktam anantaśaktiḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge navamo 'dhyāyaḥ
śrīkūrma uvāca
gate maheśvare deve svādhivāsaṃ pitāmahaḥ
tadeva sumahat padmaṃ bheje nābhisamutthitam
atha dīrgheṇa kālena tatrāpratimapauruṣau
mahāsurau samāyātau bhrātarau madhukaiṭabhau
krodhena mahatāviṣṭau mahāparvatavigrahau
karṇāntarasamudbhūtau devadevasya śārṅgiṇaḥ
tāvāgatau samīkṣyāha nārāyaṇamajo vibhuḥ
trailokyakaṇṭakāvetāvasurau hantumarhasi
tasya tad vacanaṃ śrutvā harirnārāyaṇaḥ prabhuḥ
ājñāpayāmāsa tayorvadhārthaṃ puruṣāvubhau
tadājñayā mahadyuddhaṃ tayostābhyāmabhūd dvijāḥ
vyanayat kaiṭabhaṃ viṣṇurjiṣṇuśca vyanayanmadhum
tataḥ padmāsanāsīnaṃ jagannāthaṃ pitāmaham
babhāṣe madhuraṃ vākyaṃ snehāviṣṭamanā hariḥ
asmānmayocyamānastvaṃ padmādavatara prabho
nāhaṃ bhavantaṃ śaknomi voḍhuṃ tejomayaṃ gurum
tato 'vatīrya viśvātmā dehamāviśya cakriṇaḥ
avāpa vaiṣṇavīṃ nidrāmekībhūyātha viṣṇunā
sahasraśīrṣanayanaḥ śaṅkhacakragadādharaḥ
brahmā nārāyaṇākhyo 'sau suṣvāpa salile tadā
so 'nubhūya ciraṃ kālamānandaṃ paramātmanaḥ
anādyanantam advaitaṃ svātmānaṃ brahmasaṃjñitam
tataḥ prabhāte yogātmā bhūtvā devaścaturmukhaḥ
sasarja sṛṣṭiṃ tadrūpāṃ vaiṣṇavaṃ bhāvamāśritaḥ
purastādasṛjad devaḥ sanandaṃ sanakaṃ tathā
ṛbhuṃ sanatkumāraṃ ca pūrvajaṃ taṃ sanātanam
te dvandvamohanirmuktāḥ paraṃ vairāgyamāsthitāḥ
viditvā paramaṃ bhāvaṃ na sṛṣṭau dadhire matim
teṣvevaṃ nirapekṣeṣu lokasṛṣṭau pitāmahaḥ
babhūva naṣṭacetā vai māyayā parameṣṭhinaḥ
tataḥ purāṇapuruṣo jaganmūrtirjanārdanaḥ
vyājahārātmanaḥ putraṃ mohanāśāya padmajam
viṣṇuruvāca
kaccinna vismṛto devaḥ śūlapāṇiḥ sanātanaḥ
yaduktavānātmano 'sau putratve tava śaṅkaraḥ
avāpya saṃjñāṃ govindāt padmayoniḥ pitāmahaḥ
prajāḥ sraṣṭumanāstepe tapaḥ paramaduścaram
tasyaivaṃ tapyamānasya na kiṃcit samavartata
tato dīrgheṇa kālena duḥkhāt krodho 'bhyajāyata
krodhāviṣṭasya netrābhyāṃ prāpatannaśrubindavaḥ
tatastebhyo 'śrubindubhyo bhūtāḥ pretāstathābhavan
sarvāṃstānaśrujān dṛṣṭvā brahmātmānam anindata
jahau prāṇāṃśca bhagavān krodhāviṣṭaḥ prajāpatiḥ
tadā prāṇamayo rudraḥ prādurāsīt prabhor mukhāt
sahasrādityasaṃkāśo yugāntadahanopamaḥ
ruroda susvaraṃ ghoraṃ devadevaḥ svayaṃ śivaḥ
rodamānaṃ tato brahmā mā rodīrityabhāṣata
rodanād rudra ityevaṃ loke khyātiṃ gamiṣyasi
anyāni sapta nāmāni patnīḥ putrāṃścaśāśvatān
sthānāni caiṣāmaṣṭānāṃ dadau lokapitāmahaḥ
bhavaḥ śarvastatheśānaḥ paśūnāṃ patireva ca
bhīmaścogro mahādevastāni nāmāni sapta vai
sūryo jalaṃ mahī vahnirvāyurākāśameva ca
dīkṣito brāhmaṇaścandra ityetā aṣṭamūrtayaḥ
sthāneṣveteṣu ye rudraṃ dhyāyanti praṇamanti ca
teṣāmaṣṭatanurdevo dadāti paramaṃ padam
suvarcalā tathaivomā vikeśī ca tathā śivā
svāhā diśaśca dīkṣā ca rohiṇī ceti patnayaḥ
śanaiścarastathā śukro lohitāṅgo manojavaḥ
skandaḥ sargo 'tha santāno budhaścaiṣāṃ sutāḥ smṛtāḥ
evaṃprakāro bhagavān devadevo maheśvaraḥ
prajādharmaṃ ca kāmaṃ ca tyaktvā vairāgyamāśritaḥ
ātmanyādhāya cātmānamaiśvaraṃ bhāvamāsthitaḥ
pītvā tadakṣaraṃ brahma śāśvataṃ paramāmṛtam
prajāḥ sṛjeti cādiṣṭo brahmaṇā nīlalohitaḥ
svātmanā sadṛśān rudrān sasarja manasā śivaḥ
kapardino nirātaṅkān nīlakaṇṭhān pinākinaḥ
triśūlahastānṛṣṭighnān mahānandāṃs trilocanān
jarāmaraṇanirmuktān mahāvṛṣabhavāhanān
vītarāgāṃśca sarvajñān koṭikoṭiśatān prabhuḥ
tān dṛṣṭvā vividhān rudrān nirmalān nīlalohitān
jarāmaraṇanirmuktān vyājahara haraṃ guruḥ
mā srākṣīr īdṛśīr deva prajā mṛtyuvivarjitāḥ
anyāḥ sṛjasva bhūteśa janmamṛtyusamanvitāḥ
tatastamāha bhagavān kapardī kāmaśāsanaḥ
nāsti me tādṛśaḥ sargaḥ sṛja tvamaśubhāḥ prajāḥ
tataḥ prabhṛti devo 'sau na prasūte 'śubhāḥ prajāḥ
svātmajaireva tai rudrairnivṛttātmā hyatiṣṭhata
sthāṇutvaṃ tena tasyāsīd devadevasya śūlinaḥ
jñānaṃ vairāgyamaiśvaryaṃ tapaḥ satyaṃ kṣamā dhṛtiḥ
sraṣṭṛtvam ātmasaṃbodho hyadhiṣṭhātṛtvameva ca
avyayāni daśaitāni nityaṃ tiṣṭhanti śaṅkare
sa eva śaṅkaraḥ sākṣāt pinākī parameśvaraḥ
tataḥ sa bhagavān brahmā vīkṣya devaṃ trilocanam
sahaiva mānasaiḥ putraiḥ prītivisphārilocanaḥ
jñātvā parataraṃ bhāvamaiśvaraṃ jñānacakṣuṣā
tuṣṭāva jagatāmekaṃ kṛtvā śirasi cāñjalim
brahmovāca
namaste 'stu mahādeva namaste parameśvara
namaḥ śivāya devāya namaste brahmarūpiṇe
namo 'stu te maheśāya namaḥ śāntāya hetave
pradhānapuruṣeśāya yogādhipataye namaḥ
namaḥ kālāya rudrāya mahāgrāsāya śūline
namaḥ pinākahastāya trinetrāya namo namaḥ
namastrimūrtaye tubhyaṃ brahmaṇo janakāya te
brahmavidyādhipataye brahmavidyāpradāyine
namo vedarahasyāya kālakālāya te namaḥ
vedāntasārasārāya namo vedātmamūrtaye
namo buddhāya śuddhāya yogināṃ gurave namaḥ
prahīṇaśokairvividhairbhūtaiḥ parivṛtāya te
namo brahmaṇyadevāya brahmādhipataye namaḥ
triyambakāya devāya namaste parameṣṭhine
namo digvāsase tubhyaṃ namo muṇḍāya daṇḍine
anādimalahīnāya jñānagamyāya te namaḥ
namastārāya tīrthāya namo yogarddhihetave
namo dharmādhigamyāya yogagamyāya te namaḥ
namaste niṣprapañcāya nirābhāsāya te namaḥ
brahmaṇe viśvarūpāya namaste paramātmane
tvayaiva sṛṣṭamakhilaṃ tvayyeva sakalaṃ sthitam
tvayā saṃhriyate viśvaṃ pradhānādyaṃ jaganmaya
tvamīśvaro mahādevaḥ paraṃ brahma maheśvaraḥ
parameṣṭhī śivaḥ śāntaḥ puruṣo niṣkalo haraḥ
tvamakṣaraṃ paraṃ jyotistvaṃ kālaḥ parameśvaraḥ
tvameva puruṣo 'nantaḥ pradhānaṃ prakṛtistathā
bhūmirāpo 'nalo vāyurvyomāhaṅkāra eva ca
yasya rūpaṃ namasyāmi bhavantaṃ brahmasaṃjñitam
yasya dyaurabhavanmūrdhā pādau pṛthvī diśo bhujāḥ
ākāśamudaraṃ tasmai virāje praṇamāmyaham
saṃtāpayati yo viśvaṃ svabhābhirbhāsayan diśaḥ
brahmatejomayaṃ nityaṃ tasmai sūryātmane namaḥ
havyaṃ vahati yo nityaṃ raudrī tejomayī tanuḥ
kavyaṃ pitṛgaṇānāṃ ca tasmai vahnyātmane namaḥ
āpyāyati yo nityaṃ svadhāmnā sakalaṃ jagat
pīyate devatāsaṅghaistasmai somātmane namaḥ
bibhartyaśeṣabhūtāni yo 'ntaścarati sarvadā
śaktirmāheśvarī tubhyaṃ tasmai vāyvātmane namaḥ
sṛjatyaśeṣamevedaṃ yaḥ svakarmānurūpataḥ
svātmanyavasthitastasmai caturvaktrātmane namaḥ
yaḥ śeṣaśayane śete viśvamāvṛtya māyayā
svātmānubhūtiyogena tasmai viśvātmane namaḥ
bibharti śirasā nityaṃ dvisaptabhuvanātmakam
brahmāṇḍaṃ yo 'khilādhārastasmai śeṣātmane namaḥ
yaḥ parānte parānandaṃ pītvā divyaikasākṣikam
nṛtyatyanantamahimā tasmai rudrātmane namaḥ
yo 'ntarā sarvabhūtānāṃ niyantā tiṣṭhatīśvaraḥ
taṃ sarvasākṣiṇaṃ devaṃ namasye bhavatastanum
yaṃ vinidrā jitaśvāsāḥ saṃtuṣṭāḥ samadarśinaḥ
jyotiḥ paśyanti yuñjānāstasmai yogātmane namaḥ
yayā saṃtarate māyāṃ yogī saṃkṣīṇakalmaṣaḥ
apārataraparyantāṃ tasmai vidyātmane namaḥ
yasya bhāsā vibhātīdamadvayaṃ tamasaḥ param
prapadye tat paraṃ tattvaṃ tadrūpaṃ parameśvaram
nityānandaṃ nirādhāraṃ niṣkalaṃ paramaṃ śivam
prapadye paramātmānaṃ bhavantaṃ parameśvaram
evaṃ stutvā mahādevaṃ brahmā tadbhāvabhāvitaḥ
prāñjaliḥ praṇatastasthau gṛṇan brahma sanātanam
tatastasmai mahādevo divyaṃ yogamanuttamam
aiśvaryaṃ brahmasadbhāvaṃ vairāgyaṃ ca dadau haraḥ
karābhyāṃ suśubhābhyāṃ ca saṃspṛśya praṇatārtihā
vyājahāra svayaṃ devaḥ so 'nugṛhya pitāmaham
yattvayābhyarthitaṃ brahman putratve bhavato mama
kṛtaṃ mayā tat sakalaṃ sṛjasva vividhaṃ jagat
tridhā bhinno 'smyahaṃ brahman brahmaviṣṇuharākhyayā
sargarakṣālayaguṇairniṣkalaḥ parameśvaraḥ
sa tvaṃ mamāgrajaḥ putraḥ sṛṣṭihetorvinirmitaḥ
mamaiva dakṣiṇādaṅgād vāmāṅgāt puruṣottamaḥ
tasya devādidevasya śaṃbhorhṛdayadeśataḥ
saṃbabhūvātha rudro 'sāvahaṃ tasyāparā tanuḥ
brahmaviṣṇuśivā brahman sargasthityantahetavaḥ
vibhajyātmānameko 'pi svecchayā śaṅkaraḥ sthitaḥ
tathānyāni ca rūpāṇi mama māyākṛtāni tu
nirūpaḥ kevalaḥ svaccho mahādevaḥ svabhāvataḥ
ebhyaḥ parataro devastrimūrtiḥ paramā tanuḥ
māheśvarī trinayanā yogināṃ śāntidā sadā
tasyā eva parāṃ mūrtiṃ māmavehi pitāmaha
śāśvataiśvaryavijñānatejoyogasamanvitām
so 'haṃ grasāmi sakalamadhiṣṭhāya tamoguṇam
kālo bhūtvā na tamasā māmanyo 'bhibhaviṣyati
yadā yadā hi māṃ nityaṃ vicintayasi padmaja
tadā tadā me sānnidhyaṃ bhaviṣyati tavānagha
etāvaduktvā brahmāṇaṃ so 'bhivandya guruṃ haraḥ
sahaiva mānasaiḥ putraiḥ kṣaṇādantaradhīyata
so 'pi yogaṃ samāsthāya sasarja vividhaṃ jagat
nārāyaṇākhyo bhagavān yathāpūrvaṃ prajāpatiḥ
marīcibhṛgvaṅgirasaṃ pulastyaṃ pulahaṃ kratum
dakṣamatriṃ vasiṣṭhaṃ ca so 'sṛjad yogavidyayā
nava brahmāṇa ityete purāṇe niścayaṃ gatāḥ
sarve te brahmaṇā tulyāḥ sādhakā brahmavādinaḥ
saṃkalpaṃ caiva dharmaṃ ca yugadharmāṃśca śāśvatān
sthānābhimāninaḥ sarvān yathā te kathitaṃ purā
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge daśamo 'dhyāyaḥ
śrīkūrma uvāca
evaṃ sṛṣṭvā marīcyādīn devadevaḥ pitāmahaḥ
sahaiva mānasaiḥ putraistatāpa paramaṃ tapaḥ
tasyaivaṃ tapato vaktrād rudraḥ kālāgnisannibhaḥ
triśūlapāṇirīśānaḥ prādurāsīt trilocanaḥ
ardhanārīnaravapuḥ duṣprekṣyo 'tibhayaṅkaraḥ
vibhajātmānamityuktvā brahmā cāntardadhe bhayāt
tathokto 'sau dvidhā strītvaṃ puruṣatvamathākarot
bibheda puruṣatvaṃ ca daśadhā caikadhā punaḥ
ekādaśaite kathitā rudrāstribhuvaneśvarāḥ
kapālīśādayo viprā devakārye niyojitāḥ
saumyāsaumyaistathā śāntāśāntaiḥ strītvaṃ ca sa prabhuḥ
bibheda bahudhā devaḥ svarūpairasitaiḥ sitaiḥ
tā vai vibhūtayo viprā viśrutāḥ śaktayo bhuvi
lakṣmyādayo yābhirīśā viśvaṃ vyāpnoti śāṅkarī
vibhajya punar īśānī svātmānaṃ śaṅkarād vibhoḥ
mahādevaniyogena pitāmahamupasthitā
tāmāha bhagavān brahmā dakṣasya duhitā bhava
sāpi tasya niyogena prādurāsīt prajāpateḥ
niyogād brahmaṇo devīṃ dadau rudrāya tāṃ satīm
dakṣād rudro 'pi jagrāha svakīyāmeva śūlabhṛt
prajāpatiṃ vinindyaiṣā kālena parameśvarī
menāyāmabhavat putrī tadā himavataḥ satī
sa cāpi parvatavaro dadau rudrāya pārvatīm
hitāya sarvadevānāṃ trilokasyātmano 'pi ca
saiṣā māheśvarī devī śaṅkarārdhaśarīriṇī
śivā satī haimavatī surāsuranamaskṛtā
tasyāḥ prabhāvamatulaṃ sarve devāḥ savāsavāḥ
vindanti munayo vetti śaṅkaro vā svayaṃ hariḥ
etad vaḥ kathitaṃ viprāḥ putratvaṃ parameṣṭhinaḥ
brahmaṇaḥ padmayonitvaṃ śaṅkarasyāmitaujasaḥ
sūta uvāca
ityākarṇyātha munayaḥ kūrmarūpeṇa bhāṣitam
viṣṇunā punarevainaṃ papracchuḥ praṇatā harim
ṛṣaya ūcuḥ
kaiṣā bhagavatī devī śaṅkarārdhaśarīriṇī
śivā satī haimavatī yathāvad brūhi pṛcchatām
teṣāṃ tad vacanaṃ śrutvā munīnāṃ puruṣottamaḥ
pratyuvāca mahāyogī dhyātvā svaṃ paramaṃ padam
śrīkūrma uvāca
purā pitāmahenoktaṃ merupṛṣṭhe suśobhanam
rahasyametad vijñānaṃ gopanīyaṃ viśeṣataḥ
sāṃkhyānāṃ paramaṃ sāṃkhyaṃ brahmavijñānamuttamam
saṃsārārṇavamagnānāṃ jantūnāmekamocanam
yā sā māheśvarī śaktirjñānarūpātilālasā
vyomasaṃjñā parā kāṣṭhā seyaṃ haimavatī matā
śivā sarvagatānantā guṇātītā suniṣkalā
ekānekavibhāgasthā jñānarūpātilālasā
ananyā niṣkale tattve saṃsthitā tasya tejasā
svābhāvikī ca tanmūlā prabhā bhānorivāmalā
ekā māheśvarī śaktiranekopādhiyogataḥ
parāvareṇa rūpeṇa krīḍate tasya sannidhau
seyaṃ karoti sakalaṃ tasyāḥ kāryamidaṃ jagat
na kāryaṃ nāpi karaṇamīśvarasyeti sūrayaḥ
catasraḥ śaktayo devyāḥ svarūpatvena saṃsthitāḥ
adhiṣṭhānavaśāt tasyāḥ śṛṇudhvaṃ munipuṅgavāḥ
śāntirvidyā pratiṣṭhā ca nivṛttiśceti tāḥ smṛtāḥ
caturvyūhastato devaḥ procyate parameśvaraḥ
anayā parayā devaḥ svātmānandaṃ samaśnute
caturṣvapi ca vedeṣu caturmūrtirmaheśvaraḥ
asyāstvanādisaṃsiddhamaiśvaryamatulaṃ mahat
tatsambandhādanantāyā rudreṇa paramātmanā
saiṣā sarveśvarī devī sarvabhūtapravartikā
procyate bhagavān kālo hariḥ prāṇo maheśvaraḥ
tatra sarvamidaṃ protamotaṃ caivākhilaṃ jagat
sa kālo 'gnirharo rudro gīyate vedavādibhiḥ
kālaḥ sṛjati bhūtāni kālaḥ saṃharate prajāḥ
sarve kālasya vaśagā na kālaḥ kasyacid vaśe
pradhānaṃ puruṣastattvaṃ mahānātmā tvahaṃkṛtiḥ
kālenānyāni tattvāni samāviṣṭāni yoginā
tasya sarvajagatsūtiḥ śaktirmāyeti viśrutā
tayedaṃ bhrāmayedīśo māyāvī puruṣottamaḥ
saiṣā māyātmikā śaktiḥ sarvākārā sanātanī
vaiśvarūpyaṃ maheśasya sarvadā saṃprakāśayet
anyāśca śaktayo mukhyāstasya devasya nirmitāḥ
jñānaśaktiḥ kriyāśaktiḥ prāṇaśaktiriti trayam
sarvāsāmeva śaktīnāṃ śaktimanto vinirmitāḥ
māyayaivātha viprendrāḥ sā cānādiranantayā
sarvaśaktyātmikā māyā durnivārā duratyayā
māyāvī sarvaśaktīśaḥ kālaḥ kālakāraḥ prabhuḥ
karoti kālaḥ sakalaṃ saṃharet kāla eva hi
kālaḥ sthāpayate viśvaṃ kālādhīnamidaṃ jagat
labdhvā devādhidevasya sannidhiṃ parameṣṭhinaḥ
anantasyākhileśasya śaṃbhoḥ kālātmanaḥ prabhoḥ
pradhānaṃ puruṣo māyā māyā caivaṃ prapadyate
ekā sarvagatānantā kevalā niṣkalā śivā
ekā śaktiḥ śivaiko 'pi śaktimānucyate śivaḥ
śaktayaḥ śaktimanto 'nye sarvaśaktisamudbhavāḥ
śaktiśaktimatorbhedaṃ vadanti paramārthataḥ
abhedaṃ cānupaśyanti yoginastattvacintakāḥ
śaktayo girijā devī śaktimanto 'tha śaṅkaraḥ
viśeṣaḥ kathyate cāyaṃ purāṇe brahmavādibhiḥ
bhogyā viśveśvarī devī maheśvarapativratā
procyate bhagavān bhoktā kapardī nīlalohitaḥ
mantā viśveśvaro devaḥ śaṅkaro manmathāntakaḥ
procyate matirīśānī mantavyā ca vicārataḥ
ityetadakhilaṃ viprāḥ śaktiśaktimadudbhavam
procyate sarvavedeṣu munibhistattvadarśibhiḥ
etat pradarśitaṃ divyaṃ devyā māhātmyamuttamam
sarvavedāntavedeṣu niścitaṃ brahmavādibhiḥ
ekaṃ sarvagataṃ sūkṣmaṃ kūṭasthamacalaṃ dhruvam
yoginastat prapaśyanti mahādevyāḥ paraṃ padam
ānandamakṣaraṃ brahma kevalaṃ niṣkalaṃ param
yoginastat prapaśyanti mahādevyāḥ paraṃ padam
parātparataraṃ tattvaṃ śāśvataṃ śivamacyutam
anantaprakṛtau līnaṃ devyāstat paramaṃ padam
śubhaṃ nirañjanaṃ śuddhaṃ nirguṇaṃ dvaitavarjitam
ātmopalabdhiviṣayaṃ devyāstat paramaṃ padam
saiṣā dhātrī vidhātrī ca paramānandamicchatām
saṃsāratāpānakhilān nihantīśvarasaṃśrayā
tasmād vimuktimanvicchan pārvatīṃ parameśvarīm
āśrayet sarvabhāvānām ātmabhūtāṃ śivātmikām
labdhvā ca putrīṃ śarvāṇīṃ tapastaptvā suduścaram
sabhāryaḥ śaraṇaṃ yātaḥ pārvatīṃ parameśvarīm
tāṃ dṛṣṭvā jāyamānāṃ ca svecchayaiva varānanām
menā himavataḥ patnī prāhedaṃ parvateśvaram
menovāca
paśya bālāmimāṃ rājan rājīvasadṛśānanām
hitāya sarvabhūtānāṃ jātā ca tapasāvayoḥ
so 'pi dṛṣṭvā tataḥ putrīṃ taruṇādityasannibhām
kapardinīṃ caturvaktrāṃ trinetrāmatilālasām
aṣṭahastāṃ viśālākṣīṃ candrāvayavabhūṣaṇām
nirguṇāṃ saguṇāṃ sākṣāt sadasadvyaktivarjitām
praṇamya śirasā bhūmau tejasā cātivihvalaḥ
bhītaḥ kṛtāñjalistasyāḥ provāca parameśvarīm
himavānuvāca
kā tvaṃ devi viśālākṣi śaśāṅkāvayavāṅkite
na jāne tvāmahaṃ vatse yathāvad brūhi pṛcchate
girīndravacanaṃ śrutvā tataḥ sā parameśvarī
vyājahāra mahāśailaṃ yogināmabhayapradā
devyuvāca
māṃ viddhi paramāṃ śaktiṃ parameśvarasamāśrayām
ananyāmavyayāmekāṃ yāṃ paśyanti mumukṣavaḥ
ahaṃ vai sarvabhāvānātmā sarvāntarā śivā
śāśvataiśvaryavijñānamūrtiḥ sarvapravartikā
anantānantamahimā saṃsārārṇavatāriṇī
divyaṃ dadāmi te cakṣuḥ paśya me rūpamaiśvaram
etāvaduktvā vijñānaṃ dattvā himavate svayam
svaṃ rūpaṃ darśayāmāsa divyaṃ tat pārameśvaram
koṭisūryapratīkāśaṃ tejobimbaṃ nirākulam
jvālāmālāsahasrāḍhyaṃ kālānalaśatopamam
daṃṣṭrākarālaṃ durdharṣaṃ jaṭāmaṇḍalamaṇḍitam
triśūlavarahastaṃ ca ghorarūpaṃ bhayānakam
praśāntaṃ saumyavadanamanantāścaryasaṃyutam
candrāvayavalakṣmāṇaṃ candrakoṭisamaprabham
kirīṭinaṃ gadāhastaṃ nūpurairupaśobhitam
divyamālyāmbaradharaṃ divyagandhānulepanam
śaṅkhacakradharaṃ kāmyaṃ trinetraṃ kṛttivāsasam
aṇḍasthaṃ cāṇḍabāhyasthaṃ bāhyamābhyantaraṃ param
sarvaśaktimayaṃ śubhraṃ sarvākāraṃ sanātanam
brahmendropendrayogīndrair vandyamānapadāmbujam
sarvataḥ pāṇipādāntaṃ sarvato 'kṣiśiromukham
sarvamāvṛtya tiṣṭhantaṃ dadarśa parameśvaram
dṛṣṭvā tadīdṛśaṃ rūpaṃ devyā māheśvaraṃ param
bhayena ca samāviṣṭaḥ sa rājā hṛṣṭamānasaḥ
ātmanyādhāya cātmānam oṅkāraṃ samanusmaran
nāmnām aṣṭasahasreṇa tuṣṭāva parameśvarīm
himavānuvāca
śivomā paramā śaktiranantā niṣkalāmalā
śāntā māheśvarī nityā śāśvatī paramākṣarā
acintyā kevalānantyā śivātmā paramātmikā
anādiravyayā śuddhā devātmā sarvagācalā
ekānekavibhāgasthā māyātītā sunirmalā
mahāmāheśvarī satyā mahādevī nirañjanā
kāṣṭhā sarvāntarasthā ca cicchaktiratilālasā
nandā sarvātmikā vidyā jyotīrūpāmṛtākṣarā
śāntiḥ pratiṣṭhā sarveṣāṃ nivṛttiramṛtapradā
vyomamūrtirvyomalayā vyomādhārācyutāmarā
anādinidhanāmoghā kāraṇātmā kalākalā
kratuḥ prathamajā nābhiramṛtasyātmasaṃśrayā
prāṇeśvarapriyā mātā mahāmahiṣaghātinī
prāṇeśvarī prāṇarūpā pradhānapuruṣeśvarī
sarvaśaktikalākārā jyotsnā dyaur mahimāspadā
sarvakāryaniyantrī ca sarvabhūteśvareśvarī
anādiravyaktaguhā mahānandā sanātanī
ākāśayoniryogasthā mahāyogeśvareśvarī
mahāmāyā suduṣpūrā mūlaprakṛtirīśvarī
saṃsārayoniḥ sakalā sarvaśaktisamudbhavā
saṃsārapārā durvārā durnirīkṣyā durāsadā
prāṇaśaktiḥ prāṇavidyā yoginī paramā kalā
mahāvibhūtirdurdharṣā mūlaprakṛtisaṃbhavā
anādyanantavibhavā parārthā puruṣāraṇiḥ
sargasthityantakaraṇī sudurvācyā duratyayā
śabdayoniḥ śabdamayī nādākhyā nādavigrahā
pradhānapuruṣātītā pradhānapuruṣātmikā
purāṇī cinmayī puṃsāmādiḥ puruṣarūpiṇī
bhūtāntarātmā kūṭasthā mahāpuruṣasaṃjñitā
janmamṛtyujarātītā sarvaśaktisamanvitā
vyāpinī cānavacchinnā pradhānānupraveśinī
kṣetrajñaśaktir avyaktalakṣaṇā malavarjitā
anādimāyāsaṃbhinnā tritattvā prakṛtirguhā
mahāmāyāsamutpannā tāmasī pauruṣī dhruvā
vyaktāvyaktātmikā kṛṣṇā raktā śuklā prasūtikā
akāryā kāryajananī nityaṃ prasavadharmiṇī
sargapralayanirmuktā sṛṣṭisthityantadharmiṇī
brahmagarbhā caturviṃśā padmanābhācyutātmikā
vaidyutī śāśvatī yonirjaganmāteśvarapriyā
sarvādhārā mahārūpā sarvaiśvaryasamanvitā
viśvarūpā mahāgarbhā viśveśecchānuvartinī
mahīyasī brahmayonir mahālakṣmīsamudbhavā
mahāvimānamadhyasthā mahānidrātmahetukā
sarvasādhāraṇī sūkṣmā hyavidyā pāramārthikā
anantarūpānantasthā devī puruṣamohinī
anekākārasaṃsthānā kālatrayavivarjitā
brahmajanmā harermūrtirbrahmaviṣṇuśivātmikā
brahmeśaviṣṇujananī brahmākhyā brahmasaṃśrayā
vyaktā prathamajā brāhmī mahatī jñānarūpiṇī
vairāgyaiśvaryadharmātmā brahmamūrtir hṛdisthitā
apāṃyoniḥ svayaṃbhūtir mānasī tattvasaṃbhavā
īśvarāṇī ca śarvāṇī śaṅkarārdhaśarīriṇī
bhavānī caiva rudrāṇī mahālakṣmīrathāmbikā
maheśvarasamutpannā bhuktimuktiphalapradā
sarveśvarī sarvavandyā nityaṃ muditamānasā
brahmendropendranamitā śaṅkarecchānuvartinī
īśvarārdhāsanagatā maheśvarapativratā
sakṛdvibhāvitā sarvā samudrapariśoṣiṇī
pārvatī himavatputrī paramānandadāyinī
guṇāḍhyā yogajā yogyā jñānamūrtirvikāsinī
sāvitrī kamalā lakṣmīḥ śrīranantorasi sthitā
sarojanilayā mudrā yoganidrā surārdinī
sarasvatī sarvavidyā jagajjyeṣṭhā sumaṅgalā
vāgdevī varadā vācyā kīrtiḥ sarvārthasādhikā
yogīśvarī brahmavidyā mahāvidyā suśobhanā
guhyavidyātmavidyā ca dharmavidyātmabhāvitā
svāhā viśvambharā siddhiḥ svadhā medhā dhṛtiḥ śrutiḥ
nītiḥ sunītiḥ sukṛtirmādhavī naravāhinī
ajā vibhāvarī saumyā bhoginī bhogadāyinī
śobhā vaṃśakarī lolā mālinī parameṣṭhinī
trailokyasundarī ramyā sundarī kāmacāriṇī
mahānubhāvā sattvasthā mahāmahiṣamardanī
padmamālā pāpaharā vicitrā mukuṭānanā
kāntā citrāmbaradharā divyābharaṇabhūṣitā
haṃsākhyā vyomanilayā jagatsṛṣṭivivardhinī
niryantrā yantravāhasthā nandinī bhadrakālikā
ādityavarṇā kaumārī mayūravaravāhinī
vṛṣāsanagatā gaurī mahākālī surārcitā
aditirniyatā raudrī padmagarbhā vivāhanā
virūpākṣī lelihānā mahāpuranivāsinī
mahāphalānavadyāṅgī kāmapūrā vibhāvarī
vicitraratnamukuṭā praṇatārtiprabhañjanī
kauśikī karṣaṇī rātristridaśārtivināśinī
bahurūpā surūpā ca virūpā rūpavarjitā
bhaktārtiśamanī bhavyā bhavabhāvavināśanī
nirguṇā nityavibhavā niḥsārā nirapatrapā
yaśasvinī sāmagītirbhavāṅganilayālayā
dīkṣā vidyādharī dīptā mahendravinipātinī
sarvātiśāyinī vidyā sarvasiddhipradāyinī
sarveśvarapriyā tārkṣyā samudrāntaravāsinī
akalaṅkā nirādhārā nityasiddhā nirāmayā
kāmadhenur bṛhadgarbhā dhīmatī mohanāśinī
niḥsaṃkalpā nirātaṅkā vinayā vinayapradā
jvālāmālāsahasrāḍhyā devadevī manonmanī
mahābhagavatī durgā vāsudevasamudbhavā
mahendropendrabhaginī bhaktigamyā parāvarā
jñānajñeyā jarātītā vedāntaviṣayā gatiḥ
dakṣiṇā dahanā dāhyā sarvabhūtanamaskṛtā
yogamāyā vibhāvajñā mahāmāyā mahīyasī
saṃdhyā sarvasamudbhūtirbrahmavṛkṣāśrayānatiḥ
bījāṅkurasamudbhūtir mahāśaktir mahāmatiḥ
khyātiḥ prajñā citiḥ saṃvit mahābhogīndraśāyinī
vikṛtiḥ śāṃkarī śāstrī gaṇagandharvasevitā
vaiśvānarī mahāśālā devasenā guhapriyā
mahārātriḥ śivānandā śacī duḥsvapnanāśinī
ijyā pūjyā jagaddhātrī durvijñeyā surūpiṇī
guhāmbikā guṇotpattirmahāpīṭhā marutsutā
havyavāhāntarāgādiḥ havyavāhasamudbhavā
jagadyonirjaganmātā janmamṛtyujarātigā
buddhimātā buddhimatī puruṣāntaravāsinī
tarasvinī samādhisthā trinetrā divisaṃsthitā
sarvendriyamanomātā sarvabhūtahṛdi sthitā
saṃsāratāriṇī vidyā brahmavādimanolayā
brahmāṇī bṛhatī brāhmī brahmabhūtā bhavāraṇiḥ
hiraṇmayī mahārātriḥ saṃsāraparivartikā
sumālinī surūpā ca bhāvinī tāriṇī prabhā
unmīlanī sarvasahā sarvapratyayasākṣiṇī
susaumyā candravadanā tāṇḍavāsaktamānasā
sattvaśuddhikarī śuddhirmalatrayavināśinī
jagatpriyā jaganmūrtistrimūrtiramṛtāśrayā
nirāśrayā nirāhārā niraṅkuravanodbhavā
candrahastā vicitrāṅgī sragviṇī padmadhāriṇī
parāvaravidhānajñā mahāpuruṣapūrvajā
vidyeśvarapriyā vidyā vidyujjihvā jitaśramā
vidyāmayī sahasrākṣī sahasravadanātmajā
sahasraraśmiḥ sattvasthā maheśvarapadāśrayā
kṣālinī sanmayī vyāptā taijasī padmabodhikā
mahāmāyāśrayā mānyā mahādevamanoramā
vyomalakṣmīḥ siṃharathā cekitānāmitaprabhā
vīreśvarī vimānasthā viśokāśokanāśinī
anāhatā kuṇḍalinī nalinī padmavāsinī
sadānandā sadākīrtiḥ sarvabhūtāśrayasthitā
vāgdevatā brahmakalā kalātītā kalāraṇiḥ
brahmaśrīrbrahmahṛdayā brahmaviṣṇuśivapriyā
vyomaśaktiḥ kriyāśaktirjñānaśaktiḥ parā gatiḥ
kṣobhikā bandhikā bhedyā bhedābhedavivarjitā
abhinnābhinnasaṃsthānā vaṃśinī vaṃśahāriṇī
guhyaśaktirguṇātītā sarvadā sarvatomukhī
bhaginī bhagavatpatnī sakalā kālakāriṇī
sarvavit sarvatobhadrā guhyātītā guhāraṇiḥ
prakriyā yogamātā ca gaṅgā viśveśvareśvarī
kapilā kāpilā kāntā kanakābhā kalāntarā
puṇyā puṣkariṇī bhoktrī purandarapuraḥsarā
poṣaṇī paramaiśvaryabhūtidā bhūtibhūṣaṇā
pañcabrahmasamutpattiḥ paramārthārthavigrahā
dharmodayā bhānumatī yogijñeyā manojavā
manoharā manorakṣā tāpasī vedarūpiṇī
vedaśaktirvedamātā vedavidyāprakāśinī
yogeśvareśvarī mātā mahāśaktirmanomayī
viśvāvasthā viyanmūrtirvidyunmālā vihāyasī
kiṃnarī surabhī vandyā nandinī nandivallabhā
bhāratī paramānandā parāparavibhedikā
sarvapraharaṇopetā kāmyā kāmeśvareśvarī
acintyācintyavibhavā hṛllekhā kanakaprabhā
kūṣmāṇḍī dhanaratnāḍhyā sugandhā gandhadāyinī
trivikramapadodbhūtā dhanuṣpāṇiḥ śivodayā
sudurlabhā dhanādhyakṣā dhanyā piṅgalalocanā
śāntiḥ prabhāvatī dīptiḥ paṅkajāyatalocanā
ādyā hṛtkamalodbhūtā gavāṃ mātā raṇapriyā
satkriyā girijā śuddhā nityapuṣṭā nirantarā
durgā kātyāyanī caṇḍī carcikā śāntavigrahā
hiraṇyavarṇā rajanī jagadyantrapravartikā
mandarādrinivāsā ca śāradā svarṇamālinī
ratnamālā ratnagarbhā pṛthvī viśvapramāthinī
padmānanā padmanibhā nityatuṣṭāmṛtodbhavā
dhunvatī duḥprakampyā ca sūryamātā dṛṣadvatī
mahendrabhaginī mānyā vareṇyā varadarpitā
kalyāṇī kamalā rāmā pañcabhūtā varapradā
vācyā vareśvarī vandyā durjayā duratikramā
kālarātrirmahāvegā vīrabhadrapriyā hitā
bhadrakālī jaganmātā bhaktānāṃ bhadradāyinī
karālā piṅgalākārā nāmabhedāmahāmadā
yaśasvinī yaśodā ca ṣaḍadhvaparivartikā
śaṅkhinī padminī sāṃkhyā sāṃkhyayogapravartikā
caitrā saṃvatsarārūḍhā jagatsaṃpūraṇīndrajā
śumbhāriḥ khecarī svasthā kambugrīvā kalipriyā
khagadhvajā khagārūḍhā parārghyā paramālinī
aiśvaryavartmanilayā viraktā garuḍāsanā
jayantī hṛdguhā ramyā gahvareṣṭhā gaṇāgraṇīḥ
saṃkalpasiddhā sāmyasthā sarvavijñānadāyinī
kalikalmaṣahantrī ca guhyopaniṣaduttamā
niṣṭhā dṛṣṭiḥ smṛtirvyāptiḥ puṣṭistuṣṭiḥ kriyāvatī
viśvāmareśvareśānā bhuktirmuktīḥ śivāmṛtā
lohitā sarpamālā ca bhīṣaṇī vanamālinī
anantaśayanānanyā naranārāyaṇodbhavā
nṛsiṃhī daityamathanī śaṅkhacakragadādharā
saṃkarṣaṇasamutpattirambikāpādasaṃśrayā
mahājvālā mahāmūrtiḥ sumūrtiḥ sarvakāmadhuk
suprabhā sustanā gaurī dharmakāmārthamokṣadā
bhrūmadhyanilayā pūrvā purāṇapuruṣāraṇiḥ
mahāvibhūtidā madhyā sarojanayanā samā
aṣṭādaśabhujānādyā nīlotpaladalaprabhā
sarvaśaktyāsanārūḍhā dharmādharmārthavarjitā
vairāgyajñānaniratā nirālokā nirindriyā
vicitragahanādhārā śāśvatasthānavāsinī
sthāneśvarī nirānandā triśūlavaradhāriṇī
aśeṣadevatāmūrtirdevatā varadevatā
gaṇāmbikā gireḥ putrī niśumbhavinipātinī
avarṇa varṇarahitā nivarṇā bījasaṃbhavā
anantavarṇānanyasthā śaṅkarī śāntamānasā
agotrā gomatī goptrī guhyarūpā guṇottarā
gaur gor gavyapriyā gauṇī gaṇeśvaranamaskṛtā
satyamātrā satyasaṃdhā trisaṃdhyā saṃdhivarjitā
sarvavādāśrayā saṃkhyā sāṃkhyayogasamudbhavā
asaṃkhyeyāprameyākhyā śūnyā śuddhakulodbhavā
bindunādasamutpattiḥ śaṃbhuvāmā śaśiprabhā
visaṅgā bhedarahitā manojñā madhusūdanī
mahāśrīḥ śrīsamutpattistamaḥpāre pratiṣṭhitā
tritattvamātā trividhā susūkṣmapadasaṃśrayā
śāntyatītā malātītā nirvikārā nirāśrayā
śivākhyā cittanilayā śivajñānasvarūpiṇī
daityadānavanirmātrī kāśyapī kālakalpikā
śāstrayoniḥ kriyāmūrtiś caturvargapradarśikā
nārāyaṇī narodbhūtiḥ kaumudī liṅgadhāriṇī
kāmukī lalitā bhāvā parāparavibhūtidā
parāntajātamahimā vaḍavā vāmalocanā
subhadrā devakī sītā vedavedāṅgapāragā
manasvinī manyumātā mahāmanyusamudbhavā
amṛtyuramṛtā svāhā puruhūtā puruṣṭutā
aśocyā bhinnaviṣayā hiraṇyarajatapriyā
hiraṇyā rājatī haimī hemābharaṇabhūṣitā
vibhrājamānā durjñeyā jyotiṣṭomaphalapradā
mahānidrāsamudbhūtiranidrā satyadevatā
dīrghā kakudminī hṛdyā śāntidā śāntivardhinī
lakṣmyādiśaktijananī śakticakrapravartikā
triśaktijananī janyā ṣaḍūrmiparivarjitā
sudhāmā karmakaraṇī yugāntadahanātmikā
saṃkarṣaṇī jagaddhātrī kāmayoniḥ kirīṭinī
aindrī trailokyanamitā vaiṣṇavī parameśvarī
pradyumnadayitā dāntā yugmadṛṣṭis trilocanā
madotkaṭā haṃsagatiḥ pracaṇḍā caṇḍavikramā
vṛṣāveśā viyanmātā vindhyaparvatavāsinī
himavanmerunilayā kailāsagirivāsinī
cāṇūrahantṛtanayā nītijñā kāmarūpiṇī
vedavidyāvratasnātā dharmaśīlānilāśanā
vīrabhadrapriyā vīrā mahākālasamudbhavā
vidyādharapriyā siddhā vidyādharanirākṛtiḥ
āpyāyanī harantī ca pāvanī poṣaṇī khilā
mātṛkā manmathodbhūtā vārijā vāhanapriyā
karīṣiṇī sudhāvāṇī vīṇāvādanatatparā
sevitā sevikā sevyā sinīvālī garutmatī
arundhatī hiraṇyākṣī mṛgāṅkā mānadāyinī
vasupradā vasumatī vasordhārā vasuṃdharā
dhārādharā varārohā varāvarasahasradā
śrīphalā śrīmatī śrīśā śrīnivāsā śivapriyā
śrīdharā śrīkarī kalyā śrīdharārdhaśarīriṇī
anantadṛṣṭir akṣudrā dhātrīśā dhanadapriyā
nihantrī daityasaṅghānāṃ siṃhikā siṃhavāhanā
suṣeṇā candranilayā sukīrtiśchinnasaṃśayā
rasajñā rasadā rāmā lelihānāmṛtasravā
nityoditā svayaṃjyotir utsukā mṛtajīvanī
vajradaṇḍā vajrajihvā vaidehī vajravigrahā
maṅgalyā maṅgalā mālā malinā malahāriṇī
gāndharvī gāruḍī cāndrī kambalāśvatarapriyā
saudāminī janānandā bhrukuṭīkuṭilānanā
karṇikārakarā kakṣyā kaṃsaprāṇāpahāriṇī
yugaṃdharā yugāvartā trisaṃdhyā harṣavardhanī
pratyakṣadevatā divyā divyagandhā divāparā
śakrāsanagatā śākrī sādhvī nārī śavāsanā
iṣṭā viśiṣṭā śiṣṭeṣṭā śiṣṭāśiṣṭaprapūjitā
śatarūpā śatāvartā vinatā surabhiḥ surā
surendramātā sudyumnā suṣumnā sūryasaṃsthitā
samīkṣyā satpratiṣṭhā ca nivṛttirjñānapāragā
dharmaśāstrārthakuśalā dharmajñā dharmavāhanā
dharmādharmavinirmātrī dhārmikāṇāṃ śivapradā
dharmaśaktirdharmamayī vidharmā viśvadharmiṇī
dharmāntarā dharmameghā dharmapūrvā dhanāvahā
dharmopadeṣṭrī dharmātmā dharmagamyā dharādharā
kāpālī śākalā mūrtiḥ kalā kalitavigrahā
sarvaśaktivinirmuktā sarvaśaktyāśrayāśrayā
sarvā sarveśvarī sūkṣmā susūkṣmā jñānarūpiṇī
pradhānapuruṣeśeśā mahādevaikasākṣiṇī
sadāśivā viyanmūrtir viśvamūrtir amūrtikā
evaṃ nāmnāṃ sahasreṇa stutvāsau himavān giriḥ
bhūyaḥ praṇamya bhītātmā provācedaṃ kṛtāñjaliḥ
yadetadaiśvaraṃ rūpaṃ ghoraṃ te parameśvari
bhīto 'smi sāmprataṃ dṛṣṭvā rūpamanyat pradarśaya
evamuktātha sā devī tena śailena pārvatī
saṃhṛtya darśayāmāsa svarūpamaparaṃ punaḥ
nīlotpaladalaprakhyaṃ nīlotpalasugandhikam
dvinetraṃ dvibhujaṃ saumyaṃ nīlālakavibhūṣitam
raktapādāmbujatalaṃ suraktakarapallavam
śrīmad viśālasaṃvṛttalalāṭatilakojjvalam
bhūṣitaṃ cārusarvāṅgaṃ bhūṣaṇair atikomalam
dadhānamurasā mālāṃ viśālāṃ hemanirmitām
īṣatsmitaṃ subimboṣṭhaṃ nūpurārāvasaṃyutam
prasannavadanaṃ divyamanantamahimāspadam
tadīdṛśaṃ samālokya svarūpaṃ śailasattamaḥ
bhītiṃ saṃtyajya hṛṣṭātmā babhāṣe parameśvarīm
himavānuvāca
adya me saphalaṃ janma adya me saphalaṃ tapaḥ
yanme sākṣāt tvam avyaktā prasannā dṛṣṭigocarā
tvayā sṛṣṭaṃ jagat sarvaṃ pradhānādyaṃ tvayi sthitam
tvayyeva līyate devi tvameva ca parā gatiḥ
vadanti kecit tvāmeva prakṛtiṃ prakṛteḥ parām
apare paramārthajñāḥ śiveti śivasaṃśraye
tvayi pradhānaṃ puruṣo mahān brahmā tatheśvaraḥ
avidyā niyatirmāyā kalādyāḥ śataśo 'bhavan
tvaṃ hi sā paramā śaktiranantā parameṣṭhinī
sarvabhedavinirmuktā sarvabhedāśrayā nijā
tvāmadhiṣṭhāya yogeśi mahādevo maheśvaraḥ
pradhānādyaṃ jagat kṛtsnaṃ karoti vikaroti ca
tvayaiva saṃgato devaḥ svamānandaṃ samaśnute
tvameva paramānandastvamevānandadāyinī
tvamakṣaraṃ paraṃ vyoma mahajjyotirnirañjanam
śivaṃ sarvagataṃ sūkṣmaṃ paraṃ brahma sanātanam
tvaṃ śakraḥ sarvadevānāṃ brahmā brahmavidāmasi
vāyurbalavatāṃ devi yogināṃ tvaṃ kumārakaḥ
ṛṣīṇāṃ ca vasiṣṭhastvaṃ vyāso vedavidāmasi
sāṃkhyānāṃ kapilo devo rudrāṇāmasi śaṅkaraḥ
ādityānāmupendrastvaṃ vasūnāṃ caiva pāvakaḥ
vedānāṃ sāmavedastvaṃ gāyatrī chandasāmasi
adhyātmavidyā vidyānāṃ gatīnāṃ paramā gatiḥ
māyā tvaṃ sarvaśaktīnāṃ kālaḥ kalayatāmasi
oṅkāraḥ sarvaguhyānāṃ varṇānāṃ ca dvijottamaḥ
āśramāṇāṃ ca gārhasthyamīśvarāṇāṃ maheśvaraḥ
puṃsāṃ tvamekaḥ puruṣaḥ sarvabhūtahṛdi sthitaḥ
sarvopaniṣadāṃ devi guhyopaniṣad ucyase
īśānaścāsi kalpānāṃ yugānāṃ kṛtameva ca
ādityaḥ sarvamārgāṇāṃ vācāṃ devi sarasvatī
tvaṃ lakṣmīścārurūpāṇāṃ viṣṇurmāyāvināmasi
arundhatī satīnāṃ tvaṃ suparṇaḥ patatāmasi
sūktānāṃ pauruṣaṃ sūktaṃ jyeṣṭhasāma ca sāmasu
sāvitrī cāsi japyānāṃ yajuṣāṃ śatarudriyam
parvatānāṃ mahāmerurananto bhogināmasi
sarveṣāṃ tvaṃ paraṃ brahma tvanmayaṃ sarvameva hi
rūpaṃ tavāśeṣakalāvihīnam agocaraṃ nirmalamekarūpam
anādimadhyāntam anantam ādyaṃ namāmi satyaṃ tamasaḥ parastāt
yadeva paśyanti jagatprasūtiṃ vedāntavijñānaviniścitārthāḥ
ānandamātraṃ praṇavābhidhānaṃ tadeva rūpaṃ śaraṇaṃ prapadye
aśeṣabhūtāntarasaṃniviṣṭaṃ pradhānapuṃyogaviyogahetum
tejomayaṃ janmavināśahīnaṃ prāṇābhidhānaṃ praṇato 'smi rūpam
ādyantahīnaṃ jagadātmabhūtaṃ vibhinnasaṃsthaṃ prakṛteḥ parastāt
kūṭasthamavyaktavapustavaiva namāmi rūpaṃ puruṣābhidhānam
sarvāśrayaṃ sarvajagadvidhānaṃ sarvatragaṃ janmavināśahīnam
sūkṣmaṃ vicitraṃ triguṇaṃ pradhānaṃ nato 'smi te rūpamaluptabhedam
ādyaṃ mahat te puruṣātmarūpaṃ prakṛtyavasthaṃ triguṇātmabījam
aiśvaryavijñānavirāgadharmaiḥ samanvitaṃ devi nato 'smi rūpam
dvisaptalokātmakamambusaṃsthaṃ vicitrabhedaṃ puruṣaikanātham
anantabhūtairadhivāsitaṃ te nato 'smi rūpaṃ jagadaṇḍasaṃjñam
aśeṣavedātmakamekamādyaṃ svatejasā pūritalokabhedam
trikālahetuṃ parameṣṭhisaṃjñaṃ namāmi rūpaṃ ravimaṇḍalastham
sahasramūrdhānam anantaśaktiṃ sahasrabāhuṃ puruṣaṃ purāṇam
śayānamantaḥ salile tathaiva nārāyaṇākhyaṃ praṇato 'smi rūpam
daṃṣṭrākarālaṃ tridaśābhivandyaṃ yugāntakālānalakalparūpam
aśeṣabhūtāṇḍavināśahetuṃ namāmi rūpaṃ tava kālasaṃjñam
phaṇāsahasreṇa virājamānaṃ bhogīndramukhyairabhipūjyamānam
janārdanārūḍhatanuṃ prasuptaṃ nato 'smi rūpaṃ tava śeṣasaṃjñam
avyāhataiśvaryam ayugmanetraṃ brahmāmṛtānandarasajñamekam
yugāntaśeṣaṃ divi nṛtyamānaṃ nato 'smi rūpaṃ tava rudrasaṃjñam
prahīṇaśokaṃ vimalaṃ pavitraṃ surāsurair arcitapādapadmam
sukomalaṃ devi viśālaśubhraṃ namāmi te rūpamidaṃ namāmi
oṃ namaste mahādevi namaste parameśvari
namo bhagavatīśāni śivāyai te namo namaḥ
tvanmayo 'haṃ tvadādhārastvameva ca gatirmama
tvāmeva śaraṇaṃ yāsye prasīda parameśvari
mayā nāsti samo loke devo vā dānavo 'pi vā
jaganmātaiva matputrī sambhūtā tapasā yataḥ
eṣā tavāmbikā devi kilābhūta pitṛkanyakā
menāśeṣajaganmātur aho puṇyasya gauravam
pāhi mām amareśāni menayā saha sarvadā
namāmi tava pādābjaṃ vrajāmi śaraṇaṃ śivām
aho me sumahad bhāgyaṃ mahādevīsamāgamāt
ājñāpaya mahādevi kiṃ kariṣyāmi śaṅkari
etāvaduktvā vacanaṃ tadā himagirīśvaraḥ
samprekṣamāṇo girijāṃ prāñjaliḥ pārśvato 'bhavat
atha sā tasya vacanaṃ niśamya jagato 'raṇiḥ
sasmitaṃ prāha pitaraṃ smṛtvā paśupatiṃ patim
devyuvāca
śṛṇuṣva caitat paramaṃ guhyamīśvaragocaram
upadeśaṃ giriśreṣṭha sevitaṃ brahmavādibhiḥ
yanme sākṣāt paraṃ rūpamaiśvaraṃ dṛṣṭamadbhutam
sarvaśaktisamāyuktamanantaṃ prerakaṃ param
śāntaḥ samāhitamanā dambhāhaṅkāravarjitaḥ
tanniṣṭhastatparo bhūtvā tadeva śaraṇaṃ vraja
bhaktyā tvananyayā tāta padbhāvaṃ paramāśritaḥ
sarvayajñatapodānais tadevārcaya sarvadā
tadeva manasā paśya tad dhyāyasva japasva ca
mamopadeśāt saṃsāraṃ nāśayāmi tavānagha
ahaṃ vai matparān bhaktānaiśvaraṃ yogamāsthitān
saṃsārasāgarādasmāduddharāmyacireṇa tu
dhyānena karmayogena bhaktyā jñānena caiva hi
prāpyāhaṃ te giriśreṣṭha nānyathā karmakoṭibhiḥ
śrutismṛtyuditaṃ samyak karma varṇāśramātmakam
adhyātmajñānasahitaṃ muktaye satataṃ kuru
dharmāt saṃjāyate bhaktirbhaktyā samprāpyate param
śrutismṛtibhyāmudito dharmo yajñādiko mataḥ
nānyato jāyate dharmo vedād dharmo hi nirbabhau
tasmānmumukṣurdharmārtho madrūpaṃ vedamāśrayet
mamaivaiṣā parā śaktirvedasaṃjñā purātanī
ṛgyajuḥsāmarūpeṇa sargādau sampravartate
teṣāmeva ca guptyarthaṃ vedānāṃ bhagavānajaḥ
brāhmaṇādīn sasarjātha sve sve karmaṇyayojayat
ye na kurvanti taddharmaṃ tadarthaṃ brahmanirmitam
teṣām adhastānnarakāṃstāmisrādīn akalpayat
na ca vedād ṛte kiṃcicchāstradharmābhidhāyakam
yo 'nyatra ramate so 'sau na saṃbhāṣyo dvijātibhiḥ
yāni śāstrāṇi dṛśyante loke 'smin vividhāni tu
śrutismṛtiviruddhāni niṣṭhā teṣāṃ hi tāmasī
kāpālaṃ pañcarātraṃ ca yāmalaṃ vāmamārhatam
evaṃvidhāni cānyāni mohanārthāni tāni tu
ye kuśāstrābhiyogena mohayantīha mānavān
mayā sṛṣṭāni śāstrāṇi mohāyaiṣāṃ bhavāntare
vedārthavittamaiḥ kāryaṃ yat smṛtaṃ karma vaidikam
tat prayatnena kurvanti matpriyāste hi ye narāḥ
varṇānāmanukampārthaṃ manniyogād virāṭ svayam
svāyaṃbhuvo manur dharmān munīnāṃ pūrvamuktavān
śrutvā cānye 'pi munayastanmukhād dharmamuttamam
cakrurdharmapratiṣṭhārthaṃ dharmaśāstrāṇi caiva hi
teṣu cāntarhiteṣvevaṃ yugānteṣu maharṣayaḥ
brahmaṇo vacanāt tāni kariṣyanti yuge yuge
aṣṭādaśa purāṇāni vyāsena kathitāni tu
niyogād brahmaṇo rājaṃsteṣu dharmaḥ pratiṣṭhitaḥ
anyānyupapurāṇāni tacchiṣyaiḥ kathitāni tu
yuge yuge 'tra sarveṣāṃ kartā vai dharmaśāstravit
śikṣā kalpo vyākaraṇaṃ niruktaṃ chanda eva ca
jyotiḥśāstraṃ nyāyavidyā mīmāṃsā copabṛṃhaṇam
evaṃ caturdaśaitāni vidyāsthānāni sattama
caturvedaiḥ sahoktāni dharmo nānyatra vidyate
evaṃ paitāmahaṃ dharmaṃ manuvyāsādayaḥ param
sthāpayanti mamādeśād yāvadābhūtasaṃplavam
brahmaṇā saha te sarve samprāpte pratisaṃcare
parasyānte kṛtātmānaḥ praviśanti paraṃ padam
tasmāt sarvaprayatnena dharmārthaṃ vedamāśrayet
dharmeṇa sahitaṃ jñānaṃ paraṃ brahma prakāśayet
ye tu saṅgān parityajya māmeva śaraṇaṃ gatāḥ
upāsate sadā bhaktyā yogamaiśvaramāsthitāḥ
sarvabhūtadayāvantaḥ śāntā dāntā vimatsarāḥ
amānino buddhimantastāpasāḥ śaṃsitavratāḥ
maccittā madgataprāṇā majjñānakathane ratāḥ
saṃnyāsino gṛhasthāśca vanasthā brahmacāriṇaḥ
teṣāṃ nityābhiyuktānāṃ māyātattvasamutthitam
nāśayāmi tamaḥ kṛtsnaṃ jñānadīpane mācirāt
te sunirdhūtatamaso jñānenaikena manmayāḥ
sadānandāstu saṃsāre na jāyante punaḥ punaḥ
tasmāt sarvaprakāreṇa madbhakto matparāyaṇaḥ
māmevārcaya sarvatra menayā saha saṃgataḥ
aśakto yadi me dhyātumaiśvaraṃ rūpamavyayam
tato me sakalaṃ rūpaṃ kālādyaṃ śaraṇaṃ vraja
yad yat svarūpaṃ me tāta manaso gocaraṃ bhavet
tanniṣṭhastatparo bhūtvā tadarcanaparo bhava
yattu me niṣkalaṃ rūpaṃ cinmātraṃ kevalaṃ śivam
sarvopādhivinirmuktamanantamamṛtaṃ param
jñānenaikena tallabhyaṃ kleśena paramaṃ padam
jñānameva prapaśyanto māmeva praviśanti te
tadbuddhayastadātmānas tanniṣṭhās tatparāyaṇāḥ
gacchantyapunarāvṛttiṃ jñānanirdhūtakalmaṣāḥ
mām anāśritya paramaṃ nirvāṇamamalaṃ padam
prāpyate na hi rājendra tato māṃ śaraṇaṃ vraja
ekatvena pṛthaktvena tathā cobhayato 'pi vā
māmupāsya mahārāja tato yāsyasi tatpadam
mām anāśritya tat tattvaṃ svabhāvavimalaṃ śivam
jñāyate na hi rājendra tato māṃ śaraṇaṃ vraja
tasmāt tvamakṣaraṃ rūpaṃ nityaṃ cārūpamaiśvaram
ārādhaya prayatnena tato bandhaṃ prahāsyasi
karmaṇā manasā vācā śivaṃ sarvatra sarvadā
samārādhaya bhāvena tato yāsyasi tatpadam
na vai paśyanti tat tattvaṃ mohitā mama māyayā
anādyanantaṃ paramaṃ maheśvaramajaṃ śivam
sarvabhūtātmabhūtasthaṃ sarvādhāraṃ nirañjanam
nityānandaṃ nirābhāsaṃ nirguṇaṃ tamasaḥ param
advaitamacalaṃ brahma niṣkalaṃ niṣprapañcakam
svasaṃvedyamavedyaṃ tat pare vyomni vyavasthitam
sūkṣmeṇa tamasā nityaṃ veṣṭitā mama māyayā
saṃsārasāgare ghore jāyante ca punaḥ punaḥ
bhaktyā tvananyayā rājan samyag jñānena caiva hi
anveṣṭavyaṃ hi tad brahma janmabandhanivṛttaye
ahaṅkāraṃ ca mātsaryaṃ kāmaṃ krodhaṃ parigraham
adharmābhiniveśaṃ ca tyaktvā vairāgyamāsthitaḥ
sarvabhūteṣu cātmānaṃ sarvabhūtāni cātmani
anvīkṣya cātmanātmānaṃ brahmabhūyāya kalpate
brahmabhūtaḥ prasannātmā sarvabhūtābhayapradaḥ
aiśvarīṃ paramāṃ bhaktiṃ vindetānanyagāminīm
vīkṣate tat paraṃ tattvamaiśvaraṃ brahma niṣkalam
sarvasaṃsāranirmukto brahmaṇyevāvatiṣṭhate
brahmaṇo hi pratiṣṭhāyaṃ parasya paramaḥ śivaḥ
anantasyāvyayasyaikaḥ svātmādhāro maheśvaraḥ
jñānena karmayogena bhaktiyogena vā nṛpa
sarvasaṃsāramuktyarthamīśvaraṃ satataṃ śraya
eṣa guhyopadeśaste mayā datto girīśvara
anvīkṣya caitadakhilaṃ yatheṣṭaṃ kartumarhasi
ahaṃ vai yācitā devaiḥ saṃjātā parameśvarāt
vinindya dakṣaṃ pitaraṃ maheśvaravinindakam
dharmasaṃsthāpanārthāya tavārādhanakāraṇāt
menādehasamutpannā tvāmeva pitaraṃ śritā
sa tvaṃ niyogād devasya brahmaṇaḥ paramātmanaḥ
pradāsyase māṃ rudrāya svayaṃvarasamāgame
tatsaṃbandhācca te rājan sarve devāḥ savāsavāḥ
tvāṃ namasyanti vai tāta prasīdati ca śaṅkaraḥ
tasmāt sarvaprayatnena māṃ viddhīśvaragocarām
sampūjya devamīśānaṃ śaraṇyaṃ śaraṇaṃ vraja
sa evamukto bhagavān devadevyā girīśvaraḥ
praṇamya śirasā devīṃ prāñjaliḥ punarabravīt
vistareṇa maheśāni yogaṃ māheśvaraṃ param
jñānaṃ caivātmano yogaṃ sādhanāni pracakṣva me
tasyaitat paramaṃ jñānamātmayogamanuttamam
yathāvad vyājahāreśā sādhanāni ca vistarāt
niśamya vadanāmbhojād girīndro lokapūjitaḥ
lokamātuḥ paraṃ jñānaṃ yogāsakto 'bhavatpunaḥ
pradadau ca maheśāya pārvatīṃ bhāgyagauravāt
niyogād brahmaṇaḥ sādhvīṃ devānāṃ caiva saṃnidhau
ya imaṃ paṭhate 'dhyāyaṃ devyā māhātmyakīrtanam
śivasya saṃnidhau bhaktyā śucis tadbhāvabhāvitaḥ
sarvapāpavinirmukto divyayogasamanvitaḥ
ullaṅghya brahmaṇo lokaṃ devyāḥ sthānamavāpnuyāt
yaścaitat paṭhate stotraṃ brāhmaṇānāṃ samīpataḥ
devyāḥ samāhitamanāḥ sarvapāpaiḥ pramucyate
nāmnām aṣṭasahasraṃ tu devyā yat samudīritam
jñātvārkamaṇḍalagatāṃ saṃbhāvya parameśvarīm
abhyarcya gandhapuṣpādyair bhaktiyogasamanvitaḥ
saṃsmaran paramaṃ bhāvaṃ devyā māheśvaraṃ param
ananyamānaso nityaṃ japed ā maraṇād dvijaḥ
so 'ntakāle smṛtiṃ labdhvā paraṃ brahmādhigacchati
athavā jāyate vipro brāhmaṇānāṃ kule śucau
pūrvasaṃskāramāhātmyād brahmavidyāmavāpya saḥ
samprāpya yogaṃ paramaṃ divyaṃ tat pārameśvaram
śāntaḥ sarvagato bhūtvā śivasāyujyam āpnuyāt
pratyekaṃ cātha nāmāni juhuyāt savanatrayam
pūtanādikṛtair doṣair grahadoṣaiśca mucyate
japed vāharaharnityaṃ saṃvatsaramatandritaḥ
śrīkāmaḥ pārvatīṃ devīṃ pūjayitvā vidhānataḥ
sampūjya pārśvataḥ śaṃbhuṃ trinetraṃ bhaktisaṃyutaḥ
labhate mahatīṃ lakṣmīṃ mahādevaprasādataḥ
tasmāt sarvaprayatnena japtavyaṃ hi dvijātibhiḥ
sarvapāpāpanodārthaṃ devyā nāmasahasrakam
prasaṅgāt kathitaṃ viprā devyā māhātmyamuttamam
ataḥ paraṃ prajāsargaṃ bhṛgvādīnāṃ nibodhata
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekādaśo 'dhyāyaḥ
sūta uvāca
bhṛgoḥ khyātyāṃ samutpannā lakṣmīrnārāyaṇapriyā
devau dhātāvidhātārau merorjāmātarau tathā
āyatirniyatirmeroḥ kanye caiva mahātmanaḥ
dhātāvidhātroste bhārye tayorjātau sutāvubhau
prāṇaścaiva mṛkaṇḍuśca mārkaṇḍeyo mṛkaṇḍutaḥ
tathā vedaśirā nāma prāṇasya dyutimān sutaḥ
marīcerapi saṃbhūtiḥ paurṇamāsamasūyata
kanyācatuṣṭayaṃ caiva sarvalakṣaṇasaṃyutam
tuṣṭirjyeṣṭhā tathā vṛṣṭiḥ kṛṣṭiścāpacitistathā
virajāḥ parvataścaiva paurṇamāsasya tau sutau
kṣamā tu suṣuve putrān pulahasya prajāpateḥ
kardamaṃ ca varīyāṃsaṃ sahiṣṇuṃ munisattamam
tathaiva ca kanīyāṃsaṃ taponirdhūtakalmaṣam
anasūyā tathaivātrerjajñe putrānakalmaṣān
somaṃ durvāsasaṃ caiva dattātreyaṃ ca yoginam
smṛtiścāṅgirasaḥ putrīrjajñe lakṣaṇasaṃyutāḥ
sinīvālīṃ kuhūṃ caiva rākāmanumatiṃ tathā
prītyāṃ pulastyo bhagavān dattātrimasṛjat prabhuḥ
pūrvajanmani so 'gastyaḥ smṛtaḥ svāyaṃbhuve 'ntare
vedabāhuṃ tathā kanyāṃ saṃnatiṃ nāma nāmataḥ
putrāṇāṃ ṣaṣṭisāhasraṃ saṃtatiḥ suṣuve kratoḥ
te cordhvaretasaḥ sarve vālakhilyā iti smṛtāḥ
vasiṣṭhaśca tathorjāyāṃ saptaputrānajījanat
kanyāṃ ca puṇḍarīkākṣāṃ sarvaśobhāsamanvitām
rajohaścordhvabāhuśca savanaścānaghastathā
sutapāḥ śukra ityete sapta putrā mahaujasaḥ
yo 'sau rudrātmako vahnirbrahmaṇastanayo dvijāḥ
svāhā tasmāt sutān lebhe trīnudārān mahaujasaḥ
pāvakaḥ pavamānaśca śuciragniśca te trayaḥ
nirmathyaḥ pavamānaḥ syād vaidyutaḥ pāvakaḥ smṛtaḥ
yaścāsau tapate sūryaḥ śuciragnistvasau smṛtaḥ
teṣāṃ tu saṃtatāvanye catvāriṃśacca pañca ca
pāvakaḥ pavamānaśca śucisteṣāṃ pitā ca yaḥ
ete caikonapañcāśad vahnayaḥ parikīrtitaḥ
sarve tapasvinaḥ proktāḥ sarve yajñeṣu bhāginaḥ
rudrātmakāḥ smṛtāḥ sarve tripuṇḍrāṅkitamastakāḥ
ayajvānaśca yajvānaḥ pitaro brahmaṇaḥ smṛtāḥ
agniṣvāttā barhiṣado dvidhā teṣāṃ vyavasthitiḥ
tebhyaḥ svadhā sutāṃ jajñe menāṃ vaitaraṇīṃ tathā
te ubhe brahmavādinyau yoginyau munisattamāḥ
asūta menā mainākaṃ krauñcaṃ tasyānujaṃ tathā
gaṅgā himavato jajñe sarvalokaikapāvanī
svayogāgnibalād devīṃ lebhe putrīṃ maheśvarīṃ
yathāvat kathitaṃ pūrvaṃ devyā māhātmyamuttamam
eṣā dakṣasya kanyānāṃ mayāpatyānusaṃtatiḥ
vyākhyātā bhavatāmadya manoḥ sṛṣṭiṃ nibodhata
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvādaśo 'dhyāyaḥ
sūta uvāca
priyavratottānapādau manoḥ svāyaṃbhuvasya tu
dharmajñau sumahāvīryau śatarūpā vyajījanat
tatastūttānapādasya dhruvo nāma suto 'bhavat
bhakto nārāyaṇe deve prāptavān sthānamuttamam
dhruvāt śliṣṭiṃ ca bhavyaṃ ca bhāryā śambhurvyajāyata
śliṣṭer ādhatta succhāyā pañca putrānakalmaṣān
vasiṣṭhavacanād devī tapastaptvā suduścaram
ārādhya puruṣaṃ viṣṇuṃ śālagrāme janārdanam
ripuṃ ripuñjayaṃ vipraṃ vṛkalaṃ vṛṣatejasam
nārāyaṇaparān śuddhān svadharmaparipālakān
riporādhatta bṛhatī cakṣuṣaṃ sarvatejasam
so 'jījanat puṣkariṇyāṃ vairaṇyāṃ cākṣuṣaṃ manum
prajāpaterātmajāyāṃ vīraṇasya mahātmanaḥ
manorajāyanta daśa naḍvalāyāṃ mahaujasaḥ
kanyāyāṃ sumahāvīryā vairājasya prajāpateḥ
ūruḥ pūruḥ śatadyumnastapasvī satyavāk śuciḥ
agniṣṭudatirātraśca sudyumnaścābhimanyukaḥ
ūrorajanayat putrān ṣaḍāgneyī mahābalān
aṅgaṃ sumanasaṃ svātiṃ kratumaṅgirasaṃ śivam
aṅgād veno 'bhavat paścād vainyo venādajāyata
yo 'sau pṛthuriti khyātaḥ prajāpālo mahābalaḥ
yena dugdhā mahī pūrvaṃ prajānāṃ hitakāraṇāt
niyogād brahmaṇaḥ sārdhaṃ devendreṇa mahaujasā
venaputrasya vitate purā paitāmahe makhe
sūtaḥ paurāṇiko jajñe māyārūpaḥ svayaṃ hariḥ
pravaktā sarvaśāstrāṇāṃ dharmajño guṇavatsalaḥ
taṃ māṃ vitta muniśreṣṭhāḥ pūrvodbhūtaṃ sanātanam
asmin manvantare vyāsaḥ kṛṣṇadvaipāyanaḥ svayam
śrāvayāmāsa māṃ prītyā purāṇaṃ puruṣo hariḥ
madanvaye tu ye sūtāḥ sambhūtā vedavarjitāḥ
teṣāṃ purāṇavaktṛtvaṃ vṛttirāsīdajājñayā
sa tu vainyaḥ pṛthur dhīmān satyasaṃdho jitendriyaḥ
sārvabhaumo mahātejāḥ svadharmaparipālakaḥ
tasya bālyāt prabhṛtyeva bhaktirnārāyaṇe 'bhavat
govardhanagiriṃ prāpya tapastepe jitendriyaḥ
tapasā bhagavān prītaḥ śaṅkhacakragadādharaḥ
āgatya devo rājānaṃ prāha dāmodaraḥ svayam
dhārmikau rūpasampannau sarvaśastrabhṛtāṃ varau
matprasādādasaṃdigdhaṃ putrau tava bhaviṣyataḥ
ekamuktvā hṛṣīkeśaḥ svakīyāṃ prakṛtiṃ gataḥ
vainyo 'pi vedavidhinā niścalāṃ bhaktimudvahan
apālayat svakaṃ rājyaṃ nyāyena madhusūdane
acirādeva tanvaṅgī bhāryā tasya śucismitā
śikhaṇḍinaṃ havirdhānam antardhānā vyajāyata
śikhaṇḍino 'bhavat putraḥ suśīla iti viśrutaḥ
dhārmiko rūpasampanno vedavedāṅgapāragaḥ
so 'dhītya vidhivad vedān dharmeṇa tapasi sthitaḥ
matiṃ cakre bhāgyayogāt saṃnyāsaṃ prati dharmavit
sa kṛtvā tīrthasaṃsevāṃ svādhyāye tapasi sthitaḥ
jagāma himavatpṛṣṭhaṃ kadācit siddhasevitam
tatra dharmapadaṃ nāma dharmasiddhipradaṃ vanam
apaśyad yogināṃ gamyamagamyaṃ brahmavidviṣām
tatra mandākinī nāma supuṇyā vimalā nadī
padmotpalavanopetā siddhāśramavibhūṣitā
sa tasyā dakṣiṇe tīre munīndrairyogibhirvṛtam
supuṇyamāśramaṃ ramyamapaśyat prītisaṃyutaḥ
mandākinījale snātvā saṃtarpya pitṛdevatāḥ
arcayitvā mahādevaṃ puṣpaiḥ padmotpalādibhiḥ
dhyātvārkasaṃstham īśānaṃ śirasyādhāya cāñjalim
samprekṣamāṇo bhāsvantaṃ tuṣṭāva parameśvaram
rudrādhyāyena giriśaṃ rudrasya caritena ca
anyaiśca vividhaiḥ stotraiḥ śāṃbhavair vedasaṃbhavaiḥ
athāsminnantare 'paśyat samāyāntaṃ mahāmunim
śvetāśvataranāmānaṃ mahāpāśupatottamam
bhasmasaṃdigdhasarvāṅgaṃ kaupīnācchādanānvitam
tapasā karṣitātmānaṃ śuklayajñopavītinam
samāpya saṃstavaṃ śaṃbhor ānandāsrāvilekṣaṇaḥ
vavande śirasā pādau prāñjalirvākyamabravīt
dhanyo 'smyanugṛhīto 'smi yanme sākṣānmunīśvaraḥ
yogīśvaro 'dya bhagavān dṛṣṭo yogavidāṃ varaḥ
aho me sumahadbhāgyaṃ tapāṃsi saphalāni me
kiṃ kariṣyāmi śiṣyo 'haṃ tava māṃ pālayānagha
so 'nugṛhyātha rājānaṃ suśīlaṃ śīlasaṃyutam
śiṣyatve parijagrāha tapasā kṣīṇakalmaṣam
sāṃnyāsikaṃ vidhiṃ kṛtsnaṃ kārayitvā vicakṣaṇaḥ
dadau tadaiśvaraṃ jñānaṃ svaśākhāvihitaṃ vratam
aśeṣavedasāraṃ tat paśupāśavimocanam
antyāśramamiti khyātaṃ brahmādibhiranuṣṭhitam
uvāca śiṣyān samprekṣya ye tadāśramavāsinaḥ
brāhmaṇān kṣatriyān vaiśyān brahmacaryaparāyaṇān
mayā pravartitāṃ śākhāmadhītyaiveha yoginaḥ
samāsate mahādevaṃ dhyāyanto niṣkalaṃ śivam
iha devo mahādevo ramamāṇaḥ sahomayā
adhyāste bhagavānīśo bhaktānāmanukampayā
ihāśeṣajagaddhātā purā nārāyaṇaḥ svayam
ārādhayanmahādevaṃ lokānāṃ hitakāmyayā
ihaiva devamīśānaṃ devānāmapi daivatam
ārādhya mahatīṃ siddhiṃ lebhire devadānavāḥ
ihaiva munayaḥ pūrvaṃ marīcyādyā maheśvaram
dṛṣṭvā tapobalājjñānaṃ lebhire sārvakālikam
tasmāt tvamapi rājendra tapoyogasamanvitaḥ
tiṣṭha nityaṃ mayā sārdhaṃ tataḥ siddhimavāpsyasi
evamābhāṣya viprendro devaṃ dhyātvā pinākinam
ācacakṣe mahāmantraṃ yathāvat svārthasiddhaye
sarvapāpopaśamanaṃ vedasāraṃ vimuktidam
agnirityādikaṃ puṇyamṛṣibhiḥ sampravartitam
so 'pi tadvacanād rājā suśīlaḥ śraddhayānvitaḥ
sākṣāt pāśupato bhūtvā vedābhyāsarato 'bhavat
bhasmoddhūlitasarvāṅgaḥ kandamūlaphalāśanaḥ
śānto dānto jitakrodhaḥ saṃnyāsavidhimāśritaḥ
havirdhānastathāgneyyāṃ janayāmāsa satsutam
prācīnabarhiṣaṃ nāmnā dhanurvedasya pāragam
prācīnabarhir bhagavān sarvaśastrabhṛtāṃ varaḥ
samudratanayāyāṃ vai daśa putrānajījanat
pracetasaste vikhyātā rājānaḥ prathitaujasaḥ
adhītavantaḥ svaṃ vedaṃ nārāyaṇaparāyaṇāḥ
daśabhyastu pracetobhyo māriṣāyāṃ prajāpatiḥ
dakṣo jajñe mahābhāgo yaḥ pūrvaṃ brahmaṇaḥ sutaḥ
sa tu dakṣo maheśena rudreṇa saha dhīmatā
kṛtvā vivādaṃ rudreṇa śaptaḥ prācetaso 'bhavat
samāyāntaṃ mahādevo dakṣaṃ devyā gṛhaṃ haraḥ
dṛṣṭvā yathocitāṃ pūjāṃ dakṣāya pradadau svayam
tadā vai tamasāviṣṭaḥ so 'dhikāṃ brahmaṇaḥ sutaḥ
pūjāmanarhāmanvicchan jagāma kupito gṛham
kadācit svagṛhaṃ prāptāṃ satīṃ dakṣaḥ sudurmanāḥ
bhartrā saha vinindyaināṃ bhartsayāmāsa vai ruṣā
anye jāmātaraḥ śreṣṭhā bhartustava pinākinaḥ
tvamapyasatsutāsmākaṃ gṛhād gaccha yathāgatam
tasya tadvākyamākarṇya sā devī śaṅkarapriyā
vinindya pitaraṃ dakṣaṃ dadāhātmānamātmanā
praṇamya paśubhartāraṃ bhartāraṃ kṛttivāsasam
himavadduhitā sābhūt tapasā tasya toṣitā
jñātvā tad bhagavān rudraḥ prapannārtiharo haraḥ
śaśāpa dakṣaṃ kupitaḥ samāgatyātha tadgṛham
tyaktvā dehamimaṃ brahman kṣatriyāṇāṃ kulodbhavaḥ
svasyāṃ sutāyāṃ mūḍhātmā putramutpādayiṣyasi
evamuktvā mahādevo yayau kailāsaparvatam
svāyaṃbhuvo 'pi kālena dakṣaḥ prācetaso 'bhavat
etad vaḥ kathitaṃ sarvaṃ manoḥ svāyaṃbhuvasya tu
visargaṃ dakṣaparyantaṃ śṛṇvatāṃ pāpanāśanam
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge trayodaśo 'dhyāyaḥ
naimiṣīyā ūcuḥ
devānāṃ dānavānāṃ ca gandharvoragarakṣasām
utpattiṃ vistarāt sūta brūhi vaivasvate 'ntare
sa śaptaḥ śaṃbhunā pūrvaṃ dakṣaḥ prācetaso nṛpaḥ
kim akārṣīnmahābuddhe śrotumicchāma sāṃpratam
sūta uvāca
vakṣye nārāyaṇenoktaṃ pūrvakalpānuṣaṅgikam
trikālabaddhaṃ pāpaghnaṃ prajāsargasya vistaram
sa śaptaḥ śaṃbhunā pūrvaṃ dakṣaḥ prācetaso nṛpaḥ
vinindya pūrvavaireṇa gaṅgādvāre 'yajad bhavam
devāśca sarve bhāgārthamāhūtā viṣṇunā saha
sahaiva munibhiḥ sarvairāgatā munipuṅgavāḥ
dṛṣṭvā devakulaṃ kṛtsnaṃ śaṅkareṇa vināgatam
dadhīco nāma viprarṣiḥ prācetasamathābravīt
dadhīca uvāca
brahmādayaḥ piśācāntā yasyājñānuvidhāyinaḥ
sa devaḥ sāṃprataṃ rudro vidhinā kiṃ na pūjyate
dakṣa uvāca
sarveṣveva hi yajñeṣu na bhāgaḥ parikalpitaḥ
na mantrā bhāryayā sārdhaṃ śaṅkarasyeti nejyate
vihasya dakṣaṃ kupito vacaḥ prāha mahāmuniḥ
śṛṇvatāṃ sarvadevānāṃ sarvajñānamayaḥ svayam
dadhīca uvāca
yataḥ pravṛttirviśveṣāṃ yaścāsya parameśvaraḥ
sampūjyate sarvayajñairviditvā kila śaṅkaraḥ
na hyayaṃ śaṅkaro rudraḥ saṃhartā tāmaso haraḥ
nagnaḥ kapālī vikṛto viśvātmā nopapadyate
īśvaro hi jagatsraṣṭā prabhurnārāyaṇaḥ svarāṭ
sattvātmako 'sau bhagavānijyate sarvakarmasu
dadhīca uvāca
kiṃ tvayā bhagavāneṣa sahasrāṃśurna dṛśyate
sarvalokaikasaṃhartā kālātmā parameśvaraḥ
yaṃ gṛṇantīha vidvāṃso dhārmikā brahmavādinaḥ
so 'yaṃ sākṣī tīvrarociḥ kālātmā śāṅkarī tanuḥ
eṣa rudro mahādevaḥ kapardī ca ghṛṇī haraḥ
ādityo bhagavān sūryo nīlagrīvo vilohitaḥ
saṃstūyate sahasrāṃśuḥ sāmagādhvaryuhotṛbhiḥ
paśyainaṃ viśvakarmāṇaṃ rudramūrtiṃ trayīmayam
dakṣa uvāca
ya ete dvādaśādityā āgatā yajñabhāginaḥ
sarve sūryā iti jñeyā na hyanyo vidyate raviḥ
evamukte tu munayaḥ samāyātā didṛkṣavaḥ
bāḍhamityabruvan vākyaṃ tasya sāhāyyakāriṇaḥ
tamasāviṣṭamanaso na paśyanti vṛṣadhvajam
sahasraśo 'tha śataśo bhūya eva vinindyate
nindanto vaidikān mantrān sarvabhūtapatiṃ haram
apūjayan dakṣavākyaṃ mohitā viṣṇumāyayā
devāśca sarve bhāgārthamāgatā vāsavādayaḥ
nāpaśyan devamīśānamṛte nārāyaṇaṃ harim
hiraṇyagarbho bhagavān brahmā brahmavidāṃ varaḥ
paśyatāmeva sarveṣāṃ kṣaṇādantaradhīyata
antarhite bhagavati dakṣo nārāyaṇaṃ harim
rakṣakaṃ jagatāṃ devaṃ jagāma śaraṇaṃ svayam
pravartayāmāsa ca taṃ yajñaṃ dakṣo 'tha nirbhayaḥ
rakṣate bhagavān viṣṇuḥ śaraṇāgatarakṣakaḥ
punaḥ prāha ca taṃ dakṣaṃ dadhīco bhagavānṛṣiḥ
samprekṣyarṣigaṇān devān sarvān vai brahmavidviṣaḥ
apūjyapūjane caiva pūjyānāṃ cāpyapūjane
naraḥ pāpamavāpnoti mahad vai nātra saṃśayaḥ
asatāṃ pragraho yatra satāṃ caiva vimānanā
daṇḍo devakṛtastatra sadyaḥ patati dāruṇaḥ
evamuktvā tu viprarṣiḥ śaśāpeśvaravidviṣaḥ
samāgatān brāhmaṇāṃstān dakṣasāhāyyakāriṇaḥ
yasmād bahiṣkṛtā vedā bhavadbhiḥ parameśvaraḥ
vinindito mahādevaḥ śaṅkaro lokavanditaḥ
bhaviṣyadhvaṃ trayībāhyāḥ sarve 'pīśvaravidviṣaḥ
nindanto hyaiśvaraṃ mārgaṃ kuśāstrāsaktamānasāḥ
mithyādhītasamācārā mithyājñānapralāpinaḥ
prāpya ghoraṃ kaliyugaṃ kalijaiḥ kila pīḍitāḥ
tyaktvā tapobalaṃ kṛtsnaṃ gacchadhvaṃ narakān punaḥ
bhaviṣyati hṛṣīkeśaḥ svāśrito 'pi parāṅmukhaḥ
evamuktvā tu viprarṣirvirarāma taponidhiḥ
jagāma manasā rudramaśeṣāghavināśanam
etasminnantare devī mahādevaṃ maheśvaram
patiṃ paśupatiṃ devaṃ jñātvaitat prāha sarvadṛk
devyuvāca
dakṣo yajñena yajate pitā me pūrvajanmani
vinindya bhavato bhāvamātmānaṃ cāpi śaṅkara
devāḥ saharṣibhiścāsaṃstatra sāhāyyakāriṇaḥ
vināśayāśu taṃ yajñaṃ varamekaṃ vṛṇomyaham
evaṃ vijñāpito devyā devo devavaraḥ prabhuḥ
sasarja sahasā rudraṃ dakṣayajñajighāṃsayā
sahasraśīrṣapādaṃ ca sahasrākṣaṃ mahābhujam
sahasrapāṇiṃ durdharṣaṃ yugāntānalasannibham
daṃṣṭrākarālaṃ duṣprekṣyaṃ śaṅkhacakragadādharam
daṇḍahastaṃ mahānādaṃ śārṅgiṇaṃ bhūtibhūṣaṇam
vīrabhadra iti khyātaṃ devadevasamanvitam
sa jātamātro deveśamupatasthe kṛtāñjaliḥ
tamāha dakṣasya makhaṃ vināśaya śivo 'stviti
vinindya māṃ sa yajate gaṅgādvāre gaṇeśvara
tato bandhuprayuktena siṃhenaikena līlayā
vīrabhadreṇa dakṣasya vināśamagamat kratuḥ
manyunā comayā sṛṣṭā bhadrakālī maheśvarī
tayā ca sārdhaṃ vṛṣabhaṃ samāruhya yayau gaṇaḥ
anye sahasraśo rudrā nisṛṣṭāstena dhīmatā
romajā iti vikhyātāstasya sāhāyyakāriṇaḥ
śūlaśaktigadāhastāṣṭaṅkopalakarāstathā
kālāgnirudrasaṃkāśā nādayanto diśo daśa
sarve vṛṣāsanārūḍhāḥ sabhāryāś cātibhīṣaṇāḥ
samāvṛtya gaṇaśreṣṭhaṃ yayurdakṣamakhaṃ prati
sarve samprāpya taṃ deśaṃ gaṅgādvāramiti śrutam
dadṛśuryajñadeśaṃ taṃ dakṣasyāmitatejasaḥ
devāṅganāsahasrāḍhyam apsarogītanāditam
vīṇāveṇuninādāḍhyaṃ vedavādābhināditam
dṛṣṭvā saharṣibhirdevaiḥ samāsīnaṃ prajāpatim
uvāca bhadrayā rudrair vīrabhadraḥ smayanniva
vayaṃ hyanucarāḥ sarve śarvasyāmitatejasaḥ
bhāgābhilipsayā prāptā bhāgān yacchadhvamīpsitān
atha cet kasyacidiyamājñā munisurottamāḥ
bhāgo bhavadbhyo deyastu nāsmabhyamiti kathyatām
taṃ brūtājñāpayati yo vetsyāmo hi vayaṃ tataḥ
evamuktā gaṇeśena prajāpatipuraḥsarāḥ
devā ūcuryajñabhāge na ca mantrā iti prabhum
mantrā ūcuḥ surān yūyaṃ tamopahatacetasaḥ
ye nādhvarasya rājānaṃ pūjayadhvaṃ maheśvaram
īśvaraḥ sarvabhūtānāṃ sarvabhūtatanurharaḥ
pūjyate sarvayajñeṣu sarvābhyudayasiddhidaḥ
evamuktā apīśānaṃ māyayā naṣṭacetasaḥ
na menire yayurmantrā devān muktvā svamālayam
tataḥ sa rudro bhagavān sabhāryaḥ sagaṇeśvaraḥ
spṛśan karābhyāṃ brahmarṣiṃ dadhīcaṃ prāha devatāḥ
mantrāḥ pramāṇaṃ na kṛtā yuṣmābhirbalagarvitaiḥ
yasmāt prasahya tasmād vo nāśayāmyadya garvitam
ityuktvā yajñaśālāṃ tāṃ dadāha gaṇapuṅgavaḥ
gaṇeśvarāśca saṃkruddhā yūpānutpāṭya cikṣipuḥ
prastotrā saha hotrā ca aśvaṃ caiva gaṇeśvarāḥ
gṛhītvā bhīṣaṇāḥ sarve gaṅgāsrotasi cikṣipuḥ
vīrabhadro 'pi dīptātmā śakrasyodyacchataḥ karam
vyaṣṭambhayadadīnātmā tathānyeṣāṃ divaukasām
bhagasya netre cotpāṭya karajāgreṇa līlayā
nihatya muṣṭinā dantān pūṣṇaścaivamapātayat
tathā candramasaṃ devaṃ pādāṅguṣṭhena līlayā
dharṣayāmāsa balavān smayamāno gaṇeśvaraḥ
vahnerhastadvayaṃ chittvā jihvāmutpāṭya līlayā
jaghāna mūrdhni pādena munīnapi munīśvarāḥ
tathā viṣṇuṃ sagaruḍaṃ samāyāntaṃ mahābalaḥ
vivyādha niśitair bāṇaiḥ stambhayitvā sudarśanam
samālokya mahābāhurāgatya garuḍo gaṇam
jaghāna pakṣaiḥ sahasā nanādāmbunidhiryathā
tataḥ sahasraśo bhadraḥ sasarja garuḍān svayam
vainateyādabhyadhikān garuḍaṃ te pradudruvuḥ
tān dṛṣṭvā garuḍo dhīmān palāyata mahājavaḥ
visṛjya mādhavaṃ vegāt tadadbhutamivābhavat
antarhite vainateye bhagavān padmasaṃbhavaḥ
āgatya vārayāmāsa vīrabhadraṃ ca keśavam
prasādayāmāsa ca taṃ gauravāt parameṣṭhinaḥ
saṃstūya bhagavānīśaḥ sāmbastatrāgamat svayam
vīkṣya devādhidevaṃ taṃ sāmbaṃ sarvagaṇairvṛtam
tuṣṭāva bhagavān brahmā dakṣaḥ sarve divaukasaḥ
viśeṣāt pārvatīṃ devīmīśvarārdhaśarīriṇīm
stotrairnānāvidhairdakṣaḥ praṇamya ca kṛtāñjaliḥ
tato bhagavatī devī prahasantī maheśvaram
prasannamānasā rudraṃ vacaḥ prāha ghṛṇānidhiḥ
tvameva jagataḥ sraṣṭā śāsitā caiva rakṣakaḥ
anugrāhyo bhagavatā dakṣaścāpi divaukasaḥ
tataḥ prahasya bhagavān kapardī nīlalohitaḥ
uvāca praṇatān devān prācetasamatho haraḥ
gacchadhvaṃ devatāḥ sarvāḥ prasanno bhavatāmaham
saṃpūjyaḥ sarvayajñeṣu na nindyo 'haṃ viśeṣataḥ
tvaṃ cāpi śṛṇu me dakṣa vacanaṃ sarvarakṣaṇam
tyaktvā lokaiṣaṇāmetāṃ madbhakto bhava yatnataḥ
bhaviṣyasi gaṇeśānaḥ kalpānte 'nugrahānmama
tāvat tiṣṭha mamādeśāt svādhikāreṣu nirvṛtaḥ
evamuktvā sa bhagavān sapatnīkaḥ sahānugaḥ
adarśanamanuprāpto dakṣasyāmitatejasaḥ
antarhite mahādeve śaṅkare padmasaṃbhavaḥ
vyājahāra svayaṃ dakṣamaśeṣajagato hitam
brahmovāca
kiṃ tavāpagato mohaḥ prasanne vṛṣabhadhvaje
yadācaṣṭa svayaṃ devaḥ pālayaitadatandritaḥ
sarveṣāmeva bhūtānāṃ hṛdyeṣa vasatīśvaraḥ
paśyantyenaṃ brahmabhūtā vidvāṃso vedavādinaḥ
sa ātmā sarvabhūtānāṃ sa bījaṃ paramā gatiḥ
stūyate vaidikairmantrairdevadevo maheśvaraḥ
tamarcayati yo rudraṃ svātmanyekaṃ sanātanam
cetasā bhāvayuktena sa yāti paramaṃ padam
tasmād anādimadhyāntaṃ vijñāya parameśvaram
karmaṇā manasā vācā samārādhaya yatnataḥ
yatnāt parihareśasya nindāmātmavināśanīm
bhavanti sarvadoṣāya nindakasya kriyā yataḥ
yastavaiṣa mahāyogī rakṣako viṣṇuravyayaḥ
sa devadevo bhagavān mahādevo na saṃśayaḥ
manyante ye jagadyoniṃ vibhinnaṃ viṣṇumīśvarāt
mohād avedaniṣṭhatvāt te yānti narakaṃ narāḥ
vedānuvartino rudraṃ devaṃ nārāyaṇaṃ tathā
ekībhāvena paśyanti muktibhājo bhavanti te
yo viṣṇuḥ sa svayaṃ rudro yo rudraḥ sa janārdanaḥ
iti matvā yajed devaṃ sa yāti paramāṃ gatim
sṛjatyetajjagat sarvaṃ viṣṇustat paśyatīśvaraḥ
itthaṃ jagat sarvamidaṃ rudranārāyaṇodbhavam
tasmāt tyaktvā harernindāṃ viṣṇāvapi samāhitaḥ
samāśrayenmahādevaṃ śaraṇyaṃ brahmavādinām
upaśrutyātha vacanaṃ viriñcasya prajāpatiḥ
jagāma śaraṇaṃ devaṃ gopatiṃ kṛttivāsasam
ye 'nye śāpāgninirdagdhā dadhīcasya maharṣayaḥ
dviṣanto mohitā devaṃ saṃbabhūvuḥ kaliṣvatha
tyaktvā tapobalaṃ kṛtsnaṃ viprāṇāṃ kulasaṃbhavāḥ
pūrvasaṃskāramāhātmyād brahmaṇo vacanādiha
muktaśāpāstataḥ sarve kalpānte rauravādiṣu
nipātyamānāḥ kālena samprāpyādityavarcasam
brahmāṇaṃ jagatāmīśamanujñātāḥ svayaṃbhuvā
samārādhya tapoyogādīśānaṃ tridaśādhipam
bhaviṣyanti yathā pūrvaṃ śaṅkarasya prasādataḥ
etad vaḥ kathitaṃ sarvaṃ dakṣayajñaniṣūdanam
śṛṇudhvaṃ dakṣaputrīṇāṃ sarvāsāṃ caiva saṃtatim
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge caturdaśo 'dhyāyaḥ
sūta uvāca
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā
sasarja devān gandharvān ṛṣīṃścaivāsuroragān
yadāsya sṛjamānasya na vyavardhanta tāḥ prajāḥ
tadā sasarja bhūtāni maithunenaiva dharmataḥ
asiknyāṃ janayāmāsa vīraṇasya prajāpateḥ
sutāyāṃ dharmayuktāyāṃ putrāṇāṃ tu sahasrakam
teṣu putreṣu naṣṭeṣu māyayā nāradasya saḥ
ṣaṣṭiṃ dakṣo 'sṛjat kanyā vairaṇyāṃ vai prajāpatiḥ
dadau sa daśa dharmāya kaśyapāya trayodaśa
viṃśat sapta ca somāya catasro 'riṣṭanemine
dve caiva bahuputrāya dve kṛśāśvāya dhīmate
dve caivāṅgirase tadvat tāsāṃ vakṣye 'tha vistaram
arundhatī vasurjāmī lambā bhānurmarutvatī
saṃkalpā ca muhūrtā ca sādhyā viśvā ca bhāminī
dharmapatnyo daśa tvetāstāsāṃ putrān nibodhata
viśvāyā viśvadevāstu sādhyā sādhyānajījanat
marutvanto marutvatyāṃ vasavo 'ṣṭau vasoḥ sutāḥ
bhānostu bhānavaścaiva muhūrtā vai muhūrtajāḥ
lambāyāścātha ghoṣo vai nāgavīthī tu jāmijā
pṛthivīviṣayaṃ sarvam arundhatyām ajāyata
saṃkalpāyāstu saṃkalpo dharmaputrā daśa smṛtāḥ
āpo dhruvaśca somaśca dharaścaivānilo 'nalaḥ
pratyūṣaśca prabhāsaśca vasavo 'ṣṭau prakīrtitāḥ
āpasya putro vaitaṇḍyaḥ śramaḥ śrānto dhunistathā
dhruvasya putro bhagavān kālo lokaprakālanaḥ
somasya bhagavān varcā dharasya draviṇaḥ sutaḥ
purojavo 'nilasya syādavijñātagatistathā
kumāro hyanalasyāsīt senāpatiriti smṛtaḥ
devalo bhagavān yogī pratyūṣasyābhavat sutaḥ
viśvakarmā prabhāsasya śilpakartā prajāpatiḥ
aditirditirdanustadvadariṣṭā surasā tathā
surabhirvinatā caiva tāmrā krodhavaśā irā
kadrurmuniśca dharmajñā tatputrān vai nibodhata
aṃśo dhātā bhagastvaṣṭā mitro 'tha varuṇo 'ryamā
vivasvān savitā pūṣā hyaṃśumān viṣṇureva ca
tuṣitā nāma te pūrvaṃ cākṣuṣasyāntare manoḥ
vaivasvate 'ntare proktā ādityāścāditeḥ sutāḥ
ditiḥ putradvayaṃ lebhe kaśyapād balasaṃyutam
hiraṇyakaśipuṃ jyeṣṭhaṃ hiraṇyākṣaṃ tathāparam
hiraṇyakaśipurdaityo mahābalaparākramaḥ
ārādhya tapasā devaṃ brahmāṇaṃ parameṣṭhinam
dṛṣṭvā lebhe varān divyān stutvāsau vividhaiḥ stavaiḥ
atha tasya balād devāḥ sarva eva surarṣayaḥ
bādhitāstāḍitā jagmurdevadevaṃ pitāmaham
śaraṇyaṃ śaraṇaṃ devaṃ śaṃbhuṃ sarvajaganmayam
brahmāṇaṃ lokakartāraṃ trātāraṃ puruṣaṃ param
kūṭasthaṃ jagatāmekaṃ purāṇaṃ puruṣottamam
sa yācito devavarairmunibhiśca munīśvarāḥ
sarvadevahitārthāya jagāma kamalāsanaḥ
saṃstūyamānaḥ praṇatairmunīndrairamarairapi
kṣīrodasyottaraṃ kūlaṃ yatrāste harirīśvaraḥ
dṛṣṭvā devaṃ jagadyoniṃ viṣṇuṃ viśvaguruṃ śivam
vavande caraṇau mūrdhnā kṛtāñjalirabhāṣata
brahmovāca
tvaṃ gatiḥ sarvabhūtānāmananto 'syakhilātmakaḥ
vyāpī sarvāmaravapurmahāyogī sanātanaḥ
tvamātmā sarvabhūtānāṃ pradhānaṃ prakṛtiḥ parā
vairāgyaiśvaryanirato rāgātīto nirañjanaḥ
tvaṃ kartā caiva bhartā ca nihantā suravidviṣām
trātumarhasyananteśa trātā hi parameśvaraḥ
itthaṃ sa viṣṇurbhagavān brahmaṇā saṃprabodhitaḥ
provāconnidrapadmākṣaḥ pītavāsāsuradviṣaḥ
kimarthaṃ sumahāvīryāḥ saprajāpatikāḥ surāḥ
imaṃ deśamanuprāptāḥ kiṃ vā kāryaṃ karomi vaḥ
devā ūcuḥ
hiraṇyakaśipurnāma brahmaṇo varadarpitaḥ
bādhate bhagavan daityo devān sarvān saharṣibhiḥ
avadhyaḥ sarvabhūtānāṃ tvāmṛte puruṣottama
hantumarhasi sarveṣāṃ tvaṃ trātāsi jaganmaya
śrutvā taddaivatairuktaṃ sa viṣṇurlokabhāvanaḥ
vadhāya daityamukhyasya so 'sṛjat puruṣaṃ svayam
meruparvatavarṣmāṇaṃ ghorarūpaṃ bhayānakam
śaṅkhacakragadāpāṇiṃ taṃ prāha garuḍadhvajaḥ
hatvā taṃ daityarājaṃ tvaṃ hiraṇyakaśipuṃ punaḥ
imaṃ deśaṃ samāgantuṃ kṣipramarhasi pauruṣāt
niśamya vaiṣṇavaṃ vākyaṃ praṇamya puruṣottamam
mahāpuruṣamavyaktaṃ yayau daityamahāpuram
vimuñcan bhairavaṃ nādaṃ śaṅkhacakragadādharaḥ
āruhya garuḍaṃ devo mahāmerurivāparaḥ
ākarṇya daityapravarā mahāmegharavopamam
samācacakṣire nādaṃ tadā daityapaterbhayāt
asurā ūcuḥ
kaścidāgacchati mahān puruṣo devacoditaḥ
vimuñcan bhairavaṃ nādaṃ taṃ jānīmo 'marārdana
tataḥ sahāsuravarairhiraṇyakaśipuḥ svayam
saṃnaddhaiḥ sāyudhaiḥ putraiḥ prahrādādyaistadā yayau
dṛṣṭvā taṃ garuḍāsīnaṃ sūryakoṭisamaprabham
puruṣaṃ parvatākāraṃ nārāyaṇamivāparam
dudruvuḥ kecid anyonyam ūcuḥ saṃbhrāntalocanāḥ
ayaṃ sa devo devānāṃ goptā nārāyaṇo ripuḥ
asmākamavyayo nūnaṃ tatsuto vā samāgataḥ
ityuktvā śastravarṣāṇi sasṛjuḥ puruṣāya te
tāni cāśeṣato devo nāśayāmāsa līlayā
tadā hiraṇyakaśipoścatvāraḥ prathitaujasaḥ
putrā nārāyaṇodbhūtaṃ yuyudhurmeghaniḥsvanāḥ
prahrādaścāpyanuhrādaḥ saṃhrādo hrāda eva ca
prahrādaḥ prāhiṇod brāhmamanuhrādo 'tha vaiṣṇavam
saṃhrādaścāpi kaumāramāgneyaṃ hrāda eva ca
tāni taṃ puruṣaṃ prāpya catvāryastrāṇi vaiṣṇavam
na śekurbādhituṃ viṣṇuṃ vāsudevaṃ yathā tathā
athāsau caturaḥ putrān mahābāhur mahābalaḥ
pragṛhya pādeṣu karaiḥ saṃcikṣepa nanāda ca
vimukteṣvatha putreṣu hiraṇyakaśipuḥ svayam
pādena tāḍayāmāsa vegenorasi taṃ balī
sa tena pīḍito 'tyarthaṃ garuḍena tathāśugaḥ
adṛśyaḥ prayayau tūrṇaṃ yatra nārāyaṇaḥ prabhuḥ
gatvā vijñāpayāmāsa pravṛttamakhilaṃ tathā
saṃcintya manasā devaḥ sarvajñānamayo 'malaḥ
narasyārdhatanuṃ kṛtvā siṃhasyārdhatanuṃ tathā
nṛsiṃhavapuravyakto hiraṇyakaśipoḥ pure
āvirbabhūva sahasā mohayan daityapuṅgavān
daṃṣṭrākarālo yogātmā yugāntadahanopamaḥ
samāruhyātmanaḥ śaktiṃ sarvasaṃhārakārikām
bhāti nārāyaṇo 'nanto yathā madhyandine raviḥ
dṛṣṭvā nṛsiṃhavapuṣaṃ prahrādaṃ jyeṣṭhaputrakam
vadhāya prerayāmāsa narasiṃhasya so 'suraḥ
imaṃ nṛsiṃhavapuṣaṃ pūrvasmād bahuśaktikam
sahaiva tvanujaiḥ sarvairnāśayāśu mayeritaḥ
tatsaṃniyogādasuraḥ prahrādo viṣṇumavyayam
yuyudhe sarvayatnena narasiṃhena nirjitaḥ
tataḥ saṃcodito daityo hiraṇyākṣastadānujaḥ
dhyātvā paśupaterastraṃ sasarja ca nanāda ca
tasya devādidevasya viṣṇoramitatejasaḥ
na hānimakarodastraṃ yathā devasya śūlinaḥ
dṛṣṭvā parāhataṃ tvastraṃ prahrādo bhāgyagauravāt
mene sarvātmakaṃ devaṃ vāsudevaṃ sanātanam
saṃtyajya sarvaśastrāṇi sattvayuktena cetasā
nanāma śirasā devaṃ yogināṃ hṛdayeśayam
stutvā nārāyaṇaiḥ stotraiḥ ṛgyajuḥsāmasaṃbhavaiḥ
nivārya pitaraṃ bhrātṝn hiraṇyākṣaṃ tadābravīt
ayaṃ nārāyaṇo 'nantaḥ śāśvato bhagavānajaḥ
purāṇapuruṣo devo mahāyogī jaganmayaḥ
ayaṃ dhātā vidhātā ca svayaṃjyotir nirañjanaḥ
pradhānapuruṣastattvaṃ mūlaprakṛtiravyayaḥ
īśvaraḥ sarvabhūtānāmantaryāmī guṇātigaḥ
gacchadhvamenaṃ śaraṇaṃ viṣṇumavyaktamavyayam
evamukte sudurbuddhirhiraṇyakaśipuḥ svayam
provāca putramatyarthaṃ mohito viṣṇumāyayā
ayaṃ sarvātmanā vadhyo nṛsiṃho 'lpaparākramaḥ
samāgato 'smadbhavanamidānīṃ kālacoditaḥ
vihasya pitaraṃ putro vacaḥ prāha mahāmatiḥ
mā nindasvainamīśānaṃ bhūtānāmekamavyayam
kathaṃ devo mahādevaḥ śāśvataḥ kālavarjitaḥ
kālena hanyate viṣṇuḥ kālātmā kālarūpadhṛk
tataḥ suvarṇakaśipurdurātmā vidhicoditaḥ
nivārito 'pi putreṇa yuyodha harimavyayam
saṃraktanayano 'nanto hiraṇyanayanāgrajam
nakhairvidārayāmāsa prahrādasyaiva paśyataḥ
hate hiraṇyakaśipau hiraṇyākṣo mahābalaḥ
visṛjya putraṃ prahrādaṃ dudruve bhayavihvalaḥ
anuhrādādayaḥ putrā anye ca śataśo 'surāḥ
nṛsiṃhadehasambhūtaiḥ siṃhair nītā yamālayam
tataḥ saṃhṛtya tadrūpaṃ harirnārāyaṇaḥ prabhuḥ
svameva paramaṃ rūpaṃ yayau nārāyaṇāhvayam
gate nārāyaṇe daityaḥ prahrādo 'surasattamaḥ
abhiṣekeṇa yuktena hiraṇyākṣamayojayat
sa bādhayāmāsa surān raṇe jitvā munīnapi
labdhvāndhakaṃ mahāputraṃ tapasārādhya śaṅkaram
devāñjitvā sadevendrān baddhvā ca dharaṇīmimām
nītvā rasātalaṃ cakre bandīm indīvaraprabhām
tataḥ sabrahmakā devāḥ parimlānamukhaśriyaḥ
gatvā vijñāpayāmāsurviṣṇave harimandiram
sa cintayitvā viśvātmā tadvadhopāyamavyayaḥ
sarvadevamayaṃ śubhraṃ vārāhaṃ vapurādadhe
gatvā hiraṇyanayanaṃ hatvā taṃ puruṣottamaḥ
daṃṣṭrayoddhārayāmāsa kalpādau dharaṇīmimām
tyaktvā varāhasaṃsthānaṃ saṃsthāpya ca suradvijān
svāmeva prakṛtiṃ divyāṃ yayau viṣṇuḥ paraṃ padam
tasmin hate 'mararipau prahrādo viṣṇutatparaḥ
apālayat svakaṃ rājyaṃ bhāvaṃ tyaktvā tadāsuram
iyāja vidhivad devān viṣṇorārādhane rataḥ
niḥsapatnaṃ tadā rājyaṃ tasyāsīd viṣṇuvaibhavāt
tataḥ kadācidasuro brāhmaṇaṃ gṛhamāgatam
tāpasaṃ nārcayāmāsa devānāṃ caiva māyayā
sa tena tāpaso 'tyarthaṃ mohitenāvamānitaḥ
śaśāpāsurarājānaṃ krodhasaṃraktalocanaḥ
yat tad balaṃ samāśritya brāhmaṇānavamanyase
sā bhaktirvaiṣṇavī divyā vināśaṃ te gamiṣyati
ityuktvā prayayau tūrṇaṃ prahrādasya gṛhād dvijaḥ
mumoha rājyasaṃsaktaḥ so 'pi śāpabalāt tataḥ
bādhayāmāsa viprendrān na viveda janārdanam
piturvadhamanusmṛtya krodhaṃ cakre hariṃ prati
tayoḥ samabhavad yuddhaṃ sughoraṃ romaharṣaṇam
nārāyaṇasya devasya prahrādasyāmaradviṣaḥ
kṛtvā tu sumahad yuddhaṃ viṣṇunā tena nirjitaḥ
pūrvasaṃskāramāhātmyāt parasmin puruṣe harau
saṃjātaṃ tasya vijñānaṃ śaraṇyaṃ śaraṇaṃ yayau
tataḥ prabhṛti daityendro hyananyāṃ bhaktimudvahan
nārāyaṇe mahāyogamavāpa puruṣottame
hiraṇyakaśipoḥ putre yogasaṃsaktacetasi
avāpa tanmahad rājyamandhako 'surapuṅgavaḥ
hiraṇyanetratanayaḥ śaṃbhordehasamudbhavaḥ
mandarasthāmumāṃ devīṃ cakame parvatātmajām
purā dāruvane puṇye munayo gṛhamedhinaḥ
īśvarārādhanārthāya tapaśceruḥ sahasraśaḥ
tataḥ kadācinmahatī kālayogena dustarā
anāvṛṣṭiratīvogrā hyāsīd bhūtavināśinī
sametya sarve munayo gautamaṃ tapasāṃ nidhim
ayācanta kṣudhāviṣṭā āhāraṃ prāṇadhāraṇam
sa tebhyaḥ pradadāvannaṃ mṛṣṭaṃ bahutaraṃ budhaḥ
sarve bubhujire viprā nirviśaṅkena cetasā
gate tu dvādaśe varṣe kalpānta iva śaṅkarī
babhūva vṛṣṭirmahatī yathāpūrvamabhūjjagat
tataḥ sarve munivarāḥ samāmantrya parasparam
maharṣiṃ gautamaṃ procurgacchāma iti vegataḥ
nivārayāmāsa ca tān kaṃcit kālaṃ yathāsukham
uṣitvā madgṛhe 'vaśyaṃ gacchadhvamiti paṇḍitāḥ
tato māyāmayīṃ sṛṣṭvā kṛśāṃ gāṃ sarva eva te
samīpaṃ prāpayāmāsur gautamasya mahātmanaḥ
so 'nuvīkṣya kṛpāviṣṭastasyāḥ saṃrakṣaṇotsukaḥ
goṣṭhe tāṃ bandhayāmāsa spṛṣṭamātrā mamāra sā
sa śokenābhisaṃtaptaḥ kāryākāryaṃ mahāmuniḥ
na paśyati sma sahasā tādṛśaṃ munayo 'bruvan
govadhyeyaṃ dvijaśreṣṭha yāvat tava śarīragā
tāvat te 'nnaṃ na bhoktavyaṃ gacchāmo vayameva hi
tena te muditāḥ santo devadāruvanaṃ śubham
jagmuḥ pāpavaśaṃ nītāstapaścartuṃ yathā purā
sa teṣāṃ māyayā jātāṃ govadhyāṃ gautamo muniḥ
kenāpi hetunā jñātvā śaśāpātīvakopanaḥ
bhaviṣyanti trayībāhyā mahāpātakibhiḥ samāḥ
babhūvuste tathā śāpājjāyamānāḥ punaḥ punaḥ
sarve samprāpya deveśaṃ śaṅkaraṃ viṣṇumavyayam
astuvan laukikaiḥ stotrairucchiṣṭā iva sarvagau
devadevau mahādevau bhaktānāmārtināśanau
kāmavṛttyā mahāyogau pāpānnastrātumarhathaḥ
tadā pārśvasthitaṃ viṣṇuṃ samprekṣya vṛṣabhadhvajaḥ
kimeteṣāṃ bhavet kāryaṃ prāha puṇyaiṣiṇāmiti
tataḥ sa bhagavān viṣṇuḥ śaraṇyo bhaktavatsalaḥ
gopatiṃ prāha viprendrānālokya praṇatān hariḥ
na vedabāhye puruṣe puṇyaleśo 'pi śaṅkara
saṃgacchate mahādeva dharmo vedād vinirbabhau
tathāpi bhaktavātsalyād rakṣitavyā maheśvara
asmābhiḥ sarva eveme gantāro narakānapi
tasmād vai vedabāhyānāṃ rakṣaṇārthāya pāpinām
vimohanāya śāstrāṇi kariṣyāmo vṛṣadhvaja
evaṃ saṃbodhito rudro mādhavena murāriṇā
cakāra mohaśāstrāṇi keśavo 'pi śiveritaḥ
kāpālaṃ nākulaṃ vāmaṃ bhairavaṃ pūrvapaścimam
pañcarātraṃ pāśupataṃ tathānyāni sahasraśaḥ
sṛṣṭvā tānūcaturdevau kurvāṇāḥ śāstracoditam
patanto niraye ghore bahūn kalpān punaḥ punaḥ
jāyanto mānuṣe loke kṣīṇapāpacayāstataḥ
īśvarārādhanabalād gacchadhvaṃ sukṛtāṃ gatim
vartadhvaṃ matprasādena nānyathā niṣkṛtirhi vaḥ
evamīśvaraviṣṇubhyāṃ coditāste maharṣayaḥ
ādeśaṃ pratyapadyanta śirasāsuravidviṣoḥ
cakruste 'nyāni śāstrāṇi tatra tatra ratāḥ punaḥ
śiṣyānadhyāpayāmāsurdarśayitvā phalāni tu
mohayanta imaṃ lokamavatīrya mahītale
cakāra śaṅkaro bhikṣāṃ hitāyaiṣāṃ dvijaiḥ saha
kapālamālābharaṇaḥ pretabhasmāvaguṇṭhitaḥ
vimohayaṃllokamimaṃ jaṭāmaṇḍalamaṇḍitaḥ
nikṣipya pārvatīṃ devīṃ viṣṇāvamitatejasi
niyojyāṅgabhavaṃ rudraṃ bhairavaṃ duṣṭanigrahe
dattvā nārāyaṇe devīṃ nandinaṃ kulanandinam
saṃsthāpya tatra gaṇapān devānindrapurogamān
prasthite 'tha mahādeve viṣṇurviśvatanuḥ svayam
strīrūpadhārī niyataṃ sevate sma maheśvarīm
brahmā hutāśanaḥ śakro yamo 'nye surapuṅgavāḥ
siṣevire mahādevīṃ strīveṣaṃ śobhanaṃ gatāḥ
nandīśvaraśca bhagavān śaṃbhoratyantavallabhaḥ
dvāradeśe gaṇādhyakṣo yathāpūrvamatiṣṭhata
etasminnantare daityo hyandhako nāma durmatiḥ
āhartukāmo girijāmājagāmātha mandaram
samprāptam andhakaṃ dṛṣṭvā śaṅkaraḥ kālabhairavaḥ
nyaṣedhayad ameyātmā kālarūpadharo haraḥ
tayoḥ samabhavad yuddhaṃ sughoraṃ romaharṣaṇam
śūlenorasi taṃ daityamājaghāna vṛṣadhvajaḥ
tataḥ sahasraśo daityaḥ sasarjāndhakasaṃjñitān
nandiṣeṇādayo daityair andhakair abhinirjitāḥ
ghaṇṭākarṇo meghanādaś caṇḍeśaś caṇḍatāpanaḥ
vināyako meghavāhaḥ somanandī ca vaidyutaḥ
sarve 'ndhakaṃ daityavaraṃ samprāpyātibalānvitāḥ
yuyudhuḥ śūlaśaktyṛṣṭigirikūṭaparaśvadhaiḥ
bhrāmayitvātha hastābhyāṃ gṛhītacaraṇadvayāḥ
daityendreṇātibalinā kṣiptāste śatayojanam
tato 'ndhakanisṛṣṭāste śataśo 'tha sahasraśaḥ
kālasūryapratīkāśā bhairavaṃ tvabhidudruvuḥ
hā heti śabdaḥ sumahān babhūvātibhayaṅkaraḥ
yuyodha bhairavo rudraḥ śūlamādāya bhīṣaṇam
dṛṣṭvāndhakānāṃ subalaṃ durjayaṃ tarjito haraḥ
jagāma śaraṇaṃ devaṃ vāsudevamajaṃ vibhum
so 'sṛjad bhagavān viṣṇurdevīnāṃ śatamuttamam
devīpārśvasthito devo vināśāyāmaradviṣām
tathāndhakasahasraṃ tu devībhiryamasādanam
nītaṃ keśavamāhātmyāllīlayaiva raṇājire
dṛṣṭvā parāhataṃ sainyamandhako 'pi mahāsuraḥ
parāṅmukho raṇāt tasmāt palāyata mahājavaḥ
tataḥ krīḍāṃ mahādevaḥ kṛtvā dvādaśavārṣikīm
hitāya loke bhaktānāmājagāmātha mandaram
samprāptamīśvaraṃ jñātvā sarva eva gaṇeśvarāḥ
samāgamyopatasthustaṃ bhānumantamiva dvijāḥ
praviśya bhavanaṃ puṇyamayuktānāṃ durāsadam
dadarśa nandinaṃ devaṃ bhairavaṃ keśavaṃ śivaḥ
praṇāmapravaṇaṃ devaṃ so 'nugṛhyātha nandinam
āghrāya mūrdhanīśānaḥ keśavaṃ pariṣasvaje
dṛṣṭvā devī mahādevaṃ prītivisphāritekṣaṇā
nanāma śirasā tasya pādayorīśvarasya sā
nivedya vijayaṃ tasmai śaṅkarāyātha śaṅkarī
bhairavo viṣṇumāhātmyaṃ praṇataḥ pārśvago 'vadat
śrutvā tadvijayaṃ śaṃbhurvikramaṃ keśavasya ca
samāste bhagavānīśo devyā saha varāsane
tato devagaṇāḥ sarve marīcipramukhā dvijāḥ
ājagmurmandaraṃ draṣṭuṃ devadevaṃ trilocanam
yena tad vijitaṃ pūrvaṃ devīnāṃ śatamuttamam
samāgataṃ daityasainyam īśadarśanavāñchayā
dṛṣṭvā varāsanāsīnaṃ devyā candravibhūṣaṇam
praṇemurādarād devyo gāyanti smātilālasāḥ
praṇemurgirijāṃ devīṃ vāmapārśve pinākinaḥ
devāsanagataṃ devaṃ nārāyaṇamanāmayam
dṛṣṭvā siṃhāsanāsīnaṃ devyā nārāyaṇena ca
praṇamya devamīśānaṃ pṛṣṭavatyo varāṅganāḥ
kanyā ūcuḥ
kastvaṃ vibhrājase kāntyā keyaṃ bālaraviprabhā
ko 'nvayaṃ bhāti vapuṣā paṅkajāyatalocanaḥ
niśamya tāsāṃ vacanaṃ vṛṣendravaravāhanaḥ
vyājahāra mahāyogī bhūtādhipatiravyayaḥ
ahaṃ nārāyaṇo gaurī jaganmātā sanātanī
vibhajya saṃsthito devaḥ svātmānaṃ bahudheśvaraḥ
na me viduḥ paraṃ tattvaṃ devādyā na maharṣayaḥ
eko 'yaṃ veda viśvātmā bhavānī viṣṇureva ca
ahaṃ hi niṣkriyaḥ śāntaḥ kevalo niṣparigrahaḥ
māmeva keśavaṃ devamāhurdevīmathāmbikām
eṣa dhātā vidhātā ca kāraṇaṃ kāryameva ca
kartā kārayitā viṣṇurbhuktimuktiphalapradaḥ
bhoktā pumānaprameyaḥ saṃhartā kālarūpadhṛk
sraṣṭā pātā vāsudevo viśvātmā viśvatomukhaḥ
kūṭastho hyakṣaro vyāpī yogī nārāyaṇaḥ svayam
tārakaḥ puruṣo hyātmā kevalaṃ paramaṃ padam
saiṣā māheśvarī gaurī mama śaktirnirañjanā
śāntā satyā sadānandā paraṃ padamiti śrutiḥ
asyāḥ sarvamidaṃ jātamatraiva layameṣyati
eṣaiva sarvabhūtānāṃ gatīnāmuttamā gatiḥ
tayāhaṃ saṃgato devyā kevalo niṣkalaḥ paraḥ
paśyāmyaśeṣamevedaṃ yastad veda sa mucyate
tasmādanādimadvaitaṃ viṣṇumātmānamīśvaram
ekameva vijānīdhvaṃ tato yāsyatha nirvṛtim
manyante viṣṇumavyaktamātmānaṃ śraddhayānvitāḥ
ye bhinnadṛṣṭyāpīśānaṃ pūjayanto na me priyāḥ
dviṣanti ye jagatsūtiṃ mohitā rauravādiṣu
pacyamānā na mucyante kalpakoṭiśatairapi
tasmād aśeṣabhūtānāṃ rakṣako viṣṇuravyayaḥ
yathāvadiha vijñāya dhyeyaḥ sarvāpadi prabhuḥ
śrutvā bhagavato vākyaṃ devyaḥ sarvagaṇeśvarāḥ
nemurnārāyaṇaṃ devaṃ devīṃ ca himaśailajām
prārthayāmāsurīśāne bhaktiṃ bhaktajanapriye
bhavānīpādayugale nārāyaṇapadāmbuje
tato nārāyaṇaṃ devaṃ gaṇeśā mātaro 'pi ca
na paśyanti jagatsūtiṃ tad adbhutam ivābhavat
tadantare mahādaityo hyandhako manmathārditaḥ
mohito girijāṃ devīmāhartuṃ girimāyayau
athānantavapuḥ śrīmān yogī nārāyaṇo 'malaḥ
tatraivāvirabhūd daityairyuddhāya puruṣottamaḥ
kṛtvātha pārśve bhagavantamīśo yuddhāya viṣṇuṃ gaṇadevamukhyaiḥ
śilādaputreṇa ca mātṛkābhiḥ sa kālarudro 'bhijagāma devaḥ
triśūlamādāya kṛśānukalpaṃ sa devadevaḥ prayayau purastāt
tamanvayuste gaṇarājavaryā jagāma devo 'pi sahasrabāhuḥ
rarāja madhye bhagavān surāṇāṃ vivāhano vāridavarṇavarṇaḥ
tadā sumeroḥ śikharādhirūḍhastrilokadṛṣṭirbhagavānivārkaḥ
jagatyanādirbhagavānameyo haraḥ sahasrākṛtir āvirāsīt
triśūlapāṇirgagane sughoṣaḥ papāta devopari puṣpavṛṣṭiḥ
samāgataṃ vīkṣya gaṇeśarājaṃ samāvṛtaṃ devaripurgaṇeśaiḥ
yuyodha śakreṇa samātṛkābhir gaṇairaśeṣair amarapradhānaiḥ
vijitya sarvānapi bāhuvīryāt sa saṃyuge śaṃbhumanantadhāma
samāyayau yatra sa kālarudro vimānamāruhya vihīnasattvaḥ
dṛṣṭvāndhakaṃ samayāntaṃ bhagavān garuḍadhvajaḥ
vyājahāra mahādevaṃ bhairavaṃ bhūtibhūṣaṇam
hantumarhasi daityeśamandhakaṃ lokakaṇṭakam
tvāmṛte bhagavān śakto hantā nānyo 'sya vidyate
tvaṃ hartā sarvalokānāṃ kālātmā hyaiśvarī tanuḥ
stūyate vividhair mantrair vedavidbhir vicakṣaṇaiḥ
sa vāsudevasya vaco niśamya bhagavān haraḥ
nirīkṣya viṣṇuṃ hanane daityendrasya matiṃ dadhau
jagāma devatānīkaṃ gaṇānāṃ harṣamuttamam
stuvanti bhairavaṃ devamantarikṣacarā janāḥ
jayānanta mahādeva kālamūrte sanātana
tvamagniḥ sarvabhūtānāmantaścarasi nityaśaḥ
tvaṃ yajñastvaṃ vaṣaṭkārastvaṃ dhātā hariravyayaḥ
tvaṃ brahmā tvaṃ mahādevastvaṃ dhāma paramaṃ padam
oṅkāramūrtiryogātmā trayīnetrastrilocanaḥ
mahāvibhūtirdeveśo jayāśeṣajagatpate
tataḥ kālāgnirudro 'sau gṛhītvāndhakamīśvaraḥ
triśūlāgreṣu vinyasya prananarta satāṃ gatiḥ
dṛṣṭvāndhakaṃ devagaṇāḥ śūlaprotaṃ pitāmahaḥ
praṇemurīśvaraṃ devaṃ bhairavaṃ bhavamocakam
astuvan munayaḥ siddhā jagur gandharvakiṃnarāḥ
antarikṣe 'psaraḥsaṅghā nṛtyanti sma manoramāḥ
saṃsthāpito 'tha śūlāgre so 'ndhako dagdhakilbiṣaḥ
utpannākhilavijñānastuṣṭāva parameśvaram
andhaka uvāca
namāmi mūrdhnā bhagavantamekaṃ samāhitā yaṃ vidurīśatattvam
purātanaṃ puṇyamanantarūpaṃ kālaṃ kaviṃ yogaviyogahetum
daṃṣṭrākarālaṃ divi nṛtyamānaṃ hutāśavaktraṃ jvalanārkarūpam
sahasrapādākṣiśiro'bhiyuktaṃ bhavantamekaṃ praṇamāmi rudram
jayādidevāmarapūjitāṅghre vibhāgahīnāmalatattvarūpa
tvamagnireko bahudhābhipūjyase vāyvādibhedairakhilātmarūpa
tvāmekamāhuḥ puruṣaṃ purāṇam ādityavarṇaṃ tamasaḥ parastāt
tvaṃ paśyasīdaṃ paripāsyajasraṃ tvamantako yogigaṇābhijuṣṭaḥ
eko 'ntarātmā bahudhā niviṣṭo deheṣu dehādiviśeṣahīnaḥ
tvamātmaśabdaṃ paramātmatattvaṃ bhavantamāhuḥ śivameva kecit
tvamakṣaraṃ brahma paraṃ pavitramānandarūpaṃ praṇavābhidhānam
tvamīśvaro vedapadeṣu siddhaḥ svayaṃ prabho 'śeṣaviśeṣahīnaḥ
tvamindrarūpo varuṇāgnirūpo haṃsaḥ prāṇo mṛtyurantāsi yajñaḥ
prajāpatirbhagavānekarudro nīlagrīvaḥ stūyase vedavidbhiḥ
nārāyaṇastvaṃ jagatāmathādiḥ pitāmahastvaṃ prapitāmahaśca
vedāntaguhyopaniṣatsu gītaḥ sadāśivastvaṃ parameśvaro 'si
namaḥ parastāt tamasaḥ parasmai parātmane pañcapadāntarāya
triśaktyatītāya nirañjanāya sahasraśaktyāsanasaṃsthitāya
trimūrtaye 'nantapadātmamūrte jagannivāsāya jaganmayāya
namo lalāṭārpitalocanāya namo janānāṃ hṛdi saṃsthitāya
phaṇīndrahārāya namo 'stu tubhyaṃ munīndrasiddhārcitapādayugma
aiśvaryadharmāsanasaṃsthitāya namaḥ parāntāya bhavodbhavāya
sahasracandrārkavilocanāya namo 'stu te soma sumadhyamāya
namo 'stu te deva hiraṇyabāho namo 'mbikāyāḥ pataye mṛḍāya
namo 'tiguhyāya guhāntarāya vedāntavijñānasuniścitāya
trikālahīnāmaladhāmadhāmne namo maheśāya namaḥ śivāya
evaṃ stuvantaṃ bhagavān śūlāgrādavaropya tam
tuṣṭaḥ provāca hastābhyāṃ spṛṣṭvātha parameśvaraḥ
prīto 'haṃ sarvathā daitya stavenānena sāṃpratam
samprāpya gāṇapatyaṃ me sannidhāne vasāmaraḥ
arogaśchinnasaṃdeho devairapi supūjitaḥ
nandīśvarasyānucaraḥ sarvaduḥkhavivarjitaḥ
evaṃ vyāhṛtamātre tu devadevena devatāḥ
gaṇeśvarā mahādevamandhakaṃ devasannidhau
sahasrasūryasaṃkāśaṃ trinetraṃ candracihnitam
nīlakaṇṭhaṃ jaṭāmauliṃ śūlāsaktamahākaram
dṛṣṭvā taṃ tuṣṭuvurdaityamāścaryaṃ paramaṃ gatāḥ
uvāca bhagavān viṣṇurdevadevaṃ smayanniva
sthāne tava mahādeva prabhāvaḥ puruṣo mahān
nekṣate 'jñānajān doṣān gṛhṇāti ca guṇānapi
itīrito 'tha bhairavo gaṇeśadevapuṅgavaiḥ
sakeśavaḥ sahāndhako jagāma śaṅkarāntikam
nirīkṣya devamāgataṃ sa śaṅkaraḥ sahāndhakam
samādhavaṃ samātṛkaṃ jagāma nirvṛtiṃ haraḥ
pragṛhya pāṇineśvaro hiraṇyalocanātmajam
jagāma yatra śailajā vimānamīśavallabhā
vilokya sā samāgataṃ bhavaṃ bhavārtihāriṇam
avāpa sāndhakaṃ sukhaṃ prasādamandhakaṃ prati
athāndhako maheśvarīṃ dadarśa devapārśvagām
papāta daṇḍavatkṣitau nanāma pādapadmayoḥ
namāmi devavallabhāmanādimadrijāmimām
yataḥ pradhānapūruṣau nihanti yākhilaṃ jagat
vibhāti yā śivāsane śivena sākamavyayā
hiraṇmaye 'tinirmale namāmi tāmimāmajām
yadantarākhilaṃ jagajjaganti yānti saṃkṣayam
namāmi yatra tāmumām aśeṣabhedavarjitām
na jāyate na hīyate na vardhate ca tāmumām
namāmi yā guṇātigā girīśaputrikāmimām
kṣamasva devi śailaje kṛtaṃ mayā vimohataḥ
surāsurairyadarcitaṃ namāmi te padāmbujam
itthaṃ bhagavatī gaurī bhaktinamreṇa pārvatī
saṃstutā daityapatinā putratve jagṛhe 'ndhakam
tataḥ sa mātṛbhiḥ sārdhaṃ bhairavo rudrasaṃbhavaḥ
jagāmānujñayā śaṃbhoḥ pātālaṃ parameśvaraḥ
yatra sā tāmasī viṣṇormūrtiḥ saṃhārakārikā
samāste hariravyakto nṛsiṃhākṛtirīśvaraḥ
tato 'nantākṛtiḥ śaṃbhuḥ śeṣeṇāpi supūjitaḥ
kālāgnirudro bhagavān yuyojātmānamātmani
yuñjatastasya devasya sarvā evātha mātaraḥ
bubhukṣitā mahādevaṃ praṇamyāhustriśūlinam
mātara ūcuḥ
bubhukṣitā mahādeva anujñā dīyatāṃ tvayā
trailokyaṃ bhakṣayiṣyāmo nānyathā tṛptirasti naḥ
etāvaduktvā vacanaṃ mātaro viṣṇusaṃbhavāḥ
bhakṣayāṃcakrire sarvaṃ trailokyaṃ sacarācaram
tataḥ sa bhairavo devo nṛsiṃhavapuṣaṃ harim
dadhyau nārāyaṇaṃ devaṃ kṣaṇātprādurabhūddhariḥ
vijñāpayāmāsa ca taṃ bhakṣayantīha mātaraḥ
nivārayāśu trailokyaṃ tvadīyā bhagavanniti
saṃsmṛtā viṣṇunā devyo nṛsiṃhavapuṣā punaḥ
upatasthurmahādevaṃ narasiṃhākṛtiṃ ca tam
samprāpya sannidhiṃ viṣṇoḥ sarvāḥ saṃhārakārikāḥ
pradaduḥ śaṃbhave śaktiṃ bhairavāyātitejase
apaśyaṃstā jagatsūtiṃ nṛsiṃhamatha bhairavam
kṣaṇādekatvamāpannaṃ śeṣāhiṃ cāpi mātaraḥ
vyājahāra hṛṣīkeśo ye bhaktāḥ śūlapāṇinaḥ
ye ca māṃ saṃsmarantīha pālanīyāḥ prayatnataḥ
mamaiva mūrtiratulā sarvasaṃhārakārikā
maheśvarāṃśasambhūtā bhuktimuktipradā tviyam
ananto bhagavān kālo dvidhāvasthā mamaiva tu
tāmasī rājasī mūrtirdevadevaścaturmukhaḥ
so 'yaṃ devo durādharṣaḥ kālo lokaprakālanaḥ
bhakṣayiṣyati kalpānte rudrātmā nikhilaṃ jagat
yā sā vimohikā mūrtirmama nārāyaṇāhvayā
sattvodriktā jagat kṛtsnaṃ saṃsthāpayati nityadā
sa hi viṣṇuḥ paraṃ brahma paramātmā parā gatiḥ
mūlaprakṛtiravyaktā sadānandeti kathyate
ityevaṃ bodhitā devyo viṣṇunā viśvamātaraḥ
prapedire mahādevaṃ tameva śaraṇaṃ harim
etad vaḥ kathitaṃ sarvaṃ mayāndhakanibarhaṇam
māhātmyaṃ devadevasya bhairavasyāmitaujasaḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcadaśo 'dhyāyaḥ
śrīkūrma uvāca
andhake nigṛhīte vai prahlādasya mahātmanaḥ
virocano nāma suto babhūva nṛpatiḥ purā
devāñjitvā sadevendrān bahūn varṣān mahāsuraḥ
pālayāmāsa dharmeṇa trailokyaṃ sacarācaram
tasyaivaṃ vartamānasya kadācid viṣṇucoditaḥ
sanatkumāro bhagavān puraṃ prāpa mahāmuniḥ
dṛṣṭvā siṃhāsanagato brahmaputraṃ mahāsuraḥ
nanāmotthāya śirasā prāñjalirvākyamabravīt
dhanyo 'smyanugṛhīto 'smi samprāpto me purātanaḥ
yogīśvaro 'dya bhagavān yato 'sau brahmavit svayam
kimarthamāgato brahman svayaṃ devaḥ pitāmahaḥ
brūhi me brahmaṇaḥ putra kiṃ kāryaṃ karavāṇyaham
so 'bravīd bhagavān devo dharmayuktaṃ mahāsuram
draṣṭumabhyāgato 'haṃ vai bhavantaṃ bhāgyavānasi
sudurlabhā nītireṣā daityānāṃ daityasattama
triloke dhārmiko nūnaṃ tvādṛśo 'nyo na vidyate
ityukto 'surarājastaṃ punaḥ prāha mahāmunim
dharmāṇāṃ paramaṃ dharmaṃ brūhi me brahmavittama
so 'bravīd bhagavān yogī daityendrāya mahātmane
sarvaguhyatamaṃ dharmamātmajñānamanuttamam
sa labdhvā paramaṃ jñānaṃ dattvā ca gurudakṣiṇām
nidhāya putre tadrājyaṃ yogābhyāsarato 'bhavat
sa tasya putro matimān balirnāma mahāsuraḥ
brahmaṇyo dhārmiko 'tyarthaṃ vijigye 'tha purandaram
kṛtvā tena mahad yuddhaṃ śakraḥ sarvāmarairvṛtaḥ
jagāma nirjito viṣṇuṃ devaṃ śaraṇamacyutam
tadantare 'ditirdevī devamātā suduḥkhitā
daityendrāṇāṃ vadhārthāya putro me syāditi svayam
tatāpa sumahad ghoraṃ taporāśistapaḥ param
prapannā viṣṇumavyaktaṃ śaraṇyaṃ śaraṇaṃ harim
kṛtvā hṛtpadmakiñjalke niṣkalaṃ paramaṃ padam
vāsudevamanādyantamānandaṃ vyoma kevalam
prasanno bhagavān viṣṇuḥ śaṅkhacakragadādharaḥ
āvirbabhūva yogātmā devamātuḥ puro hariḥ
dṛṣṭvā samāgataṃ viṣṇumaditirbhaktisaṃyutā
mene kṛtārthamātmānaṃ toṣayāmāsa keśavam
aditiruvāca
jayāśeṣaduḥkhaughanāśaikaheto jayānantamāhātmyayogābhiyukta
jayānādimadhyāntavijñānamūrte jayāśeṣakalpāmalānandarūpa
namo viṣṇave kālarūpāya tubhyaṃ namo nārasiṃhāya śeṣāya tubhyam
namaḥ kālarudrāya saṃhārakartre namo vāsudevāya tubhyaṃ namaste
namo viśvamāyāvidhānāya tubhyaṃ namo yogagamyāya satyāya tubhyam
namo dharmavijñānaniṣṭhāya tubhyaṃ namaste varāhāya bhūyo namaste
namaste sahasrārkacandrābhamūrte namo vedavijñānadharmābhigamya
namo devadevādidevādideva prabho viśvayone 'tha bhūyo namaste
namaḥ śaṃbhave satyaniṣṭhāya tubhyaṃ namo hetave viśvarūpāya tubhyam
namo yogapīṭhāntarasthāya tubhyaṃ śivāyaikarūpāya bhūyo namaste
evaṃ sa bhagavān kṛṣṇo devamātrā jaganmayaḥ
toṣitaśchandayāmāsa vareṇa prahasanniva
praṇamya śirasā bhūmau sā vavre varamuttamam
tvāmeva putraṃ devānāṃ hitāya varaye varam
tathāstvityāha bhagavān prapannajanavatsalaḥ
dattvā varānaprameyastatraivāntaradhīyata
tato bahutithe kāle bhagavantaṃ janārdanam
dadhāra garbhaṃ devānāṃ mātā nārāyaṇaṃ svayam
samāviṣṭe hṛṣīkeśe devamāturathodaram
utpātā jajñire ghorā balervairocaneḥ pure
nirīkṣya sarvānutpātān daityendro bhayavihvalaḥ
prahlādamasuraṃ vṛddhaṃ praṇamyāha pitāmaham
baliruvāca
pitāmaha mahāprājña jāyante 'smatpure 'dhunā
kimutpātā bhavet kāryamasmākaṃ kiṃnimittakāḥ
niśamya tasya vacanaṃ ciraṃ dhyātvā mahāsuraḥ
namaskṛtya hṛṣīkeśamidaṃ vacanamabravīt
prahlāda uvāca
yo yajñairijyate viṣṇuryasya sarvamidaṃ jagat
dadhārāsuranāśārthaṃ mātā taṃ tridivaukasām
yasmādabhinnaṃ sakalaṃ bhidyate yo 'khilādapi
sa vāsudevo devānāṃ māturdehaṃ samāviśat
na yasya devā jānanti svarūpaṃ paramārthataḥ
sa viṣṇuraditerdehaṃ svecchayādya samāviśat
yasmād bhavanti bhūtāni yatra saṃyānti saṃkṣayam
so 'vatīrṇo mahāyogī purāṇapuruṣo hariḥ
na yatra vidyate nāmajātyādiparikalpanā
sattāmātrātmarūpo 'sau viṣṇuraṃśena jāyate
yasya sā jagatāṃ mātā śaktistaddharmadhāriṇī
māyā bhagavatī lakṣmīḥ so 'vatīrṇo janārdanaḥ
yasya sā tāmasī mūrtiḥ śaṅkaro rājasī tanuḥ
brahmā saṃjāyate viṣṇuraṃśenaikena sattvabhṛt
itthaṃ vicintya govindaṃ bhaktinamreṇa cetasā
tameva gaccha śaraṇaṃ tato yāsyasi nirvṛtim
tataḥ prahlādavacanād balirvairocanirharim
jagāma śaraṇaṃ viśvaṃ pālayāmāsa dharmataḥ
kāle prāpte mahāviṣṇuṃ devānāṃ harṣavardhanam
asūta kaśyapāccainaṃ devamātāditiḥ svayam
caturbhujaṃ viśālākṣaṃ śrīvatsāṅkitavakṣasam
nīlameghapratīkāśaṃ bhrājamānaṃ śriyāvṛtam
upatasthuḥ surāḥ sarve siddhāḥ sādhyāśca cāraṇāḥ
upendramindrapramukhā brahmā carṣigaṇair vṛtaḥ
kṛtopanayano vedān adhyaiṣṭa bhagavān hariḥ
samācāraṃ bharadvājāt trilokāya pradarśayan
evaṃ hi laukikaṃ mārgaṃ pradarśayati sa prabhuḥ
sa yat pramāṇaṃ kurute lokastadanuvartate
tataḥ kālena matimān balirvairocaniḥ svayam
yajñairyajñeśvaraṃ viṣṇumarcayāmāsa sarvagam
brāhmaṇān pūjayāmāsa dattvā bahutaraṃ dhanam
brahmarṣayaḥ samājagmuryajñavāṭaṃ mahātmanaḥ
vijñāya viṣṇurbhagavān bharadvājapracoditaḥ
āsthāya vāmanaṃ rūpaṃ yajñadeśamathāgamat
kṛṣṇājinopavītāṅga āṣāḍhena virājitaḥ
brāhmaṇo jaṭilo vedānudgiran bhasmamaṇḍitaḥ
samprāpyāsurarājasya samīpaṃ bhikṣuko hariḥ
svapādair vimitaṃ deśamayācata baliṃ tribhiḥ
prakṣālya caraṇau viṣṇor balir bhāvasamanvitaḥ
ācāmayitvā bhṛṅgāramādāya svarṇanirmitam
dāsye tavedaṃ bhavate padatrayaṃ prīṇātu devo hariravyayākṛtiḥ
vicintya devasya karāgrapallave nipātayāmāsa jalaṃ suśītalam
vicakrame pṛthivīmeṣa etāmathāntarikṣaṃ divamādidevaḥ
vyapetarāgaṃ ditijeśvaraṃ taṃ prakartukāmaḥ śaraṇaṃ prapannam
ākramya lokatrayamīśapādaḥ prājāpatyād brahmalokaṃ jagāma
praṇemur ādityasahasrakalpaṃ ye tatra loke nivasanti siddhāḥ
athopatasthe bhagavānanādiḥ pitāmahāstoṣayāmāsa viṣṇum
bhittvā tadaṇḍasya kapālamūrdhvaṃ jagāma divyāvaraṇāni bhūyaḥ
athāṇḍabhedānnipapāta śītalaṃ mahājalaṃ tat puṇyakṛdbhiśca juṣṭam
pravartate cāpi saridvarā tadā gaṅgetyuktā brahmaṇā vyomasaṃsthā
gatvā mahāntaṃ prakṛtiṃ pradhānaṃ brahmāṇamekaṃ puruṣaṃ svabījam
atiṣṭhadīśasya padaṃ tadavyayaṃ dṛṣṭvā devāstatra tatra stuvanti
ālokya taṃ puruṣaṃ viśvakāyaṃ mahān balirbhaktiyogena viṣṇum
nanāma nārāyaṇamekamavyayaṃ svacetasā yaṃ praṇamanti devāḥ
tamabravīd bhagavānādikartā bhūtvā punarvāmano vāsudevaḥ
mamaiva daityādhipate 'dhunedaṃ lokatrayaṃ bhavatā bhāvadattam
praṇamya mūrdhnā punareva daityo nipātayāmāsa jalaṃ karāgre
dāsye tavātmānamanantadhāmne trivikramāyāmitavikramāya
pragṛhya sūnorapi sampradattaṃ prahlādasūnoratha śaṅkhapāṇiḥ
jagāda daityaṃ jagadantarātmā pātālamūlaṃ praviśeti bhūyaḥ
samāsyatāṃ bhavatā tatra nityaṃ bhuktvā bhogān devatānāmalabhyān
dhyāyasva māṃ satataṃ bhaktiyogāt pravekṣyase kalpadāhe punarmām
uktvaivaṃ daityasiṃhaṃ taṃ viṣṇuḥ satyaparākramaḥ
purandarāya trailokyaṃ dadau viṣṇururukramaḥ
saṃstuvanti mahāyogaṃ siddhā devarṣikinnarāḥ
brahmā śakro 'tha bhagavān rudrādityamarudgaṇāḥ
kṛtvaitadadbhutaṃ karma viṣṇurvāmanarūpadhṛk
paśyatāmeva sarveṣāṃ tatraivāntaradhīyata
so 'pi daityavaraḥ śrīmān pātālaṃ prāpa coditaḥ
prahlādenāsuravarairviṣṇunā viṣṇutatparaḥ
apṛcchad viṣṇumāhātmyaṃ bhaktiyogamanuttamam
pūjāvidhānaṃ prahlādaṃ tadāhāsau cakāra saḥ
atha rathacaraṇāsiśaṅkhapāṇiṃ sarasijalocanam īśam aprameyam
śaraṇam upayayau sa bhāvayogāt praṇatagatiṃ praṇidhāya karmayogam
eṣa vaḥ kathito viprā vāmanasya parākramaḥ
sa devakāryāṇi sadā karoti puruṣottamaḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣoḍaśo 'dhyāyaḥ
baleḥ putraśataṃ tvāsīnmahābalaparākramam
teṣāṃ pradhāno dyutimān bāṇo nāma mahābalaḥ
so 'tīva śaṅkare bhakto rājā rājyamapālayat
trailokyaṃ vaśamānīya bādhayāmāsa vāsavam
tataḥ śakrādayo devā gatvocuḥ kṛttivāsasam
tvadīyo bādhate hyasmān bāṇo nāma mahāsuraḥ
vyāhṛto daivataiḥ sarvairdevadevo maheśvaraḥ
dadāha bāṇasya puraṃ śareṇaikena līlayā
dahyamāne pure tasmin bāṇo rudraṃ triśūlinam
yayau śaraṇamīśānaṃ gopatiṃ nīlalohitam
mūrdhanyādhāya talliṅgaṃ śāṃbhavaṃ bhītavarjitaḥ
nirgatya tu purāt tasmāt tuṣṭāva parameśvaram
saṃstuto bhagavānīśaḥ śaṅkaro nīlalohitaḥ
gāṇapatyena bāṇaṃ taṃ yojayāmāsa bhāvataḥ
athābhavan danoḥ putrāstārādyā hyatibhīṣaṇāḥ
tārastathā śambaraśca kapilaḥ śaṅkarastathā
svarbhānurvṛṣaparvā ca prādhānyena prakīrtitāḥ
surasāyāḥ sahasraṃ tu sarpāṇāmabhavad dvijāḥ
anekaśirasāṃ tadvat khecarāṇāṃ mahātmanām
ariṣṭā janayāmāsa gandharvāṇāṃ sahasrakam
anantādyā mahānāgāḥ kādraveyāḥ prakīrtitāḥ
tāmrā ca janayāmāsa ṣaṭ kanyā dvijapuṅgavāḥ
śukīṃ śyenīṃ ca bhāsīṃ ca sugrīvāṃ gṛdhrikāṃ śucim
gāstathā janayāmāsa surabhirmahiṣīstathā
irā vṛkṣalatāvallīstṛṇajātīśca sarvaśaḥ
khasā vai yakṣarakṣāṃsi munirapsarasastathā
rakṣogaṇaṃ krodhavaśā janayāmāsa sattamāḥ
vinatāyāśca putrau dvau prakhyātau garuḍāruṇau
tayośca garuḍo dhīmān tapastaptvā suduścaram
prasādācchūlinaḥ prāpto vāhanatvaṃ hareḥ svayam
ārādhya tapasā rudraṃ mahādevaṃ tathāruṇaḥ
sārathye kalpitaḥ pūrvaṃ prītenārkasya śaṃbhunā
ete kaśyapadāyādāḥ kīrtitāḥ sthāṇujaṅgamāḥ
vaivasvate 'nte hyasmiñchṛṇvatāṃ pāpanāśanāḥ
saptaviṃśat sutāḥ proktāḥ somapatnyaśca suvratāḥ
ariṣṭanemipatnīnāmapatyānīha ṣoḍaśa
bahuputrasya viduṣaścatasro vidyutaḥ smṛtāḥ
tadvadaṅgirasaḥ putrā ṛṣayo brahmasatkṛtāḥ
kuśāśvasya tu devarṣerdevapraharaṇāḥ sutāḥ
ete yugasahasrānte jāyante punareva hi
manvantareṣu niyataṃ tulyaiḥ kāryaiḥ svanāmabhiḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptadaśo 'dhyāyaḥ
sūta uvāca
etānutpādya putrāṃstu prajāsaṃtānakāraṇāt
kaśyapo gotrakāmastu cacāra sumahat tapaḥ
tasya vai tapato 'tyarthaṃ prādurbhūtau sutāvimau
vatsaraścāsitaścaiva tāvubhau brahmavādinau
vatsarānnaidhruvo jajñe raibhyaśca sumahāyaśāḥ
raibhyasya jajñire raibhyāḥ putrā dyutimatāṃ varāḥ
cyavanasya sutā patnī naidhruvasya mahātmanaḥ
sumedhā janayāmāsa putrān vai kuṇḍapāyinaḥ
asitasyaikaparṇāyāṃ brahmiṣṭhaḥ samapadyata
nāmnā vai devalaḥ putro yogācāryo mahātapāḥ
śāṇḍilyānāṃ paraḥ śrīmān sarvatattvārthavit sudhīḥ
prasādāt pārvatīśasya yogamuttamamāptavān
śāṇḍilyā naidhruvā raibhyāstrayaḥ pakṣāstu kāśyapāḥ
naraprakṛtayo viprāḥ pulastyasya vadāmi vaḥ
tṛṇabindoḥ sutā viprā nāmnā tvilavilā smṛtā
pulastyāya sa rājarṣistāṃ kanyāṃ pratyapādayat
ṛṣistvailavilistasyāṃ viśravāḥ samapadyata
tasya patnyaścatasrastu paulastyakulavardhikāḥ
puṣpotkaṭā ca rākā ca kaikasī devavarṇinī
rūpalāvaṇyasampannāstāsāṃ vai śṛṇuta prajāḥ
jyeṣṭhaṃ vaiśravaṇaṃ tasya suṣuve devarūpiṇī
kaikasī janayat putraṃ rāvaṇaṃ rākṣasādhipam
kumbhakarṇaṃ śūrpaṇakhāṃ tathaiva ca vibhīṣaṇam
puṣpotkaṭā vyajanayat putrān viśravasaḥ śubhān
mahodaraṃ prahastaṃ ca mahāpārśvaṃ kharaṃ tathā
kumbhīnasīṃ tathā kanyāṃ rākāyāṃ śṛṇuta prajāḥ
triśirā dūṣaṇaścaiva vidyujjihvo mahābalaḥ
ityete krūrakarmāṇaḥ paulastyā rākṣasā daśa
sarve tapobalotkṛṣṭā rudrabhaktāḥ subhīṣaṇāḥ
pulahasya mṛgāḥ putrāḥ sarve vyālāśca daṃṣṭriṇaḥ
bhūtāḥ piśācāḥ sarpāśca śūkarā hastinastathā
anapatyaḥ kratustasmin smṛto vaivasvate 'ntare
marīceḥ kaśyapaḥ putraḥ svayameva prajāpatiḥ
bhṛgorapyabhavacchukro daityācāryo mahātapāḥ
svādhyāyayoganirato harabhakto mahādyutiḥ
atreḥ patnyo 'bhavan bahvyaḥ sodaryāstāḥ pativratāḥ
kṛśāśvasya tu viprendrā ghṛtācyāmiti me śrutam
sa tāsu janayāmāsa svastyātreyān mahaujasaḥ
vedavedāṅganiratāṃstapasā hatakilbiṣān
nāradastu vasiṣṭhāya dadau devīmarundhatīm
ūrdhvaretāstatra muniḥ śāpād dakṣasya nāradaḥ
haryaśveṣu tu naṣṭeṣu māyayā nāradasya tu
śaśāpa nāradaṃ dakṣaḥ krodhasaṃraktalocanaḥ
yasmānmama sutāḥ sarve bhavato māyayā dvija
kṣayaṃ nītāstvaśeṣeṇa nirapatyo bhaviṣyati
arundhatyāṃ vasiṣṭhastu śaktimutpādayat sutam
śakteḥ parāśaraḥ śrīmān sarvajñastapatāṃ varaḥ
ārādhya devadeveśamīśānaṃ tripurāntakam
lebhe tvapratimaṃ putraṃ kṛṣṇadvaipāyanaṃ prabhum
dvaipāyanācchuko jajñe bhagavāneva śaṅkaraḥ
aṃśāṃśenāvatīryorvyāṃ svaṃ prāpa paramaṃ padam
śukasyāpyabhavan putrāḥ pañcātyantatapasvinaḥ
bhūriśravāḥ prabhuḥ śaṃbhuḥ kṛṣṇo gauraśca pañcamaḥ
kanyā kīrtimatī caiva yogamātā dhṛtavratā
ete 'tra vaṃśyāḥ kathitā brāhmaṇā brahmavādinām
ata ūrdhvaṃ nibodhadhvaṃ kaśyapādrājasaṃtatim
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge aṣṭādaśo 'dhyāyaḥ
sūta uvāca
aditiḥ suṣuve putramādityaṃ kaśyapāt prabhum
tasyādityasya caivāsīd bhāryāṇāṃ tu catuṣṭayam
saṃjñā rājñī prabhā chāyā putrāṃstāsāṃ nibodhata
saṃjñā tvāṣṭrī ca suṣuve sūryānmanumanuttamam
yamaṃ ca yamunāṃ caiva rājñī raivatameva ca
prabhā prabhātamādityācchāyā sāvarṇamātmajam
śaniṃ ca tapatīṃ caiva viṣṭiṃ caiva yathākramam
manostu prathamasyāsan nava putrāstu saṃyamāḥ
ikṣvākurnabhagaścaiva dhṛṣṭaḥ śaryātireva ca
nariṣyantaśca nābhāgo hyariṣṭaḥ kāruṣakastathā
pṛṣadhraśca mahātejā navaite śakrasannibhāḥ
ilā jyeṣṭhā variṣṭhā ca somavaṃśavivṛddhaye
budhasya gatvā bhavanaṃ somaputreṇa saṃgatā
asūta saumyajaṃ devī purūravasamuttamam
pitṝṇāṃ tṛptikartāraṃ budhāditi hi naḥ śrutam
samprāpya puṃstvamamalaṃ sudyumna iti viśrutaḥ
ilā putratrayaṃ lebhe punaḥ strītvamavindata
utkalaśca gayaścaiva vinatāśvastathaiva ca
sarve te 'pratimaprakhyāḥ prapannāḥ kamalodbhavam
ikṣvākoścābhavad vīro vikukṣirnāma pārthivaḥ
jyeṣṭhaḥ putraśatasyāpi daśa pañca ca tatsutāḥ
teṣāṃ jyeṣṭhaḥ kakutstho 'bhūt kākutstho hi suyodhanaḥ
suyodhanāt pṛthuḥ śrīmān viśvakaśca pṛthoḥ sutaḥ
viśvakādārdrako dhīmān yuvanāśvastu tatsutaḥ
sa gokarṇamanuprāpya yuvanāśvaḥ pratāpavān
dṛṣṭvā tu gautamaṃ vipraṃ tapantamanalaprabham
praṇamya daṇḍavad bhūmau putrakāmo mahīpatiḥ
apṛcchat karmaṇā kena dhārmikaṃ prāpnuyāt sutam
gautama uvāca
ārādhya pūrvapuruṣaṃ nārāyaṇamanāmayam
anādinidhanaṃ devaṃ dhārmikaṃ prāpnuyāt sutam
yasya putraḥ svayaṃ brahmā pautraḥ syānnīlalohitaḥ
tam ādikṛṣṇam īśānam ārādhyāpnoti satsutam
na yasya bhagavān brahmā prabhāvaṃ vetti tattvataḥ
tamārādhya hṛṣīkeśaṃ prāpnuyāddhārmikaṃ sutam
sa gautamavacaḥ śrutvā yuvanāśvo mahīpatiḥ
ārādhayanmahāyogaṃ vāsudevaṃ sanātanam
tasya putro 'bhavad vīraḥ śrāvastiriti viśrutaḥ
nirmitā yena śrāvastir gauḍadeśe mahāpurī
tasmācca bṛhadaśvo 'bhūt tasmāt kuvalayāśvakaḥ
dhundhumāratvamagamad dhundhuṃ hatvā mahāsuram
dhundhumārasya tanayāstrayaḥ proktā dvijottamāḥ
dṛḍhāśvaścaiva daṇḍāśvaḥ kapilāśvastathaiva ca
dṛḍhāśvasya pramodastu haryaśvastasya cātmajaḥ
haryaśvasya nikumbhastu nikumbhāt saṃhatāśvakaḥ
kṛśāśvaśca raṇāśvaśca saṃhatāśvasya vai sutau
yuvanāśvo raṇāśvasya śakratulyabalo yudhi
kṛtvā tu vāruṇīmiṣṭimṛṣīṇāṃ vai prasādataḥ
lebhe tvapratimaṃ putraṃ viṣṇubhaktamanuttamam
māndhātāraṃ mahāprājñaṃ sarvaśastrabhṛtāṃ varam
māndhātuḥ purukutso 'bhūdambarīṣaśca vīryavān
mucukundaśca puṇyātmā sarve śakrasamā yudhi
ambarīṣasya dāyādo yuvanāśvo 'paraḥ smṛtaḥ
harito yuvanāśvasya hāritastatsuto 'bhavat
purukutsasya dāyādastrasadasyurmahāyaśāḥ
narmadāyāṃ samutpannaḥ saṃbhūtistatsuto 'bhavat
viṣṇuvṛddhaḥ sutastasya tvanaraṇyo 'bhavat paraḥ
bṛhadaśvo 'naraṇyasya haryaśvastatsuto 'bhavat
so 'tīva dhārmiko rājā kardamasya prajāpateḥ
prasādāddhārmikaṃ putraṃ lebhe sūryaparāyaṇam
sa tu sūryaṃ samabhyarcya rājā vasumanāḥ śubham
lebhe tvapratimaṃ putraṃ tridhanvānamarindamam
ayajaccāśvamedhena śatrūn jitvā dvijottamāḥ
svādhyāyavān dānaśīlas titikṣur dharmatatparaḥ
ṛṣayastu samājagmuryajñavāṭaṃ mahātmanaḥ
vasiṣṭhakaśyapamukhā devāścendrapurogamāḥ
tān praṇamya mahārājaḥ papraccha vinayānvitaḥ
samāpya vidhivad yajñaṃ vasiṣṭhādīn dvijottamān
vasumanā uvāca
kiṃsvicchreyaskarataraṃ loke 'smin brāhmaṇarṣabhāḥ
yajñastapo vā saṃnyāso brūta me sarvavedinaḥ
vasiṣṭha uvāca
adhītya vedān vidhivat putrānutpādya dharmataḥ
iṣṭvā yajñeśvaraṃ yajñair gacched vanamathātmavān
pulastya uvāca
ārādhya tapasā devaṃ yoginaṃ parameṣṭhinam
pravrajed vidhivad yajñairiṣṭvā pūrvaṃ surottamān
pulaha uvāca
yamāhurekaṃ puruṣaṃ purāṇaṃ parameśvaram
tamārādhya sahasrāṃśuṃ tapasā mokṣamāpnuyāt
jamadagniruvāca
ajasya nābhāvadhyekamīśvareṇa samarpitam
bījaṃ bhagavatā yena sa devastapasejyate
viśvāmitra uvāca
yo 'gniḥ sarvātmako 'nantaḥ svayaṃbhūrviśvatomukhaḥ
sa rudrastapasogreṇa pūjyate netarairmakhaiḥ
bharadvāja uvāca
yo yajñairijyate devo jātavedāḥ sanātanaḥ
sa sarvadaivatatanuḥ pūjyate tapaseśvaraḥ
atriruvāca
yataḥ sarvamidaṃ jātaṃ yasyāpatyaṃ prajāpatiḥ
tapaḥ sumahadāsthāya pūjyate sa maheśvaraḥ
gautama uvāca
yataḥ pradhānapuruṣau yasya śaktimayaṃ jagat
sa devadevastapasā pūjanīyaḥ sanātanaḥ
kaśyapa uvāca
sahasranayano devaḥ sākṣī sa tu prajāpatiḥ
prasīdati mahāyogī pūjitastapasā paraḥ
kraturuvāca
prāptādhyayanayajñasya labdhaputrasya caiva hi
nāntareṇa tapaḥ kaściddharmaḥ śāstreṣu dṛśyate
ityākarṇya sa rājarṣistān praṇamyātihṛṣṭadhīḥ
visarjayitvā sampūjya tridhanvānamathābravīt
ārādhayiṣye tapasā devamekākṣarāhvayam
prāṇaṃ bṛhantaṃ puruṣamādityāntarasaṃsthitam
tvaṃ tu dharmarato nityaṃ pālayaitadatandritaḥ
cāturvarṇyasamāyuktamaśeṣaṃ kṣitimaṇḍalam
evamuktvā sa tadrājyaṃ nidhāyātmabhave nṛpaḥ
jagāmāraṇyamanaghastapaścartumanuttamam
himavacchikhare ramye devadāruvane śubhe
kandamūlaphalāhāro munyannairayajat surān
saṃvatsaraśataṃ sāgraṃ taponirdhūtakalmaṣaḥ
jajāpa manasā devīṃ sāvitrīṃ vedamātaram
tasyaivaṃ japato devaḥ svayaṃbhūḥ parameśvaraḥ
hiraṇyagarbho viśvātmā taṃ deśamagamat svayam
dṛṣṭvā devaṃ samāyāntaṃ brahmāṇaṃ viśvatomukham
nanāma śirasā tasya pādayornāma kīrtayan
namo devādhidevāya brahmaṇe paramātmane
hiraṇyamūrtaye tubhyaṃ sahasrākṣāya vedhase
namo dhātre vidhātre ca namo vedātmamūrtaye
sāṃkhyayogādhigamyāya namaste jñānamūrtaye
namastrimūrtaye tubhyaṃ sraṣṭre sarvārthavedine
puruṣāya purāṇāya yogināṃ gurave namaḥ
tataḥ prasanno bhagavān viriñco viśvabhāvanaḥ
varaṃ varaya bhadraṃ te varado 'smītyabhāṣata
rājovāca
japeyaṃ devadeveśa gāyatrīṃ vedamātaram
bhūyo varṣaśataṃ sāgraṃ tāvadāyurbhavenmama
bāḍhamityāha viśvātmā samālokya narādhipam
spṛṣṭvā karābhyāṃ suprītastatraivāntaradhīyata
so 'pi labdhavaraḥ śrīmān jajāpātiprasannadhīḥ
śāntastriṣavaṇasnāyī kandamūlaphalāśanaḥ
tasya pūrṇe varṣaśate bhagavānugradīdhitiḥ
prādurāsīnmahāyogī bhānormaṇḍalamadhyataḥ
taṃ dṛṣṭvā vedaviduṣaṃ maṇḍalasthaṃ sanātanam
svayaṃbhuvamanādyantaṃ brahmāṇaṃ vismayaṃ gataḥ
tuṣṭāva vaidikairmantraiḥ sāvitryā ca viśeṣataḥ
kṣaṇādapaśyat puruṣaṃ tameva parameśvaram
caturmukhaṃ jaṭāmaulimaṣṭahastaṃ trilocanam
candrāvayavalakṣmāṇaṃ naranārītanuṃ haram
bhāsayantaṃ jagat kṛtsnaṃ nīlakaṇṭhaṃ svaraśmibhiḥ
raktāmbaradharaṃ raktaṃ raktamālyānulepanam
tadbhāvabhāvito dṛṣṭvā sadbhāvena pareṇa hi
nanāma śirasā rudraṃ sāvitryānena caiva hi
namaste nīlakaṇṭhāya bhāsvate parameṣṭhine
trayīmayāya rudrāya kālarūpāya hetave
tadā prāha mahādevo rājānaṃ prītamānasaḥ
imāni me rahasyāni nāmāni śṛṇu cānagha
sarvavedeṣu gītāni saṃsāraśamanāni tu
namaskuruṣva nṛpate ebhirmāṃ satataṃ śuciḥ
adhyāyaṃ śatarudrīyaṃ yajuṣāṃ sāramuddhṛtam
japasvānanyacetasko mayyāsaktamanā nṛpa
brahmacārī mitāhāro bhasmaniṣṭhaḥ samāhitaḥ
japed ā maraṇād rudraṃ sa yāti paramaṃ padam
ityuktvā bhagavān rudro bhaktānugrahakāmyayā
punaḥ saṃvatsaraśataṃ rājñe hyāyurakalpayat
dattvāsmai tat paraṃ jñānaṃ vairāgyaṃ parameśvaraḥ
kṣaṇādantardadhe rudrastadadbhutamivābhavat
rājāpi tapasā rudraṃ jajāpānanyamānasaḥ
bhasmacchannastriṣavaṇaṃ snātvā śāntaḥ samāhitaḥ
japatastasya nṛpateḥ pūrṇe varṣaśate punaḥ
yogapravṛttirabhavat kālāt kālātmakaṃ param
viveśa tad vedasāraṃ sthānaṃ vai parameṣṭhinaḥ
bhānoḥ sa maṇḍalaṃ śubhraṃ tato yāto maheśvaram
yaḥ paṭhecchṛṇuyād vāpi rājñaścaritamuttamam
sarvapāpavinirmukto brahmaloke mahīyate
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekonaviṃśo 'dhyāyaḥ
sūta uvāca
tridhanvā rājaputrastu dharmeṇāpālayanmahīm
tasya putro 'bhavad vidvāṃstrayyāruṇa iti smṛtaḥ
tasya satyavrato nāma kumāro 'bhūnmahābalaḥ
bhāryā satyadhanā nāma hariścandramajījanat
hariścandrasya putro 'bhūd rohito nāma vīryavān
harito rohitasyātha dhundhustasya suto 'bhavat
vijayaśca sudevaśca dhundhuputrau babhūvatuḥ
vijayasyābhavat putraḥ kāruko nāma vīryavān
kārukasya vṛkaḥ putrastasmād bāhurajāyata
sagarastasya putro 'bhūd rājā paramadhārmikaḥ
dve bhārye sagarasyāpi prabhā bhānumatī tathā
tābhyāmārādhitaḥ prādādaurvāgnirvaramuttamam
ekaṃ bhānumatī putramagṛhṇādasamañjasam
prabhā ṣaṣṭisahasraṃ tu putrāṇāṃ jagṛhe śubhā
asamañjasya tanayo hyaṃśumān nāma pārthivaḥ
tasya putro dilīpastu dilīpāt tu bhagīrathaḥ
yena bhāgīrathī gaṅgā tapaḥ kṛtvāvatāritā
prasādād devadevasya mahādevasya dhīmataḥ
bhagīrathasya tapasā devaḥ prītamanā haraḥ
babhāra śirasā gaṅgāṃ somānte somabhūṣaṇaḥ
bhagīrathasutaścāpi śruto nāma babhūva ha
nābhāgastasya dāyādaḥ sindhudvīpastato 'bhavat
ayutāyuḥ sutastasya ṛtuparṇastu tatsutaḥ
ṛtuparṇasya putro 'bhūt sudāso nāma dhārmikāḥ
saudāsastasya tanayaḥ khyātaḥ kalmāṣapādakaḥ
vasiṣṭhastu mahātejāḥ kṣetre kalmāṣapādake
aśmakaṃ janayāmāsa tamikṣvākukuladhvajam
aśmakasyotkalāyāṃ tu nakulo nāma pārthivaḥ
sa hi rāmabhayād rājā vanaṃ prāpa suduḥkhitaḥ
bibhrat sa nārīkavacaṃ tasmācchataratho 'bhavat
tasmād bilibiliḥ śrīmān vṛddhaśarmā ca tatsutaḥ
tasmād viśvasahastasmāt khaṭvāṅga iti viśrutaḥ
dīrghabāhuḥ sutastasya raghustasmādajāyata
raghorajaḥ samutpanno rājā daśarathastataḥ
rāmo dāśarathir vīro dharmajño lokaviśrutaḥ
bharato lakṣmaṇaścaiva śatrughnaśca mahābalaḥ
sarve śakrasamā yuddhe viṣṇuśaktisamanvitāḥ
jajñe rāvaṇanāśārthaṃ viṣṇuraṃśena viśvakṛt
rāmasya subhagā bhāryā janakasyātmajā śubhā
sītā trilokavikhyātā śīlaudāryaguṇānvitā
tapasā toṣitā devī janakena girīndrajā
prāyacchajjānakīṃ sītāṃ rāmamevāśritā patim
prītaśca bhagavānīśastriśūlī nīlalohitaḥ
pradadau śatrunāśārthaṃ janakāyādbhutaṃ dhanuḥ
sa rājā janako vidvān dātukāmaḥ sutāmimām
aghoṣayadamitraghno loke 'smin dvijapuṅgavāḥ
idaṃ dhanuḥ samādātuṃ yaḥ śaknoti jagattraye
devo vā dānavo vāpi sa sītāṃ labdhumarhati
vijñāya rāmo balavān janakasya gṛhaṃ prabhuḥ
bhañjayāmāsa cādāya gatvāsau līlayaiva hi
udvavāha ca tāṃ kanyāṃ pārvatīmiva śaṅkaraḥ
rāmaḥ paramadharmātmā senāmiva ca ṣaṇmukhaḥ
tato bahutithe kāle rājā daśarathaḥ svayam
rāmaṃ jyeṣṭhaṃ sutaṃ vīraṃ rājānaṃ kartumārabhat
tasyātha patnī subhagā kaikeyī cārubhāṣiṇī
nivārayāmāsa patiṃ prāha saṃbhrāntamānasā
matsutaṃ bharataṃ vīraṃ rājānaṃ kartumarhasi
pūrvameva varo yasmād datto me bhavatā yataḥ
sa tasyā vacanaṃ śrutvā rājā duḥkhitamānasaḥ
bāḍhamityabravīd vākyaṃ tathā rāmo 'pi dharmavit
praṇamyātha pituḥ pādau lakṣmaṇena sahācyutaḥ
yayau vanaṃ sapatnīkaḥ kṛtvā samayamātmavān
saṃvatsarāṇāṃ catvāri daśa caiva mahābalaḥ
uvāsa tatra matimān lakṣmaṇena saha prabhuḥ
kadācid vasato 'raṇye rāvaṇo nāma rākṣasaḥ
parivrājakaveṣeṇa sītāṃ hṛtvā yayau purīm
adṛṣṭvā lakṣmaṇo rāmaḥ sītāmākulitendriyau
duḥkhaśokābhisaṃtaptau babhūvaturarindamau
tataḥ kadācit kapinā sugrīveṇa dvijottamāḥ
vānarāṇāmabhūt sakhyaṃ rāmasyākliṣṭakarmaṇaḥ
sugrīvasyānugo vīro hanumān nāma vānaraḥ
vāyuputro mahātejā rāmasyāsīt priyaḥ sadā
sa kṛtvā paramaṃ dhairyaṃ rāmāya kṛtaniścayaḥ
ānayiṣyāmi tāṃ sītāmityuktvā vicacāra ha
mahīṃ sāgaraparyantāṃ sītādarśanatatparaḥ
jagāma rāvaṇapurīṃ laṅkāṃ sāgarasaṃsthitām
tatrātha nirjane deśe vṛkṣamūle śucismitām
apaśyadamalāṃ sītāṃ rākṣasībhiḥ samāvṛtām
aśrupūrṇekṣaṇāṃ hṛdyāṃ saṃsmarantīmaninditām
rāmamindīvaraśyāmaṃ lakṣmaṇaṃ cātmasaṃsthitam
nivedayitvā cātmānaṃ sītāyai rahasi svayam
asaṃśayāya pradadāvasyai rāmāṅgulīyakam
dṛṣṭvāṅgulīyakaṃ sītā patyuḥ paramaśobhanam
mene samāgataṃ rāmaṃ prītivisphāritekṣaṇā
samāśvāsya tadā sītāṃ dṛṣṭvā rāmasya cāntikam
nayiṣye tvāṃ mahābāhuruktvā rāmaṃ yayau punaḥ
nivedayitvā rāmāya sītādarśanamātmavān
tasthau rāmeṇa purato lakṣmaṇena ca pūjitaḥ
tataḥ sa rāmo balavān sārdhaṃ hanumatā svayam
lakṣmaṇena ca yuddhāya buddhiṃ cakre hi rakṣasām
kṛtvātha vānaraśatairlaṅkāmārgaṃ mahodadheḥ
setuṃ paramadharmātmā rāvaṇaṃ hatavān prabhuḥ
sapatnīkaṃ ca sasutaṃ sabhrātṛkam ariṃdamaḥ
ānayāmāsa tāṃ sītāṃ vāyuputrasahāyavān
setumadhye mahādevamīśānaṃ kṛttivāsasam
sthāpayāmāsa liṅgasthaṃ pūjayāmāsa rāghavaḥ
tasya devo mahādevaḥ pārvatyā saha śaṅkaraḥ
pratyakṣameva bhagavān dattavān varamuttamam
yat tvayā sthāpitaṃ liṅgaṃ drakṣyantīha dvijātayaḥ
mahāpātakasaṃyuktāsteṣāṃ pāpaṃ vinaśyatu
anyāni caiva pāpāni snātasyātra mahodadhau
darśanādeva liṅgasya nāśaṃ yānti na saṃśayaḥ
yāvat sthāsyanti girayo yāvadeṣā ca medinī
yāvat setuśca tāvacca sthāsyāmyatra tirohitaḥ
snānaṃ dānaṃ japaḥ śrāddhaṃ bhaviṣyatyakṣayaṃ kṛtam
smaraṇādeva liṅgasya dinapāpaṃ praṇaśyati
ityuktvā bhagavāñchaṃbhuḥ pariṣvajya tu rāghavam
sanandī sagaṇo rudrastatraivāntaradhīyata
rāmo 'pi pālayāmāsa rājyaṃ dharmaparāyaṇaḥ
abhiṣikto mahātejā bharatena mahābalaḥ
viśeṣād brāhmaṇān sarvān pūjayāmāsa ceśvaram
yajñena yajñahantāramaśvamedhena śaṅkaram
rāmasya tanayo jajñe kuśa ityabhiviśrutaḥ
lavaśca sumahābhāgaḥ sarvatattvārthavit sudhīḥ
atithistu kuśājjajñe niṣadhastatsuto 'bhavat
nalastu niṣadhasyābhūnnabhas tasmād ajāyata
nabhasaḥ puṇḍarīkākhyaḥ kṣemadhanvā ca tatsutaḥ
tasya putro 'bhavad vīro devānīkaḥ pratāpavān
ahīnagustasya sutaḥ sahasvāṃstatsuto 'bhavat
tasmāccandrāvalokastu tārāpīḍastu tatsutaḥ
tārāpīḍāccandragirir bhānuvittastato 'bhavat
śrutāyurabhavat tasmādete ikṣvākuvaṃśajāḥ
sarve prādhānyataḥ proktāḥ samāsena dvijottamāḥ
ya imaṃ śṛṇuyānnityamikṣvākorvaṃśamuttamam
sarvapāpavinirmuktaḥ svargaloke mahīyate
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge viṃśo 'dhyāyaḥ
romaharṣaṇa uvāca
ailaḥ purūravāścātha rājā rājyamapālayat
tasya putrā babhūvurhi ṣaḍindrasamatejasaḥ
āyur māyur amāvāyur viśvāyuścaiva vīryavān
śatāyuśca śrutāyuśca divyāścaivorvaśīsutāḥ
āyuṣastanayā vīrāḥ pañcaivāsan mahaujasaḥ
svarbhānutanayāyāṃ vai prabhāyāmiti naḥ śrutam
nahuṣaḥ prathamasteṣāṃ dharmajño lokaviśrutaḥ
nahuṣasya tu dāyādāḥ ṣaḍindropamatejasaḥ
utpannāḥ pitṛkanyāyāṃ virajāyāṃ mahābalāḥ
yatiryayātiḥ saṃyātirāyātiḥ pañcako 'śvakaḥ
teṣāṃ yayātiḥ pañcānāṃ mahābalaparākramaḥ
devayānīm uśanasaḥ sutāṃ bhāryāmavāpa saḥ
śarmiṣṭhāmāsurīṃ caiva tanayāṃ vṛṣaparvaṇaḥ
yaduṃ ca turvasuṃ caiva devayānī vyajāyata
druhyuṃ cānuṃ ca pūruṃ ca śarmiṣṭhā cāpyajījanat
so 'bhyaṣiñcadatikramya jyeṣṭhaṃ yadumaninditam
pūrumeva kanīyāṃsaṃ piturvacanapālakam
diśi dakṣiṇapūrvasyāṃ turvasuṃ putramādiśat
dakṣiṇāparayo rājā yaduṃ jyeṣṭhaṃ nyayojayat
pratīcyāmuttarāyāṃ ca druhyuṃ cānumakalpayat
tairiyaṃ pṛthivī sarvā dharmataḥ paripālitā
rājāpi dārasahito vanaṃ prāpa mahāyaśāḥ
yadorapyabhavan putrāḥ pañca devasutopamāḥ
sahasrajit tathā jyeṣṭhaḥ kroṣṭur nīlo 'jito raghuḥ
sahasrajitsutas tadvacchatajinnāma pārthivaḥ
sutāḥ śatajito 'pyāsaṃstrayaḥ paramadhārmikāḥ
haihayaśca hayaścaiva rājā veṇuhayaḥ paraḥ
haihayasyābhavat putro dharma ityabhiviśrutaḥ
tasya putro 'bhavad viprā dharmanetraḥ pratāpavān
dharmanetrasya kīrtistu saṃjitastatsuto 'bhavat
mahiṣmān saṃjitasyābhūd bhadraśreṇyastadanvayaḥ
bhadraśreṇyasya dāyādo durdamo nāma pārthivaḥ
durdamasya suto dhīmān dhanako nāma vīryavān
dhanakasya tu dāyādāścatvāro lokasaṃmatāḥ
kṛtavīryaḥ kṛtāgniśca kṛtavarmā tathaiva ca
kṛtaujāśca caturtho 'bhūt kārtavīryo 'rjuno 'bhavat
sahasrabāhur dyutimān dhanurvedavidāṃ varaḥ
tasya rāmo 'bhavanmṛtyurjāmadagnyo janārdanaḥ
tasya putraśatānyāsan pañca tatra mahārathāḥ
kṛtāstrā balinaḥ śūrā dharmātmāno namasvinaḥ
śūraśca śūrasenaśca dhṛṣṇaḥ kṛṣṇastathaiva ca
jayadhvajaśca balavān nārāyaṇaparo nṛpaḥ
śūrasenādayaḥ sarve catvāraḥ prathitaujasaḥ
rudrabhaktā mahātmānaḥ pūjayanti sma śaṅkaram
jayadhvajastu matimān devaṃ nārāyaṇaṃ harim
jagāma śaraṇaṃ viṣṇuṃ daivataṃ dharmatatparaḥ
tamūcuritare putrā nāyaṃ dharmastavānagha
īśvarārādhanarataḥ pitāsmākamabhūditi
tānabravīnmahātejā eṣa dharmaḥ paro mama
viṣṇoraṃśena sambhūtā rājāno yanmahītale
rājyaṃ pālayatāvaśyaṃ bhagavān puruṣottamaḥ
pūjanīyo yato viṣṇuḥ pālako jagato hariḥ
sāttvikī rājasī caiva tāmasī ca svayaṃbhuvaḥ
tisrastu mūrtayaḥ proktāḥ sṛṣṭisthityantahetavaḥ
sattvātmā bhagavān viṣṇuḥ saṃsthāpayati sarvadā
sṛjed brahmā rajomūrtiḥ saṃharet tāmaso haraḥ
tasmānmahīpatīnāṃ tu rājyaṃ pālayatāmayam
ārādhyo bhagavān viṣṇuḥ keśavaḥ keśimardanaḥ
niśamya tasya vacanaṃ bhrātaro 'nye manasvinaḥ
procuḥ saṃhārakṛd rudraḥ pūjanīyo mumukṣubhiḥ
ayaṃ hi bhagavān rudraḥ sarvaṃ jagadidaṃ śivaḥ
tamoguṇaṃ samāśritya kalpānte saṃharet prabhuḥ
yā sā ghoratarā mūrtirasya tejomayī parā
saṃhared vidyayā sarvaṃ saṃsāraṃ śūlabhṛt tayā
tatastānabravīd rājā vicintyāsau jayadhvajaḥ
sattvena mucyate jantuḥ sattvātmā bhagavān hariḥ
tamūcurbhrātaro rudraḥ sevitaḥ sāttvikairjanaiḥ
mocayet sattvasaṃyuktaḥ pūjayeśaṃ tato haram
athābravīd rājaputraḥ prahasan vai jayadhvajaḥ
svadharmo muktaye panthā nānyo munibhiriṣyate
tathā ca vaiṣṇavī śaktirnṛpāṇāṃ devatā sadā
ārādhanaṃ paro dharmo murārer amitaujasaḥ
tamabravīd rājaputraḥ kṛṣṇo matimatāṃ varaḥ
yadarjuno 'smajjanakaḥ svadharmaṃ kṛtavāniti
evaṃ vivāde vitate śūraseno 'bravīd vacaḥ
pramāṇamṛṣayo hyatra brūyuste yat tathaiva tat
tataste rājaśārdūlāḥ papracchurbrahmavādinaḥ
gatvā sarve susaṃrabdhāḥ saptarṣīṇāṃ tadāśramam
tānabruvaṃste munayo vasiṣṭhādyā yathārthataḥ
yā yasyābhimatā puṃsaḥ sā hi tasyaiva devatā
kiṃtu kāryaviśeṣeṇa pūjitāśceṣṭadā nṛṇām
viśeṣāt sarvadā nāyaṃ niyamo hyanyathā nṛpāḥ
nṛpāṇāṃ daivataṃ viṣṇustathaiva ca purandaraḥ
viprāṇāmagnirādityo brahmā caiva pinākadhṛk
devānāṃ daivataṃ viṣṇurdānavānāṃ triśūlabhṛt
gandharvāṇāṃ tathā somo yakṣāṇāmapi kathyate
vidyādharāṇāṃ vāgdevī sādhyānāṃ bhagavānraviḥ
rakṣasāṃ śaṅkaro rudraḥ kiṃnarāṇāṃ ca pārvatī
ṛṣīṇāṃ daivataṃ brahmā mahādevaśca śūlabhṛt
manūnāṃ syādumā devī tathā viṣṇuḥ sabhāskaraḥ
gṛhasthānāṃ ca sarve syurbrahmā vai brahmacāriṇām
vaikhānasānāmarkaḥ syād yatīnāṃ ca maheśvaraḥ
bhūtānāṃ bhagavān rudraḥ kūṣmāṇḍānāṃ vināyakaḥ
sarveṣāṃ bhagavān brahmā devadevaḥ prajāpatiḥ
ityevaṃ bhagavān brahmā svayaṃ devo 'bhyabhāṣata
tasmājjayadhvajo nūnaṃ viṣṇvārādhanamarhati
tān praṇamyātha te jagmuḥ purīṃ paramaśobhanām
pālayāṃcakrire pṛthvīṃ jitvā sarvaripūn raṇe
tataḥ kadācid viprendrā videho nāma dānavaḥ
bhīṣaṇaḥ sarvasattvānāṃ purīṃ teṣāṃ samāyayau
daṃṣṭrākarālo dīptātmā yugāntadahanopamaḥ
śūlamādāya sūryābhaṃ nādayan vai diśo daśa
tannādaśravaṇānmartyāstatra ye nivasanti te
tatyajur jīvitaṃ tvanye dudruvurbhayavihvalāḥ
tataḥ sarve susaṃyattāḥ kārtavīryātmajāstadā
yuyudhurdānavaṃ śaktigirikūṭāsimudgaraiḥ
tān sarvān dānavo viprāḥ śūlena prahasanniva
vārayāmāsa ghorātmā kalpānte bhairavo yathā
śūrasenādayaḥ pañca rājānastu mahābalāḥ
yuddhāya kṛtasaṃrambhā videhaṃ tvabhidudruvuḥ
śūro 'straṃ prāhiṇod raudraṃ śūrasenastu vāruṇam
prājāpatyaṃ tathā kṛṣṇo vāyavyaṃ dhṛṣṇa eva ca
jayadhvajaśca kauberamaindramāgneyameva ca
bhañjayāmāsa śūlena tānyastrāṇi sa dānavaḥ
tataḥ kṛṣṇo mahāvīryo gadāmādāya bhīṣaṇām
spṛṣṭvā mantreṇa tarasā cikṣepa ca nanāda ca
samprāpya sā gadāsyoro videhasya śilopamam
na dānavaṃ cālayituṃ śaśākāntakasaṃnibham
dudruvuste bhayagrastā dṛṣṭvā tasyātipauruṣam
jayadhvajastu matimān sasmāra jagataḥ patim
viṣṇuṃ grasiṣṇuṃ lokādimaprameyamanāmayam
trātāraṃ puruṣaṃ pūrvaṃ śrīpatiṃ pītavāsasam
tataḥ prādurabhūccakraṃ sūryāyutasamaprabham
ādeśād vāsudevasya bhaktānugrahakāraṇāt
jagrāha jagatāṃ yoniṃ smṛtvā nārāyaṇaṃ nṛpaḥ
prāhiṇod vai videhāya dānavebhyo yathā hariḥ
samprāpya tasya ghorasya skandhadeśaṃ sudarśanam
pṛthivyāṃ pātayāmāsa śiro 'driśikharākṛti
tasmin hate devaripau śūrādyā bhrātaro nṛpāḥ
samāyayuḥ purīṃ ramyāṃ bhrātaraṃ cāpyapūjayan
śrutvājagāma bhagavān jayadhvajaparākramam
kārtavīryasutaṃ draṣṭuṃ viśvāmitro mahāmuniḥ
tamāgatamatho dṛṣṭvā rājā saṃbhrāntamānasaḥ
samāveśyāsane ramye pūjayāmāsa bhāvataḥ
uvāca bhagavān ghoraḥ prasādād bhavato 'suraḥ
nipātito mayā saṃkhye videho dānaveśvaraḥ
tvadvākyācchinnasaṃdeho viṣṇuṃ satyaparākramam
prapannaḥ śaraṇaṃ tena prasādo me kṛtaḥ śubhaḥ
yakṣyāmi parameśānaṃ viṣṇuṃ padmadalekṣaṇam
kathaṃ kena vidhānena saṃpūjyo harirīśvaraḥ
ko 'yaṃ nārāyaṇo devaḥ kimprabhāvaśca suvrata
sarvametanmamācakṣva paraṃ kautūhalaṃ hi me
viśvāmitra uvāca
yataḥ pravṛttirbhūtānāṃ yasmin sarvamidaṃ jagat
sa viṣṇuḥ sarvabhūtātmā tamāśritya vimucyate
svavarṇāśramadharmeṇa pūjyo 'yaṃ puruṣottamaḥ
akāmahatabhāvena samārādhyo na cānyathā
etāvaduktvā bhagavān viśvāmitro mahāmuniḥ
śūrādyaiḥ pūjito viprā jagāmātha svamālayam
atha śūrādayo devamayajanta maheśvaram
yajñena yajñagamyaṃ taṃ niṣkāmā rudramavyayam
tān vasiṣṭhastu bhagavān yājayāmāsa sarvavit
gautamo 'triragastyaśca sarve rudraparāyaṇāḥ
viśvāmitrastu bhagavān jayadhvajamarindamam
yājayāmāsa bhūtādimādidevaṃ janārdanam
tasya yajñe mahāyogī sākṣād devaḥ svayaṃ hariḥ
āvirāsīt sa bhagavān tadadbhutamivābhavat
ya imaṃ śṛṇuyānnityaṃ jayadhvajaparākramam
sarvapāpavimuktātmā viṣṇulokaṃ sa gacchati
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekaviṃśo 'dhyāyaḥ
sūta uvāca
jayadhvajasya putro 'bhūt tālajaṅgha iti smṛtaḥ
śataputrāstu tasyāsan tālajaṅghāḥ prakīrtitāḥ
teṣāṃ jyeṣṭho mahāvīryo vītihotro 'bhavannṛpaḥ
vṛṣaprabhṛtayaścānye yādavāḥ puṇyakarmiṇaḥ
vṛṣo vaṃśakarasteṣāṃ tasya putro 'bhavanmadhuḥ
madhoḥ putraśataṃ tvāsīd vṛṣaṇastasya vaṃśabhāk
vītihotrasutaścāpi viśruto 'nanta ityuta
durjayastasya putro 'bhūt sarvaśāstraviśāradaḥ
tasya bhāryā rūpavatī guṇaiḥ sarvair alaṃkṛtā
pativratāsīt patinā svadharmaparipālikā
sa kadācinmahābhāgaḥ kālindītīrasaṃsthitām
apaśyadurvaśīṃ devīṃ gāyantīṃ madhurasvanām
tataḥ kāmāhatamanāstatsamīpamupetya vai
provāca suciraṃ kālaṃ devi rantuṃ mayārhasi
sā devī nṛpatiṃ dṛṣṭvā rūpalāvaṇyasaṃyutam
reme tena ciraṃ kālaṃ kāmadevamivāparam
kālāt prabuddho rājā tāmurvaśīṃ prāha śobhanām
gamiṣyāmi purīṃ ramyāṃ hasantī sābravīd vacaḥ
na hyanenopabhogena bhavatā rājasundara
prītiḥ saṃjāyate mahyaṃ sthātavyaṃ vatsaraṃ punaḥ
tāmabravīt sa matimān gatvā śīghrataraṃ purīm
āgamiṣyāmi bhūyo 'tra tanme 'nujñātumarhasi
tamabravīt sā subhagā tathā kuru viśāṃpate
nānyayāpsarasā tāvad rantavyaṃ bhavatā punaḥ
omityuktvā yayau tūrṇaṃ purīṃ paramaśobhanām
gatvā pativratāṃ patnīṃ dṛṣṭvā bhīto 'bhavannṛpaḥ
samprekṣya sā guṇavatī bhāryā tasya pativratā
bhītaṃ prasannayā prāha vācā pīnapayodharā
svāmin kimatra bhavato bhītiradya pravartate
tad brūhi me yathātattvaṃ na rājñāṃ kīrtaye tvidam
sa tasyā vākyamākarṇya lajjāvanatacetanaḥ
novāca kiṃcinnṛpatir jñānadṛṣṭyā viveda sā
na bhetavyaṃ tvayā svāmin kāryaṃ pāpaviśodhanam
bhīte tvayi mahārāja rāṣṭraṃ te nāśameṣyati
tadā sa rājā dyutimān nirgatya tu purāt tataḥ
gatvā kaṇvāśramaṃ puṇyaṃ dṛṣṭvā tatra mahāmunim
niśamya kaṇvavadanāt prāyaścittavidhiṃ śubham
jagāma himavatpṛṣṭhaṃ samuddiśya mahābalaḥ
so 'paśyat pathi rājendro gandharvavaramuttamam
bhrājamānaṃ śriyā vyomni bhūṣitaṃ divyamālayā
vīkṣya mālāmamitraghnaḥ sasmārāpsarasāṃ varām
urvaśīṃ tāṃ manaścakre tasyā eveyamarhati
so 'tīva kāmuko rājā gandharveṇātha tena hi
cakāra sumahad yuddhaṃ mālāmādātumudyataḥ
vijitya samare mālāṃ gṛhītvā durjayo dvijāḥ
jagāma tāmapsarasaṃ kālindīṃ draṣṭumādarāt
adṛṣṭvāpsarasaṃ tatra kāmabāṇābhipīḍitaḥ
babhrāma sakalāṃ pṛthvīṃ saptadvīpasamanvitām
ākramya himavatpārśvamurvaśīdarśanotsukaḥ
jagāma śailapravaraṃ hemakūṭamiti śrutam
tatra tatrāpsarovaryā dṛṣṭvā taṃ siṃhavikramam
kāmaṃ saṃdadhire ghoraṃ bhūṣitaṃ citramālayā
saṃsmarannurvaśīvākyaṃ tasyāṃ saṃsaktamānasaḥ
na paśyati sma tāḥ sarvā giriśṛṅgāṇi jagmivān
tatrāpyapsarasaṃ divyām adṛṣṭvā kāmapīḍitaḥ
devalokaṃ mahāmeruṃ yayau devaparākramaḥ
sa tatra mānasaṃ nāma sarastrailokyaviśrutam
bheje śṛṅgāṇyatikramya svabāhubalabhāvitaḥ
sa tasya tīre subhagāṃ carantīmatilālasām
dṛṣṭavānanavadyāṅgīṃ tasyai mālāṃ dadau punaḥ
sa mālayā tadā devīṃ bhūṣitāṃ prekṣya mohitaḥ
reme kṛtārthamātmānaṃ jānānaḥ suciraṃ tayā
athorvaśī rājavaryaṃ ratānte vākyamabravīt
kiṃ kṛtaṃ bhavatā pūrvaṃ purīṃ gatvā vṛthā nṛpa
sa tasyai sarvamācaṣṭa patnyā yat samudīritam
kaṇvasya darśanaṃ caiva mālāpaharaṇaṃ tathā
śrutvaitad vyāhṛtaṃ tena gacchetyāha hitaiṣiṇī
śāpaṃ dāsyati te kaṇvo mamāpi bhavataḥ priyā
tayāsakṛnmahārājaḥ prokto 'pi madamohitaḥ
na tatyajātha tatpārśvaṃ tatra saṃnyastamānasaḥ
tatorvaśī kāmarūpā rājñe svaṃ rūpamutkaṭam
suromaśaṃ piṅgalākṣaṃ darśayāmāsa sarvadā
tasyāṃ viraktacetaskaḥ smṛtvā kaṇvābhibhāṣitam
dhiṅmāmiti viniścitya tapaḥ kartuṃ samārabhat
saṃvatsaradvādaśakaṃ kandamūlaphalāśanaḥ
bhūya eva dvādaśakaṃ vāyubhakṣo 'bhavannṛpaḥ
gatvā kaṇvāśramaṃ bhītyā tasmai sarvaṃ nyavedayat
vāsamapsarasā bhūyastapoyogamanuttamam
vīkṣya taṃ rājaśārdūlaṃ prasanno bhagavānṛṣiḥ
kartukāmo hi nirbījaṃ tasyāghamidamabravīt
gaccha vārāṇasīṃ divyāmīśvarādhyuṣitāṃ purīm
āste mocayituṃ lokaṃ tatra devo maheśvaraḥ
snātvā saṃtarpya vidhivad gaṅgāyāṃ devatāḥ pitṝn
dṛṣṭvā viśveśvaraṃ liṅgaṃ kilbiṣānmokṣyase 'khilāt
praṇamya śirasā kaṇvamanujñāpya ca durjayaḥ
vārāṇasyāṃ haraṃ dṛṣṭvā pāpānmukto 'bhavat tataḥ
jagāma svapurīṃ śubhrāṃ pālayāmāsa medinīm
yājayāmāsa taṃ kaṇvo yācito ghṛṇayā muniḥ
tasya putro 'tha matimān supratīka iti śrutaḥ
babhūva jātamātraṃ taṃ rājānamupatasthire
urvaśyāṃ ca mahāvīryāḥ sapta devasutopamāḥ
kanyā jagṛhire sarvā gandharvadayitā dvijāḥ
eṣa vaḥ kathitaḥ samyak sahasrajita uttamaḥ
vaṃśaḥ pāpaharo nṛṇāṃ kroṣṭorapi nibodhata
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvāviṃśo 'dhyāyaḥ
sūta uvāca
kroṣṭoreko 'bhavat putro vṛjinīvāniti śrutiḥ
tasya putro mahān svātir uśadgus tatsuto 'bhavat
uśadgorabhavat putro nāmnā citraratho balī
atha caitrarathirloke śaśabinduriti smṛtaḥ
tasya putraḥ pṛthuyaśā rājābhūd dharmatatparaḥ
pṛthukarmā ca tatputrastasmāt pṛthujayo 'bhavat
pṛthukīrtirabhūt tasmāt pṛthudānastato 'bhavat
pṛthuśravāstasya putrastasyāsīt pṛthusattamaḥ
uśanā tasya putro 'bhūt siteṣustatsuto 'bhavat
tasyābhūd rukmakavacaḥ parāvṛt tasya sattamāḥ
parāvṛtaḥ suto jajñe jyāmagho lokaviśrutaḥ
tasmād vidarbhaḥ saṃjajñe vidarbhāt krathakaiśikau
romapādastṛtīyastu babhrustasyātmajo nṛpaḥ
dhṛtistasyābhavat putraḥ saṃstastasyāpyabhūt sutaḥ
saṃstasya putro balavān nāmnā viśvasahastu saḥ
tasya putro mahāvīryaḥ prajāvān kauśikastataḥ
abhūt tasya suto dhīmān sumantustatsuto 'nalaḥ
kaiśikasya sutaścediścaidyāstasyābhavan sutāḥ
teṣāṃ pradhāno jyotiṣmān vapuṣmāṃstatsuto 'bhavat
vapuṣmato bṛhanmedhā śrīdevastatsuto 'bhavat
tasya vītaratho viprā rudrabhakto mahābalaḥ
krathasyāpyabhavat kuntī vṛṣṇī tasyābhavat sutaḥ
vṛṣṇer nivṛttir utpanno daśārhastasya tu dvijāḥ
daśārhaputro 'pyāroho jīmūtastatsuto 'bhavat
jaimūtir abhavad vīro vikṛtiḥ paravīrahā
tasya bhīmarathaḥ putraḥ tasmānnavaratho 'bhavat
dānadharmarato nityaṃ samyakśīlaparāyaṇaḥ
kadācinmṛgayāṃ yāto dṛṣṭvā rākṣasamūrjitam
dudrāva mahatāviṣṭo bhayena munipuṅgavāḥ
anvadhāvata saṃkruddho rākṣasastaṃ mahābalaḥ
duryodhano 'gnisaṃkāśaḥ śūlāsaktamahākaraḥ
rājā navaratho bhītyā nātidūrādanuttamam
apaśyat paramaṃ sthānaṃ sarasvatyā sugopitam
sa tadvegena mahatā samprāpya matimān nṛpaḥ
vavande śirasā dṛṣṭvā sākṣād devīṃ sarasvatīm
tuṣṭāva vāgbhir iṣṭābhir baddhāñjalir amitrajit
papāta daṇḍavad bhūmau tvāmahaṃ śaraṇaṃ gataḥ
namasyāmi mahādevīṃ sākṣād devīṃ sarasvatīm
vāgdevatāmanādyantāmīśvarīṃ brahmacāriṇīm
namasye jagatāṃ yoniṃ yoginīṃ paramāṃ kalām
hiraṇyagarbhamahiṣīṃ trinetrāṃ candraśekharām
namasye paramānandāṃ citkalāṃ brahmarūpiṇīm
pāhi māṃ parameśāni bhītaṃ śaraṇamāgatam
etasminnantare kruddho rājānaṃ rākṣaseśvaraḥ
hantuṃ samāgataḥ sthānaṃ yatra devī sarasvatī
samudyamya tadā śūlaṃ praveṣṭuṃ baladarpitaḥ
trilokamātustatsthānaṃ śaśāṅkādityasaṃnibham
tadantare mahad bhūtaṃ yugāntādityasannibham
śūlenorasi nirbhidya pātayāmāsa taṃ bhuvi
gacchetyāha mahārāja na sthātavyaṃ tvayā punaḥ
idānīṃ nirbhayastūrṇaṃ sthāne 'smin rākṣaso hataḥ
tataḥ praṇamya hṛṣṭātmā rājā navarathaḥ parām
purīṃ jagāma viprendrāḥ purandarapuropamām
sthāpayāmāsa deveśīṃ tatra bhaktisamanvitaḥ
īje ca vividhairyajñairhemairdevīṃ sarasvatīm
tasya cāsīd daśarathaḥ putraḥ paramadhārmikaḥ
devyā bhakto mahātejāḥ śakunistasya cātmajaḥ
tasmāt karambhaḥ sambhūto devarāto 'bhavat tataḥ
īje sa cāśvamedhena devakṣatraśca tatsutaḥ
madhustasya tu dāyādastasmāt kuruvaśo 'bhavat
putradvayamabhūt tasya sutrāmā cānureva ca
anostu purukutso 'bhūdaṃśustasya ca rikthabhāk
athāṃśoḥ satvato nāma viṣṇubhaktaḥ pratāpavān
mahātmā dānanirato dhanurvedavidāṃ varaḥ
sa nāradasya vacanād vāsudevārcanānvitam
śāstraṃ pravartayāmāsa kuṇḍagolādibhiḥ śrutam
tasya nāmnā tu vikhyātaṃ sātvataṃ nāma śobhanam
pravartate mahāśāstraṃ kuṇḍādīnāṃ hitāvaham
sātvatastasya putro 'bhūt sarvaśāstraviśāradaḥ
puṇyaśloko mahārājastena vai tatpravartitam
sātvataḥ sattvasampannaḥ kauśalyāṃ suṣuve sutān
andhakaṃ vai mahābhojaṃ vṛṣṇiṃ devāvṛdhaṃ nṛpam
jyeṣṭhaṃ ca bhajamānākhyaṃ dhanurvedavidāṃ varam
teṣāṃ devāvṛdho rājā cacāra paramaṃ tapaḥ
putraḥ sarvaguṇopeto mama bhūyāditi prabhuḥ
tasya babhruriti khyātaḥ puṇyaśloko 'bhavannṛpaḥ
dhārmiko rūpasampannas tattvajñānarataḥ sadā
bhajamānasya sṛñjayyāṃ bhajamānā vijajñire
teṣāṃ pradhānau vikhyātau nimiḥ kṛkaṇa eva ca
mahābhojakule jātā bhojā vaimārtikāstathā
vṛṣṇeḥ sumitro balavānanamitraḥ śinastathā
anamitrādabhūnnighno nighnasya dvau babhūvatuḥ
prasenastu mahābhāgaḥ satrājinnāma cottamaḥ
anamitrācchinirjajñe kaniṣṭhād vṛṣṇinandanāt
satyavān satyasampannaḥ satyakastatsuto 'bhavat
sātyakiryuyudhānastu tasyāsaṅgo 'bhavat sutaḥ
kuṇistasya suto dhīmāṃstasya putro yugaṃdharaḥ
mādryāṃ vṛṣṇeḥ suto jajñe pṛśnirvai yadunandanaḥ
jajñāte tanayau pṛśneḥ śvaphalkaścitrakaśca ha
śvaphalkaḥ kāśirājasya sutāṃ bhāryāmavindata
tasyāmajanayat putramakrūraṃ nāma dhārmikam
upamaṅgustathā maṅguranye ca bahavaḥ sutāḥ
akrūrasya smṛtaḥ putro devavāniti viśrutaḥ
upadevaśca puṇyātmā tayorviśvapramāthinau
citrakasyābhavat putraḥ pṛthurvipṛthureva ca
aśvagrīvaḥ subāhuśca supārśvakagaveṣaṇau
andhakāt kāśyaduhitā lebhe ca caturaḥ sutān
kukuraṃ bhajamānaṃ ca śuciṃ kambalabarhiṣam
kukurasya suto vṛṣṇirvṛṣṇestu tanayo 'bhavat
kapotaromā vipulastasya putro vilomakaḥ
tasyāsīt tumburusakhā vidvān putro nalaḥ kila
khyāyate tasya nāmānuranorānakadundubhiḥ
sa govardhanamāsādya tatāpa vipulaṃ tapaḥ
varaṃ tasmai dadau devo brahmā lokamaheśvaraḥ
vaṃśasya cākṣayāṃ kīrtiṃ gānayogamanuttamam
gurorabhyadhikaṃ viprāḥ kāmarūpitvameva ca
sa labdhvā varamavyagro vareṇyaṃ vṛṣavāhanam
pūjayāmāsa gānena sthāṇuṃ tridaśapūjitam
tasya gānaratasyātha bhagavānambikāpatiḥ
kanyāratnaṃ dadau devo durlabhaṃ tridaśairapi
tayā sa saṃgato rājā gānayogamanuttamam
aśikṣayadamitraghnaḥ priyāṃ tāṃ bhrāntalocanām
tasyāmutpādayāmāsa subhujaṃ nāma śobhanam
rūpalāvaṇyasampannāṃ hrīmatīmapi kanyakām
tatastaṃ jananī putraṃ bālye vayasi śobhanam
śikṣayāmāsa vidhivad gānavidyāṃ ca kanyakām
kṛtopanayano vedānadhītya vidhivad guroḥ
udvavāhātmajāṃ kanyāṃ gandharvāṇāṃ tu mānasīm
tasyāmutpādayāmāsa pañca putrānanuttamān
vīṇāvādanatattvajñān gānaśāstraviśāradān
putraiḥ pautraiḥ sapatnīko rājā gānaviśāradaḥ
pūjayāmāsa gānena devaṃ tripuranāśanam
hrīmatī cāpi yā kanyā śrīrivāyatalocanā
subāhurnāma gandharvastāmādāya yayau purīm
tasyāmapyabhavan putrā gandharvasya sutejasaḥ
suṣeṇavīrasugrīvasubhojanaravāhanāḥ
athāsīdabhijit putro vīrastvānakadundubheḥ
punarvasuścābhijitaḥ saṃbabhūvāhukaḥ sutaḥ
āhukasyograsenaśca devakaśca dvijottamāḥ
devakasya sutā vīrā jajñire tridaśopamāḥ
devavānupadevaśca sudevo devarakṣitaḥ
teṣāṃ svasāraḥ saptāsan vasudevāya tā dadau
vṛkadevopadevā ca tathānyā devarakṣitā
śrīdevā śāntidevā ca sahadevā ca suvratā
devakī cāpi tāsāṃ tu variṣṭhābhūt sumadhyamā
agrasenasya putro 'bhūnnyagrodhaḥ kaṃsa eva ca
subhūmī rāṣṭrapālaśca tuṣṭimāñchaṅkureva ca
bhajamānādabhūt putraḥ prakhyāto 'sau vidūrathaḥ
tasya śūraḥ śamistasmāt pratikṣatrastato 'bhavat
svayaṃbhojastatastasmāddhṛdikaḥ śatrutāpanaḥ
kṛtavarmātha tatputro devarastatsutaḥ smṛtaḥ
sa śūrastatsuto dhīmān vasudevo 'tha tatsutaḥ
vasudevānmahābāhur vāsudevo jagadguruḥ
babhūva devakīputro devairabhyarthito hariḥ
rohiṇī ca mahābhāgā vasudevasya śobhanā
asūta patnī saṃkarṣaṃ rāmaṃ jyeṣṭhaṃ halāyudham
sa eva paramātmāsau vāsudevo jaganmayaḥ
halāyudhaḥ svayaṃ sākṣāccheṣaḥ saṃkarṣaṇaḥ prabhuḥ
bhṛguśāpacchalenaiva mānayan mānuṣīṃ tanum
babhūva tasyāṃ devakyāṃ rohiṇyāmapi mādhavaḥ
umādehasamudbhūtā yoganidrā ca kauśikī
niyogād vāsudevasya yaśodātanayā hyabhūt
ye cānye vasudevasya vāsudevāgrajāḥ sutāḥ
prāgeva kaṃsastān sarvān jaghāna munipuṅgavāḥ
suṣeṇaśca tathodāyī bhadraseno mahābalaḥ
ṛjudāso bhadradāsaḥ kīrtimānapi pūrvajaḥ
hateṣveteṣu sarveṣu rohiṇī vasudevataḥ
asūta rāmaṃ lokeśaṃ balabhadraṃ halāyudham
jāte 'tha rāme devānāmādimātmānamacyutam
asūta devakī kṛṣṇaṃ śrīvatsāṅkitavakṣasam
revatī nāma rāmasya bhāryāsīt suguṇānvitā
tasyāmutpādayāmāsa putrau dvau niśaṭholmukau
ṣoḍaśastrīsahasrāṇi kṛṣṇasyākliṣṭakarmaṇaḥ
babhūvurātmajāstāsu śataśo 'tha sahasraśaḥ
cārudeṣṇaḥ sucāruśca cāruveṣo yaśodharaḥ
cāruśravāścāruyaśāḥ pradyumnaḥ śaṅkha eva ca
rukmiṇyāṃ vāsudevasya mahābalaparākramāḥ
viśiṣṭāḥ sarvaputrāṇāṃ saṃbabhūvurime sutāḥ
tān dṛṣṭvā tanayān vīrān raukmiṇeyāñjanārdanam
jāmbavatyabravīt kṛṣṇaṃ bhāryā tasya śucismitā
mama tvaṃ puṇḍarīkākṣa viśiṣṭaṃ guṇavattamam
sureśasadṛśaṃ putraṃ dehi dānavasūdana
jāmbavatyā vacaḥ śrutvā jagannāthaḥ svayaṃ hariḥ
samārebhe tapaḥ kartuṃ taponidhirarindamaḥ
tacchṛṇudhvaṃ muniśreṣṭhā yathāsau devakīsutaḥ
dṛṣṭvā lebhe sutaṃ rudraṃ taptvā tīvraṃ mahat tapaḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge trayoviṃśo 'dhyāyaḥ
sūta uvāca
atha devo hṛṣīkeśo bhagavān puruṣottamaḥ
tatāpa ghoraṃ putrārthaṃ nidānaṃ tapasastapaḥ
svecchayāpyavatīrṇo 'sau kṛtakṛtyo 'pi viśvadhṛk
cacāra svātmano mūlaṃ bodhayan bhāvamaiśvaram
jagāma yogibhirjuṣṭaṃ nānāpakṣisamākulam
āśramaṃ tūpamanyorvai munīndrasya mahātmanaḥ
patatrirājam ārūḍhaḥ suparṇamatitejasam
śaṅkhacakragadāpāṇiḥ śrīvatsakṛtalakṣaṇaḥ
nānādrumalatākīrṇaṃ nānāpuṣpopaśobhitam
ṛṣīṇāmāśramairjuṣṭaṃ vedaghoṣanināditam
siṃharkṣaśarabhākīrṇaṃ śārdūlagajasaṃyutam
vimalasvādupānīyaiḥ sarobhirupaśobhitam
ārāmairvividhairjuṣṭaṃ devatāyatanaiḥ śubhaiḥ
ṛṣikairṛṣiputraiśca mahāmunigaṇaistathā
vedādhyayanasampannaiḥ sevitaṃ cāgnihotribhiḥ
yogibhirdhyānaniratairnāsāgragatalocanaiḥ
upetaṃ sarvataḥ puṇyaṃ jñānibhistattvadarśibhiḥ
nadībhirabhito juṣṭaṃ jāpakairbrahmavādibhiḥ
sevitaṃ tāpasaiḥ puṇyairīśārādhanatatparaiḥ
praśāntaiḥ satyasaṃkalpair niḥśokair nirupadravaiḥ
bhasmāvadātasarvāṅgai rudrajāpyaparāyaṇaiḥ
muṇḍitairjaṭilaiḥ śuddhaistathānyaiśca śikhājaṭaiḥ
sevitaṃ tāpasairnityaṃ jñānibhirbrahmacāribhiḥ
tatrāśramavare ramye siddhāśramavibhūṣite
gaṅgā bhagavatī nityaṃ vahatyevāghanāśinī
sa tānanviṣya viśvātmā tāpasān vītakalmaṣān
praṇāmenātha vacasā pūjayāmāsa mādhavaḥ
te te dṛṣṭvā jagadyoniṃ śaṅkhacakragadādharam
praṇemurbhaktisaṃyuktā yogināṃ paramaṃ gurum
stuvanti vaidikairmantraiḥ kṛtvā hṛdi sanātanam
procuranyonyamavyaktamādidevaṃ mahāmunim
ayaṃ sa bhagavānekaḥ sākṣānnārāyaṇaḥ paraḥ
āgacchatyadhunā devaḥ purāṇapuruṣaḥ svayam
ayamevāvyayaḥ sraṣṭā saṃhartā caiva rakṣakaḥ
amūrto mūrtimān bhūtvā munīn draṣṭumihāgataḥ
eṣa dhātā vidhātā ca samāgacchati sarvagaḥ
anādirakṣayo 'nanto mahābhūto maheśvaraḥ
śrutvā śrutvā haristeṣāṃ vacāṃsi vacanātigaḥ
yayau sa tūrṇaṃ govindaḥ sthānaṃ tasya mahātmanaḥ
upaspṛśyātha bhāvena tīrthe tīrthe sa yādavaḥ
cakāra devakīsūnur devarṣipitṛtarpaṇam
nadīnāṃ tīrasaṃsthāni sthāpitāni munīśvaraiḥ
liṅgāni pūjayāmāsa śaṃbhoramitatejasaḥ
dṛṣṭvā dṛṣṭvā samāyāntaṃ yatra yatra janārdanam
pūjayāṃcakrire puṣpairakṣataistatra vāsinaḥ
samīkṣya vāsudevaṃ taṃ śārṅgaśaṅkhāsidhāriṇam
tasthire niścalāḥ sarve śubhāṅgaṃ tannivāsinaḥ
yāni tatrārurukṣūṇāṃ mānasāni janārdanam
dṛṣṭvā samāhitānyāsan niṣkrāmanti purā harim
athāvagāhya gaṅgāyāṃ kṛtvā devāditarpaṇam
ādāya puṣpavaryāṇi munīndrasyāviśad gṛham
dṛṣṭvā taṃ yogināṃ śreṣṭhaṃ bhasmoddhūlitavigraham
jaṭācīradharaṃ śāntaṃ nanāma śirasā munim
ālokya kṛṣṇam āyāntaṃ pūjayāmāsa tattvavit
āsane cāsayāmāsa yogināṃ prathamātithim
uvāca vacasāṃ yoniṃ jānīmaḥ paramaṃ padam
viṣṇumavyaktasaṃsthānaṃ śiṣyabhāvena saṃsthitam
svāgataṃ te hṛṣīkeśa saphalāni tapāṃsi naḥ
yat sākṣādeva viśvātmā madgehaṃ viṣṇurāgataḥ
tvāṃ na paśyanti munayo yatanto 'pi hi yoginaḥ
tādṛśasyātha bhavataḥ kimāgamanakāraṇam
śrutvopamanyostad vākyaṃ bhagavān keśimardanaḥ
vyājahāra mahāyogī vacanaṃ praṇipatya tam
śrīkṛṣṇa uvāca
bhagavan draṣṭumicchāmi girīśaṃ kṛttivāsasam
samprāpto bhavataḥ sthānaṃ bhagavaddarśanotsukaḥ
kathaṃ sa bhagavānīśo dṛśyo yogavidāṃ varaḥ
mayācireṇa kutrāhaṃ drakṣyāmi tamumāpatim
ityāha bhagavānukto dṛśyate parameśvaraḥ
bhaktyā cogreṇa tapasā tatkuruṣveha yatnataḥ
iheśvaraṃ devadevaṃ munīndrā brahmavādinaḥ
dhyāyanto 'trāsate devaṃ jāpinastāpasāśca ye
iha devaḥ sapatnīko bhagavān vṛṣabhadhvajaḥ
krīḍate vividhairbhūtairyogibhiḥ parivāritaḥ
ihāśrame purā rudrāt tapastaptvā sudāruṇam
lebhe maheśvarād yogaṃ vasiṣṭho bhagavānṛṣiḥ
ihaiva bhagavān vyāsaḥ kṛṣṇadvaipāyanaḥ prabhuḥ
dṛṣṭvā taṃ paramaṃ jñānaṃ labdhavānīśvareśvaram
ihāśramavare ramye tapastaptvā kapardinaḥ
avindat putrakān rudrāt surabhirbhaktisaṃyutā
ihaiva devatāḥ pūrvaṃ kālād bhītā maheśvaram
dṛṣṭavanto haraṃ śrīmannirbhayā nirvṛtiṃ yayuḥ
ihārādhya mahādevaṃ sāvarṇistapatāṃ varaḥ
labdhavān paramaṃ yogaṃ granthakāratvamuttamam
pravartayāmāsa śubhāṃ kṛtvā vai saṃhitāṃ dvijaḥ
paurāṇikīṃ supuṇyārthāṃ sacchiṣyeṣu dvijātiṣu
ihaiva saṃhitāṃ dṛṣṭvā kāpeyaḥ śāṃśapāyanaḥ
mahādevaṃ cakāremāṃ paurāṇīṃ tanniyogataḥ
dvādaśaiva sahasrāṇi ślokānāṃ puruṣottama
iha pravartitā puṇyā dvyaṣṭasāhasrikottarā
vāyavīyottaraṃ nāma purāṇaṃ vedasaṃmitam
ihaiva khyāpitaṃ śiṣyaiḥ śāṃśapāyanabhāṣitam
yājñavalkyo mahāyogī dṛṣṭvātra tapasā haram
cakāra tanniyogena yogaśāstramanuttamam
ihaiva bhṛguṇā pūrvaṃ taptvā vai paramaṃ tapaḥ
śukro maheśvarāt putro labdho yogavidāṃ varaḥ
tasmādihaiva deveśaṃ tapastaptvā maheśvaram
draṣṭumarhasi viśveśamugraṃ bhīmaṃ kapardinam
evamuktvā dadau jñānamupamanyurmahāmuniḥ
vrataṃ pāśupataṃ yogaṃ kṛṣṇāyākliṣṭakarmaṇe
sa tena munivaryeṇa vyāhṛto madhusūdanaḥ
tatraiva tapasā devaṃ rudramārādhayat prabhuḥ
bhasmoddhūlitasarvāṅgo muṇḍo valkalasaṃyutaḥ
jajāpa rudramaniśaṃ śivaikāhitamānasaḥ
tato bahutithe kāle somaḥ somārdhabhūṣaṇaḥ
adṛśyata mahādevo vyomni devyā maheśvaraḥ
kirīṭinaṃ gadinaṃ citramālaṃ pinākinaṃ śūlinaṃ devadevam
śārdūlacarmāmbarasaṃvṛtāṅgaṃ devyā mahādevamasau dadarśa
paraśvadhāsaktakaraṃ trinetraṃ nṛsiṃhacarmāvṛtasarvagātram
samudgirantaṃ praṇavaṃ bṛhantaṃ sahasrasūryapratimaṃ dadarśa
prabhuṃ purāṇaṃ puruṣaṃ purastāt sanātanaṃ yoginamīśitāram
aṇoraṇīyāṃsamanantaśaktiṃ prāṇeśvaraṃ śaṃbhumasau dadarśa
na yasya devā na pitāmaho 'pi nendro na cāgnirvaruṇo na mṛtyuḥ
prabhāvamadyāpi vadanti rudraṃ tamādidevaṃ purato dadarśa
tadānvapaśyad giriśasya vāme svātmānam avyaktam anantarūpam
stuvantamīśaṃ bahubhirvacobhiḥ śaṅkhāsicakrārpitahastamādyam
kṛtāñjaliṃ dakṣiṇataḥ sureśaṃ haṃsādhirūḍhaṃ puruṣaṃ dadarśa
stuvānamīśasya paraṃ prabhāvaṃ pitāmahaṃ lokaguruṃ divastham
gaṇeśvarān arkasahasrakalpān nandīśvarādīnamitaprabhāvān
trilokabhartuḥ purato 'nvapaśyat kumāram agnipratimaṃ saśākham
marīcimatriṃ pulahaṃ pulastyaṃ pracetasaṃ dakṣamathāpi kaṇvam
parāśaraṃ tatparato vasiṣṭhaṃ svāyaṃbhuvaṃ cāpi manuṃ dadarśa
tuṣṭāva mantrairamarapradhānaṃ baddhāñjalirviṣṇurudārabuddhiḥ
praṇamya devyā giriśaṃ sabhaktyā svātmanyathātmānamasau vicintya
śrīkṛṣṇa uvāca
namo 'stu te śāśvata sarvayone brahmādhipaṃ tvāmṛṣayo vadanti
tapaśca sattvaṃ ca rajastamaśca tvāmeva sarvaṃ pravadanti santaḥ
tvaṃ brahmā hariratha viśvayoniragniḥ saṃhartā dinakaramaṇḍalādhivāsaḥ
prāṇastvaṃ hutavahavāsavādibhedas tvāmekaṃ śaraṇamupaimi devamīśam
sāṃkhyāstvāṃ viguṇamathāhurekarūpaṃ yogāstvāṃ satatamupāsate hṛdistham
vedāstvāmabhidadhatīha rudramagniṃ tvāmekaṃ śaraṇamupaimi devamīśam
tvatpāde kusumamathāpi patramekaṃ dattvāsau bhavati vimuktaviśvabandhaḥ
sarvāghaṃ praṇudati siddhayogijuṣṭaṃ smṛtvā te padayugalaṃ bhavatprasādāt
yasyāśeṣavibhāgahīnamamalaṃ hṛdyantarāvasthitaṃ tattvaṃ jyotiranantamekamacalaṃ satyaṃ paraṃ sarvagam
sthānaṃ prāhuranādimadhyanidhanaṃ yasmādidaṃ jāyate nityaṃ tvāmahamupaimi satyavibhavaṃ viśveśvaraṃ taṃ śivam
oṃ namo nīlakaṇṭhāya trinetrāya ca raṃhase
mahādevāya te nityamīśānāya namo namaḥ
namaḥ pinākine tubhyaṃ namo muṇḍāya daṇḍine
namaste vajrahastāya digvastrāya kapardine
namo bhairavanādāya kālarūpāya daṃṣṭriṇe
nāgayajñopavītāya namaste vahniretase
namo 'stu te girīśāya svāhākārāya te namaḥ
namo muktāṭṭahāsāya bhīmāya ca namo namaḥ
namaste kāmanāśāya namaḥ kālapramāthine
namo bhairavaveṣāya harāya ca niṣaṅgiṇe
namo 'stu te tryambakāya namaste kṛttivāsase
namo 'mbikādhipataye paśūnāṃ pataye namaḥ
namaste vyomarūpāya vyomādhipataye namaḥ
naranārīśarīrāya sāṃkhyayogapravartine
namo daivatanāthāya devānugataliṅgine
kumāragurave tubhyaṃ devadevāya te namaḥ
namo yajñādhipataye namaste brahmacāriṇe
mṛgavyādhāya mahate brahmādhipataye namaḥ
namo haṃsāya viśvāya mohanāya namo namaḥ
yogine yogagamyāya yogamāyāya te namaḥ
namaste prāṇapālāya ghaṇṭānādapriyāya ca
kapāline namastubhyaṃ jyotiṣāṃ pataye namaḥ
namo namo namastubhyaṃ bhūya eva namo namaḥ
mahyaṃ sarvātmanā kāmān prayaccha parameśvara
evaṃ hi bhaktyā deveśamabhiṣṭūya sa mādhavaḥ
papāta pādayorviprā devadevyoḥ sa daṇḍavat
utthāpya bhagavān somaḥ kṛṣṇaṃ keśiniṣūdanam
babhāṣe madhuraṃ vākyaṃ meghagambhīraniḥsvanaḥ
kimarthaṃ puṇḍarīkākṣa tapastaptaṃ tvayāvyaya
tvameva dātā sarveṣāṃ kāmānāṃ kāmināmiha
tvaṃ hi sā paramā mūrtirmama nārāyaṇāhvayā
nānavāptaṃ tvayā tāta vidyate puruṣottama
vettha nārāyaṇānantamātmānaṃ parameśvaram
mahādevaṃ mahāyogaṃ svena yogena keśava
śrutvā tadvacanaṃ kṛṣṇaḥ prahasan vai vṛṣadhvajam
uvāca vīkṣya viśveśaṃ devīṃ ca himaśailajām
jñātaṃ hi bhavatā sarvaṃ svena yogena śaṅkara
icchāmyātmasamaṃ putraṃ tvadbhaktaṃ dehi śaṅkara
tathāstvityāha viśvātmā prahṛṣṭamanasā haraḥ
devīmālokya girijāṃ keśavaṃ pariṣasvaje
tataḥ sā jagatāṃ mātā śaṅkarārdhaśarīriṇī
vyājahāra hṛṣīkeśaṃ devī himagirīndrajā
vatsa jāne tavānantāṃ niścalāṃ sarvadācyuta
ananyāmīśvare bhaktimātmanyapi ca keśava
tvaṃ hi nārāyaṇaḥ sākṣāt sarvātmā puruṣottamaḥ
prārthito daivataiḥ pūrvaṃ saṃjāto devakīsutaḥ
paśya tvamātmanātmānamātmīyamamalaṃ padam
nāvayorvidyate bheda evaṃ paśyanti sūrayaḥ
imānimān varāniṣṭān matto gṛhṇīṣva keśava
sarvajñatvaṃ tathaiśvaryaṃ jñānaṃ tat pārameśvaram
īśvare niścalāṃ bhaktimātmanyapi paraṃ balam
evamuktastayā kṛṣṇo mahādevyā janārdanaḥ
āśiṣaṃ śirasāgṛhṇād devo 'pyāha maheśvaraḥ
pragṛhya kṛṣṇaṃ bhagavānatheśaḥ kareṇa devyā saha devadevaḥ
sampūjyamāno munibhiḥ sureśair jagāma kailāsagiriṃ girīśaḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge caturviṃśo 'dhyāyaḥ
sūta uvāca
praviśya meruśikharaṃ kailāsaṃ kanakaprabham
rarāma bhagavān somaḥ keśavena maheśvaraḥ
apaśyaṃstaṃ mahātmānaṃ kailāsagirivāsinaḥ
pūjayāṃcakrire kṛṣṇaṃ devadevamathācyutam
caturbāhum udārāṅgaṃ kālameghasamaprabham
kirīṭinaṃ śārṅgapāṇiṃ śrīvatsāṅkitavakṣasam
dīrghabāhuṃ viśālākṣaṃ pītavāsasamacyutam
dadhānamurasā mālāṃ vaijayantīmanuttamām
bhrājamānaṃ śriyā divyaṃ yuvānamatikomalam
padmāṅghrinayanaṃ cāru susmitaṃ sugatipradam
kadācit tatra līlārthaṃ devakīnandavardhanaḥ
bhrājamānaḥ śriyā kṛṣṇaścacāra girikandare
gandharvāpsarasāṃ mukhyā nāgakanyāśca kṛtsnaśaḥ
siddhā yakṣāśca gandharvāstatra tatra jaganmayam
dṛṣṭvāścaryaṃ paraṃ gatvā harṣādutphullalocanāḥ
mumucuḥ puṣpavarṣāṇi tasya mūrdhni mahātmanaḥ
gandharvakanyakā divyāstadvadapsarasāṃ varāḥ
dṛṣṭvā cakamire kṛṣṇaṃ srastavastravibhūṣaṇāḥ
kāścid gāyanti vividhāṃ gītiṃ gītaviśāradāḥ
samprekṣya devakīsūnuṃ sundaryaḥ kāmamohitāḥ
kāścidvilāsabahulā nṛtyanti sma tadagrataḥ
samprekṣya saṃsthitāḥ kāścit papustadvadanāmṛtam
kāścid bhūṣaṇavaryāṇi svāṅgādādāya sādaram
bhūṣayāṃcakrire kṛṣṇaṃ kāminyo lokabhūṣaṇam
kāścid bhūṣaṇavaryāṇi samādāya tadaṅgataḥ
svātmānaṃ bhūṣayāmāsuḥ svātmagairapi mādhavam
kāścidāgatya kṛṣṇasya samīpaṃ kāmamohitāḥ
cucumburvadanāmbhojaṃ harermugdhamṛgekṣaṇāḥ
pragṛhya kāścid govindaṃ kareṇa bhavanaṃ svakam
prāpayāmāsurlokādiṃ māyayā tasya mohitāḥ
tāsāṃ sa bhagavān kṛṣṇaḥ kāmān kamalalocanaḥ
bahūni kṛtvā rūpāṇi pūrayāmāsa līlayā
evaṃ vai suciraṃ kālaṃ devadevapure hariḥ
reme nārāyaṇaḥ śrīmān māyayā mohayañjagat
gate bahutithe kāle dvāravatyāṃ nivāsinaḥ
babhūvurvihvalā bhītā govindavirahe janāḥ
tataḥ suparṇo balavān pūrvameva visarjitaḥ
kṛṣṇena mārgamāṇastaṃ himavantaṃ yayau girim
adṛṣṭvā tatra govindaṃ praṇamya śirasā munim
ājagāmopamanyuṃ taṃ purīṃ dvāravatīṃ punaḥ
tadantare mahādaityā rākṣasāścātibhīṣaṇāḥ
ājagmurdvārakāṃ śubhrāṃ bhīṣayantaḥ sahasraśaḥ
sa tān suparṇo balavān kṛṣṇatulyaparākramaḥ
hatvā yuddhena mahatā rakṣati sma purīṃ śubhām
etasminneva kāle tu nārado bhagavānṛṣiḥ
dṛṣṭvā kailāsaśikhare kṛṣṇaṃ dvāravatīṃ gataḥ
taṃ dṛṣṭvā nāradamṛṣiṃ sarve tatra nivāsinaḥ
procurnārāyaṇo nāthaḥ kutrāste bhagavān hariḥ
sa tānuvāca bhagavān kailāsaśikhare hariḥ
ramate 'dya mahāyogī taṃ dṛṣṭvāhamihāgataḥ
tasyopaśrutya vacanaṃ suparṇaḥ patatāṃ varaḥ
jagāmākāśago viprāḥ kailāsaṃ girimuttamam
dadarśa devakīsūnuṃ bhavane ratnamaṇḍite
varāsanasthaṃ govindaṃ devadevāntike harim
upāsyamānamamarairdivyastrībhiḥ samantataḥ
mahādevagaṇaiḥ siddhairyogibhiḥ parivāritam
praṇamya daṇḍavad bhūmau suparṇaḥ śaṅkaraṃ śivam
nivedayāmāsa hareḥ pravṛttiṃ dvārake pure
tataḥ praṇamya śirasā śaṅkaraṃ nīlalohitam
ājagāma purīṃ kṛṣṇaḥ so 'nujñāto hareṇa tu
āruhya kaśyapasutaṃ strīgaṇairabhipūjitaḥ
vacobhiramṛtāsvādairmānito madhusūdanaḥ
vīkṣya yāntam amitraghnaṃ gandharvāpsarasāṃ varāḥ
anvagacchan mahoyogaṃ śaṅkhacakragadādharam
visarjayitvā viśvātmā sarvā evāṅganā hariḥ
yayau sa tūrṇaṃ govindo divyāṃ dvāravatīṃ purīm
gate muraripau naiva kāminyo munipuṅgavāḥ
niśeva candrarahitā vinā tena cakāśire
śrutvā paurajanāstūrṇaṃ kṛṣṇāgamanamuttamam
maṇḍayāṃcakrire divyāṃ purīṃ dvāravatīṃ śubhām
patākābhirviśālābhirdhvajai ratnapariṣkṛtaiḥ
lājādibhiḥ purīṃ ramyāṃ bhūṣayāṃcakrire tadā
avādayanta vividhān vāditrān madhurasvanān
śaṅkhān sahasraśo dadhmur vīṇāvādān vitenire
praviṣṭamātre govinde purīṃ dvāravatīṃ śubhām
agāyan madhuraṃ gānaṃ striyo yauvanaśālinaḥ
dṛṣṭvā nanṛturīśānaṃ sthitāḥ prāsādamūrdhasu
mumucuḥ puṣpavarṣāṇi vasudevasutopari
praviśya bhavanaṃ kṛṣṇa āśīrvādābhivardhitaḥ
varāsane mahāyogī bhāti devībhiranvitaḥ
suramye maṇḍape śubhre śaṅkhādyaiḥ parivāritaḥ
ātmajairabhito mukhyaiḥ strīsahasraiśca saṃvṛtaḥ
tatrāsanavare ramye jāmbavatyā sahācyutaḥ
bhrājate mālayā devo yathā devyā samanvitaḥ
ājagmurdevagandharvā draṣṭuṃ lokādim avyayam
maharṣayaḥ pūrvajātā mārkaṇḍeyādayo dvijāḥ
tataḥ sa bhagavān kṛṣṇo mārkaṇḍeyaṃ samāgatam
nanāmotthāya śirasā svāsanaṃ ca dadau hariḥ
sampūjya tānṛṣigaṇān praṇāmena mahābhujaḥ
visarjayāmāsa harirdattvā tadabhivāñchitān
tadā madhyāhnasamaye devadevaḥ svayaṃ hariḥ
snātvā śuklāmbaro bhānum upatiṣṭhat kṛtāñjaliḥ
jajāpa jāpyaṃ vidhivat prekṣamāṇo divākaram
tarpayāmāsa deveśo devān munigaṇān pitṝn
praviśya devabhavanaṃ mārkaṇḍeyena caiva hi
pūjayāmāsa liṅgasthaṃ bhūteśaṃ bhūtibhūṣaṇam
samāpya niyamaṃ sarvaṃ niyantāsau nṛṇāṃ svayam
bhojayitvā munivaraṃ brāhmaṇānabhipūjya ca
kṛtvātmayogaṃ viprendrā mārkaṇḍeyena cācyutaḥ
kathāḥ paurāṇikīḥ puṇyāścakre putrādibhirvṛtaḥ
athaitat sarvamakhilaṃ dṛṣṭvā karma mahāmuniḥ
mārkaṇḍeyo hasan kṛṣṇaṃ babhāṣe madhuraṃ vacaḥ
mārkaṇḍeya uvāca
kaḥ samārādhyate devo bhavatā karmabhiḥ śubhaiḥ
brūhi tvaṃ karmabhiḥ pūjyo yogināṃ dhyeya eva ca
tvaṃ hi tat paramaṃ brahma nirvāṇamamalaṃ padam
bhārāvataraṇārthāya jāto vṛṣṇikule prabhuḥ
tamabravīnmahābāhuḥ kṛṣṇo brahmavidāṃ varaḥ
śṛṇvatāmeva putrāṇāṃ sarveṣāṃ prahasanniva
śrībhagavānuvāca
bhavatā kathitaṃ sarvaṃ tathyameva na saṃśayaḥ
tathāpi devamīśānaṃ pūjayāmi sanātanam
na me viprāsti kartavyaṃ nānavāptaṃ kathañcana
pūjayāmi tathāpīśaṃ jānannaitat paraṃ śivam
na vai paśyanti taṃ devaṃ māyayā mohitā janāḥ
tato 'haṃ svātmano mūlaṃ jñāpayan pūjayāmi tam
na ca liṅgārcanāt puṇyaṃ loke'smin bhītināśanam
tathā liṅge hitāyaiṣāṃ lokānāṃ pūjayecchivam
yo 'haṃ talliṅgamityāhurvedavādavido janāḥ
tato 'ham ātmam īśānaṃ pūjayāmyātmanaiva tu
tasyaiva paramā mūrtistanmayo 'haṃ na saṃśayaḥ
nāvayordyite bhedo vedeṣvevaṃ viniścayaḥ
eṣa devo mahādevaḥ sadā saṃsārabhīrubhiḥ
dhyeyaḥ pūjyaśca vandyaśca jñeyo liṅge maheśvaraḥ
mārkaṇḍeya uvāca
kiṃ talliṅgaṃ suraśreṣṭha liṅge sampūjyate ca kaḥ
brūhi kṛṣṇa viśālākṣa gahanaṃ hyetaduttamam
avyaktaṃ liṅgamityāhurānandaṃ jyotirakṣaram
vedā maheśvaraṃ devamāhurliṅginamavyayam
purā caikārṇave ghore naṣṭe sthāvarajaṅgame
prabodhārthaṃ brahmaṇo me prādurbhūtaḥ svayaṃ śivaḥ
tasmāt kālāt samārabhya brahmā cāhaṃ sadaiva hi
pūjayāvo mahādevaṃ lokānāṃ hitakāmyayā
mārkaṇḍeya uvāca
kathaṃ liṅgamabhūt pūrvamaiśvaraṃ paramaṃ padam
prabodhārthaṃ svayaṃ kṛṣṇa vaktumarhasi sāṃpratam
śrībhagavānuvāca
āsīd ekārṇavaṃ ghoramavibhāgaṃ tamomayam
madhye caikārṇave tasmin śaṅkhacakragadādharaḥ
sahasraśīrṣā bhūtvāhaṃ sahasrākṣaḥ sahasrapāt
sahasrabāhur yuktātmā śayito 'haṃ sanātanaḥ
etasminnantare dūrāt paśyāmi hyamitaprabham
koṭisūryapratīkāśaṃ bhrājamānaṃ śriyāvṛtam
caturvaktraṃ mahāyogaṃ puruṣaṃ kāñcanaprabham
kṛṣṇājiradharaṃ devamṛgyajuḥsāmabhiḥ stutam
nimeṣamātreṇa sa māṃ prāpto yogavidāṃ varaḥ
vyājahāra svayaṃ brahmā smayamāno mahādyutiḥ
kastvaṃ kuto vā kiṃ ceha tiṣṭhase vada me prabho
ahaṃ kartā hi lokānāṃ svayaṃbhūḥ prapitāmahaḥ
evamuktastadā tena brahmaṇāhamuvāca ha
ahaṃ kartāsmi lokānāṃ saṃhartā ca punaḥ punaḥ
evaṃ vivāde vitate māyayā parameṣṭhinaḥ
prabodhārthaṃ paraṃ liṅgaṃ prādurbhūtaṃ śivātmakam
kālānalasamaprakhyaṃ jvālāmālāsamākulam
kṣayavṛddhivinirmuktamādimadhyāntavarjitam
tato māmāha bhagavānadho gaccha tvamāśu vai
antamasya vijānīma ūrdhvaṃ gacche 'hamityajaḥ
tadāśu samayaṃ kṛtvā gatāvūrdhvamadhaśca dvau
pitāmaho 'pyahaṃ nāntaṃ jñātavantau samāḥ śatam
tato vismayamāpannau bhītau devasya śūlinaḥ
māyayā mohitau tasya dhyāyantau viśvamīśvaram
proccarantau mahānādam oṅkāraṃ paramaṃ padam
prahvāñjalipuṭopetau śaṃbhuṃ tuṣṭuvatuḥ param
brahmaviṣṇū ūcatuḥ
anādimalasaṃsārarogavaidyāya śaṃbhave
namaḥ śivāya śāntāya brahmaṇe liṅgamūrtaye
pralayārṇavasaṃsthāya pralayodbhūtihetave
namaḥ śivāya śāntāya brahmaṇe liṅgamūrtaye
jvālāmālāvṛtāṅgāya jvalanastambharūpiṇe
namaḥ śivāya śāntāya brahmaṇe liṅgamūrtaye
ādimadhyāntahīnāya svabhāvāmaladīptaye
namaḥ śivāya śāntāya brahmaṇe liṅgamūrtaye
mahādevāya mahate jyotiṣe 'nantatejase
namaḥ śivāya śāntāya brahmaṇe liṅgamūrtaye
pradhānapuruṣeśāya vyomarūpāya vedhase
namaḥ śivāya śāntāya brahmaṇe liṅgamūrtaye
nirvikārāya satyāya nityāyāmalatejase
namaḥ śivāya śāntāya brahmaṇe liṅgamūrtaye
vedāntasārarūpāya kālarūpāya dhīmate
namaḥ śivāya śāntāya brahmaṇe liṅgamūrtaye
evaṃ saṃstūyamānastu vyakto bhūtvā maheśvaraḥ
bhāti devo mahāyogī sūryakoṭisamaprabhaḥ
vaktrakoṭisahasreṇa grasamāna ivāmbaram
sahasrahastacaraṇaḥ sūryasomāgnilocanaḥ
pinākapāṇirbhagavān kṛttivāsāstriśūlabhṛt
vyālayajñopavītaśca meghadundubhiniḥsvanaḥ
athovāca mahādevaḥ prīto 'haṃ surasattamau
paśyetaṃ māṃ mahādevaṃ bhayaṃ sarvaṃ pramucyatām
yuvāṃ prasūtau gātrebhyo mama pūrvaṃ sanātanau
ayaṃ me dakṣiṇe pārśve brahmā lokapitāmahaḥ
vāmapārśve ca me viṣṇuḥ pālako hṛdaye haraḥ
prīto 'haṃ yuvayoḥ samyak varaṃ dadmi yathepsitam
evamuktvātha māṃ devo mahādevaḥ svayaṃ śivaḥ
āliṅgya devaṃ brahmāṇaṃ prasādābhimukho 'bhavat
tataḥ prahṛṣṭamanasau praṇipatya maheśvaram
ūcatuḥ prekṣya tadvaktraṃ nārāyaṇapitāmahau
yadi prītiḥ samutpannā yadi deyo varaśca nau
bhaktirbhavatu nau nityaṃ tvayi deva maheśvare
tataḥ sa bhagavānīśaḥ prahasan parameśvaraḥ
uvāca māṃ mahādevaḥ prītaḥ prītena cetasā
deva uvāca
pralayasthitisargāṇāṃ kartā tvaṃ dharaṇīpate
vatsa vatsa hare viśvaṃ pālayaitaccarācaram
tridhā bhinno 'smyahaṃ viṣṇo brahmaviṣṇuharākhyayā
sargarakṣālayaguṇairnirguṇo 'pi nirañjanaḥ
saṃmohaṃ tyaja bho viṣṇo pālayainaṃ pitāmaham
bhaviṣyatyeṣa bhagavāṃstava putraḥ sanātanaḥ
ahaṃ ca bhavato vaktrāt kalpādau ghorarūpadhṛk
śūlapāṇirbhaviṣyāmi krodhajastava putrakaḥ
evamuktvā mahādevo brahmāṇaṃ munisattama
anugṛhya ca māṃ devastatraivāntaradhīyata
tataḥ prabhṛti lokeṣu liṅgārcā supratiṣṭhitā
liṅgaṃ tallayanād brahman brahmaṇaḥ paramaṃ vapuḥ
etalliṅgasya māhātmyaṃ bhāṣitaṃ te mayānagha
etad budhyanti yogajñā na devā na ca dānavāḥ
etaddhi paramaṃ jñānamavyaktaṃ śivasaṃjñitam
yena sūkṣmamacintyaṃ tat paśyanti jñānacakṣuṣaḥ
tasmai bhagavate nityaṃ namaskāraṃ prakurmahe
mahādevāya rudrāya devadevāya liṅgine
namo vedarahasyāya nīlakaṇṭhāya vai namaḥ
vibhīṣaṇāya śāntāya sthāṇave hetave namaḥ
brahmaṇe vāmadevāya trinetrāya mahīyase
śaṅkarāya maheśāya girīśāya śivāya ca
namaḥ kuruṣva satataṃ dhyāyasva manasā haram
saṃsārasāgarād asmād acirād uttariṣyasi
evaṃ sa vāsudevena vyāhṛto munipuṅgavaḥ
jagāma manasā devamīśānaṃ viśvatomukham
praṇamya śirasā kṛṣṇamanujñāto mahāmuniḥ
jagāma cepsitaṃ deśaṃ devadevasya śūlinaḥ
ya imaṃ śrāvayennityaṃ liṅgādhyāyamanuttamam
śṛṇuyād vā paṭhed vāpi sarvapāpaiḥ pramucyate
śrutvā sakṛdapi hyetat tapaścaraṇamuttamam
vāsudevasya viprendrāḥ pāpaṃ muñcati mānavaḥ
japed vāharaharnityaṃ brahmaloke mahīyate
evamāha mahāyogī kṛṣṇadvaipāyanaḥ prabhuḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcaviṃśo 'dhyāyaḥ
sūta uvāca
tato labdhavaraḥ kṛṣṇo jāmbavatyāṃ maheśvarāt
ajījananmahātmānaṃ sāmbamātmajamuttamam
pradyumnasyāpyabhūt putro hyaniruddho mahābalaḥ
tāvubhau guṇasampannau kṛṣṇasyaivāpare tanū
hatvā ca kaṃsaṃ narakamanyāṃśca śataśo 'surān
vijitya līlayā śakraṃ jitvā bāṇaṃ mahāsuram
sthāpayitvā jagat kṛtsnaṃ loke dharmāṃśca śāśvatān
cakre nārāyaṇo gantuṃ svasthānaṃ buddhimuttamām
etasminnantare viprā bhṛgvādyāḥ kṛṣṇamīśvaram
ājagmurdvārakāṃ draṣṭuṃ kṛtakāryaṃ sanātanam
sa tānuvāca viśvātmā praṇipatyābhipūjya ca
āsaneṣūpaviṣṭān vai saha rāmeṇa dhīmatā
gamiṣye tat paraṃ sthānaṃ svakīyaṃ viṣṇusaṃjñitam
kṛtāni sarvakāryāṇi prasīdadhvaṃ munīśvarāḥ
idaṃ kaliyugaṃ ghoraṃ samprāptam adhunāśubham
bhaviṣyanti janāḥ sarve hyasmin pāpānuvartinaḥ
pravartayadhvaṃ majjñānaṃ brāhmaṇānāṃ hitāvaham
yeneme kalijaiḥ pāpairmucyante hi dvijottamāḥ
ye māṃ janāḥ saṃsmaranti kalau sakṛdapi prabhum
teṣāṃ naśyatu tat pāpaṃ bhaktānāṃ puruṣottame
ye'rcayiṣyanti māṃ bhaktyā nityaṃ kaliyuge dvijāḥ
vidhinā vedadṛṣṭena te gamiṣyanti tat padam
ye brāhmaṇā vaṃśajātā yuṣmākaṃ vai sahasraśaḥ
teṣāṃ nārāyaṇe bhaktirbhaviṣyati kalau yuge
parāt parataraṃ yānti nārāyaṇaparāyaṇāḥ
na te tatra gamiṣyanti ye dviṣanti maheśvaram
dhyānaṃ homaṃ tapastaptaṃ jñānaṃ yajñādiko vidhiḥ
teṣāṃ vinaśyati kṣipraṃ ye nindanti pinākinam
yo māṃ samāśrayennityamekāntaṃ bhāvamāśritaḥ
vinindya devamīśānaṃ sa yāti narakāyutam
tasmāt sā parihartavyā nindā paśupatau dvijāḥ
karmaṇā manasā vācā tadbhakteṣvapi yatnataḥ
ye tu dakṣādhvare śaptā dadhīcena dvijottamāḥ
bhaviṣyanti kalau bhaktaiḥ parihāryāḥ prayatnataḥ
dviṣanto devamīśānaṃ yuṣmākaṃ vaṃśasaṃbhavāḥ
śaptāśca gautamenorvyāṃ na saṃbhāṣyā dvijottamaiḥ
ityevamuktāḥ kṛṣṇena sarva eva maharṣayaḥ
omityuktvā yayustūrṇaṃsvāni sthānāni sattamāḥ
tato nārāyaṇaḥ kṛṣṇo līlayaiva jaganmayaḥ
saṃhṛtya svakulaṃ sarvaṃ yayau tat paramaṃ padam
ityeṣa vaḥ samāsena rājñāṃ vaṃśo 'nukīrtitaḥ
na śakyo vistarād vaktuṃ kiṃ bhūyaḥ śrotumicchatha
yaḥ paṭhecchṛṇuyād vāpi vaṃśānāṃ kathanaṃ śubham
sarvapāpavinirmuktaḥ svargaloke mahīyate
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣaḍviṃśo 'dhyāyaḥ
ṛṣaya ūcuḥ
kṛtaṃ tretā dvāparaṃ ca kaliśceti caturyugam
eṣāṃ svabhāvaṃ sūtādya kathayasva samāsataḥ
sūta uvāca
gate nārāyaṇe kṛṣṇe svameva paramaṃ padam
pārthaḥ paramadharmātmā pāṇḍavaḥ śatrutāpanaḥ
kṛtvā caivottaravidhiṃ śokena mahatāvṛtaḥ
apaśyat pathi gacchantaṃ kṛṣṇadvaipāyanaṃ munim
śiṣyaiḥ praśiṣyairabhitaḥ saṃvṛtaṃ brahmavādinam
papāta daṇḍavad bhūmau tyaktvā śokaṃ tadārjunaḥ
uvāca paramaprītaḥ kasmād deśānmahāmune
idānīṃ gacchasi kṣipraṃ kaṃ vā deśaṃ prati prabho
saṃdarśanād vai bhavataḥ śoko me vipulo gataḥ
idānīṃ mama yat kāryaṃ brūhi padmadalekṣaṇa
tamuvāca mahāyogī kṛṣṇadvaipāyanaḥ svayam
upaviśya nadītīre śiṣyaiḥ parivṛto muniḥ
idaṃ kaliyugaṃ ghoraṃ samprāptaṃ pāṇḍunandana
tato gacchāmi devasya vārāṇasīṃ mahāpurīm
asmin kaliyuge ghore lokāḥ pāpānuvartinaḥ
bhaviṣyanti mahāpāpā varṇāśramavivarjitāḥ
nānyat paśyāmi jantūnāṃ muktvā vārāṇasīṃ purīm
sarvapāpapraśamanaṃ prāyaścittaṃ kalau yuge
kṛtaṃ tretā dvāparaṃ ca sarveṣveteṣu vai narāḥ
bhaviṣyanti mahātmāno dhārmikāḥ satyavādinaḥ
tvaṃ hi lokeṣu vikhyāto dhṛtimāñ janavatsalaḥ
pālayādya paraṃ dharmaṃ svakīyaṃ mucyase bhayāt
evamukto bhagavatā pārthaḥ parapuraṃjayaḥ
pṛṣṭavān praṇipatyāsau yugadharmān dvijottamāḥ
tasmai provāca sakalaṃ muniḥ satyavatīsutaḥ
praṇamya devamīśānaṃ yugadharmān sanātanān
vakṣyāmi te samāsena yugadharmān nareśvara
na śakyate mayā pārtha vistareṇābhibhāṣitum
ādyaṃ kṛtayugaṃ proktaṃ tatastretāyugaṃ budhaiḥ
tṛtīyaṃ dvāparaṃ pārtha caturthaṃ kalirucyate
dhyānaṃ paraṃ kṛtayuge tretāyāṃ jñānamucyate
dvāpare yajñamevāhurdānameva kalau yuge
brahmā kṛtayuge devastretāyāṃ bhagavān raviḥ
dvāpare daivataṃ viṣṇuḥ kalau rudro maheśvaraḥ
brahmā viṣṇustathā sūryaḥ sarva eva kaliṣvapi
pūjyate bhagavān rudraścaturṣvapi pinākadhṛk
ādye kṛtayuge dharmaścatuṣpādaḥ sanātanaḥ
tretāyuge tripādaḥ syād dvipādo dvāpare sthitaḥ
tripādahīnastiṣye tu sattāmātreṇa tiṣṭhati
kṛte tu mithunotpattirvṛttiḥ sākṣād rasollasā
prajāstṛptāḥ sadā sarvāḥ sadānandāśca bhoginaḥ
adhamottamatvaṃ nāstyāsāṃ nirviśeṣāḥ puraṃjaya
tulyamāyuḥ sukhaṃ rūpaṃ tāsāṃ tasmin kṛte yuge
viśokāḥ sattvabahulā ekāntabahulāstathā
dhyānaniṣṭhāstaponiṣṭhā mahādevaparāyaṇāḥ
tā vai niṣkāmacāriṇyo nityaṃ muditamānasāḥ
parvatodadhivāsinyo hyaniketāḥ parantapa
rasollāsā kālayogāt tretākhye naśyate tataḥ
tasyāṃ siddhau praṇaṣṭāyāmanyā siddhiravartata
apāṃ saukṣmye pratihate tadā meghātmanā tu vai
meghebhyaḥ stanayitnubhyaḥ pravṛttaṃ vṛṣṭisarjanam
sakṛdeva tayā vṛṣṭyā saṃyukte pṛthivītale
prādurāsaṃstadā tāsāṃ vṛkṣā vai gṛhasaṃjñitāḥ
sarvapratyupayogastu tāsāṃ tebhyaḥ prajāyate
vartayanti sma tebhyastāstretāyugamukhe prajāḥ
tataḥ kālena mahatā tāsāmeva viparyayāt
rāgalobhātmako bhāvastadā hyākasmiko 'bhavat
viparyayeṇa tāsāṃ tu tena tatkālabhāvinā
praṇaśyanti tataḥ sarve vṛkṣāste gṛhasaṃjñitāḥ
tatasteṣu pranaṣṭeṣu vibhrāntā maithunodbhavāḥ
abhidhyāyanti tāṃ siddhiṃ satyābhidhyāyinastadā
prādurbabhūvustāsāṃ tu vṛkṣāste gṛhasaṃjñitāḥ
vastrāṇi te prasūyante phalānyābharaṇāni ca
teṣveva jāyate tāsāṃ gandhavarṇarasānvitam
amākṣikaṃ mahāvīryaṃ puṭake puṭake madhu
tena tā vartayanti sma tretāyugamukhe prajāḥ
hṛṣṭapuṣṭāstayā siddhyā sarvā vai vigatajvarāḥ
tataḥ kālāntareṇaiva punarlobhāvṛtāstadā
vṛkṣāṃstān paryagṛhṇanta madhu cāmākṣikaṃ balāt
tāsāṃ tenāpacāreṇa punarlobhakṛtena vai
praṇaṣṭā madhunā sārdhaṃ kalpavṛkṣāḥ kvacit kvacit
śītavarṣātapaistīvrais tatastā duḥkhitā bhṛśam
dvandvaiḥ sampīḍyamānāstu cakrurāvaraṇāni ca
kṛtvā dvandvapratīghātān vārtopāyamacintayan
naṣṭeṣu madhunā sārdhaṃ kalpavṛkṣeṣu vai tadā
tataḥ prādurbabhau tāsāṃ siddhistretāyuge punaḥ
vārtāyāḥ sādhikā hyanyā vṛṣṭistāsāṃ nikāmataḥ
tāsāṃ vṛṣṭyudakānīha yāni nimnairgatāni tu
avahan vṛṣṭisaṃtatyā srotaḥsthānāni nimnagāḥ
ye punastadapāṃ stokā āpannāḥ pṛthivītale
apāṃ bhūmeśca saṃyogādoṣadhyastāstadābhavan
aphālakṛṣṭāś cānuptā grāmyāraṇyāścaturdaśa
ṛtupuṣpaphalaiścaiva vṛkṣagulmāśca jajñire
tataḥ prādurabhūt tāsāṃ rāgo lobhaśca sarvaśaḥ
avaśyaṃ bhāvinārthena tretāyugavaśena vai
tatastāḥ paryagṛhṇanta nadīkṣetrāṇi parvatān
vṛkṣagulmauṣadhīścaiva prasahya tu yathābalam
viparyayeṇa tāsāṃ tā oṣadhyo viviśurmahīm
pitāmahaniyogena dudoha pṛthivīṃ pṛthuḥ
tatastā jagṛhuḥ sarvā anyonyaṃ krodhamūrchitāḥ
vasudāradhanādyāṃstu balāt kālabalena tu
maryādāyāḥ pratiṣṭhārthaṃ jñātvaitad bhagavānajaḥ
sasarja kṣatriyān brahmā brāhmaṇānāṃ hitāya ca
varṇāśramavyavasthāṃ ca tretāyāṃ kṛtavān prabhuḥ
yajñapravartanaṃ caiva paśuhiṃsāvivarjitam
dvāpareṣvatha vidyante matibhedāḥ sadā nṛṇām
rāgo lobhastathā yuddhaṃ tattvānāmaviniścayaḥ
eko vedaścatuṣpādastretāsviha vidhīyate
vedavyāsaiścaturdhā tu vyasyate dvāparādiṣu
ṛṣiputraiḥ punarbhedād bhidyante dṛṣṭivibhramaiḥ
mantrabrāhmaṇavinyāsaiḥ svaravarṇaviparyayaiḥ
saṃhitā ṛgyajuḥsāmnāṃ saṃhanyante śrutarṣibhiḥ
sāmānyād vaikṛtāccaiva dṛṣṭibhedaiḥ kvacit kvacit
brāhmaṇaṃ kalpasūtrāṇi mantrapravacanāni ca
itihāsapurāṇāni dharmaśāstrāṇi suvrata
avṛṣṭirmaraṇaṃ caiva tathaiva vyādhyupadravāḥ
vāṅmanaḥkāyajair duḥkhair nirvedo jāyate nṛṇām
nirvedājjāyate teṣāṃ duḥkhamokṣavicāraṇā
vicāraṇācca vairāgyaṃ vairāgyād doṣadarśanam
doṣāṇāṃ darśanāccaiva dvāpare jñānasaṃbhavaḥ
eṣā rajastamoyuktā vṛttirvai dvāpare smṛtā
ādye kṛte tu dharmo 'sti sa tretāyāṃ pravartate
dvāpare vyākulībhūtvā praṇaśyati kalau yuge
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptaviṃśo 'dhyāyaḥ
vyāsa uvāca
tiṣye māyāmasūyāṃ ca vadhaṃ caiva tapasvinām
sādhayanti narā nityaṃ tamasā vyākulīkṛtāḥ
kalau pramārako rogaḥ satataṃ kṣud bhayaṃ tathā
anāvṛṣṭibhayaṃ ghoraṃ deśānāṃ ca viparyayaḥ
adhārmikā anācārā mahākopālpacetasaḥ
anṛtaṃ vadanti te lubdhāstiṣye jātāḥ suduḥprajāḥ
duriṣṭairduradhītaiśca durācārairdurāgamaiḥ
viprāṇāṃ karmadoṣaiśca prajānāṃ jāyate bhayam
nādhīyate kalau vedān na yajanti dvijātayaḥ
yajantyanyāyato vedān paṭhante cālpabuddhayaḥ
śūdrāṇāṃ mantrayaunaiśca saṃbandho brāhmaṇaiḥ saha
bhaviṣyati kalau tasmiñ śayanāsanabhojanaiḥ
rājānaḥ śūdrabhūyiṣṭhā brāhmaṇān bādhayanti ca
bhrūṇahatyā vīrahatyā prajāyete nareśvara
snānaṃ homaṃ japaṃ dānaṃ devatānāṃ tathārcanam
anyāni caiva karmāṇi na kurvanti dvijātayaḥ
vinindanti mahādevaṃ brāhmaṇān puruṣottamam
āmnāyadharmaśāstrāṇi purāṇāni kalau yuge
kurvanty avedadṛṣṭāni karmāṇi vividhāni tu
svadharme 'bhirucirnaiva brāhmaṇānāṃ prajāyate
kuśīlacaryāḥ pāṣaṇḍairvṛthārūpaiḥ samāvṛtāḥ
bahuyācanako loko bhaviṣyati parasparam
aṭṭaśūlā janapadāḥ śivaśūlāścatuṣpathāḥ
pramadāḥ keśaśūlinyo bhaviṣyanti kalau yuge
śukladantājinākhyāśca muṇḍāḥ kāṣāyavāsasaḥ
śūdrā dharmaṃ cariṣyanti yugānte samupasthite
sasyacaurā bhaviṣyanti tathā cailābhimarṣiṇaḥ
caurāścaurasya hartāro harturhartā tathāparaḥ
duḥkhapracuratālpāyurdehotsādaḥ sarogatā
adharmābhiniveśitvāt tamovṛttaṃ kalau smṛtam
kāṣāyiṇo 'tha nirgranthāstathā kāpālikāśca ye
vedavikrayiṇaścānye tīrthavikrayiṇaḥ pare
āsanasthān dvijān dṛṣṭvā na calantyalpabuddhayaḥ
tāḍayanti dvijendrāṃśca śūdrā rājopajīvinaḥ
uccāsanasthāḥ śūdrāstu dvijamadhye parantapa
jñātvā na hiṃsate rājā kalau kālabalena tu
puṣpaiśca hasitaiścaiva tathānyairmaṅgalairdvijāḥ
śūdrānabhyarcayantyalpaśrutabhāgyabalānvitāḥ
na prekṣante 'rcitāṃścāpi śūdrā dvijavarān nṛpa
sevāvasaramālokya dvāri tiṣṭhanti ca dvijāḥ
vāhanasthān samāvṛtya śūdrāñ śūdropajīvinaḥ
sevante brāhmaṇāstatra stuvanti stutibhiḥ kalau
adhyāpayanti vai vedāñ śūdrāñ śūdropajīvinaḥ
paṭhanti vaidikān mantrān nāstikyaṃ ghoramāśritāḥ
tapoyajñaphalānāṃ ca vikretāro dvijottamāḥ
yatayaśca bhaviṣyanti śataśo 'tha sahasraśaḥ
nāśayanti hyadhītāni nādhigacchanti cānagha
gāyanti laukikairgānairdaivatāni narādhipa
vāmapāśupatācārāstathā vai pāñcarātrikāḥ
bhaviṣyanti kalau tasmin brāhmaṇāḥ kṣatriyāstathā
jñānakarmaṇyuparate loke niṣkriyatāṃ gate
kīṭamūṣakasarpāśca dharṣayiṣyanti mānavān
kurvanti cāvatārāṇi brāhmaṇānāṃ kuleṣu vai
dadhīcaśāpanirdagdhāḥ purā dakṣādhvare dvijāḥ
nindanti ca mahādevaṃ tamasāviṣṭacetasaḥ
vṛthā dharmaṃ cariṣyanti kalau tasmin yugāntike
ye cānye śāpanirdagdhā gautamasya mahātmanaḥ
sarve te ca bhaviṣyanti brāhmaṇādyāḥ svajātiṣu
vinindanti hṛṣīkeśaṃ brāhmaṇān brahmavādinaḥ
vedabāhyavratācārā durācārā vṛthāśramāḥ
mohayanti janān sarvān darśayitvā phalāni ca
tamasāviṣṭamanaso baiḍālavṛttikādhamāḥ
kalau rudro mahādevo lokānāmīśvaraḥ paraḥ
na devatā bhavennṝṇāṃ devatānāṃ ca daivatam
kariṣyatyavatārāṇi śaṅkaro nīlalohitaḥ
śrautasmārtapratiṣṭhārthaṃ bhaktānāṃ hitakāmyayā
upadekṣyati tajjñānaṃ śiṣyāṇāṃ brahmasaṃjñitam
sarvavedāntasāraṃ hi dharmān vedanidarśitān
ye taṃ viprā niṣevante yena kenopacārataḥ
vijitya kalijān doṣān yānti te paramaṃ padam
anāyāsena sumahat puṇyamāpnoti mānavaḥ
anekadoṣaduṣṭasya kalereṣa mahān guṇaḥ
tasmāt sarvaprayatnena prāpya māheśvaraṃ yugam
viśeṣād brāhmaṇo rudramīśānaṃ śaraṇaṃ vrajet
ye namanti virūpākṣamīśānaṃ kṛttivāsasam
prasannacetaso rudraṃ te yānti paramaṃ padam
yathā rudranamaskāraḥ sarvakarmaphalo dhruvam
anyadevanamaskārānna tatphalamavāpnuyāt
evaṃvidhe kaliyuge doṣāṇāmekaśodhanam
mahādevanamaskāro dhyānaṃ dānamiti śrutiḥ
tasmādanīśvarānanyān tyaktvā devaṃ maheśvaram
samāśrayed virūpākṣaṃ yadīcchet paramaṃ padam
nārcayantīha ye rudraṃ śivaṃ tridaśavanditam
teṣāṃ dānaṃ tapo yajño vṛthā jīvitameva ca
namo rudrāya mahate devadevāya śūline
tryambakāya trinetrāya yogināṃ gurave namaḥ
namo 'stu vāmadevāya mahādevāya vedhase
śaṃbhave sthāṇave nityaṃ śivāya parameṣṭhine
namaḥ somāya rudrāya mahāgrāsāya hetave
prapadye 'haṃ virūpākṣaṃ śaraṇyaṃ brahmacāriṇam
mahādevaṃ mahāyogamīśānaṃ cāmbikāpatim
yogināṃ yogadātāraṃ yogamāyāsamāvṛtam
yogināṃ gurum ācāryaṃ yogigamyaṃ pinākinam
saṃsāratāraṇaṃ rudraṃ brahmāṇaṃ brahmaṇo 'dhipam
śāśvataṃ sarvagaṃ brahmaṇyaṃ brāhmaṇapriyam
kapardinaṃ kālamūrtimamūrtiṃ parameśvaram
ekamūrtiṃ mahāmūrtiṃ vedavedyaṃ divaspatim
nīlakaṇṭhaṃ viśvamūrtiṃ vyāpinaṃ viśvaretasam
kālāgniṃ kāladahanaṃ kāmadaṃ kāmanāśanam
namasye giriśaṃ devaṃ candrāvayavabhūṣaṇam
vilohitaṃ lelihānam ādityaṃ parameṣṭhinam
ugraṃ paśupatiṃ bhīmaṃ bhāskaraṃ tamasaḥ param
ityetallakṣaṇaṃ proktaṃ yugānāṃ vai samāsataḥ
atītānāgatānāṃ vai yāvanmanvantarakṣayaḥ
manvantareṇa caikena sarvāṇyevāntarāṇi vai
vyākhyātāni na saṃdehaḥ kalpaḥ kalpena caiva hi
manvantareṣu sarveṣu atītānāgateṣu vai
tulyābhimāninaḥ sarve nāmarūpairbhavantyuta
evamukto bhagavatā kirīṭī śvetavāhanaḥ
babhāra paramāṃ bhaktimīśāne 'vyabhicāriṇīm
namaścakāra tamṛṣiṃ kṛṣṇadvaipāyanaṃ prabhum
sarvajñaṃ sarvakartāraṃ sākṣād viṣṇuṃ vyavasthitam
tamuvāca punarvyāsaḥ pārthaṃ parapuraṃjayam
karābhyāṃ suśubhābhyāṃ ca saṃspṛśya praṇataṃ muniḥ
dhanyo 'syanugṛhīto 'si tvādṛśo 'nyo na vidyate
trailokye śaṅkare nūnaṃ bhaktaḥ parapurañjaya
dṛṣṭavānasi taṃ devaṃ viśvākṣaṃ viśvatomukham
pratyakṣameva sarveśaṃ rudraṃ sarvajagadgurum
jñānaṃ tadaiśvaraṃ divyaṃ yathāvad viditaṃ tvayā
svayameva hṛṣīkeśaḥ prītyovāca sanātanaḥ
gaccha gaccha svakaṃ sthānaṃ na śokaṃ kartumarhasi
vrajasva parayā bhaktyā śaraṇyaṃ śaraṇaṃ śivam
evamuktvā sa bhagavānanugṛhyārjunaṃ prabhuḥ
jagāma śaṅkarapurīṃ samārādhayituṃ bhavam
pāṇḍaveyo 'pi tadvākyāt samprāpya śaraṇaṃ śivam
saṃtyajya sarvakarmāṇi tadbhaktiparamo 'bhavat
nārjunena samaḥ śaṃbhorbhaktyā bhūto bhaviṣyati
muktvā satyavatīsūnuṃ kṛṣṇaṃ vā devakīsutam
tasmai bhagavate nityaṃ namaḥ satyāya dhīmate
pārāśaryāya munaye vyāsāyāmitatejase
kṛṣṇadvaipāyanaḥ sākṣād viṣṇureva sanātanaḥ
ko hyanyastattvato rudraṃ vetti taṃ parameśvaram
namaḥ kurudhvaṃ tamṛṣiṃ kṛṣṇaṃ satyavatīsutam
pārāśaryaṃ mahātmānaṃ yoginaṃ viṣṇumavyayam
evamuktāstu munayaḥ sarva eva samāhitāḥ
praṇemustaṃ mahātmānaṃ vyāsaṃ satyavatīsutam
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge aṣṭāviṃśo 'dhyāyaḥ
ṛṣaya ūcuḥ
prāpya vārāṇasīṃ divyāṃ kṛṣṇadvaipāyano muniḥ
kim akārṣīnmahābuddhiḥ śrotuṃ kautūhalaṃ hi naḥ
sūta uvāca
prāpya vārāṇasīṃ divyāmupaspṛśya mahāmuniḥ
pūjayāmāsa jāhnavyāṃ devaṃ viśveśvaraṃ śivam
tamāgataṃ muniṃ dṛṣṭvā tatra ye nivasanti vai
pūjayāṃcakrire vyāsaṃ munayo munipuṅgavam
papracchuḥ praṇatāḥ sarve kathāḥ pāpavināśanīḥ
mahādevāśrayāḥ puṇyā mokṣadharmān sanātanān
sa cāpi kathayāmāsa sarvajño bhagavānṛṣiḥ
māhātmyaṃ devadevasya dharmān vedanidarśitān
teṣāṃ madhye munīndrāṇāṃ vyāsaśiṣyo mahāmuniḥ
pṛṣṭavān jaiminirvyāsaṃ gūḍhamarthaṃ sanātanam
jaiminiruvāca
bhagavan saṃśayaṃ tvekaṃ chettumarhasi tattvataḥ
na vidyate hyaviditaṃ bhavatā paramarṣiṇā
kecid dhyānaṃ praśaṃsanti dharmamevāpare janāḥ
anye sāṃkhyaṃ tathā yogaṃ tapastvanye maharṣayaḥ
brahmacaryamatho maunamanye prāhur maharṣayaḥ
ahiṃsāṃ satyamapyanye saṃnyāsamapare viduḥ
kecid dayāṃ praśaṃsanti dānamadhyayanaṃ tathā
tīrthayātrāṃ tathā kecidanye cendriyanigraham
kimeteṣāṃ bhavejjyāyaḥ prabrūhi munipuṅgava
yadi vā vidyate 'pyanyad guhyaṃ tadvaktumarhasi
śrutvā sa jaiminervākyaṃ kṛṣṇadvaipāyano muniḥ
prāha gambhīrayā vācā praṇamya vṛṣaketanam
sādhu sādhu mahābhāga yatpṛṣṭaṃ bhavatā mune
vakṣye guhyatamād guhyaṃ śṛṇvantvanye maharṣayaḥ
īśvareṇa purā proktaṃ jñānametat sanātanam
gūḍhamaprājñavidviṣṭaṃ sevitaṃ sūkṣmadarśibhiḥ
nāśraddadhāne dātavyaṃ nābhakte parameṣṭhinaḥ
na vedavidviṣi śubhaṃ jñānānāṃ jñānamuttamam
meruśṛṅge purā devamīśānaṃ tripuradviṣam
devāsanagatā devī mahādevamapṛcchata
devyuvāca
devadeva mahādeva bhaktānāmārtināśana
kathaṃ tvāṃ puruṣo devamacirādeva paśyati
sāṃkhyayogastathā dhyānaṃ karmayogo 'tha vaidikaḥ
āyāsabahulā loke yāni cānyāni śaṅkara
yena vibhrāntacittānāṃ yogināṃ karmiṇāmapi
dṛśyo hi bhagavān sūkṣmaḥ sarveṣāmatha dehinām
etad guhyatamaṃ jñānaṃ gūḍhaṃ brahmādisevitam
hitāya sarvabhaktānāṃ brūhi kāmāṅganāśana
īśvara uvāca
avācyametad vijñānaṃ jñānamajñairbahiṣkṛtam
vakṣye tava yathātattvaṃ yaduktaṃ paramarṣibhiḥ
paraṃ guhyatamaṃ kṣetraṃ mama vārāṇasī purī
sarveṣāmeva bhūtānāṃ saṃsārārṇavatāriṇī
tatra bhaktā mahādevi madīyaṃ vratamāsthitāḥ
nivasanti mahātmānaḥ paraṃ niyamamāsthitāḥ
uttamaṃ sarvatīrthānāṃ sthānānāmuttamaṃ ca tat
jñānānāmuttamaṃ jñānamavimuktaṃ paraṃ mama
sthānāntaraṃ pavitrāṇi tīrthānyāyatanāni ca
śmaśānasaṃsthitānyeva divyabhūmigatāni ca
bhūrloke naiva saṃlagnamantarikṣe mamālayam
ayuktāstanna paśyanti yuktāḥ paśyanti cetasā
śmaśānam etad vikhyātamavimuktamiti śrutam
kālo bhūtvā jagadidaṃ saṃharāmyatra sundari
devīdaṃ sarvaguhyānāṃ sthānaṃ priyatamaṃ mama
madbhaktāstatra gacchanti māmeva praviśanti te
dattaṃ japtaṃ hutaṃ ceṣṭaṃ tapastaptaṃ kṛtaṃ ca yat
dhyānamadhyayanaṃ jñānaṃ sarvaṃ tatrākṣayaṃ bhavet
janmāntarasahasreṣu yatpāpaṃ pūrvasaṃcitam
avimuktaṃ praviṣṭasya tatsarvaṃ vrajati kṣayam
brāhmaṇāḥ kṣatriyā vaiśyāḥ śūdrā ye varṇasaṃkarāḥ
striyo mlecchāśca ye cānye saṃkīrṇāḥ pāpayonayaḥ
kīṭāḥ pipīlikāścaiva ye cānye mṛgapakṣiṇaḥ
kālena nidhanaṃ prāptā avimukte varānane
candrārdhamaulayas tryakṣā mahāvṛṣabhavāhanāḥ
śive mama pure devi jāyante tatra mānavāḥ
nāvimukte mṛtaḥ kaścinnarakaṃ yāti kilbiṣī
īśvarānugṛhītā hi sarve yānti parāṃ gatim
mokṣaṃ sudurlabhaṃ matvā saṃsāraṃ cātibhīṣaṇam
aśmanā caraṇau hatvā vārāṇasyāṃ vasennaraḥ
durlabhā tapasā cāpi pūtasya parameśvari
yatra tatra vipannasya gatiḥ saṃsāramokṣaṇī
prasādājjāyate hyetanmama śailendranandini
aprabuddhā na paśyanti mama māyāvimohitāḥ
avimuktaṃ na sevanti mūḍhā ye tamasāvṛtāḥ
viṇmūtraretasāṃ madhye te vasanti punaḥ punaḥ
hanyamāno 'pi yo vidvān vased vighnaśatairapi
sa yāti paramaṃ sthānaṃ yatra gatvā na śocati
janmamṛtyujarāmuktaṃ paraṃ yāti śivālayam
apunarmaraṇānāṃ hi sā gatirmokṣakāṅkṣiṇām
yāṃ prāpya kṛtakṛtyaḥ syāditi manyanti paṇḍitāḥ
na dānairna tapobhiśca na yajñairnāpi vidyayā
prāpyate gatirutkṛṣṭā yāvimukte tu labhyate
nānāvarṇā vivarṇāśca caṇḍālādyā jugupsitāḥ
kilbiṣaiḥ pūrṇadehā ye viśiṣṭaiḥ pātakaistathā
bheṣajaṃ paramaṃ teṣāmavimuktaṃ vidurbudhāḥ
avimuktaṃ paraṃ jñānamavimuktaṃ paraṃ padam
avimuktaṃ paraṃ tattvamavimuktaṃ paraṃ śivam
kṛtvā vai naiṣṭhikīṃ dīkṣāmavimukte vasanti ye
teṣāṃ tatparamaṃ jñānaṃ dadāmyante paraṃ padam
prayāgaṃ naimiṣaṃ puṇyaṃ śrīśailo 'tha mahālayaḥ
kedāraṃ bhadrakarṇaṃ ca gayā puṣkarameva ca
kurukṣetraṃ rudrakoṭirnarmadāmrātakeśvaram
śāligrāmaṃ ca kubjāmraṃ kokāmukhamanuttamam
prabhāsaṃ vijayeśānaṃ gokarṇaṃ bhadrakarṇakam
etāni puṇyasthānāni trailokye viśrutāni ha
na yāsyanti paraṃ mokṣaṃ vārāṇasyāṃ yathā mṛtāḥ
vārāṇasyāṃ viśeṣeṇa gaṅgā tripathagāminī
praviṣṭā nāśayet pāpaṃ janmāntaraśataiḥ kṛtam
anyatra sulabhā gaṅgā śrāddhaṃ dānaṃ tapo japaḥ
vratāni sarvamevaitad vārāṇasyāṃ sudurlabham
yajeta juhuyānnityaṃ dadātyarcayate 'marān
vāyubhakṣaśca satataṃ vārāṇasyāṃ sthito naraḥ
yadi pāpo yadi śaṭho yadi vādhārmiko naraḥ
vārāṇasīṃ samāsādya punāti sakalaṃ naraḥ
vārāṇasyāṃ mahādevaṃ ye'rcayanti stuvanti vai
sarvapāpavinirmuktāste vijñeyā gaṇeśvarāḥ
anyatra yogajñānābhyāṃ saṃnyāsādathavānyataḥ
prāpyate tat paraṃ sthānaṃ sahasreṇaiva janmanā
ye bhaktā devadeveśe vārāṇasyāṃ vasanti vai
te vindanti paraṃ mokṣamekenaiva tu janmanā
yatra yogastathā jñānaṃ muktirekena janmanā
avimuktaṃ samāsādya nānyad gacchet tapovanam
yato mayā na muktaṃ tadavimuktaṃ tataḥ smṛtam
tadeva guhyaṃ guhyānāmetad vijñāya mucyate
jñānājñānābhiniṣṭhānāṃ paramānandamicchatām
yā gatirvihitā subhru sāvimukte mṛtasya tu
yāni caivāvimuktasya dehe tūktāni kṛtsnaśaḥ
purī vārāṇasī tebhyaḥ sthānebhyo hyadhikā śubhā
yatra sākṣānmahādevo dehānte svayamīśvaraḥ
vyācaṣṭe tārakaṃ brahma tatraiva hyavimuktakam
yat tat parataraṃ tattvamavimuktamiti śrutam
ekena janmanā devi vārāṇasyāṃ tadāpnuyāt
bhrūmadhye nābhimadhye ca hṛdaye caiva mūrdhani
yathāvimuktam āditye vārāṇasyāṃ vyavasthitam
varaṇāyāstathā cāsyā madhye vārāṇasī purī
tatraiva saṃsthitaṃ tattvaṃ nityam evāvimuktakam
vārāṇasyāḥ paraṃ sthānaṃ na bhūtaṃ na bhaviṣyati
yatra nārāyaṇo devo mahādevo diveśvaraḥ
tatra devāḥ sagandharvāḥ sayakṣoragarākṣasāḥ
upāsate māṃ satataṃ devadevaṃ pitāmaham
mahāpātakino ye ca ye tebhyaḥ pāpakṛttamāḥ
vārāṇasīṃ samāsādya te yānti paramāṃ gatim
tasmānmumukṣurniyato vased vai maraṇāntikam
vārāṇasyāṃ mahādevājjñānaṃ labdhvā vimucyate
kiṃtu vighnā bhaviṣyanti pāpopahatacetasaḥ
tato naiva caret pāpaṃ kāyena manasā girā
etad rahasyaṃ vedānāṃ purāṇānāṃ ca suvratāḥ
avimuktāśrayaṃ jñānaṃ na kaścid vetti tattvataḥ
devatānāmṛṣīṇāṃ ca śṛṇvatāṃ parameṣṭhinām
devyai devena kathitaṃ sarvapāpavināśanam
yathā nārāyaṇaḥ śreṣṭho devānāṃ puruṣottamaḥ
yatheśvarāṇāṃ giriśaḥ sthānānāṃ caitaduttamam
yaiḥ samārādhito rudraḥ pūrvasminneva janmani
te vindanti paraṃ kṣetramavimuktaṃ śivālayam
kalikalmaṣasambhūtā yeṣāmupahatā matiḥ
na teṣāṃ vedituṃ śakyaṃ sthānaṃ tat parameṣṭhinaḥ
ye smaranti sadā kālaṃ vindanti ca purīmimām
teṣāṃ vinaśyati kṣipramihāmutra ca pātakam
yāni ceha prakurvanti pātakāni kṛtālayāḥ
nāśayet tāni sarvāṇi devaḥ kālatanuḥ śivaḥ
āgacchatāmidaṃ sthānaṃ sevituṃ mokṣakāṅkṣiṇām
mṛtānāṃ ca punarjanma na bhūyo bhavasāgare
tasmāt sarvaprayatnena vārāṇasyāṃ vasennaraḥ
yogī vāpyathavāyogī pāpī vā puṇyakṛttamaḥ
na vedavacanāt pitrorna caiva guruvādataḥ
matirutkramaṇīyā syādavimuktagatiṃ prati
sūta uvāca
ityevamuktvā bhagavān vyāso vedavidāṃ varaḥ
sahaiva śiṣyapravarairvārāṇasyāṃ cacāra ha
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekonatriṃśo 'dhyāyaḥ
sūta uvāca
sa śiṣyaiḥ saṃvṛto dhīmān gururdvaipāyano muniḥ
jagāma vipulaṃ liṅgam oṅkāraṃ muktidāyakam
tatrābhyarcya mahādevaṃ śiṣyaiḥ saha mahāmuniḥ
provāca tasya māhātmyaṃ munīnāṃ bhāvitātmanām
idaṃ tad vimalaṃ liṅgam oṅkāraṃ nāma śobhanam
asya smaraṇamātreṇa mucyate sarvapātakaiḥ
etat parataraṃ jñānaṃ pañcāyatanam uttamam
sevitaṃ sūribhirnityaṃ vārāṇasyāṃ vimokṣadam
atra sākṣānmahādevaḥ pañcāyatanavigrahaḥ
ramate bhagavān rudro jantūnāmapavargadaḥ
yat tat pāśupataṃ jñānaṃ pañcārthamiti śabdyate
tadetad vimalaṃ liṅgam oṅkāre samavasthitam
śāntyatītā tathā śāntirvidyā caiva parā kalā
pratiṣṭhā ca nivṛttiśca pañcārthaṃ liṅgamaiśvaram
pañcānāmapi devānāṃ brahmādīnāṃ sadāśrayam
oṅkārabodhakaṃ liṅgaṃ pañcāyatanamucyate
saṃsmaredaiśvaraṃ liṅgaṃ pañcāyatanamavyayam
dehānte tatparaṃ jyotirānandaṃ viśate budhaḥ
atra devarṣayaḥ pūrvaṃ siddhā brahmarṣayastathā
upāsya devamīśānaṃ prāptavantaḥ paraṃ padam
matsyodaryāstaṭe puṇyaṃ sthānaṃ guhyatamaṃ śubham
gocarmamātraṃ viprendrā oṃkāreśvaram uttamam
kṛttivāseśvaraṃ liṅgaṃ madhyameśvaramuttamam
viśveśvaraṃ tathauṃkāraṃ kapardeśvarameva ca
etāni guhyaliṅgāni vārāṇasyāṃ dvijottamāḥ
na kaścidiha jānāti vinā śaṃbhoranugrahāt
evamuktvā yayau kṛṣṇaḥ pārāśaryo mahāmuniḥ
kṛttivāseśvaraṃ liṅgaṃ draṣṭuṃ devasya śūlinaḥ
samabhyarcya tathā śiṣyairmāhātmyaṃ kṛttivāsasaḥ
kathayāmāsa śiṣyebhyo bhagavān brahmavittamaḥ
asmin sthāne purā daityo hastī bhūtvā bhavāntikam
brāhmaṇān hantumāyāto ye 'tra nityamupāsate
teṣāṃ liṅgānmahādevaḥ prādurāsīt trilocanaḥ
rakṣaṇārthaṃ dvijaśreṣṭhā bhaktānāṃ bhaktavatsalaḥ
hatvā gajākṛtiṃ daityaṃ śūlenāvajñayā haraḥ
vāsas tasyākarot kṛttiṃ kṛttivāseśvarastataḥ
atra siddhiṃ parāṃ prāptā munayo munipuṅgavāḥ
tenaiva ca śarīreṇa prāptāstat paramaṃ padam
vidyā vidyeśvarā rudrāḥ śivā ye ca prakīrtitāḥ
kṛttivāseśvaraṃ liṅgaṃ nityamāvṛtya saṃsthitāḥ
jñātvā kaliyugaṃ ghoramadharmabahulaṃ janāḥ
kṛttivāsaṃ na muñcanti kṛtārthāste na saṃśayaḥ
janmāntarasahasreṇa mokṣo 'nyatrāpyate na vā
ekena janmanā mokṣaḥ kṛttivāse tu labhyate
ālayaḥ sarvasiddhānāmetat sthānaṃ vadanti hi
gopitaṃ devadevena mahādevena śaṃbhunā
yuge yuge hyatra dāntā brāhmaṇā vedapāragāḥ
upāsate mahādevaṃ japanti śatarudriyam
stuvanti satataṃ devaṃ tryambakaṃ kṛttivāsasam
dhyāyanti hṛdaye devaṃ sthāṇuṃ sarvāntaraṃ śivam
gāyanti siddhāḥ kila gītakāni ye vārāṇasyāṃ nivasanti viprāḥ
teṣāmathaikena bhavena muktir ye kṛttivāsaṃ śaraṇaṃ prapannāḥ
samprāpya loke jagatāmabhīṣṭaṃ sudurlabhaṃ viprakuleṣu janma
dhyāne samādhāya japanti rudraṃ dhyāyanti citte yatayo maheśam
ārādhayanti prabhumīśitāraṃ vārāṇasīmadhyagatā munīndrāḥ
yajanti yajñairabhisaṃdhihīnāḥ stuvanti rudraṃ praṇamanti śaṃbhum
namo bhavāyāmalayogadhāmne sthāṇuṃ prapadye giriśaṃ purāṇam
smarāmi rudraṃ hṛdaye niviṣṭaṃ jāne mahādevamanekarūpam
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge triṃśo 'dhyāyaḥ
sūta uvāca
samābhāṣya munīn dhīmān devadevasya śūlinaḥ
jagāma liṅgaṃ tad draṣṭuṃ kapardeśvaramavyayam
snātvā tatra vidhānena tarpayitvā pitṝn dvijāḥ
piśācamocane tīrthe pūjayāmāsa śūlinam
tatrāścaryamapaśyaṃste munayo guruṇā saha
menire kṣetramāhātmyaṃ praṇemurgiriśaṃ haram
kaścidabhyājagāmedaṃ śārdūlo ghorarūpadhṛk
mṛgīmekāṃ bhakṣayituṃ kapardeśvaramuttamam
tatra sā bhītahṛdayā kṛtvā kṛtvā pradakṣiṇam
dhāvamānā susaṃbhrāntā vyāghrasya vaśamāgatā
tāṃ vidārya nakhaistīkṣṇaiḥ śārdūlaḥ sumahābalaḥ
jagāma cānyaṃ vijanaṃ deśaṃ dṛṣṭvā munīśvarān
mṛtamātrā ca sā bālā kapardeśāgrato mṛgī
adṛśyata mahājvālā vyomni sūryasamaprabhā
trinetrā nīlakaṇṭhā ca śaśāṅkāṅkitamūrdhajā
vṛṣādhirūḍhā puruṣaistādṛśaireva saṃvṛtā
puṣpavṛṣṭiṃ vimuñcanti khecarāstasya mūrdhani
gaṇeśvaraḥ svayaṃ bhūtvā na dṛṣṭastatkṣaṇāt tataḥ
dṛṣṭvaitadāścaryavaraṃ jaiminipramukhā dvijāḥ
kapardeśvaramāhātmyaṃ papracchurgurumacyutam
teṣāṃ provāca bhagavān devāgre copaviśya saḥ
kapardeśasya māhātmyaṃ praṇamya vṛṣabhadhvajam
idaṃ devasya talliṅgaṃ kapardeśvaram uttamam
smṛtvaivāśeṣapāpaughaṃ kṣipramasya vimuñcati
kāmakrodhādayo doṣā vārāṇasīnivāsinām
vighnāḥ sarve vinaśyanti kapardeśvarapūjanāt
tasmāt sadaiva draṣṭavyaṃ kapardeśvaramuttamam
pūjitavyaṃ prayatnena stotavyaṃ vaidikaiḥ stavaiḥ
dhyāyatāmatra niyataṃ yogināṃ śāntacetasām
jāyate yogasaṃsiddhiḥ sā ṣaṇmāse na saṃśayaḥ
brahmahatyādayaḥ pāpā vinaśyantyasya pūjanāt
piśācamocane kuṇḍe snātasyātra samīpataḥ
asmin kṣetre purā viprāstapasvī śaṃsitavrataḥ
śaṅkukarṇa iti khyātaḥ pūjayāmāsa śaṅkaram
jajāpa rudramaniśaṃ praṇavaṃ brahmarūpiṇam
puṣpadhūpādibhiḥ stotrairnamaskāraiḥ pradakṣiṇaiḥ
uvāsa tatra yogātmā kṛtvā dīkṣāṃ tu naiṣṭhikīm
kadācidāgataṃ pretaṃ paśyati sma kṣudhānvitam
asthicarmapinaddhāṅgaṃ niḥśvasantaṃ muhurmuhuḥ
taṃ dṛṣṭvā sa muniśreṣṭhaḥ kṛpayā parayā yutaḥ
provāca ko bhavān kasmād deśād deśamimaṃśritaḥ
tasmai piśācaḥ kṣudhayā pīḍyamāno 'bravīd vacaḥ
pūrvajanmanyahaṃ vipro dhanadhānyasamanvitaḥ
putrapautrādibhiryuktaḥ kuṭumbabharaṇotsukaḥ
na pūjitā mayā devā gāvo 'pyatithayastathā
na kadācit kṛtaṃ puṇyamalpaṃ vā svalpameva vā
ekadā bhagavān devo govṛṣeśvaravāhanaḥ
viśveśvaro vārāṇasyāṃ dṛṣṭaḥ spṛṣṭo namaskṛtaḥ
tadācireṇa kālena pañcatvamahamāgataḥ
na dṛṣṭaṃ tanmayā ghoraṃ yamasya vadanaṃ mune
īdṛśīṃ yonimāpannaḥ paiśācīṃ kṣudhayānvitaḥ
pipāsayādhunākrānto na jānāmi hitāhitam
yadi kaṃcit samuddhartumupāyaṃ paśyasi prabho
kuruṣva taṃ namastubhyaṃ tvāmahaṃ śaraṇaṃ gataḥ
ityuktaḥ śaṅkukarṇo 'tha piśācamidamabravīt
tvādṛśo na hi loke 'smin vidyate puṇyakṛttamaḥ
yat tvayā bhagavān pūrvaṃ dṛṣṭo viśveśvaraḥ śivaḥ
saṃspṛṣṭo vandito bhūyaḥ ko 'nyastvatsadṛśo bhuvi
tena karmavipākena deśametaṃ samāgataḥ
snānaṃ kuruṣva śīghraṃ tvamasmin kuṇḍe samāhitaḥ
yenemāṃ kutsitāṃ yoniṃ kṣiprameva prahāsyasi
sa evamukto muninā piśāco dayālunā devavaraṃ trinetram
smṛtvā kapardeśvaramīśitāraṃ cakre samādhāya mano 'vagāham
tadāvagāḍho munisaṃnidhāne mamāra divyābharaṇopapannaḥ
adṛśyatārkapratime vimāne śaśāṅkacihnāṅkitacārumauliḥ
vibhāti rudrairabhito divasthaiḥ samāvṛto yogibhir aprameyaiḥ
savālakhilyādibhireṣa devo yathodaye bhānuraśeṣadevaḥ
stuvanti siddhā divi devasaṅghā nṛtyanti divyāpsaraso 'bhirāmāḥ
muñcanti vṛṣṭiṃ kusumāmbumiśrāṃ gandharvavidyādharakiṃnarādyāḥ
saṃstūyamāno 'tha munīndrasaṅghairavāpya bodhaṃ bhagavatprasādāt
samāviśanmaṇḍalametadagryaṃ trayīmayaṃ yatra vibhāti rudraḥ
dṛṣṭvā vimuktaṃ sa piśācabhūtaṃ muniḥ prahṛṣṭo manasā maheśam
vicintya rudraṃ kavimekamagniṃ praṇamya tuṣṭāva kapardinaṃ tam
śaṅkukarṇa uvāca
kapardinaṃ tvāṃ parataḥ parastād goptāramekaṃ puruṣaṃ purāṇam
vrajāmi yogeśvaramīśitāramādityamagniṃ kapilādhirūḍham
tvāṃ brahmapāraṃ hṛdi saṃniviṣṭaṃ hiraṇmayaṃ yoginamādimantam
vrajāmi rudraṃ śaraṇaṃ divasthaṃ mahāmuniṃ brahmamayaṃ pavitram
sahasrapādākṣiśiro'bhiyuktaṃ sahasrabāhuṃ namasaḥ parastāt
tvāṃ brahmapāraṃ praṇamāmi śaṃbhuṃ hiraṇyagarbhādhipatiṃ trinetram
yataḥ prasūtirjagato vināśo yenāvṛtaṃ sarvamidaṃ śivena
taṃ brahmapāraṃ bhagavantamīśaṃ praṇamya nityaṃ śaraṇaṃ prapadye
aliṅgamālokavihīnarūpaṃ svayaṃprabhaṃ citpatimekarudram
taṃ brahmapāraṃ parameśvaraṃ tvāṃ namaskariṣye na yato 'nyadasti
yaṃ yoginastyaktasabījayogā labdhvā samādhiṃ paramārthabhūtāḥ
paśyanti devaṃ praṇato 'smi nityaṃ taṃ brahmapāraṃ bhavataḥ svarūpam
na yatra nāmādiviśeṣakﾱptir na saṃdṛśe tiṣṭhati yatsvarūpam
taṃ brahmapāraṃ praṇato 'smi nityaṃ svayaṃbhuvaṃ tvāṃ śaraṇaṃ prapadye
yad vedavādābhiratā videhaṃ sabrahmavijñānamabhedamekam
paśyantyanekaṃ bhavataḥ svarūpaṃ sabrahmapāraṃ praṇato 'smi nityam
yataḥ pradhānaṃ puruṣaḥ purāṇo vivartate yaṃ praṇamanti devāḥ
namāmi taṃ jyotiṣi saṃniviṣṭaṃ kālaṃ bṛhantaṃ bhavataḥ svarūpam
vrajāmi nityaṃ śaraṇaṃ guheśaṃ sthāṇuṃ prapadye giriśaṃ purārim
śivaṃ prapadye haramindumauliṃ pinākinaṃ tvāṃ śaraṇaṃ vrajāmi
stutvaivaṃ śaṅkukarṇo 'sau bhagavantaṃ kapardinam
papāta daṇḍavad bhūmau proccaran praṇavaṃ param
tatkṣaṇāt paramaṃ liṅgaṃ prādurbhūtaṃ śivātmakam
jñānamānandamadvaitaṃ koṭikālāgnisannibham
śaṅkukarṇo 'tha muktātmā tadātmā sarvago 'malaḥ
nililye vimale liṅge tad adbhutamivābhavat
etad rahasyamākhyātaṃ māhātmyaṃ vaḥ kapardinaḥ
na kaścid vetti tamasā vidvānapyatra muhyati
ya imāṃ śṛṇuyānnityaṃ kathāṃ pāpapraṇāśinīm
bhaktaḥ pāpaviśuddhātmā rudrasāmīpyamāpnuyāt
paṭhecca satataṃ śuddho brahmapāraṃ mahāstavam
prātarmadhyāhnasamaye sa yogaṃ prāpnuyāt param
ihaiva nityaṃ vatsyāmo devadevaṃ kapardinam
drakṣyāmaḥ satataṃ devaṃ pūjayāmo 'tha śūlinam
ityuktvā bhagavān vyāsaḥ śiṣyaiḥ saha mahāmuniḥ
uvāsa tatra yuktātmā pūjayan vai kapardinam
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekatriṃśo 'dhyāyaḥ
sūta uvāca
uṣitvā tatra bhagavān kapardeśāntike punaḥ
draṣṭuṃ yayau madhyameśaṃ bahuvarṣagaṇān prabhuḥ
tatra mandākinīṃ puṇyām ṛṣisaṅghaniṣevitām
nadīṃ vimalapānīyāṃ dṛṣṭvā hṛṣṭo 'bhavanmuniḥ
sa tāmanvīkṣya munibhiḥ saha dvaipāyanaḥ prabhuḥ
cakāra bhāvapūtātmā snānaṃ snānavidhānavit
saṃtarpya vidhivad devānṛṣīn pitṛgaṇāṃstathā
pūjayāmāsa lokādiṃ puṣpairnānāvidhairbhavam
praviśya śiṣyapravaraiḥ sārdhaṃ satyavatīsutaḥ
madhyameśvaramīśānamarcayāmāsa śūlinam
tataḥ pāśupatāḥ śāntā bhasmoddhūlitavigrahāḥ
draṣṭuṃ samāgatā rudraṃ madhyameśvaramīśvaram
oṅkārāsaktamanaso vedādhyayanatatparāḥ
jaṭilā muṇḍitāścāpi śuklayajñopavītinaḥ
kaupīnavasanāḥ kecidapare cāpyavāsasaḥ
brahmacaryaratāḥ śāntā vedāntajñānatatparāḥ
dṛṣṭvā dvaipāyanaṃ viprāḥ śiṣyaiḥ parivṛtaṃ munim
pūjayitvā yathānyāyamidaṃ vacanamabruvan
ko bhavān kuta āyātaḥ saha śiṣyairmahāmune
procuḥ pailādayaḥ śiṣyāstānṛṣīn brahmabhāvitān
ayaṃ satyavatīsūnuḥ kṛṣṇadvaipāyano muniḥ
vyāsaḥ svayaṃ hṛṣīkeśo yena vedāḥ pṛthak kṛtāḥ
yasya devo mahādevaḥ sākṣādeva pinākadhṛk
aṃśāṃśenābhavat putro nāmnā śuka iti prabhuḥ
yaḥ sa sākṣānmahādevaṃ sarvabhāvena śaṅkaram
prapannaḥ parayā bhaktyā yasya tajjñānamaiśvaram
tataḥ pāśupatāḥ sarve hṛṣṭasarvatanūruhāḥ
nemuravyagramanasaḥ procuḥ satyavatīsutam
bhagavan bhavatā jñātaṃ vijñānaṃ parameṣṭhinaḥ
prasādād devadevasya yat tanmāheśvaraṃ param
tadvadāsmākamavyaktaṃ rahasyaṃ guhyamuttamam
kṣipraṃ paśyema taṃ devaṃ śrutvā bhagavato mukhāt
visarjayitvā tāñchiṣyān sumantupramukhāṃstataḥ
provāca tatparaṃ jñānaṃ yogibhyo yogavittamaḥ
tatkṣaṇādeva vimalaṃ sambhūtaṃ jyotiruttamam
līnāstatraiva te viprāḥ kṣaṇādantaradhīyata
tataḥ śiṣyān samāhūya bhagavān brahmavittamaḥ
provāca madhyameśasya māhātmyaṃ pailapūrvakān
asmin sthāne svayaṃ devo devyā saha maheśvaraḥ
ramate bhagavān nityaṃ rudraiśca parivāritaḥ
atra pūrvaṃ hṛṣīkeśo viśvātmā devakīsutaḥ
uvāsa vatsaraṃ kṛṣṇaḥ sadā pāśupatairvṛtaḥ
bhasmoddhūlitasarvāṅgo rudrādhyayanatatparaḥ
ārādhayan hariḥ śaṃbhuṃ kṛtvā pāśupataṃ vratam
tasya te bahavaḥ śiṣyā brahmacaryaparāyaṇāḥ
labdhvā tadvacanājjñānaṃ dṛṣṭavanto maheśvaram
tasya devo mahādevaḥ pratyakṣaṃ nīlalohitaḥ
dadau kṛṣṇasya bhagavān varado varamuttamam
ye 'rcayiṣyanti govindaṃ madbhaktā vidhipūrvakam
teṣāṃ tadaiśvaraṃ jñānamutpatsyati jaganmaya
namasyo 'rcayitavyaśca dhyātavyo matparairjanaiḥ
bhaviṣyasi na saṃdeho matprasādād dvijātibhiḥ
ye 'tra drakṣyanti deveśaṃ snātvā rudraṃ pinākinam
brahmahatyādikaṃ pāpaṃ teṣāmāśu vinaśyati
prāṇāṃstyajanti ye martyāḥ pāpakarmaratā api
te yānti tat paraṃ sthānaṃ nātra kāryā vicāraṇā
dhanyāstu khalu te viprā mandākinyāṃ kṛtodakāḥ
arcayanti mahādevaṃ madhyameśvaramīśvaram
snānaṃ dānaṃ tapaḥ śrāddhaṃ piṇḍanirvapaṇaṃ tviha
ekaikaśaḥ kṛtaṃ viprāḥ punātyāsaptamaṃ kulam
saṃnihatyāmupaspṛśya rāhugraste divākare
yat phalaṃ labhate martyastasmād daśaguṇaṃ tviha
evamuktvā mahāyogī madhyameśāntike prabhuḥ
uvāsa suciraṃ kālaṃ pūjayan vai maheśvaram
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvātriṃśo 'dhyāyaḥ
sūta uvāca
tataḥ sarvāṇi guhyāni tīrthānyāyatanāni ca
jagāma bhagavān vyāso jaiminipramukhairvṛtaḥ
prayāgaṃ paramaṃ tīrthaṃ prayāgādadhikaṃ śubham
viśvarūpaṃ tathā tīrthaṃ tālatīrtham anuttamam
ākāśākhyaṃ mahātīrthaṃ tīrthaṃ caivārṣabhaṃ param
svarnīlaṃ ca mahātīrthaṃ gaurītīrthamanuttamam
prājāpatyaṃ tathā tīrthaṃ svargadvāraṃ tathaiva ca
jambukeśvaramityuktaṃ dharmākhyaṃ tīrthamuttamam
gayātīrthaṃ mahātīrthaṃ tīrthaṃ caiva mahānadī
nārāyaṇaṃ paraṃ tīrthaṃ vāyutīrthamanuttamam
jñānatīrthaṃ paraṃ guhyaṃ vārāhaṃ tīrthamuttamam
yamatīrthaṃ mahāpuṇyaṃ tīrthaṃ saṃvartakaṃ śubham
agnitīrthaṃ dvijaśreṣṭhāḥ kalaśeśvaramuttamam
nāgatīrthaṃ somatīrthaṃ sūryatīrthaṃ tathaiva ca
parvatākhyaṃ mahāguhyaṃ maṇikarṇamanuttamam
ghaṭotkacaṃ tīrthavaraṃ śrītīrthaṃ ca pitāmaham
gaṅgātīrthaṃ tu deveśaṃ yayātestīrthamuttamam
kāpilaṃ caiva someśaṃ brahmatīrthamanuttamam
atra liṅgaṃ purānīya brahmā snātuṃ yadā gataḥ
tadānīṃ sthāpayāmāsa viṣṇustalliṅgamaiśvaram
tataḥ snātvā samāgatya brahmā provāca taṃ harim
mayānītamidaṃ liṅgaṃ kasmāt sthāpitavānasi
tamāha viṣṇustvatto 'pi rudre bhaktirdṛḍhā mama
tasmāt pratiṣṭhitaṃ liṅgaṃnāmnā tava bhaviṣyati
bhūteśvaraṃ tathā tīrthaṃ tīrthaṃ dharmasamudbhavam
gandharvatīrthaṃ paramaṃ vāhneyaṃ tīrthamuttamam
daurvāsikaṃ vyomatīrthaṃ candratīrthaṃ dvijottamāḥ
citrāṅgadeśvaraṃ puṇyaṃ puṇyaṃ vidyādhareśvaram
kedāratīrthamugrākhyaṃ kālañjaramanuttamam
sārasvataṃ prabhāsaṃ ca bhadrakarṇaṃ hradaṃ śubham
laukikākhyaṃ mahātīrthaṃ tīrthaṃ caiva vṛṣadhvajam
hiraṇyagarbhaṃ goprekṣyaṃ tīrthaṃ caiva vṛṣadhvajam
upaśāntaṃ śivaṃ caiva vyāghreśvaramanuttamam
trilocanaṃ mahātīrthaṃ lolārkaṃ cottarāhvayam
kapālamocanaṃ tīrthaṃ brahmahatyāvināśanam
śukreśvaraṃ mahāpuṇyamānandapuramuttamam
evamādīni tīrthāni prādhānyāt kathitāni tu
na śakyaṃ vistarād vaktuṃ tīrthasaṃkhyā dvijottamāḥ
teṣu sarveṣu tīrtheṣu snātvābhyarcya pinākinam
upoṣya tatra tatrāsau pārāśaryo mahāmuniḥ
tarpayitvā pitṝn devān kṛtvā piṇḍapradānakam
jagāma punarevāpi yatra viśveśvaraḥ śivaḥ
snātvābhyarcya paraṃ liṅgaṃ śiṣyaiḥ saha mahāmuniḥ
uvāca śiṣyān dharmātmā svān deśān gantum arhatha
te praṇamya mahātmānaṃ jagmuḥ pailādayo dvijāḥ
vāsaṃ ca tatra niyato vārāṇasyāṃ cakāra saḥ
śānto dāntastriṣavaṇaṃ snātvābhyarcya pinākinam
bhaikṣāhāro viśuddhātmā brahmacaryaparāyaṇaḥ
kadācid vasatā tatra vyāsenāmitatejasā
bhramamāṇena bhikṣā tu naiva labdhā dvijottamāḥ
tataḥ krodhāvṛtatanurnarāṇāmiha vāsinām
vighnaṃ sṛjāmi sarveṣāṃ yena siddhirvihīyate
tatkṣaṇe sā mahādevī śaṅkarārdhaśarīriṇī
prādurāsīt svayaṃ prītyā veṣaṃ kṛtvā tu mānuṣam
bho bho vyāsa mahābuddhe śaptavyā bhavatā na hi
gṛhāṇa bhikṣāṃ mattastvamuktvaivaṃ pradadau śivā
uvāca ca mahādevī krodhanastvaṃ bhavān yataḥ
iha kṣetre na vastavyaṃ kṛtaghno 'si tvayā sadā
evamuktaḥ sa bhagavān dhyānājjñātvā parāṃ śivām
uvāca praṇato bhūtvā stutvā ca pravaraiḥ stavaiḥ
caturdaśyāmathāṣṭamyāṃ praveśaṃ dehi śāṅkari
evamastvityanujñāya devī cāntaradhīyata
evaṃ sa bhagavān vyāso mahāyogī purātanaḥ
jñātvā kṣetraguṇān sarvān sthitastasyātha pārśvataḥ
evaṃ vyāsaṃ sthitaṃ jñātvā kṣetraṃ sevanti paṇḍitāḥ
tasmāt sarvaprayatnena vārāṇasyāṃ vasennaraḥ
sūta uvāca
yaḥ paṭhedavimuktasya māhātmyaṃ śṛṇuyādapi
śrāvayed vā dvijān śāntān so 'pi yāti parāṃ gatim
śrāddhe vā daivike kārye rātrāvahani vā dvijāḥ
nadīnāṃ caiva tīreṣu devatāyataneṣu ca
snātvā samāhitamanā dambhamātsaryavarjitaḥ
japedīśaṃ namaskṛtya sa yāti paramāṃ gatim
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge trayastriṃśo 'dhyāyaḥ
ṛṣaya ūcuḥ
māhātmyamavimuktasya yathāvat tadudīritam
idānīṃ tu prayāgasya māhātmyaṃ brūhi suvrata
yāni tīrthāni tatraiva viśrutāni mahānti vai
idānīṃ kathayāsmākaṃ sūta sarvārthavid bhavān
sūta uvāca
śṛṇudhvamṛṣayaḥ sarve vistareṇa bravīmi vaḥ
prayāgasya ca māhātmyaṃ yatra devaḥ pitāmahaḥ
mārkaṇḍeyena kathitaṃ kaunteyāya mahātmane
yathā yudhiṣṭhirāyaitat tadvakṣye bhavatāmaham
nihatya kauravān sarvān bhrātṛbhiḥ saha pārthivaḥ
śokena mahatāviṣṭā mumoha sa yudhiṣṭhiraḥ
acireṇātha kālena mārkaṇḍeyo mahātapāḥ
samprāpto hāstinapuraṃ rājadvāre sa tiṣṭhati
dvārapālo 'pi taṃ dṛṣṭvā rājñaḥ kathitavān drutam
mārkaṇḍeyo draṣṭumicchaṃstvāmāste dvāryasau muniḥ
tvarito dharmaputrastu dvāram etyāha tatparam
svāgataṃ te mahāprājña svāgataṃ te mahāmune
adya me saphalaṃ janma adya me tāritaṃ kulam
adya me pitarastuṣṭāstvayi tuṣṭe mahāmune
siṃhāsanamupasthāpya pādaśaucārcanādibhiḥ
yudhiṣṭhiro mahātmeti pūjayāmāsa taṃ munim
mārkaṇḍeyastatastuṣṭaḥ provāca sa yudhiṣṭhiram
kimarthaṃ muhyase vidvan sarvaṃ jñātvāhamāgataḥ
tato yudhiṣṭhiro rājā praṇamyāha mahāmunim
kathaya tvaṃ samāsena yena mucyeta kilbiṣaiḥ
nihatā bahavo yuddhe puṃso niraparādhinaḥ
asmābhiḥ kauravaiḥ sārdhaṃ prasaṅgānmunipuṅgava
yena hiṃsāsamudbhūtājjanmāntarakṛtādapi
mucyate pātakādasmāt tad bhavān vaktumarhati
mārkaṇḍeya uvāca
śṛṇu rājan mahābhāga yanmāṃ pṛcchasi bhārata
prayāgagamanaṃ śreṣṭhaṃ narāṇāṃ pāpanāśanam
tatra devo mahādevo rudro viśvāmareśvaraḥ
samāste bhagavān brahmā svayaṃbhūrapi daivataiḥ
yudhiṣṭhira uvāca
bhagavañchrotumicchāmi prayāgagamane phalam
mṛtānāṃ kā gatistatra snātānāmapi kiṃ phalam
ye vasanti prayāge tu brūhi teṣāṃ tu kiṃ phalam
bhavatā viditaṃ hyetat tanme brūhi namo 'stu te
mārkaṇḍeya uvāca
kathayiṣyāmi te vatsa yā ceṣṭā yacca tatphalam
purā maharṣibhiḥ samyak kathyamānaṃ mayā śrutam
etat prajāpatikṣetraṃ triṣu lokeṣu viśrutam
atra snātvā divaṃ yānti ye mṛtāste 'punarbhavāḥ
tatra brahmādayo devā rakṣāṃ kurvanti saṃgatāḥ
bahūnyanyāni tīrthāni sarvapāpāpahāni tu
kathituṃ neha śaknomi bahuvarṣaśatairapi
saṃkṣepeṇa pravakṣyāmi prayāgasyeha kīrtanam
ṣaṣṭirdhanuḥ sahasrāṇi yāni rakṣanti jāhnavīm
yamunāṃ rakṣati sadā savitā saptavāhanaḥ
prayāge tu viśeṣeṇa svayaṃ vasati vāsavaḥ
maṇḍalaṃ rakṣati hariḥ sarvadevaiśca saṃmitam
nyagrodhaṃ rakṣate nityaṃ śūlapāṇirmaheśvaraḥ
sthānaṃ rakṣanti vai devāḥ sarvapāpaharaṃ śubham
svakarmaṇāvṛto loko naiva gacchati tatpadam
svalpaṃ svalpataraṃ pāpaṃ yadā tasya narādhipa
prayāgaṃ smaramāṇasya sarvamāyāti saṃkṣayam
darśanāt tasya tīrthasya nāmasaṃkīrtanādapi
mṛttikālambhanād vāpi naraḥ pāpāt pramucyate
pañca kuṇḍāni rājendra yeṣāṃ madhye tu jāhnavī
prayāgaṃ viśataḥ puṃsaḥ pāpaṃ naśyati tatkṣaṇāt
yojanānāṃ sahasreṣu gaṅgāṃ yaḥ smarate naraḥ
api duṣkṛtakarmāsau labhate paramāṃ gatim
kīrtanānmucyate pāpād dṛṣṭvā bhadrāṇi paśyati
tathopaspṛśya rājendra svargaloke mahīyate
vyādhito yadi vā dīnaḥ kruddho vāpi bhavennaraḥ
gaṅgāyamunamāsādya tyajet prāṇān prayatnataḥ
dīptakāñcanavarṇābhair vimānair bhānuvarṇibhiḥ
īpsitāṃllabhate kāmān vadanti munipuṅgavāḥ
sarvaratnamayair divyair nānādhvajasamākulaiḥ
varāṅganāsamākīrṇairmodate śubhalakṣaṇaḥ
gītavāditranirghoṣaiḥ prasuptaḥ pratibudhyate
yāvanna smarate janma tāvat svarge mahīyate
tasmāt svargāt paribhraṣṭaḥ kṣīṇakarmā narottama
hiraṇyaratnasampūrṇe samṛddhe jāyate kule
tadeva smarate tīrthaṃ smaraṇāt tatra gacchati
deśastho yadi vāraṇye videśe yadi vā gṛhe
prayāgaṃ smaramāṇastu yastu prāṇān parityajet
brahmalokamavāpnoti vadanti munipuṅgavāḥ
sarvakāmaphalā vṛkṣā mahī yatra hiraṇmayī
ṛṣayo munayaḥ siddhāstatra loke sa gacchati
strīsahasrākule ramye mandākinyāstaṭe śubhe
modate munibhiḥ sārdhaṃ svakṛteneha karmaṇā
siddhacāraṇagandharvaiḥ pūjyate divi daivataiḥ
tataḥ svargāt paribhraṣṭo jambudvīpapatirbhavet
tataḥ śubhāni karmāṇi cintayānaḥ punaḥ punaḥ
guṇavān vittasampanno bhavatīha na saṃśayaḥ
karmaṇā manasā vācā satyadharmapratiṣṭhitaḥ
gaṅgāyamunayormadhye yastu grāmaṃ pratīcchati
suvarṇamatha muktāṃ vā tathaivānyān pratigrahān
svakārye pitṛkārye vā devatābhyarcane 'pi vā
niṣphalaṃ tasya tat tīrthaṃ yāvat tatphalamaśnute
atastīrthe na gṛhṇīyāt puṇyeṣvāyataneṣu ca
nimitteṣu ca sarveṣu apramatto dvijo bhavet
kapilāṃ pāṭalāvarṇāṃ yastu dhenuṃ prayacchati
svarṇaśṛṅgīṃ raupyakhurāṃ cailakaṇṭhāṃ payasvinīm
yāvad romāṇi tasyā vai santi gātreṣu sattama
tāvad varṣasahasrāṇi rudraloke mahīyate
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge catustriṃśo 'dhyāyaḥ
mārkaṇḍeya uvāca
kathayiṣyāmi te vatsa tīrthayātrāvidhikramam
ārṣeṇa tu vidhānena yathā dṛṣṭaṃ yathā śrutam
prayāgatīrthayātrārtho yaḥ prayāti naraḥ kvacit
balīvardaṃ samārūḍhaḥ śṛṇu tasyāpi yatphalam
narake vasate ghore samāḥ kalpaśatāyutam
tato nivartate ghoro gavāṃ krodho hi dāruṇaḥ
salilaṃ ca na gṛhṇanti pitarastasya dehinaḥ
yastu putrāṃstathā bālān snāpayet pāyayet tathā
yathātmanā tathā sarvān dānaṃ vipreṣu dāpayet
aiśvaryāllobhamohād vā gacched yānena yo naraḥ
niṣphalaṃ tasya tat tīrthaṃ tasmād yānaṃ vivarjayet
gaṅgāyamunayormadhye yastu kanyāṃ prayacchati
ārṣeṇa tu vivāhena yathā vibhavavistaram
na sa paśyati taṃ ghoraṃ narakaṃ tena karmaṇā
uttarān sa kurūn gatvā modate kālamakṣayam
vaṭamūlaṃ samāśritya yastu prāṇān parityajet
sarvalokānatikramya rudralokaṃ sa gacchati
tatra brahmādayo devā diśaśca sadigīśvarāḥ
lokapālāśca siddhāśca pitaro lokasaṃmatāḥ
sanatkumārapramukhāstathā brahmarṣayo 'pare
nāgāḥ suparṇāḥ siddhāśca tathā nityaṃ samāsate
hariśca bhagavānāste prajāpatipuraskṛtaḥ
gaṅgāyamunayormadhye pṛthivyā jaghanaṃ smṛtam
prayāgaṃ rājaśārdūla triṣu lokeṣu viśrutam
tatrābhiṣekaṃ yaḥ kuryāt saṃgame saṃśitavrataḥ
tulyaṃ phalam avāpnoti rājasūyāśvamedhayoḥ
na mātṛvacanāt tāta na lokavacanādapi
matirutkramaṇīyā te prayāgagamanaṃ prati
daśa tīrthasahasrāṇi ṣaṣṭikoṭyastathāpare
teṣāṃ sānnidhyamatraiva tīrthānāṃ kurunandana
yā gatiryogayuktasya sattvasthasya manīṣiṇaḥ
sā gatistyajataḥ prāṇān gaṅgāyamunasaṃgame
na te jīvanti loke 'smin yatra tatra yudhiṣṭhira
ye prayāgaṃ na samprāptāstriṣu lokeṣu viśrutam
evaṃ dṛṣṭvā tu tat tīrthaṃ prayāgaṃ paramaṃ padam
mucyate sarvapāpebhyaḥ śaśāṅka iva rāhuṇā
kambalāśvatarau nāgau yamunādakṣiṇe taṭe
tatra snātvā ca pītvā ca mucyate sarvapātakaiḥ
tatra gatvā naraḥ sthānaṃ mahādevasya dhīmataḥ
ātmānaṃ tārayet pūrvaṃ daśātītān daśāparān
kṛtvābhiṣekaṃ tu naraḥ so 'śvamedhaphalaṃ labhet
svargalokamavāpnoti yāvadāhūtasaṃplavam
pūrvapārśve tu gaṅgāyāstrailokyakhyātimān nṛpa
avaṭaḥ sarvasāmudraḥ pratiṣṭhānaṃ ca viśrutam
brahmacārī jitakrodhastrirātraṃ yadi tiṣṭhati
sarvapāpaviśuddhātmā so 'śvamedhaphalaṃ labhet
uttareṇa pratiṣṭhānaṃ bhāgīrathyāstu savyataḥ
haṃsaprapatanaṃ nāma tīrthaṃ trailokyaviśrutam
aśvamedhaphalaṃ tatra smṛtamātrāt tu jāyate
yāvaccandraśca sūryaśca tāvat svarge mahīyate
urvaśīpuline ramye vipule haṃsapāṇḍure
parityajati yaḥ prāṇān śṛṇu tasyāpi yat phalam
ṣaṣṭivarṣasahasrāṇi ṣaṣṭivarṣaśatāni ca
āste sa pitṛbhiḥ sārdhaṃ svargaloke narādhipa
atha saṃdhyāvaṭe ramye brahmacārī jitendriyaḥ
naraḥ śucirupāsīta brahmalokamavāpnuyāt
koṭitīrthaṃ samāśritya yastu prāṇān parityajet
koṭivarṣasahasrāṇi svargaloke mahīyate
yatra gaṅgā mahābhāgā bahutīrthatapovanā
siddhakṣetraṃ hi tajjñeyaṃ nātra kāryā vicāraṇā
kṣitau tārayate martyān nāgāṃstārayate 'pyadhaḥ
divi tārayate devāṃstena tripathagā smṛtā
yāvadasthīni gaṅgāyāṃ tiṣṭhanti puruṣasya tu
tāvad varṣasahasrāṇi svargaloke mahīyate
tīrthānāṃ paramaṃ tīrthaṃ nadīnāṃ paramā nadī
mokṣadā sarvabhūtānāṃ mahāpātakināmapi
sarvatra sulabhā gaṅgā triṣu sthāneṣu durlabhā
gaṅgādvāre prayāge ca gaṅgāsāgarasaṃgame
sarveṣāmeva bhūtānāṃ pāpopahatacetasām
gatimanveṣamāṇānāṃ nāsti gaṅgāsamā gatiḥ
pavitrāṇāṃ pavitraṃ ca maṅgalānāṃ ca maṅgalam
māheśvarāt paribhraṣṭā sarvapāpaharā śubhā
kṛte yuge tu tīrthāni tretāyāṃ puṣkaraṃ param
dvāpare tu kurukṣetraṃ kalau gaṅgā viśiṣyate
gaṅgāmeva niṣeveta prayāge tu viśeṣataḥ
nānyat kaliyugodbhūtaṃ malaṃ hantuṃ suduṣkṛtam
akāmo vā sakāmo vā gaṅgāyāṃ yo vipadyate
sa mṛto jāyate svarge narakaṃ ca na paśyati
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcatriṃśo 'dhyāyaḥ
mārkaṇḍeya uvāca
ṣaṣṭistīrthasahasrāṇi ṣaṣṭistīrthaśatāni ca
māghamāse gamiṣyanti gaṅgāyamunasaṃgamam
gavāṃ śatasahasrasya samyag dattasya yat phalam
prayāge māghamāse tu tryahaṃ snātasya tat phalam
gaṅgāyamunayormadhye kārṣāgniṃ yastu sādhayet
ahīnāṅgo 'pyarogaśca pañcendriyasamanvitaḥ
yāvanti romakūpāṇi tasya gātreṣu mānada
tāvad varṣasahasrāṇi svargaloke mahīyate
tataḥ svargāt paribhraṣṭo jambūdvīpapatirbhavet
sa bhuktvā vipulān bhogāṃstat tīrthaṃ bhajate punaḥ
jalapraveśaṃ yaḥ kuryāt saṃgame lokaviśrute
rāhugrasto yathā somo vimuktaḥ sarvapātakaiḥ
somalokamavāpnoti somena saha modate
ṣaṣṭiṃ varṣasahasrāṇi ṣaṣṭiṃ varṣaśatāni ca
svargataḥ śakraloke 'sau munigandharvasevitaḥ
tato bhraṣṭastu rājendra samṛddhe jāyate kule
adhaḥśirās tvayodhārām ūrdhvapādaḥ pibennaraḥ
śataṃ varṣasahasrāṇi svargaloke mahīyate
tasmād bhraṣṭastu rājendra agnihotrī bhavennaraḥ
bhuktvā tu vipulān bhogāṃstat tīrthaṃ bhajate punaḥ
yaḥ svadehaṃ vikarted vā śakunibhyaḥ prayacchati
vihagairupabhuktasya śṛṇu tasyāpi yatphalam
śataṃ varṣasahasrāṇi somaloke mahīyate
tatastasmāt paribhraṣṭo rājā bhavati dhārmikaḥ
guṇavān rūpasampanno vidvān supriyavākyavān
bhuktvā tu vipulān bhogāṃstat tīrthaṃ bhajate punaḥ
uttare yamunātīre prayāgasya tu dakṣiṇe
ṛṇapramocanaṃ nāma tīrthaṃ tu paramaṃ smṛtam
ekarātroṣitaḥ snātvā ṛṇaistatra pramucyate
sūryalokamavāpnoti anṛṇaśca sadā bhavet
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣaṭtriṃśo 'dhyāyaḥ
mārkaṇḍeya uvāca
tapanasya sutā devī triṣu lokeṣu viśrutā
samāgatā mahābhāgā yamunā yatra nimnagā
yenaiva niḥsṛtā gaṅgā tenaiva yamunā gatā
yojanānāṃ sahasreṣu kīrtanāt pāpanāśanī
tatra snātvā ca pītvā ca yamunāyāṃ yudhiṣṭhira
sarvapāpavinirmuktaḥ punātyāsaptamaṃ kulam
prāṇāṃstyajati yastatra sa yāti paramāṃ gatim
agnitīrthamiti khyātaṃ yamunādakṣiṇe taṭe
paścime dharmarājasya tīrthaṃ tvanarakaṃ smṛtam
tatra snātvā divaṃ yānti ye mṛtāste 'punarbhavāḥ
kṛṣṇapakṣe caturdaśyāṃ snātvā saṃtarpayecchuciḥ
dharmarājaṃ mahāpāpairmucyate nātra saṃśayaḥ
daśa tīrthasahasrāṇi triṃśatkoṭyastathāparāḥ
prayāge saṃsthitāni syurevamāhurmanīṣiṇaḥ
tisraḥ koṭyo 'rdhakoṭī ca tīrthānāṃ vāyurabravīt
divi bhūmyantarikṣe ca tatsarvaṃ jāhnavī smṛtā
yatra gaṅgā mahābhāgā sa deśastat tapovanam
siddhikṣetraṃ tu tajjñeyaṃ gaṅgātīrasamāśritam
yatra devo mahādevo devyā saha maheśvaraḥ
āste vaṭeśvaro nityaṃ tat tīrthaṃ tat tapovanam
idaṃ satyaṃ dvijātīnāṃ sādhūnāmātmajasya ca
suhṛdāṃ ca japet karṇe śiṣyasyānugatasya tu
idaṃ dhanyamidaṃ svargyamidaṃ medhyamidaṃ sukham
idaṃ puṇyamidaṃ ramyaṃ pāvanaṃ dharmyamuttamam
maharṣīṇāmidaṃ guhyaṃ sarvapāpapramocanam
atrādhītya dvijo 'dhyāyaṃ nirmalatvamavāpnuyāt
yaścedaṃ śṛṇuyānnityaṃ tīrthaṃ puṇyaṃ sadā śuciḥ
jātismaratvaṃ labhate nākapṛṣṭhe ca modate
prāpyante tāni tīrthāni sadbhiḥ śiṣṭānudarśibhiḥ
snāhi tīrtheṣu kauravya na ca vakramatirbhava
evamuktvā sa bhagavān mārkaṇḍeyo mahāmuniḥ
tīrthāni kathayāmāsa pṛthivyāṃ yāni kānicit
bhūsamudrādisaṃsthānaṃ pramāṇaṃ jyotiṣāṃ sthitam
pṛṣṭaḥ provāca sakalamuktvātha prayayau muniḥ
ya idaṃ kalyamutthāya paṭhate 'tha śṛṇoti vā
mucyate sarvapāpebhyo rudralokaṃ sa gacchati
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptatriṃśo 'dhyāyaḥ
śrīkūrma uvāca
evamuktāstu munayo naimiṣīyā mahāmatim
papracchuruttaraṃ sūtaṃ pṛthivyādivinirṇayam
ṛṣaya ūcuḥ
kathito bhavatā sūta sargaḥ svayaṃbhuvaḥ śubhaḥ
idānīṃ śrotumicchāmastrilokasyāsya maṇḍalam
yāvantaḥ sāgarā dvīpāstathā varṣāṇi parvatāḥ
vanāni saritaḥ sūryagrahāṇāṃ sthitireva ca
yadādhāramidaṃ kṛtsnaṃ yeṣāṃ pṛthvī purā tviyam
nṛpāṇāṃ tatsamāsena sūta vaktumihārhasi
sūta uvāca
vakṣye devādidevāya viṣṇave prabhaviṣṇave
namaskṛtvāprameyāya yaduktaṃ tena dhīmatā
svāyaṃbhuvasya tu manoḥ prāgukto yaḥ priyavrataḥ
putrastasyābhavan putrāḥ prajāpatisamā daśa
agnīdhraścāgnibāhuśca vapuṣmān dyutimāṃstathā
medhā medhātithirhavyaḥ savanaḥ putra eva ca
jyotiṣmān daśamasteṣāṃ mahābalaparākramaḥ
dhārmiko dānanirataḥ sarvabhūtānukampakaḥ
medhāgnibāhuputrāstu trayo yogaparāyaṇāḥ
jātismarā mahābhāgā na rājye dadhire matim
priyavrato 'bhyaṣiñcad vai saptadvīpeṣu sapta tān
jambudvīpeśvaraṃ putramagnīdhramakaronnṛpaḥ
plakṣadvīpeśvaraścaiva tena medhātithiḥ kṛtaḥ
śālmaleśaṃ vapuṣmantaṃ narendramabhiṣiktavān
jyotiṣmantaṃ kuśadvīpe rājānaṃ kṛtavān prabhuḥ
dyutimantaṃ ca rājānaṃ krauñcadvīpe samādiśat
śākadvīpeśvaraṃ cāpi havyaṃ cakre priyavrataḥ
puṣkarādhipatiṃ cakre savanaṃ ca prajāpatiḥ
puṣkare savanasyāpi mahāvītaḥ suto 'bhavat
dhātakiścaiva dvāvetau putrau putravatāṃ varau
mahāvītaṃ smṛtaṃ varṣaṃ tasya nāmnā mahātmanaḥ
nāmnā tu dhātakeścāpi dhātakīkhaṇḍamucyate
śākadvīpeśvarasyātha havyasyāpyabhavan sutāḥ
jaladaśca kumāraśca sukumāro maṇīcakaḥ
kusumottaro 'tha modākiḥ saptamaḥ syānmahādrumaḥ
jaladaṃ jaladasyātha varṣaṃ prathamamucyate
kumārasya tu kaumāraṃ tṛtīyaṃ sukumārakam
maṇīcakaṃ caturthaṃ tu pañcamaṃ kusumottaram
modākaṃ ṣaṣṭhamityuktaṃ saptamaṃ tu mahādrumam
krauñcadvīpeśvarasyāpi sutā dyutimato 'bhavan
kuśalaḥ prathamasteṣāṃ dvitīyastu manoharaḥ
uṣṇastṛtīyaḥ samproktaścaturthaḥ pravaraḥ smṛtaḥ
andhakāro muniścaiva dundubhiścaiva saptamaḥ
teṣāṃ svanāmabhirdeśāḥ krauñcadvīpāśrayāḥ śubhāḥ
jyotiṣmataḥ kuśadvīpe saptaivāsan mahaujasaḥ
udbhedo veṇumāṃścaivāśvaratho lambano dhṛtiḥ
ṣaṣṭhaḥ prabhākaraścāpi saptamaḥ kapilaḥ smṛtaḥ
svanāmacihnitānyatra tathā varṣāṇi suvratāḥ
jñeyāni sapta tānyeṣu dvīpeṣvevaṃ na yo mataḥ
śālmaladvīpanāthasya sutāścāsan vapuṣmataḥ
śvetaśca haritaścaiva jīmūto rohitastathā
vaidyuto mānasaścaiva saptamaḥ suprabho mataḥ
plakṣadvīpeśvarasyāpi sapta medhātitheḥ sutāḥ
jyeṣṭhaḥ śāntabhayasteṣāṃ śiśiraśca sukhodayaḥ
ānandaśca śivaścaiva kṣemakaśca dhruvastathā
plakṣadvīpādiṣu jñeyaḥ śākadvīpāntikeṣu vai
varṇāśramavibhāgena svadharmo muktaye dvijāḥ
jambudvīpeśvarasyāpi putrāstvāsan mahābalāḥ
agnīdhrasya dvijaśreṣṭhāstannāmāni nibodhata
nābhiḥ kiṃpuruṣaścaiva tathā haririlāvṛtaḥ
ramyo hiraṇvāṃśca kururbhadrāśvaḥ ketumālakaḥ
jambudvīpeśvaro rājā sa cāgnīdhro mahāmatiḥ
vibhajya navadhā tebhyo yathānyāyaṃ dadau punaḥ
nābhestu dakṣiṇaṃ varṣaṃ himāhvaṃ pradadau punaḥ
hemakūṭaṃ tato varṣaṃ dadau kiṃpuruṣāya tu
tṛtīyaṃ naiṣadhaṃ varṣaṃ haraye dattavān pitā
ilāvṛtāya pradadau merumadhyamilāvṛtam
nīlācalāśritaṃ varṣaṃ ramyāya pradadau pitā
śvetaṃ yaduttaraṃ varṣaṃ pitrā dattaṃ hiraṇvate
yaduttaraṃ śṛṅgavato varṣaṃ tat kurave dadau
meroḥ pūrveṇa yad varṣaṃ bhadrāśvāya nyavedayat
gandhamādanavarṣaṃ tu ketumālāya dattavān
varṣeṣveteṣu tān putrānabhiṣicya narādhipaḥ
saṃsārakaṣṭatāṃ jñātvā tapastepe vanaṃ gataḥ
himāhvayaṃ tu yasyaitannābherāsīnmahātmanaḥ
tasyarṣabho 'bhavat putro marudevyāṃ mahādyutiḥ
ṛṣabhād bharato jajñe vīraḥ putraśatāgrajaḥ
so 'bhiṣicyarṣabhaḥ putraṃ bharataṃ pṛthivīpatiḥ
vānaprasthāśramaṃ gatvā tapastepe yathāvidhi
tapasā karṣito 'tyarthaṃ kṛśo dhamanisaṃtataḥ
jñānayogarato bhūtvā mahāpāśupato 'bhavat
sumatirbharatasyābhūt putraḥ paramadhārmikaḥ
sumates taijasas tasmād indradyumno vyajāyata
parameṣṭhī sutastasmāt pratīhārastadanvayaḥ
pratiharteti vikhyāta utpannastasya cātmajaḥ
bhavastasmādathodgīthaḥ prastāvastatsuto 'bhavat
pṛthustatas tato rakto raktasyāpi gayaḥ sutaḥ
naro gayasya tanayastasya putro virāḍabhūt
tasya putro mahāvīryo dhīmāṃstasmādajāyata
mahānto 'pi tataścābhūd bhauvanastatsuto 'bhavat
tvaṣṭā tvaṣṭuśca virajo rajastasyāpyabhūt sutaḥ
śatajid rajasastasya jajñe putraśataṃ dvijāḥ
teṣāṃ pradhāno balavān viśvajyotiriti smṛtaḥ
ārādhya devaṃ brahmāṇaṃ kṣemakaṃ nāma pārthivam
asūta putraṃ dharmajñaṃ mahābāhumarindamam
ete purastād rājāno mahāsattvā mahaujasaḥ
eṣāṃ vaṃśaprasūtaiśca bhukteyaṃ pṛthivī purā
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge aṣṭātriṃśo 'dhyāyaḥ
sūta uvāca
ataḥ paraṃ pravakṣyāmi saṃkṣepeṇa dvijottamāḥ
trailokyasyāsya mānaṃ vo na śakyaṃ vistareṇa tu
bhūrloko 'tha bhuvarlokaḥ svarloko 'tha mahastataḥ
janastapaśca satyaṃ ca lokāstvaṇḍodbhavā matāḥ
sūryācandramasoryāvat kiraṇairavabhāsate
tāvad bhūrloka ākhyātaḥ purāṇe dvijapuṅgavāḥ
yāvatpramāṇo bhūrloko vistarāt parimaṇḍalāt
bhuvarloko 'pi tāvānsyānmaṇḍalād bhāskarasya tu
ūrdhvaṃ yanmaṇḍalād vyoma dhruvo yāvad vyavasthitaḥ
svarlokaḥ sa samākhyātastatra vāyostu nemayaḥ
āvahaḥ pravahaścaiva tathaivānuvahaḥ paraḥ
saṃvaho vivahaścātha tadūrdhvaṃ syāt parāvahaḥ
tathā parivahaścordhvaṃ vāyorvai sapta nemayaḥ
bhūmeryojanalakṣe tu bhānorvai maṇḍalaṃ sthitam
lakṣe divākarasyāpi maṇḍalaṃ śaśinaḥ smṛtam
nakṣatramaṇḍalaṃ kṛtsnaṃ tallakṣeṇa prakāśate
dve lakṣe hyuttare viprā budho nakṣatramaṇḍalāt
tāvatpramāṇabhāge tu budhasyāpyuśanāḥ sthitaḥ
aṅgārako 'pi śukrasya tatpramāṇo vyavasthitaḥ
lakṣadvayena bhaumasya sthito devapurohitaḥ
saurir dvilakṣeṇa guror grahāṇāmatha maṇḍalam
saptarṣimaṇḍalaṃ tasmāllakṣamātre prakāśate
ṛṣīṇāṃ maṇḍalādūrdhvaṃ lakṣamātre sthito dhruvaḥ
meḍhībhūtaḥ samastasya jyotiścakrasya vai dhruvaḥ
tatra dharmaḥ sa bhagavān viṣṇurnārāyaṇaḥ sthitaḥ
navayojanasāhasro viṣkambhaḥ savituḥ smṛtaḥ
triguṇastasya vistāro maṇḍalasya pramāṇataḥ
dviguṇastasya vistārād vistāraḥ śaśinaḥ smṛtaḥ
tulyastayostu svarbhānurbhūtvādhastāt prasarpati
uddhṛtya pṛthivīcchāyāṃ nirmito maṇḍalākṛtiḥ
svarbhānostu bṛhat sthānaṃ tṛtīyaṃ yat tamomayam
candrasya ṣoḍaśo bhāgo bhārgavasya vidhīyate
bhārgavāt pādahīnastu vijñeyo vai bṛhaspatiḥ
bṛhaspateḥ pādahīnau vakrasaurāvubhau smṛtau
vistārānmaṇḍalāccaiva pādahīnastayorbudhaḥ
tārānakṣatrarūpāṇi vapuṣmantīha yāni vai
budhena tāni tulyāni vistārānmaṇḍalāt tathā
tārānakṣatrarūpāṇi hīnāni tu parasparāt
śatāni pañca catvāri trīṇi dve caiva yojane
sarvāvaranikṛṣṭāni tārakāmaṇḍalāni tu
yojanānyardhamātrāṇi tebhyo hrasvaṃ na vidyate
upariṣṭāt trayasteṣāṃ grahā ye dūrasarpiṇaḥ
sauro 'ṅgirāśca vakraśca jñeyā mandavicāriṇaḥ
tebhyo 'dhastācca catvāraḥ punaranye mahāgrahāḥ
sūryaḥ somo budhaścaiva bhārgavaścaiva śīghragāḥ
dakṣiṇāyanamārgastho yadā carati raśmimān
tadā sarvagrahāṇāṃ sa sūryo 'dhastāt prasarpati
vistīrṇaṃ maṇḍalaṃ kṛtvā tasyordhvaṃ carate śaśī
nakṣatramaṇḍalaṃ kṛtsnaṃ somādūrdhvaṃ prasarpati
nakṣatrebhyo budhaścordhvaṃ budhādūrdhvaṃ tu bhārgavaḥ
vakrastu bhārgavādūrdhvaṃ vakrādūrdhvaṃ bṛhaspatiḥ
tasmācchanaiścaro 'pyūrdhvaṃ tasmāt saptarṣimaṇḍalam
ṛṣīṇāṃ caiva saptānāṃ dhruvaścordhvaṃ vyavasthitaḥ
yojanānāṃ sahasrāṇi bhāskarasya ratho nava
īṣādaṇḍastathaiva syād dviguṇo dvijasattamāḥ
sārdhakoṭistathā sapta niyutānyadhikāni tu
yojanānāṃ tu tasyākṣastatra cakraṃ pratiṣṭhitam
trinābhimati pañcāre ṣaṇneminy akṣayātmake
saṃvatsaramaye kṛtsnaṃ kālacakraṃ pratiṣṭhitam
catvāriṃśat sahasrāṇi dvitīyo 'kṣo vivasvataḥ
pañcānyāni tu sārdhāni syandanasya dvijottamāḥ
akṣapramāṇamubhayoḥ pramāṇaṃ tadyugārdhayoḥ
hrasvo 'kṣastadyugārdhena dhruvādhāre rathasya tu
dvitīye 'kṣe tu taccakraṃ saṃsthitaṃ mānasācale
hayāśca sapta chandāṃsi tannāmāni nibodhata
gāyatrī ca bṛhatyuṣṇik jagatī paṅktireva ca
anaṣṭup triṣṭubityuktāśchandāṃsi harayo hareḥ
mānasopari māhendrī prācyāṃ diśi mahāpurī
dakṣiṇena yamasyātha varuṇasya tu paścime
uttareṇa tu somasya tannāmāni nibodhata
amarāvatī saṃyamanī sukhā caiva vibhā kramāt
kāṣṭhāṃ gato dakṣiṇataḥ kṣipteṣuriva sarpati
jyotiṣāṃ cakramādāya devadevaḥ prajāpatiḥ
divasasya ravirmadhye sarvakālaṃ vyavasthitaḥ
saptadvīpeṣu viprendrā niśāmadhyasya saṃmukham
udayāstamane caiva sarvakālaṃ tu saṃmukhe
aśeṣāsu diśāsveva tathaiva vidiśāsu ca
kulālacakraparyanto bhramanneṣa yatheśvaraḥ
karotyahastathā rātriṃ vimuñcan medinīṃ dvijāḥ
divākarakarairetat pūritaṃ bhuvanatrayam
trailokyaṃ kathitaṃ sadbhirlokānāṃ munipuṅgavāḥ
ādityamūlamakhilaṃ trilokaṃ nātra saṃśayaḥ
bhavatyasmāt jagat kṛtsnaṃ sadevāsuramānuṣam
rudrendropendracandrāṇāṃ viprendrāṇāṃ divaukasām
dyutirdyutimatāṃ kṛtsnaṃ yattejaḥ sārvalaukikam
sarvātmā sarvalokeśo mahādevaḥ prajāpatiḥ
sūrya eva trilokasya mūlaṃ paramadaivatam
dvādaśānye tathādityā devāste ye 'dhikāriṇaḥ
nirvahanti padaṃ tasya tadaṃśā viṣṇumūrtayaḥ
sarve namasyanti sahasrabhānuṃ gandharvadevoragakinnarādyāḥ
yajanti yajñairvividhairdvijendrāśchandomayaṃ brahmamayaṃ purāṇam
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekonacatvāriṃśo 'dhyāyaḥ
sūta uvāca
sa ratho 'dhiṣṭhito devairādityairvasubhistathā
gandharvairapsarobhiśca grāmaṇīsarparākṣasaiḥ
dhātāryamātha mitraśca varuṇaḥ śakra eva ca
vivasvānatha pūṣā ca parjanyaścāṃśureva ca
bhagastvaṣṭā ca viṣṇuśca dvādaśaite divākarāḥ
āpyāyanti vai bhānuṃ vasantādiṣu vai kramāt
pulastyaḥ pulahaścātrirvasiṣṭhaścāṅgirā bhṛguḥ
bharadvājo gautamaśca kaśyapaḥ kratureva ca
jamadagniḥ kauśikaśca munayo brahmavādinaḥ
stuvanti devaṃ vividhaiśchandobhiste yathākramam
rathakṛcca rathaujāśca rathacitraḥ subāhukaḥ
rathasvano 'tha varuṇaḥ suṣeṇaḥ senajit tathā
tārkṣyaścāriṣṭanemiśca rathajit satyajit tathā
grāmaṇyo devadevasya kurvate 'bhīśusaṃgraham
atha hetiḥ prahetiśca pauruṣeyo vadhastathā
sarpo vyāghrastathāpaśca vāto vidyud divākaraḥ
brahmopetaśca viprendrā yajñopetastathaiva ca
rākṣasapravarā hyete prayānti purataḥ kramāt
vāsukiḥ kaṅkanīraśca takṣakaḥ sarpapuṅgavaḥ
elāpatraḥ śaṅkhapālastathairāvatasaṃjñitaḥ
dhanañjayo mahāpadmastathā karkoṭako dvijāḥ
kambalāśvataraścaiva vahantyenaṃ yathākramam
tumbururnārado hāhā hūhūrviśvāvasustathā
ugraseno vasurucirarvāvasurathāparaḥ
citrasenastathorṇāyurdhṛtarāṣṭro dvijottamāḥ
sūryavarcā dvādaśaite gandharvā gāyatāṃ varāḥ
gāyanti vividhairgānairbhānuṃ ṣaḍjādibhiḥ kramāt
kratusthalāpsarovaryā tathānyā puñjikasthalā
menakā sahajanyā ca pramlocā ca dvijottamāḥ
anumlocā ghṛtācī ca viśvācī corvaśī tathā
anyā ca pūrvacittiḥ syādanyā caiva tilottamā
tāṇḍavairvividhairenaṃ vasantādiṣu vai kramāt
toṣayanti mahādevaṃ bhānumātmānamavyayam
evaṃ devā vasantyarke dvau dvau māsau krameṇa tu
sūryamāpyāyayantyete tejasā tejasāṃ nidhim
grathitaiḥ svairvacobhistu stuvanti munayo ravim
gandharvāpsarasaścainaṃ nṛtyageyairupāsate
grāmaṇīyakṣabhūtāni kurvate 'bhīṣusaṃgraham
sarpā vahanti deveśaṃ yātudhānāḥ prayānti ca
vālakhilyā nayantyastaṃ parivāryodayād ravim
ete tapanti varṣanti bhānti vānti sṛjanti ca
bhūtānāmaśubhaṃ karma vyapohantīha kīrtitāḥ
ete sahaiva sūryeṇa bhramanti divi sānugāḥ
vimāne ca sthito nityaṃ kāmage vātaraṃhasi
varṣantaśca tapantaśca hlādayantaśca vai prajāḥ
gopayantīha bhūtāni sarvāṇīhāyugakṣayāt
eteṣāmeva devānāṃ yathāvīryaṃ yathātapaḥ
yathāyogaṃ yathāsattvaṃ sa eṣa tapati prabhuḥ
ahorātravyavasthānakāraṇaṃ sa prajāpatiḥ
pitṛdevamanuṣyādīn sa sadāpyāyayed raviḥ
tatra devo mahādevo bhāsvān sākṣānmaheśvaraḥ
bhāsate vedaviduṣāṃ nīlagrīvaḥ sanātanaḥ
sa eṣa devo bhagavān parameṣṭhī prajāpatiḥ
sthānaṃ tad vidurādityaṃ vedajñā vedavigraham
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge catvāriṃśo 'dhyāyaḥ
sūta uvāca
evameṣa mahādevo devadevaḥ pitāmahaḥ
karoti niyataṃ kālaṃ kālātmā hyaiśvarī tanuḥ
tasya ye raśmayo viprāḥ sarvalokapradīpakāḥ
teṣāṃ śreṣṭhāḥ punaḥ sapta raśmayo grahayonayaḥ
suṣumno harikeśaśca viśvakarmā tathaiva ca
viśvavyacāḥ punaścānyaḥ saṃyadvasurataḥ paraḥ
arvāvasuriti khyātaḥ svarāḍanyaḥ prakīrtitaḥ
suṣumnaḥ sūryaraśmistu puṣṇāti śiśiradyutim
tiryagūrdhvapracāro 'sau suṣumnaḥ paripaṭhyate
harikeśastu yaḥ prokto raśmirnakṣatrapoṣakaḥ
viśvakarmā tathā raśmirbudhaṃ puṣṇāti sarvadā
viśvavyacāstu yo raśmiḥ śukraṃ puṣṇāti nityadā
saṃyadvasuriti khyātaḥ sa puṣṇāti ca lohitam
bṛhaspatiṃ prapuṣṇāti raśmirarvāvasuḥ prabhoḥ
śanaiścaraṃ prapuṣṇāti saptamastu surāṭ tathā
evaṃ sūryaprabhāvena sarvā nakṣatratārakāḥ
vardhante vardhitā nityaṃ nityamāpyāyayanti ca
divyānāṃ pārthivānāṃ ca naiśānāṃ caiva sarvaśaḥ
ādānānnityamādityastejasāṃ tamasāṃ prabhuḥ
ādatte sa tu nāḍīnāṃ sahasreṇa samantataḥ
nādeyāṃścaiva sāmudrān kūpyāṃścaiva sahasradṛk
sthāvarāñjaṅgamāṃścaiva yacca kulyādikaṃ payaḥ
tasya raśmisahasraṃ tacchītavarṣoṣṇanisravam
tāsāṃ catuḥ śataṃ nāḍyo varṣante citramūrtayaḥ
vandanāścaiva yājyāśca ketanā bhūtanāstathā
amṛtā nāma tāḥ sarvā raśmayo vṛṣṭisarjanāḥ
himodvāhāśca tā nāḍyo raśmayastriśataṃ punaḥ
raśmyo meṣyaśca pauṣyaśca hlādinyo himasarjanāḥ
candrāstā nāmataḥ sarvāḥ pītābhāḥ syurgabhastayaḥ
śukrāśca kakubhaścaiva gāvo viśvabhṛtastathā
śukrāstā nāmataḥ sarvāstrividhā gharmasarjanāḥ
samaṃ bibharti tābhiḥ sa manuṣyapitṛdevatāḥ
manuṣyānauṣadheneha svadhayā ca pitṝnapi
amṛtena surān sarvāṃstribhistrīṃstarpayatyasau
vasante graiṣmike caiva śataiḥ sa tapati tribhiḥ
śaradyapi ca varṣāsu caturbhiḥ saṃpravarṣati
hemante śiśire caiva himamutsṛjati tribhiḥ
varuṇo māghamāse tu sūryaḥ pūṣā tu phalgune
caitre māsi bhavedaṃśo dhātā vaiśākhatāpanaḥ
jyeṣṭhāmūle bhavedindraḥ āṣāḍhe savitā raviḥ
vivasvān śrāvaṇe māsi prauṣṭhapadyāṃ bhagaḥ smṛtaḥ
parjanyo 'śvayuji tvaṣṭā kārttike māsi bhāskaraḥ
mārgaśīrṣe bhavenmitraḥ pauṣe viṣṇuḥ sanātanaḥ
pañcaraśmisahasrāṇi varuṇasyārkakarmaṇi
ṣaḍbhiḥ sahasraiḥ pūṣā tu devo'ṃśaḥ saptabhistathā
dhātāṣṭabhiḥ sahasraistu navabhistu śatakratuḥ
vivasvān daśabhiḥ pāti pātyekādaśabhirbhagaḥ
saptabhistapate mitrastvaṣṭā caivāṣṭabhistapet
aryamā daśabhiḥ pāti parjanyo navabhistapet
ṣaḍbhī raśmisahasraistu viṣṇustapati viśvasṛk
vasante kapilaḥ sūryo grīṣme kāñcanasaprabhaḥ
śveto varṣāsu varṇena pāṇḍuraḥ śaradi prabhuḥ
hemante tāmravarṇaḥ syācchiśire lohito raviḥ
oṣadhīṣu balaṃ dhatte svadhāmapi pitṛṣvatha
sūryo 'maratvamamṛte trayaṃ triṣu niyacchati
anye cāṣṭau grahā jñeyāḥ sūryeṇādhiṣṭhitā dvijāḥ
candramāḥ somaputraśca śukraścaiva bṛhaspatiḥ
bhaumo mandastathā rāhuḥ ketumānapi cāṣṭamaḥ
sarve dhruve nibaddhā vai grahāste vātaraśmibhiḥ
bhrāmyamāṇā yathāyogaṃ bhramantyanudivākaram
alātacakravad yānti vātacakreritā dvijāḥ
yasmād vahati tān vāyuḥ pravahastena sa smṛtaḥ
rathastricakraḥ somasya kundābhāstasya vājinaḥ
vāmadakṣiṇato yuktā daśa tena niśākaraḥ
vīthyāśrayāṇi carati nakṣatrāṇi raviryathā
hrāsavṛddhī ca viprendrā dhruvādhārāṇi sarvadā
sa somaḥ śuklapakṣe tu bhāskare parataḥ sthite
āpūryate parasyāntaḥ satataṃ divasakramāt
kṣīṇāyitaṃ suraiḥ somam āpyāyayati nityadā
ekena raśminā viprāḥ suṣumnākhyena bhāskaraḥ
eṣā sūryasya vīryeṇa somasyāpyāyitā tanuḥ
paurṇamāsyāṃ sa dṛśyeta sampūrṇe divasakramāt
sampūrṇam ardhamāsena taṃ somamamṛtātmakam
pibanti devatā viprā yataste 'mṛtabhojanāḥ
tataḥ pañcadaśe bhāge kiṃcicchiṣṭe kalātmake
aparāhṇe pitṛgaṇā jaghanyaṃ paryupāsate
pibanti dvikalaṃ kālaṃ śiṣṭā tasya kalā tu yā
sudhāmṛtamayīṃ puṇyāṃ tām indor amṛtātmikām
niḥsṛtaṃ tadamāvāsyāṃ gabhastibhyaḥ svadhāmṛtam
māsatṛptim avāpyagryāṃ pitaraḥ santi nirvṛtāḥ
na somasya vināśaḥ syāt sudhā devaistu pīyate
evaṃ sūryanimittasya kṣayo vṛddhiśca sattamāḥ
somaputrasya cāṣṭābhirvājibhirvāyuvegibhiḥ
vārijaiḥ syandano yuktastenāsau yāti sarvataḥ
śukrasya bhūmijairaśvaiḥ syandano daśabhirvṛtaḥ
aṣṭabhiścātha bhaumasya ratho haimaḥ suśobhanaḥ
bṛhaspaterathāṣṭāśvaḥ syandano hemanirmitaḥ
rathastamomayo 'ṣṭāśvo mandasyāyasanirmitaḥ
svarbhānorbhāskarāreśca tathā ṣaḍbhirhayairvṛtaḥ
ete mahāgrahāṇāṃ vai samākhyātā rathā nava
sarve dhruve mahābhāgā nibaddhā vātaraśmibhiḥ
graharkṣatārādhiṣṇyāni dhruve baddhānyaśeṣataḥ
bhramanti bhrāmayantyenaṃ sarvāṇyanilaraśmibhiḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekacatvāriṃśo 'dhyāyaḥ
sūta uvāca
dhruvādūrdhvaṃ maharlokaḥ koṭiyojanavistṛtaḥ
kalpādhikāriṇastatra saṃsthitā dvijapuṅgavāḥ
janaloko maharlokāt tathā koṭidvayātmakaḥ
sanandanādayastatra saṃsthitā brahmaṇaḥ sutāḥ
janalokāt tapolokaḥ koṭitrayasamanvitaḥ
vairājāstatra vai devāḥ sthitā dāhavivarjitāḥ
prājāpatyāt satyalokaḥ koṭiṣaṭkena saṃyutaḥ
apunarmārakāstatra brahmalokastu sa smṛtaḥ
atra lokagururbrahmā viśvātmā viśvatomukhaḥ
āste sa yogibhirnityaṃ pītvā yogāmṛtaṃ param
viśanti yatayaḥ śāntā naiṣṭhikā brahmacāriṇaḥ
yoginastāpasāḥ siddhā jāpakāḥ parameṣṭhinam
dvāraṃ tadyogināmekaṃ gacchatāṃ paramaṃ padam
tatra gatvā na śocanti sa viṣṇuḥ sa ca śaṅkaraḥ
sūryakoṭipratīkāśaṃ puraṃ tasya durāsadam
na me varṇayituṃ śakyaṃ jvālāmālāsamākulam
tatra nārāyaṇasyāpi bhavanaṃ brahmaṇaḥ pure
śete tatra hariḥ śrīmān māyī māyāmayaḥ paraḥ
sa viṣṇulokaḥ kathitaḥ punarāvṛttivarjitaḥ
yānti tatra mahātmāno ye prapannā janārdanam
ūrdhvaṃ tad brahmasadanāt puraṃ jyotirmayaṃ śubham
vahninā ca parikṣiptaṃ tatrāste bhagavān bhavaḥ
devyā saha mahādevaścintyamāno manīṣibhiḥ
yogibhiḥ śatasāhasrairbhūtai rudraiśca saṃvṛtaḥ
tatra te yānti niyatā dvijā vai brahmacāriṇaḥ
mahādevaparāḥ śāntāstāpasā brahmavādinaḥ
nirmamā nirahaṅkārāḥ kāmakrodhavivarjitāḥ
drakṣyanti brahmaṇā yuktā rudralokaḥ sa vai smṛtaḥ
ete sapta mahālokāḥ pṛthivyāḥ parikīrtitāḥ
mahātalādayaścādhaḥ pātālāḥ santi vai dvijāḥ
mahātalaṃ ca pātālaṃ sarvaratnopaśobhitam
prāsādairvividhaiḥ śubhrairdevatāyatanairyutam
anantena ca saṃyuktaṃ mucukundena dhīmatā
nṛpeṇa balinā caiva pātālasvargavāsinā
śailaṃ rasātalaṃ viprāḥ śārkaraṃ hi talātalam
pītaṃ sutalamityuktaṃ nitalaṃ vidrumaprabham
sitaṃ hi vitalaṃ proktaṃ talaṃ caiva sitetaram
suparṇena muniśreṣṭhāstathā vāsukinā śubham
rasātalamiti khyātaṃ tathānyaiśca niṣevitam
virocanahiraṇyākṣatakṣakādyaiśca sevitam
talātalamiti khyātaṃ sarvaśobhāsamanvitam
vainateyādibhiścaiva kālanemipurogamaiḥ
pūrvadevaiḥ samākīrṇaṃ sutalaṃ ca tathāparaiḥ
nitalaṃ yavanādyaiśca tārakāgnimukhaistathā
mahāntakādyairnāgaiśca prahlādenāsureṇa ca
vitalaṃ caiva vikhyātaṃ kambalāhīndrasevitam
mahājambhena vīreṇa hayagrīveṇa vai tathā
śaṅkukarṇena saṃbhinnaṃ tathā namucipūrvakaiḥ
tathānyair vividhair nāgaistalaṃ caiva suśobhanam
teṣāmadhastānnarakā māyādyāḥ parikīrtitāḥ
pāpinasteṣu pacyante na te varṇayituṃ kṣamāḥ
pātālānāmadhaścāste śeṣākhyā vaiṣṇavī tanuḥ
kālāgnirudro yogātmā nārasiṃho 'pi mādhavaḥ
yo 'nantaḥ paṭhyate devo nāgarūpī janārdanaḥ
tadādhāramidaṃ sarvaṃ sa kālāgnimapāśritaḥ
tamāviśya mahāyogī kālastadvadanotthitaḥ
viṣajvālāmayo 'nte 'sau jagat saṃharati svayam
sahasramāyo 'pratimaḥ saṃhartā śaṅkarodbhavaḥ
tāmasī śāṃbhavī mūrtiḥ kālo lokaprakālanaḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvicatvāriṃśo 'dhyāyaḥ
sūta uvāca
etad brahmāṇḍamākhyātaṃ caturdaśavidhaṃ mahat
ataḥ paraṃ pravakṣyāmi bhūrlokasyāsya nirṇayam
jambudvīpaḥ pradhāno 'yaṃ plakṣaḥ śālmala eva ca
kuśaḥ krauñcaśca śākaśca puṣkaraścaiva saptamaḥ
ete sapta mahādvīpāḥ samudraiḥ saptabhirvṛtāḥ
dvīpād dvīpo mahānuktaḥ sāgarādapi sāgaraḥ
kṣārodekṣurasodaśca surodaśca ghṛtodakaḥ
dadhyodaḥ kṣīrasalilaḥ svādūdaśceti sāgarāḥ
pañcāśatkoṭivistīrṇā sasamudrā dharā smṛtā
dvīpaiśca saptabhiryuktā yojanānāṃ samāsataḥ
jambūdvīpaḥ samastānāṃ dvīpānāṃ madhyataḥ śubhaḥ
tasya madhye mahāmerurviśrutaḥ kanakaprabhaḥ
caturaśītisāhasro yojanaistasya cocchrayaḥ
praviṣṭaḥ ṣoḍaśādhastāddvātriṃśanmūrdhni vistṛtaḥ
mūle ṣoḍaśasāhasro vistārastasya sarvataḥ
bhūpadmasyāsya śailo 'sau karṇikātvena saṃsthitaḥ
himavān hemakūṭaśca niṣadhaścāsya dakṣiṇe
nīlaḥ śvetaśca śṛṅgī ca uttare varṣaparvatāḥ
lakṣapramāṇau dvau madhye daśahīnāstathā pare
sahasradvitayocchrāyāstāvadvistāriṇaśca te
bhārataṃ dakṣiṇaṃ varṣaṃ tataḥ kiṃpuruṣaṃ smṛtam
harivarṣaṃ tathaivānyanmerordakṣiṇato dvijāḥ
ramyakaṃ cottaraṃ varṣaṃ tasyaivānu hiraṇmayam
uttarāḥ kuravaścaiva yathaite bharatāstathā
navasāhasramekaikameteṣāṃ dvijasattamāḥ
ilāvṛtaṃ ca tanmadhye tanmadhye merurucchritaḥ
meroścaturdiśaṃ tatra navasāhasravistṛtam
ilāvṛtaṃ mahābhāgāścatvārastatra parvatāḥ
viṣkambhā racitā meroryojanāyutamucchritāḥ
pūrveṇa mandaro nāma dakṣiṇe gandhamādanaḥ
vipulaḥ paścime pārśve supārśvaścottare smṛtaḥ
kadambasteṣu jambuśca pippalo vaṭa eva ca
jambūdvīpasya sā jambūrnāmaheturmaharṣayaḥ
mahāgajapramāṇāni jambvāstasyāḥ phalāni ca
patanti bhūbhṛtaḥ pṛṣṭhe śīryamāṇāni sarvataḥ
rasena tasyāḥ prakhyātā tatra jambūnadīti vai
sarit pravartate cāpi pīyate tatra vāsibhiḥ
na svedo na ca daurgandhyaṃ na jarā nendriyakṣayaḥ
tatpānāt susthamanasāṃ narāṇāṃ tatra jāyate
tīramṛttatra samprāpya vāyunā suviśoṣitā
jāmbūnadākhyaṃ bhavati suvarṇaṃ siddhabhūṣaṇam
bhadrāśvaḥ pūrvato meroḥ ketumālaśca paścime
varṣe dve tu muniśreṣṭhāstayormadhye ilāvṛtam
vanaṃ caitrarathaṃ pūrve dakṣiṇe gandhamādanam
vaibhrājaṃ paścime vidyāduttare saviturvanam
aruṇodaṃ mahābhadramasitodaṃ ca mānasam
sarāṃsyetāni catvāri devayogyāni sarvadā
sitāntaśca kumudvāṃśca kururī mālyavāṃstathā
vaikaṅko maṇiśailaśca ṛkṣavāṃścācalottamāḥ
mahānīlo 'tha rucakaḥ sabindurmandarastathā
veṇumāṃścaiva meghaśca niṣadho devaparvataḥ
ityete devaracitāḥ siddhāvāsāḥ prakīrtitāḥ
aruṇodasya sarasaḥ pūrvataḥ kesarācalaḥ
trikūṭaśikharaścaiva pataṅgo rucakastathā
niṣadho vasudhāraśca kaliṅgastriśikhaḥ śubhaḥ
samūlo vasudhāraśca kuravaścaiva sānumān
tāmrātaśca viśālaśca kumudo veṇuparvataḥ
ekaśṛṅgo mahāśailo gajaśailaḥ piśācakaḥ
pañcaśailo 'tha kailāso himavāṃścācalottamaḥ
ityete devacaritā utkaṭāḥ parvatottamāḥ
mahābhadrasya saraso dakṣiṇe kesarācalaḥ
śikhivāsaśca vaiḍūryaḥ kapilo gandhamādanaḥ
jārudhiśca sugandhiśca śrīśṛṅgaścācalottamaḥ
supārśvaśca supakṣaśca kaṅkaḥ kapila eva ca
piñjaro bhadraśailaśca surasaśca mahābalaḥ
añjano madhumāṃstadvat kumudo mukuṭastathā
sahasraśikharaścaiva pāṇḍuraḥ kṛṣṇa eva ca
pārijāto mahāśailastathaiva kapilodakaḥ
suṣeṇaḥ puṇḍarīkaśca mahāmeghastathaiva ca
ete parvatarājānaḥ siddhagandharvasevitāḥ
asitodasya sarasaḥ paścime kesarācalaḥ
śaṅkhakūṭo 'tha vṛṣabho haṃso nāgastathā paraḥ
kālāñjanaḥ śukraśailo nīlaḥ kamala eva ca
puṣpakaśca sumeghaśca vārāho virajāstathā
mayūraḥ kapilaścaiva mahākapila eva ca
ityete devagandharvasiddhasaṅghaniṣevitāḥ
saraso mānasasyeha uttare kesarācalāḥ
eteṣāṃ śailamukhyānāmantareṣu yathākramam
santi caivāntaradroṇyaḥ sarāṃsi ca vanāni ca
vasanti tatra munayaḥ siddhāśca brahmabhāvitāḥ
prasannāḥ śāntarajasaḥ sarvaduḥkhavivarjitāḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge tricatvāriṃśo 'dhyāyaḥ
sūta uvāca
caturdaśasahasrāṇi yojanānāṃ mahāpurī
merorupari vikhyātā devadevasya vedhasaḥ
tatrāste bhagavān brahmā viśvātmā viśvabhāvanaḥ
upāsyamāno yogīndrair munīndropendraśaṅkaraiḥ
tatra deveśvareśānaṃ viśvātmānaṃ prajāpatim
sanatkumāro bhagavānupāste nityameva hi
sa siddhairṛṣigandharvaiḥ pūjyamānaḥ surairapi
samāste yogayuktātmā pītvā tatparamāmṛtam
tatra devādidevasya śaṃbhoramitatejasaḥ
dīptamāyatanaṃ śubhraṃ purastād brahmaṇaḥ sthitam
divyakāntisamāyuktaṃ caturdvāraṃ suśobhanam
maharṣigaṇasaṃkīrṇaṃ brahmavidbhirniṣevitam
devyā saha mahādevaḥ śaśāṅkārkāgnilocanaḥ
ramate tatra viśveśaḥ pramathaiḥ pramatheśvaraḥ
tatra vedavidaḥ śāntā munayo brahmacāriṇaḥ
pūjayanti mahādevaṃ tāpasāḥ satyavādinaḥ
teṣāṃ sākṣānmahādevo munīnāṃ brahmavādinām
gṛhṇāti pūjāṃ śirasā pārvatyā parameśvaraḥ
tatraiva parvatavare śakrasya paramā purī
nāmnāmarāvatī pūrve sarvaśobhāsamanvitā
tamindramapsaraḥsaṅghā gandharvā gītatatparāḥ
upāsate sahasrākṣaṃ devāstatra sahasraśaḥ
ye dhārmikā vedavido yāgahomaparāyaṇāḥ
teṣāṃ tat paramaṃ sthānaṃ devānāmapi durlabham
tasya dakṣiṇadigbhāge vahneramitatejasaḥ
tejovatī nāma purī divyāścaryasamanvitā
tatrāste bhagavān vahnirbhrājamānaḥ svatejasā
japināṃ homināṃ sthānaṃ dānavānāṃ durāsadam
dakṣiṇe parvatavare yamasyāpi mahāpurī
nāmnā saṃyamanī divyā siddhagandharvasevitā
tatra vaivasvataṃ devaṃ devādyāḥ paryupāsate
sthānaṃ tat satyasaṃdhānāṃ loke puṇyakṛtāṃ nṛṇām
tasyāstu paścime bhāge nirṛtestu mahātmanaḥ
rakṣovatī nāma purī rākṣasaiḥ sarvato vṛtā
tatra taṃ nirṛtiṃ devaṃ rākṣasāḥ paryupāsate
gacchanti tāṃ dharmaratā ye vai tāmasavṛttayaḥ
paścime parvatavare varuṇasya mahāpurī
nāmnā śuddhavatī puṇyā sarvakāmarddhisaṃyutā
tatrāpsarogaṇaiḥ siddhaiḥ sevyamāno 'marādhipaḥ
āste sa varuṇo rājā tatra gacchanti ye 'mbudāḥ
tīrthayātrāparā nityaṃ ye ca loke 'ghamarṣiṇaḥ
tasyā uttaradigbhāge vāyorapi mahāpurī
nāmnā gandhavatī puṇyā tatrāste 'sau prabhañjanaḥ
apsarogaṇagandharvaiḥ sevyamāno 'maraprabhuḥ
prāṇāyāmaparā martyāḥ sthānaṃ tad yānti śāśvatam
tasyāḥ pūrveṇa digbhāge somasya paramā purī
nāmnā kāntimatī śubhrā tatra somo virājate
tatra ye bhoganiratāḥ svadharmaṃ paryupāsate
teṣāṃ tad racitaṃ sthānaṃ nānābhogasamanvitam
tasyāśca pūrvadigbhāge śaṅkarasya mahāpurī
nāmnā yaśovatī puṇyā sarveṣāṃ sudurāsadā
tatreśānasya bhavanaṃ rudraviṣṇutanoḥ śubham
gaṇeśvarasya vipulaṃ tatrāste sa gaṇairvṛtaḥ
tatra bhogābhilipsūnāṃ bhaktānāṃ parameṣṭhinaḥ
nivāsaḥ kalpitaḥ pūrvaṃ devadevena śūlinā
viṣṇupādād viniṣkrāntā plāvayitvendumaṇḍalam
samantād brahmaṇaḥ puryāṃ gaṅgā patati vai divaḥ
sā tatra patitā dikṣu caturdhā hyabhavad dvijāḥ
sītā cālakanandā ca sucakṣurbhadranāmikā
pūrveṇa sītā śailāt tu śailaṃ yātyantarikṣataḥ
tataśca pūrvavarṣeṇa bhadrāśvenaiti cārṇavam
tathaivālakanandā ca dakṣiṇādetya bhāratam
prayāti sāgaraṃ bhittvā saptabhedā dvijottamāḥ
sucakṣuḥ paścimagirīnatītya sakalāṃstathā
paścimaṃ ketumālākhyaṃ varṣaṃ gatvaiti cārṇavam
bhadrā tathottaragirīnuttarāṃśca tathā kurūn
atītya cottarāmbhodhiṃ samabhyeti maharṣayaḥ
ā nīlaniṣadhāyāmau mālyavān gandhamādanaḥ
tayormadhyagato meruḥ karṇikākārasaṃsthitaḥ
bhāratāḥ ketumālāśca bhadrāśvāḥ kuravastathā
patrāṇi lokapadmasya maryādāśailabāhyataḥ
jaṭharo devakūṭaśca maryādāparvatāvubhau
dakṣiṇottaramāyāmāv ā nīlaniṣadhāyatau
gandhamādanakailāsau pūrvapaścāyatāvubhau
aśītiyojanāyāmāv arṇavāntarvyavasthitau
niṣadhaḥ pāriyātraśca maryādāparvatāvimau
meroḥ paścimadigbhāge yathāpūrvau tathā sthitau
triśṛṅgo jārudhis tadvad uttare varṣaparvatau
pūrvapaścāyatāvetau arṇavāntarvyavasthitau
maryādāparvatāḥ proktā aṣṭāviha mayā dvijāḥ
jaṭharādyāḥ sthitā meroścaturdikṣu maharṣayaḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge catuścatvāriṃśo 'dhyāyaḥ
sūta uvāca
ketumāle narāḥ kālāḥ sarve panasabhojanāḥ
striyaścotpalapatrābhā jīvanti ca varṣāyutam
bhadrāśve puruṣāḥ śuklāḥ striyaścandrāṃśusannibhāḥ
daśavarṣasahasrāṇi jīvante āmrabhojanāḥ
ramyake puruṣā nāryo ramante rajataprabhāḥ
daśavarṣasahasrāṇi śatāni daśa pañca ca
jīvanti caiva sattvasthā nyagrodhaphalabhojanāḥ
hiraṇmaye hiraṇyābhāḥ sarve ca lakucāśanāḥ
ekādaśasahasrāṇi śatāni daśa pañca ca
jīvanti puruṣā nāryo devalokasthitā iva
trayodaśasahasrāṇi śatāni daśa pañca ca
jīvanti kuruvarṣe tu śyāmāṅgāḥ kṣīrabhojanāḥ
sarve mithunajātāśca nityaṃ sukhaniṣevinaḥ
candradvīpe mahādevaṃ yajanti satataṃ śivam
tathā kiṃpuruṣe viprā mānavā hemasannibhāḥ
daśavarṣasahasrāṇi jīvanti plakṣabhojanāḥ
yajanti satataṃ devaṃ caturmūrticaturmukham
dhyāne manaḥ samādhāya sādaraṃ bhaktisaṃyutāḥ
tathā ca harivarṣe tu mahārajatasannibhāḥ
daśavarṣasahasrāṇi jīvantīkṣurasāśinaḥ
tatra nārāyaṇaṃ devaṃ viśvayoniṃ sanātanam
upāsate sadā viṣṇuṃ mānavā viṣṇubhāvitāḥ
tatra candraprabhaṃ śubhraṃ śuddhasphaṭikanirmitam
vimānaṃ vāsudevasya pārijātavanāśritam
caturdhāram anaupamyaṃ catustoraṇasaṃyutam
prākārairdaśabhiryuktaṃ durādharṣaṃ sudurgamam
sphāṭikairmaṇḍapairyuktaṃ devarājagṛhopamam
svarṇastambhasahasraiśca sarvataḥ samalaṃkṛtam
hemasopānasaṃyuktaṃ nānāratnopaśobhitam
divyasiṃhāsanopetaṃ sarvaśobhāsamanvitam
sarobhiḥ svādupānīyairnadībhiścopaśobhitam
nārāyaṇaparaiḥ śuddhairvedādhyayanatatparaiḥ
yogibhiśca samākīrṇaṃ dhyāyadbhiḥ puruṣaṃ harim
stuvadbhiḥ satataṃ mantrairnamasyadbhiśca mādhavam
tatra devādidevasya viṣṇoramitatejasaḥ
rājānaḥ sarvakālaṃ tu mahimānaṃ prakurvate
gāyanti caiva nṛtyanti vilāsinyo manoramāḥ
striyo yauvanaśālinyaḥ sadā maṇḍanatatparāḥ
ilāvṛte padmavarṇā jambūphalarasāśinaḥ
trayodaśasahasrāṇi varṣāṇāṃ vai sthirāyuṣaḥ
bhārate tu striyaḥ puṃso nānāvarṇāḥ prakīrtitāḥ
nānādevārcane yuktā nānākarmāṇi kurvate
paramāyuḥ smṛtaṃ teṣāṃ śataṃ varṣāṇi suvratāḥ
nānāhārāśca jīvanti puṇyapāpanimittataḥ
navayojanasāhasraṃ varṣametat prakīrtitam
karmabhūmiriyaṃ viprā narāṇāmadhikāriṇām
mahendro malayaḥ sahyaḥ śuktimānṛkṣaparvataḥ
vindhyaśca pāriyātraśca saptātra kulaparvatāḥ
indradyumnaḥ kaśerumāṃstāmravarṇo gabhastimān
nāgadvīpastathā saumyo gandharvastvatha vāruṇaḥ
ayaṃ tu navamasteṣāṃ dvīpaḥ sāgarasaṃvṛtaḥ
yojanānāṃ sahasraṃ tu dvīpo 'yaṃ dakṣiṇottaraḥ
pūrve kirātāstasyānte paścime yavanāstathā
brāhmaṇāḥ kṣatriyā vaiśyā madhye śūdrāstathaiva ca
ijyāyuddhavaṇijyābhirvartayantyatra mānavāḥ
sravante pāvanā nadyaḥ parvatebhyo viniḥsṛtāḥ
śatadruścandrabhāgā ca sarayūryamunā tathā
irāvatī vitastā ca vipāśā devikā kuhūḥ
gomatī dhūtapāpā ca bāhudā ca dṛṣadvatī
kauśikī lohitā caiva himavatpādaniḥsṛtāḥ
vedasmṛtirvedavatī vrataghnī tridivā tathā
parṇāśā vandanā caiva sadānīrā manoramā
carmaṇvatī tathā dūryā vidiśā vetravatyapi
śigruḥ svaśilpāpi tathā pāriyātrāśrayāḥ smṛtāḥ
narmadā surasā śoṇa daśārṇā ca mahānadī
mandākinī citrakūṭā tāmasī ca piśācikā
citrotpalā vipāśā ca mañjulā vāluvāhinī
ṛkṣavatpādajā nadyaḥ sarvapāpaharā nṛṇām
tāpī payoṣṇī nirvindhyā śīghrodā ca mahānadī
veṇyā vaitaraṇī caiva balākā ca kumudvatī
toyā caiva mahāgairī durgā cāntaḥśilā tathā
vindhyapādaprasūtāstā nadyaḥ puṇyajalāḥ śubhāḥ
sodāvarī bhīmarathī kṛṣṇā varṇā ca matsarī
tuṅgabhadrā suprayogā kāverī ca dvijottamāḥ
dakṣiṇāpathagā nadyaḥ sahyapādaviniḥsṛtāḥ
ṛtumālā tāmraparṇo puṣpavatyutpalāvatī
malayānniḥsṛtā nadyaḥ sarvāḥ śītajalāḥ smṛtāḥ
ṛṣikulyā trisāmā ca mandagā mandagāminī
rūpā pālāsinī caiva ṛṣikā vaṃśakāriṇī
śuktimatpādasaṃjātāḥ sarvapāpaharā nṛṇām
āsāṃ nadyupanadyaśca śataśo dvijapuṅgavāḥ
sarvapāpaharāḥ puṇyāḥ snānadānādikarmasu
tāsvime kurupāñcālā madhyadeśādayo janāḥ
pūrvadeśādikāścaiva kāmarūpanivāsinaḥ
puṇḍrāḥ kaliṅgā magadhā dākṣiṇātyāścakṛtsnaśaḥ
tathāparāntāḥ saurāṣṭrāḥ śūdrābhīrāstathārbudāḥ
mālakā mālavāścaiva pāriyātranivāsinaḥ
sauvīrāḥ saindhavā hūṇāḥ śālvāḥ kalpanivāsinaḥ
madrā rāmāstathāmbaṣṭhāḥ pārasīkāstathaiva ca
āsāṃ pibanti salilaṃ vasanti saritāṃ sadā
catvāri bhārate varṣe yugāni kavayo 'bruvan
kṛtaṃ tretā dvāparaṃ ca kaliścānyatra na kvacit
yāni kiṃpuruṣādyāni varṣāṇyaṣṭau maharṣayaḥ
na teṣu śoko nāyāso nodvegaḥ kṣudbhayaṃ na ca
svasthāḥ prajā nirātaṅkāḥ sarvaduḥkhavivarjitāḥ
ramanti vividhairbhāvaiḥ sarvāśca sthirayauvanāḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcacatvāriṃśo 'dhyāyaḥ
sūta uvāca
hemakūṭagireḥ śṛṅge mahākūṭaiḥ suśobhanam
sphāṭikaṃ devadevasya vimānaṃ parameṣṭhinaḥ
atha devādidevasya bhūteśasya triśūlinaḥ
devāḥ siddhagaṇā yakṣāḥ pūjāṃ nityaṃ prakurvate
sa devo giriśaḥ sārdhaṃ mahādevyā maheśvaraḥ
bhūtaiḥ parivṛto nityaṃ bhāti tatra pinākadhṛk
vibhaktacāruśikharaḥ kailāso yatra parvataḥ
nivāsaḥ koṭiyakṣāṇāṃ kuberasya ca dhīmataḥ
tatrāpi devadevasya bhavasyāyatanaṃ mahat
mandākinī tatra divyā ramyā suvimalodakā
nadī nānāvidhaiḥ padmairanekaiḥ samalaṃkṛtā
devadānavagandharvayakṣarākṣasakiṃnaraiḥ
upaspṛṣṭajalā nityaṃ supuṇyā sumanoramā
anyāśca nadyaḥ śataśaḥ svarṇapadmair alaṃkṛtāḥ
tāsāṃ kūleṣu devasya sthānāni parameṣṭhinaḥ
devarṣigaṇajuṣṭāni tathā nārāyaṇasya ca
sitāntaśikhare cāpi pārijātavanaṃ śubham
tatra śakrasya vipulaṃ bhavanaṃ ratnamaṇḍitam
sphāṭikastambhasaṃyuktaṃ hemagopurasaṃyutam
tatrātha devadevasya viṣṇorviśvāmareśituḥ
supuṇyaṃ bhavanaṃ ramyaṃ sarvaratnopaśobhitam
tatra nārāyaṇaḥ śrīmān lakṣmyā saha jagatpatiḥ
āste sarvāmaraśreṣṭhaḥ pūjyamānaḥ sanātanaḥ
tathā ca vasudhāre tu vasūnāṃ ratnamaṇḍitam
sthānānāmaṣṭakaṃ puṇyaṃ durādharṣaṃ suradviṣām
ratnadhāre girivare saptarṣīṇāṃ mahātmanām
saptāśramāṇi puṇyāni siddhāvāsayutāni tu
tatra haimaṃ caturdvāraṃ vajranīlādimaṇḍitam
supuṇyaṃ sumahat sthānaṃ brahmaṇo 'vyaktajanmanaḥ
tatra devarṣayo viprāḥ siddhā brahmarṣayo 'pare
upāsate sadā devaṃ pitāmahamajaṃ param
sa taiḥ sampūjito nityaṃ devyā saha caturmukhaḥ
āste hitāya lokānāṃ śāntānāṃ paramā gatiḥ
athaikaśṛṅgaśikhare mahāpadmair alaṃkṛtam
svacchāmṛtajalaṃ puṇyaṃ sugandhaṃ sumahat saraḥ
jaigīṣavyāśramaṃ tatra yogīndrairupaśobhitam
tatrāsau bhagavān nityamāste śiṣyaiḥ samāvṛtaḥ
praśāntadoṣair akṣudrair brahmavidbhir mahātmabhiḥ
śaṅkho manoharaścaiva kauśikaḥ kṛṣṇa eva ca
sumanā vedanādaśca śiṣyāstasya pradhānataḥ
sarve yogaratāḥ śāntā bhasmoddhūlitavigrahāḥ
upāsate mahāvīryā brahmavidyāparāyaṇāḥ
teṣām anugrihārthāya yatīnāṃ śāntacetasām
sānnidhyaṃ kurute bhūyo devyā saha maheśvaraḥ
anyāni cāśramāṇi syustasmin girivarottame
munīnāṃ yuktamanasāṃ sarāṃsi saritastathā
teṣu yogaratā viprā jāpakāḥ saṃyatendriyāḥ
brahmaṇyāsaktamanaso ramante jñānatatparāḥ
ātmanyātmānamādhāya śikhāntāntaramāsthitam
dhyāyanti devamīśānaṃ yena sarvamidaṃ tatam
sumeghe vāsavasthānaṃ sahasrādityasaṃnibham
tatrāste bhagavānindraḥ śacyā saha sureśvaraḥ
gajaśaile tu durgāyā bhavanaṃ maṇitāraṇam
āste bhagavatī durgā tatra sākṣānmaheśvarī
upāsyamānā vividhaiḥ śaktibhedairitastataḥ
pītvā yogāmṛtaṃ labdhvā sākṣādānandamaiśvaram
sunīlasya gireḥ śṛṅge nānādhātusamujjvale
rākṣasānāṃ purāṇi syuḥ sarāṃsi śataśo dvijāḥ
tathā puraśataṃ viprāḥ śataśṛṅge mahācale
sphāṭikastambhasaṃyuktaṃ yakṣāṇāmamitaujasām
śvetodaragireḥ śṛṅge suparṇasya mahātmanaḥ
prākāragopuropetaṃ maṇitoraṇamaṇḍitam
sa tatra garuḍaḥ śrīmān sākṣād viṣṇurivāparaḥ
dhyātvāste tat paraṃ jyotirātmānaṃ viṣṇumavyayam
anyacca bhavanaṃ puṇyaṃ śrīśṛṅge munipuṅgavāḥ
śrīdevyāḥ sarvaratnāḍhyaṃ haimaṃ sumaṇitoraṇam
tatra sā paramā śaktirviṣṇor atimanoramā
anantavibhavā lakṣmīrjagatsaṃmohanotsukā
adhyāste devagandharvasiddhacāraṇavanditā
vicintya jagatoyoniṃ svaśaktikiraṇojjvalā
tatraiva devadevasya viṣṇorāyatanaṃ mahat
sarāṃsi tatra catvāri vicitrakamalāśrayā
tathā sahasraśikhare vidyādharapurāṣṭakam
ratnasopānasaṃyuktaṃ sarobhiścopaśobhitam
nadyo vimalapānīyāś citranīlotpalākarāḥ
karṇikāravanaṃ divyaṃ tatrāste śaṅkaromayā
pāriyātre mahāśaile mahālakṣmyāḥ puraṃ śubham
ramyaprāsādasaṃyuktaṃ ghaṇṭācāmarabhūṣitam
nṛtyadbhirapsaraḥsaṅghair itaścetaśca śobhitam
mṛdaṅgamurajodghuṣṭaṃ vīṇāveṇunināditam
gandharvakiṃnarākīrṇaṃ saṃvṛtaṃ siddhapuṅgavaiḥ
bhāsvadbhittisamākīrṇaṃ mahāprāsādasaṃkulam
gaṇeśvarāṅganājuṣṭaṃ dhārmikāṇāṃ sudarśanam
tatra sā vasate devī nityaṃ yogaparāyaṇā
mahālakṣmīrmahādevī triśūlavaradhāriṇī
trinetrā sarvaśasaktībhiḥ saṃvṛtā sadasanmayā
paśyanti tatra munayaḥ siddhā ye brahmavādinaḥ
supārśvasyottare bhāge sarasvatyāḥ purottamam
sarāṃsi siddhajuṣṭāni devabhogyāni sattamāḥ
pāṇḍurasya gireḥ śṛṅge vicitradrumasaṃkule
gandharvāṇāṃ puraśataṃ divyastrībhiḥ samāvṛtam
teṣu nityaṃ madotsiktā varanāryastathaiva ca
krīḍanti muditā nityaṃ vilāsairbhogatatparāḥ
añjanasya gireḥ śṛṅge nārīṇāṃ puramuttamam
vasanti tatrāpsaraso rambhādyā ratilālasāḥ
citrasenādayo yatra samāyāntyarthinaḥ sadā
sā purī sarvaratnāḍhyā naikaprasravaṇair yutā
anekāni purāṇi syuḥ kaumude cāpi suvratāḥ
rudrāṇāṃ śāntarajasāmīśvarārpitacetasām
teṣu rudrā mahāyogā maheśāntaracāriṇaḥ
samāsate paraṃ jyotirārūḍhāḥ sthānamuttamam
piñjarasya gireḥ śṛṅge gaṇeśānāṃ puratrayam
nandīśvarasya kapile tatrāste suyaśā yatiḥ
tathā ca jārudhaiḥ śṛṅge devadevasya dhīmataḥ
dīptamāyatanaṃ puṇyaṃ bhāskarasyāmitaujasaḥ
tasyaivottaradigbhāge candrasthānamanuttamam
ramate tatra ramyo 'sau bhagavān śītadīdhitiḥ
anyacca bhavanaṃ divyaṃ haṃsaśaile maharṣayaḥ
sahasrayojanāyāmaṃ suvarṇamaṇitoraṇam
tatrāste bhagavān brahmā siddhasaṅghairabhiṣṭutaḥ
sāvitryā saha viśvātmā vāsudevādibhiryutaḥ
tasya dakṣiṇadigbhāge siddhānāṃ puramuttamam
sanandanādayo yatra vasanti munipuṅgavāḥ
pañcaśailasya śikhare dānavānāṃ puratrayam
nātidūreṇa tasyātha daityacāryasya dhīmataḥ
sugandhaśailaśikhare saridbhirupaśobhitam
kardamasyāśramaṃ puṇyaṃ tatrāste bhagavānṛṣiḥ
tasyaiva pūrvadigbhāge kiṃcid vai dakṣiṇāśrite
sanatkumāro bhagavāṃstatrāste brahmavittamaḥ
sarveṣveteṣu śaileṣu tathānyeṣu munīśvarāḥ
sarāṃsi vimalā nadyo devānāmālayāni ca
siddhaliṅgāni puṇyāni munibhiḥ sthāpitāni tu
vanyānyāśramavaryāṇi saṃkhyātuṃ naiva śaknuyām
eṣa saṃkṣepataḥ prokto jambūdvīpasya vistaraḥ
na śakyaṃ vistarād vaktuṃ mayā varṣaśatairapi
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣaṭcatvāriṃśo 'dhyāyaḥ
sūta uvāca
jambūdvīpasya vistārād dviguṇena samantataḥ
saṃveṣṭayitvā kṣārodaṃ plakṣadvīpo vyavasthitaḥ
plakṣadvīpe ca viprendrāḥ saptāsan kulaparvatāḥ
ṛjvāyatāḥ suparvāṇaḥ siddhasaṅghaniṣevitāḥ
gomedaḥ prathamasteṣāṃ dvitīyaścandra ucyate
nārādo dundubhiścaiva somaśca ṛṣabhastathā
vaibhrājaḥ saptamaḥ prokto brahmaṇo 'tyantavallabhaḥ
tatra devarṣigandharvaiḥ siddhaiśca bhagavānajaḥ
upāsyate sa viśvātmā sākṣī sarvasya viśvasṛk
teṣu puṇyā janapadā nādhayo vyādhayo na ca
na tatra pāpakartāraḥ puruṣā vā kathañcana
teṣāṃ nadyaśca saptaiva varṣāṇāṃ tu samudragāḥ
tāsu brahmarṣayo nityaṃ pitāmaham upāsate
anutaptā śikhī caiva vipāpā tridivā kṛtā
amṛtā sukṛtā caiva nāmataḥ parikīrtitāḥ
kṣudranadyastvasaṃkhyātāḥ sarāṃsi subahūnyapi
na caiteṣu yugāvasthā puruṣā vai cirāyuṣaḥ
āryakāḥ kuravāścaiva vidaśā bhāvinastathā
brahmakṣatriyaviṭśūdrāstasmin dvīpe prakīrtitāḥ
ijyate bhagavān somo varṇaistatra nivāsibhiḥ
teṣāṃ ca somasāyujyaṃ sārūpyaṃ munipuṅgavāḥ
sarve dharmaparā nityaṃ nityaṃ muditamānasāḥ
pañcavarṣasahasrāṇi jīvanti ca nirāmayāḥ
plakṣadvīpapramāṇaṃ tu dviguṇena samantataḥ
saṃveṣṭyekṣurasāmbhodhiṃ śālmaliḥ saṃvyavasthitaḥ
sapta varṣāṇi tatrāpi saptaiva kulaparvatāḥ
ṛjvāyatāḥ suparvāṇaḥ sapta nadyaśca suvratāḥ
kumudaśconnataścaiva tṛtīyaśca balāhakaḥ
droṇaḥ kaṅkastu mahiṣaḥ kakudvān sapta parvatāḥ
yonī toyā vitṛṣṇā ca candrā śuklā vimocanī
nivṛttiśceti tā nadyaḥ smṛtāḥ pāpaharā nṛṇām
na teṣu vidyate lobhaḥ krodho vā dvijasattamāḥ
na caivāsti yugāvasthā janā jīvantyanāmayāḥ
yajanti satataṃ tatra varṇā vāyuṃ sanātanam
teṣāṃ tasyātha sāyujyaṃ sārūpyaṃ ca salokatā
kapilā brāhmaṇāḥ proktā rājānaścāruṇāstathā
pītā vaiśyāḥ smṛtāḥ kṛṣṇā dvīpe 'smin vṛṣalā dvijāḥ
śālmalasya tu vistārād dviguṇena samantataḥ
saṃveṣṭya tu surodābdhiṃ kuśadvīpo vyavasthitaḥ
vidrumaścaiva hemaśca dyutimān puṣpavāṃstathā
kuśeśayo hariścātha mandaraḥ sapta parvatāḥ
dhutapāpā śivā caiva pavitrā saṃmatā tathā
vidyudambhā mahī ceti nadyastatra jalāvahāḥ
anyāśca śataśoviprā nadyo maṇijalāḥ śubhāḥ
tāsu brahmāṇamīśānaṃ devādyāḥ paryupāsate
brāhmaṇā draviṇo viprāḥ kṣatriyāḥ śuṣmiṇastathā
vaiśyāḥ snehāstu mandehāḥ śūdrāstatra prakīrtitāḥ
sarve vijñānasampannā maitrādiguṇasaṃyutāḥ
yathoktakāriṇaḥ sarve sarve bhūtahite ratāḥ
yajanti vividhairyajñairbrahmāṇaṃ parameṣṭhinam
teṣāṃ ca brahmasāyujyaṃ sārūpyaṃ ca salokatā
kuśadvīpasya vistārād dviguṇena samantataḥ
krauñcadvīpastato viprā veṣṭayitvā ghṛtodadhim
krauñco vāmanakaścaiva tṛtīyaścāndhakārakaḥ
devāvṛcca vivindaśca puṇḍarīkastathaiva ca
nāmnā ca saptamaḥ proktaḥ parvato dundubhisvanaḥ
gaurī kumudvitī caiva saṃdhyā rātrirmanojavā
khyātiśca puṇḍarīkā ca nadyaḥ prādhānyataḥ smṛtāḥ
puṣkarāḥ puṣkalā dhanyāstiṣyāstasya krameṇa vai
brāhmaṇāḥ kṣatriyā vaiśyāḥ śūdrāścaiva dvijottamāḥ
arcayanti mahādevaṃ yajñadānasamādhibhiḥ
vratopavāsairvividhairhemaiḥ svādhyāyatarpaṇaiḥ
teṣāṃ vai rudrasāyujyaṃ sārūpyaṃ cātidurlabham
salokatā ca sāmīpyaṃ jāyate tatprasādataḥ
krauñcadvīpasya vistārād dviguṇena samantataḥ
śākadvīpaḥ sthito viprā āveṣṭya dadhisāgaram
udayo raivataścaiva śyāmāko 'stagiristathā
āmbikeyastathā ramyaḥ keśarī ceti parvatāḥ
sukumārī kumārī ca nalinī reṇukā tathā
ikṣukā dhenukā caiva gabhastiśceti nimnagāḥ
āsāṃ pibantaḥ salilaṃ jīvante tatra mānavāḥ
anāmayā hyaśokāśca rāgadveṣavivarjitāḥ
magāśca magadhāścaiva mānavā mandagāstathā
brāhmaṇāḥ kṣatriyā vaiśyāḥ śūdrāścātra krameṇa tu
yajanti satataṃ devaṃ sarvalokaikasākṣiṇam
vratopavāsairvividhairdevadevaṃ divākaram
teṣāṃ sūryeṇa sāyujyaṃ sāmīpyaṃ ca sarūpatā
salokatā ca viprendrā jāyate tatprasādataḥ
śākadvīpaṃ samāvṛtya kṣīrodaḥ sāgaraḥ sthitaḥ
śvetadvīpaśca tanmadhye nārāyaṇaparāyaṇāḥ
tatra puṇyā janapadā nānāścaryasamanvitāḥ
śvetāstatra narā nityaṃ jāyante viṣṇutatparāḥ
nādhayo vyādhayastatra jarāmṛtyubhayaṃ na ca
krodhalobhavinirmuktā māyāmātsaryavarjitāḥ
nityapuṣṭā nirātaṅkā nityānandāśca bhoginaḥ
nārāyaṇaparāḥ sarve nārāyaṇaparāyaṇāḥ
kecid dhyānaparā nityaṃ yoginaḥ saṃyatendriyāḥ
kecijjapanti tapyanti kecid vijñānino 'pare
anye nirbojayogena brahmabhāvena bhāvitāḥ
dhyāyanti tat paraṃ vyoma vāsudevaṃ paraṃ padam
ekāntino nirālambā mahābhāgavatāḥ pare
paśyanti paramaṃ brahma viṣṇvākhyaṃ tamasaḥ paraṃ
sarve caturbhujākārāḥ śaṅkhacakragadādharāḥ
supītavāsasaḥ sarve śrīvatsāṅkitavakṣasaḥ
anye maheśvaraparāstripuṇḍrāṅkitamastakāḥ
svayogodbhūtakiraṇā mahāgaruḍavāhanāḥ
sarvaśaktisamāyuktā nityānandāśca nirmalāḥ
vasanti tatra puruṣā viṣṇorantaracāriṇaḥ
tatra nārāyaṇasyānyad durgamaṃ duratikramam
nārāyaṇaṃ nāma puraṃ vyāsādyairupaśobhitam
hemaprākārasaṃyuktaṃ sphāṭikairmaṇḍapairyutam
prabhāsahasrakalilaṃ durādharṣaṃ suśobhanam
harmyaprākārasaṃyuktamaṭṭālakasamākulam
hemagopurasāhasrair nānāratnopaśobhitaiḥ
śubhrāstaraṇasaṃyuktaṃ vicitraiḥ samalaṃkṛtam
nandanairvividhākāraiḥ sravantībhiśca śobhitam
sarobhiḥ sarvato yuktaṃ vīṇāveṇunināditam
patākābhirvicitrābhiranekābhiśca śobhitam
vīthībhiḥ sarvato yuktaṃ sopānai ratnabhūṣitaiḥ
nārīśatasahasrāḍhyaṃ divyagoyasamanvitam
haṃsakāraṇḍavākīrṇaṃ cakravākopaśobhitam
caturdvāramanaupamyamagamyaṃ devavidviṣām
tatra tatrāpsaraḥṣaṇḍhair nṛtyadbhir upaśobhitam
nānāgītavidhānajñairdevānāmapi durlabhaiḥ
nānāvilāsasampannaiḥ kāmukairatikomalaiḥ
prabhūtacandravadanair nūpurārāvasaṃyutaiḥ
īṣatsmitaiḥ subimboṣṭhair bālamugdhamṛgekṣaṇaiḥ
aśeṣavibhavopetairbhūṣitaistanumadhyamaiḥ
surājahaṃsacalanaiḥ suveṣair madhurasvanaiḥ
saṃlāpālāpakuśalair divyābharaṇabhūṣitaiḥ
stanabhāravinamraiśca madaghūrṇitalocanaiḥ
nānāvarṇavicitrāṅgair nānābhogaratipriyaiḥ
praphullakusumodyānairitaścetaśca śobhitam
asaṃkhyeyaguṇaṃ śuddham āgamyaṃ tridaśairapi
śrīmatpavitraṃ devasya śrīpateramitaujasaḥ
tasya madhye 'titejaskamuccaprākāratoraṇam
sthānaṃ pad vaiṣṇavaṃ divyaṃ yogināmapi durlabham
tanmadhye bhagavānekaḥ puṇḍarīkadaladyutiḥ
śete 'śeṣajagatsūtiḥ śeṣāhiśayane hariḥ
vicintyamāno yogīndraiḥ sanandanapurogamaiḥ
svātmānandāmṛtaṃ pītvā paraṃ tat tamasaḥ param
supītavasano 'nanto mahāmāyo mahābhujaḥ
kṣīrodakanyayā nityaṃ gṛhītacaraṇadvayaḥ
sā ca devī jagadvandyā pādamūle haripriyā
samāste tanmanā nityaṃ pītvā nārāyaṇāmṛtam
na tatrādhārmikā yānti na ca devāntarāśrayāḥ
vaikuṇṭhaṃ nāma tat sthānaṃ tridaśairapi vanditam
na me 'tra bhavati prajñā kṛtsnaśastannirūpaṇe
etāvacchakyate vaktuṃ nārāyaṇapuraṃ hi tat
sa eva paramaṃ brahma vāsudevaḥ sanātanaḥ
śete nārāyaṇaḥ śrīmān māyayā mohayañjagat
nārāyaṇādidaṃ jātaṃ tasminneva vyavasthitam
tamevābhyeti kalpānte sa eva paramā gatiḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptacatvāriṃśo 'dhyāyaḥ
sūta uvāca
śākadvīpasya vistārād dviguṇena vyavasthitaḥ
kṣīrārṇavaṃ samāśritya dvīpaḥ puṣkarasaṃvṛtaḥ
eka evātra viprendrāḥ parvato mānasottaraḥ
yojanānāṃ sahasrāṇi sārdhaṃ pañcāśaducchritaḥ
tāvadeva ca vistīrṇaḥ sarvataḥ parimaṇḍalaḥ
sa eva dvīpaḥ paścārdhe mānasottarasaṃjñitaḥ
eka eva mahāsānuḥ saṃniveśād dvidhā kṛtaḥ
tasmin dvīpe smṛtau dvau tu puṇyau janapadau śubhau
aparau mānasasyātha parvatasyānumaṇḍalau
mahāvītaṃ smṛtaṃ varṣaṃ dhātakīkhaṇḍameva ca
svādūdakenodadhinā puṣkaraḥ parivāritaḥ
tasmin dvīpe mahāvṛkṣo nyagrodho 'marapūjitaḥ
tasmin nivasati brahmā viśvātmā viśvabhāvanaḥ
tatraiva muniśārdūlāḥ śivanārāyaṇālayaḥ
vasatyatra mahādevo haror'ddhaharir avyayaḥ
sampūjyamāno brahmādyaiḥ kumārādyaiśca yogibhiḥ
gandharvaiḥ kinnarairyakṣairīśvaraḥ kṛṣṇapiṅgalaḥ
svasthāstatra prajāḥ sarvā brahmaṇā sadṛśatviṣaḥ
nirāmayā viśokāśca rāgadveṣavivarjitāḥ
satyānṛte na tatrāstāṃ nottamādhamamadhyamāḥ
na varṇāśramadharmāśca na nadyo na ca parvatāḥ
pareṇa puṣkarasyātha sthito mahān
svādūdakasamudrastu samantād dvijasattamāḥ
pareṇa tasya mahatī dṛśyate lokasaṃsthitiḥ
kāñcanī dviguṇā bhūmiḥ sarvā caiva śilopamā
tasyāḥ pareṇa śailastu maryādātmātmamaṇḍalaḥ
prakāśaścāprakāśaśca lokālokaḥ sa ucyate
yojanānāṃ sahasrāṇi daśa tasyocchrayaḥ smṛtaḥ
tāvāneva ca vistāro lokāloko mahāgiriḥ
samāvṛtya tu taṃ śailaṃ sarvato vai tamaḥ sthitam
tamaścāṇḍakaṭāhena samantāt pariveṣṭitam
ete sapta mahālokāḥ pātālāḥ sapta kīrtitāḥ
brahmāṇḍasyaiṣa vistāraḥ saṃkṣepeṇa mayoditaḥ
aṇḍānāmīdṛśānāṃ tu koṭyo jñeyāḥ sahasraśaḥ
sarvagatvāt pradhānasya kāraṇasyāvyayātmanaḥ
aṇḍeṣveteṣu sarveṣu bhuvanāni caturdaśa
tatra tatra caturvaktrā rudrā nārāyaṇādayaḥ
daśottaramathaikaikamaṇḍāvaraṇasaptakam
samantāt saṃsthitaṃ viprā yatra yānti manīṣiṇaḥ
anantam ekam avyaktanādinidhanaṃ mahat
atītya vartate sarvaṃ jagat prakṛtirakṣaram
anantatvamanantasya yataḥ saṃkhyā na vidyate
tadavyaktamiti jñeyaṃ tad brahma paramaṃ padam
ananta eṣa sarvatra sarvasthāneṣu paṭhyate
tasya pūrvaṃ mayāpyuktaṃ yattanmāhātmyamavyayam
gataḥ sa eṣa sarvatra sarvasthāneṣu vartate
bhūmau rasātale caiva ākāśe pavane 'nale
arṇaveṣu ca sarveṣu divi caiva na saṃśayaḥ
tathā tamasi sattve ca eṣa eva mahādyutiḥ
anekadhā vibhaktāṅgaḥ krīḍate puruṣottamaḥ
maheśvaraḥ paro 'vyaktādaṇḍamavyaktasaṃbhavam
aṇḍād brahmā samutpannastena sṛṣṭamidaṃ jagat
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge aṣṭacatvāriṃśo 'dhyāyaḥ
ṛṣaya ūcuḥ
atītānāgatānīha yāni manvantarāṇi tu
tāni tvaṃ kathayāsmākaṃ vyāsāṃśca dvāpare yuge
vedaśākhāpraṇayanaṃ devadevasya dhīmataḥ
tathāvatārān dharmārthamīśānasya kalau yuge
kiyanto devadevasya śiṣyāḥ kaliyugeṣu vai
etat sarvaṃ samāsena sūta vaktumihārhasi
sūta uvāca
manuḥ svāyaṃbhuvaḥ pūrvaṃ tataḥ svārociṣo manuḥ
uttamastāmasaścaiva raivataścākṣuṣastathā
ṣaḍete manavo 'tītāḥ sāṃprataṃ tu raveḥ sutaḥ
vaivasvato 'yaṃ yasyaitat saptamaṃ vartate 'ntaram
svāyaṃbhuvaṃ tu kathitaṃ kalpādāvantaraṃ mayā
ata ūrdhvaṃ nibodhadhvaṃ manoḥ svārociṣasya tu
pārāvatāśca tuṣitā devāḥ svārociṣe 'ntare
vipaścinnāma devendro babhūvāsurasūdanaḥ
ūrjastambhastathā prāṇo dānto 'tha vṛṣabhastathā
timiraś cārvarīvāṃśca sapta saptarṣayo 'bhavan
caitrakiṃpuruṣādyāśca sutāḥ svārociṣasya tu
dvitīyam atadākhyātam antaraṃ śṛṇu cottaram
tṛtīye 'pyantare viprā uttamo nāma vai manuḥ
suśāntistatra devendro babhūvāmitrakarṣaṇaḥ
sudhāmānastathā satyāḥ śivāścātha pratardanāḥ
vaśavartinaśca pañcaite gaṇā dvādaśakāḥ smṛtāḥ
rajordhvaś cordhvabāhuśca sabalaścānayastathā
sutapāḥ śukra ityete sapta saptarṣayo 'bhavan
tāmasasyāntare devāḥ surā vāharayastathā
satyāśca sudhiyaścaiva saptaviṃśatikā gaṇāḥ
śibirindrastathaivāsīcchatayajñopalakṣaṇaḥ
babhūva śaṅkare bhakto mahādevārcane rataḥ
jyotirdharmā pṛthuḥ kāvyaś caitro 'gnir vanakastathā
pīvarastvṛṣayo hyete sapta tatrāpi cāntare
pañcame cāpi viprendrā raivato nāma nāmataḥ
manurvasuśca tatrendro babhūvāsuramardanaḥ
amitābhā bhūtarayā vaikuṇṭhāḥ svacchamedhasaḥ
ete devagaṇāstatra caturdaśa caturdaśa
hiraṇyaromā vedaśrīrūrdhvabāhustathaiva ca
vedabāhuḥ sudhāmā ca parjanyaśca mahāmuniḥ
ete saptarṣayo viprāstatrāsan raivate 'ntare
svārociṣaścottamaśca tāmaso raivatastathā
priyavratānvayā hyete catvāro manavaḥ smṛtāḥ
ṣaṣṭhe manvantare cāsīccākṣuṣastu manurdvijāḥ
manojavastathaivendro devānapi nibodhataḥ
ādyāḥ prasūtā bhāvyāśca pṛthugāśca divaukasaḥ
mahānubhāvā lekhyāśca pañcaite hyaṣṭakā gaṇāḥ
sumedhā virajāścaiva haviṣmānuttamo madhuḥ
atināmā sahiṣṇuśca saptāsannṛṣayaḥ śubhāḥ
vivasvataḥ suto viprāḥ śrāddhadevo mahādyutiḥ
manuḥ sa vartate dhīmān sāṃprataṃ saptame 'ntare
ādityā vasavo rudrā devāstatra marudgaṇāḥ
purandarastathaivendro babhūva paravīrahā
vasiṣṭhaḥ kaśyapaścātrirjamadagniśca gautamaḥ
viśvāmitro bharadvājaḥ sapta saptarṣayo 'bhavan
viṣṇuśaktiranaupamyā sattvodriktā sthitā sthitau
tadaṃśabhūtā rājānaḥ sarve ca tridivaukasaḥ
svāyaṃbhuve 'ntare pūrvamākūtyāṃ mānasaḥ sutaḥ
ruceḥ prajāpater yajñas tadaṃśenābhavad dvijāḥ
tataḥ punarasau devaḥ prāpte svārociṣe 'ntare
tuṣitāyāṃ samutpannastuṣitaiḥ saha daivataiḥ
auttame 'pyantare viṣṇuḥ satyaiḥ saha surottamaiḥ
satyāyāmabhavat satyaḥ satyarūpo janārdanaḥ
tāmasasyāntare caiva samprāpte punareva hi
haryāyāṃ haribhirdevairharirevābhavaddhariḥ
raivate 'pyantare caiva saṃbhūtyāṃ mānaso 'bhavat
sambhūto mānasaiḥ sārdhaṃ devaiḥ saha mahādyutiḥ
cākṣuṣe 'pyantare caiva vaikuṇṭhaḥ puruṣottamaḥ
vikuṇṭhāyāmasau jajñe vaikuṇṭhairdaivataiḥ saha
manvantare 'tra samprāpte tathā vaivasvate 'ntare
vāmanaḥ kaśyapād viṣṇuradityāṃ saṃbabhūva ha
tribhiḥ kramairimāṃllokāñjitvā yena mahātmanā
purandarāya trailokyaṃ dattaṃ nihatakaṇṭakam
ityetāstanavastasya sapta manvantareṣu vai
sapta caivābhavan viprā yābhiḥ saṃrakṣitāḥ prajāḥ
yasmād viṣṭamidaṃ kṛtsnaṃ vāmanena mahātmanā
tasmāt sa vai smṛto viṣṇur viśer dhātoḥ praveśanāt
eṣa sarvaṃ sṛjatyādau pāti hanti ca keśavaḥ
bhūtāntarātmā bhagavān nārāyaṇa iti śrutiḥ
ekāṃśena jagat sarvaṃ vyāpya nārāyaṇaḥ sthitaḥ
caturdhā saṃsthito vyāpī saguṇo nirguṇo 'pi ca
ekā bhagavato mūrtirjñānarūpā śivāmalā
vāsudevābhidhānā sā guṇātītā suniṣkalā
dvitīyā kālasaṃjñānyā tāmasī śeṣasaṃjñitā
nihanti sakalaṃ cānte vaiṣṇavī paramā tanuḥ
sattvodriktā tathaivānyā pradyumneti ca saṃjñitā
jagat sthāpayate sarvaṃ sa viṣṇuḥ prakṛtirdhruvā
caturtho vāsudevasya mūrtirbrāhmīti saṃjñitā
rājasī cāniruddhākhyā pradyumnaḥ sṛṣṭikārikā
yaḥ svapityakhilaṃ bhūtvā pradyumnena saha prabhuḥ
nārāyaṇākhyo brahmāsau prijāsargaṃ karoti saḥ
yā sā nārāyaṇatanuḥ pradyumnākhyā munīśvarāḥ
tayā saṃmohayed viśvaṃ sadevāsuramānuṣam
saiva sarvajagatsūtiḥ prakṛtiḥ parikīrtitā
vāsudevo hyanantātmā kevalo nirguṇo hariḥ
pradhānaṃ puruṣaḥ kālastattvatrayamanuttamam
vāsudevātmakaṃ nityametad vijñāya mucyate
ekaṃ cedaṃ catuṣpādaṃ caturdhā punaracyutaḥ
bibheda vāsudevo 'sau pradyumno hariravyayaḥ
kṛṣṇadvaipāyano vyāso viṣṇurnārāyaṇaḥ svayam
apāntaratamāḥ pūrvaṃ svecchayā hyabhavaddhariḥ
anādyantaṃ paraṃ brahma na devā narṣayo viduḥ
eko 'yaṃ veda bhagavān vyāso nārāyaṇaḥ prabhuḥ
ityetad viṣṇumāhātmyamuktaṃ vo munipuṅgavāḥ
etat satyaṃ punaḥ satyamevaṃ jñātvā na muhyati
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekonapañcāśo 'dhyāyaḥ
sūta uvāca
asmin manvantare pūrvaṃ vartamāne mahān vibhuḥ
dvāpare prathame vyāso manuḥ svāyaṃbhuvo mataḥ
bibheda bahudhā vedaṃ niyogād brahmaṇaḥ prabhoḥ
dvitīye dvāpare caiva vedavyāsaḥ prajāpatiḥ
tṛtīye cośanā vyāsaścaturthe syād bṛhaspatiḥ
savitā pañcame vyāsaḥ ṣaṣṭhe mṛtyuḥ prakīrtitaḥ
saptame ca tathaivendro vasiṣṭhaścāṣṭame mataḥ
sārasvataśca navame tridhāmā daśame smṛtaḥ
ekādaśe tu trivṛṣaḥ śatatejāstataḥ paraḥ
trayodaśe tathā dharmastarakṣustu caturdaśe
tryāruṇirvai pañcadaśe ṣoḍaśe tu dhanañjayaḥ
kṛtañjayaḥ saptadaśe hyaṣṭādaśe ṛtañjayaḥ
tato vyāso bharadvājastasmādūrdhvaṃ tu gautamaḥ
rājaśravāścaikaviṃśastasmācchuṣmāyaṇaḥ paraḥ
tṛṇabindustrayoviṃśe vālmīkistatparaḥ smṛtaḥ
pañcaviṃśe tathā śaktiḥ ṣaḍviṃśe tu parāśaraḥ
saptaviṃśe tathā vyāso jātūkarṇo mahāmuniḥ
aṣṭāviṃśe punaḥ prāpte hyasmin vai dvāpare dvijāḥ
parāśarasuto vyāsaḥ kṛṣṇadvaipāyano 'bhavat
sa eva sarvavedānāṃ purāṇānāṃ pradarśakaḥ
pārāśaryo mahāyogī kṛṣṇadvaipāyano hariḥ
ārādhya devamīśānaṃ dṛṣṭvā sāmbaṃ trilocanam
tatprasādādasau vyāsaṃ vedānāmakarot prabhuḥ
atha śiṣyān parijagrāha caturo vedapāragān
jaiminiṃ ca sumantuṃ ca vaiśampāyanameva ca
pailaṃ teṣāṃ caturthaṃ ca pañcamaṃ māṃ mahāmuniḥ
ṛgvedaśrāvakaṃ pailaṃ jagrāha sa mahāmuniḥ
yajurvedapravaktāraṃ vaiśampāyanameva ca
jaiminiṃ sāmavedasya śrāvakaṃ so nvapadyata
tathaivātharvavedasya sumantumṛṣisattamam
itihāsapurāṇāni pravaktuṃ māmayojayat
eka āsīdyajurvedastaṃ caturdhā vyakalpayat
cāturhotram abhūd yasmiṃstena yajñamathākarot
ādhvaryavaṃ yajurbhiḥ syād ṛgbhir hetraṃ dvijottamāḥ
audgātraṃ sāmabhiścakre brahmatvaṃ cāpyatharvabhiḥ
tataḥ sa ṛca uddhṛtya ṛgvedaṃ kṛtavān prabhuḥ
yajūṃṣi ca yajurvedaṃ sāmavedaṃ ca sāmabhiḥ
ekaviṃśatibhedena ṛgvedaṃ kṛtavān purā
śākhānāṃ tu śatenaiva yajurvedamathākarot
sāmavedaṃ sahasreṇa śākhānāṃ prabibheda saḥ
atharvāṇamatho vedaṃ bibheda navakena tu
bhedairaṣṭādaśairvyāsaḥ purāṇaṃ kṛtavān prabhuḥ
so 'yamekaścatuṣpādo vedaḥ pūrvaṃ purātanāt
oṅkāro brahmaṇo jātaḥ sarvadoṣaviśodhanaḥ
vedavedyo hi bhagavān vāsudevaḥ sanātanaḥ
sa gīyate paro vede yo vedainaṃ sa vedavit
etat parataraṃ brahma jyotirānandamuttamam
vedavākyoditaṃ tattvaṃ vāsudevaḥ paraṃ padam
vedavedyamimaṃ vetti vedaṃ vedaparo muniḥ
avedaṃ paramaṃ vetti vedaniṣṭhaḥ sadeśvaraḥ
sa vedavedyo bhagavān vedamūrtir maheśvaraḥ
sa eva vedo vedyaśca tamevāśritya mucyate
ityedakṣaraṃ vedyam oṅkāraṃ vedamavyayam
avedaṃ ca vijānāti pārāśaryo mahāmuniḥ
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcāśo 'dhyāyaḥ
sūta uvāca
vedavyāsāvatārāṇi dvāpare kathitāni tu
mahādevāvatārāṇi kalau śṛṇuta suvratāḥ
ādye kaliyuge śveto devadevo mahādyutiḥ
nāmnā hitāya viprāṇāmabhūd vaivasvate 'ntare
himavacchikhare ramye chagale parvatottame
tasya śiṣyāḥ śikhāyuktā babhūvur amitaprabhāḥ
śvetaḥ śvetaśikhaścaiva śvetāsyaḥ śvetalohitaḥ
catvāraste mahātmāno brāhmaṇā vedapāragāḥ
subhāno damanaścātha suhotraḥ kaṅkaṇastathā
lokākṣiratha yogīndro jaigīṣavyastu saptame
aṣṭame dadhivāhaḥ syānnavame vṛṣabhaḥ prabhuḥ
bhṛgustu daśame proktastasmādugraḥ paraḥ smṛtaḥ
dvādaśe 'triḥ samākhyāto balī cātha trayodaśe
caturdaśe gautamastu vedaśīrṣā tataḥ param
gokarṇaścābhavat tasmād guhāvāsaḥ śikhaṇḍyatha
jaṭāmālyaṭṭahāsaśca dāruko lāṅgalī kramāt
śvetastathā paraḥ śūlī ḍiṇḍī muṇḍī ca vai kramāt
sahiṣṇuḥ somaśarmā ca nakulīśo 'ntime prabhuḥ
vaivasvate 'ntare śaṃbhoravatārāstriśūlinaḥ
aṣṭāviṃśatirākhyātā hyante kaliyuge prabhoḥ
tīrthe kāyāvatāre syād deveśo nakulīśvaraḥ
tatra devādidevasya catvāraḥ sutapodhanāḥ
śiṣyā babhūvuścānyeṣāṃ pratyekaṃ munipuṅgavāḥ
prasannamanaso dāntā aiśvarīṃ bhaktimāśritāḥ
krameṇa tān pravakṣyāmi yogino yogavittamān
śvetaḥ śvetaśikhaścaiva śvetāsyaḥ śvetalohitaḥ
dundubhiḥ śatarūpaśca ṛcīkaḥ ketumāṃstathā
vikeśaśca viśokaśca viśāpaḥ śāpanāśanaḥ
sumukho durmukhaścaiva durdamo duratikramaḥ
sanaḥ sanātanaścaiva mukāraśca sanandanaḥ
dālabhyaśca mahāyogī dharmātmano mahaujasaḥ
sudhāmā virajāścaiva śaṅkhapātraja eva ca
sārasvatastathā megho ghanavāhaḥ suvāhanaḥ
kapilaścāsuriścaiva voḍhuḥ pañcaśikho muniḥ
parāśaraśca gargaśca bhārgavaścāṅgirāstathā
balabandhurnirāmitraḥ ketuśṛṅgastapodhanaḥ
lambodaraśca lambaśca lambākṣo lambakeśakaḥ
sarvajñaḥ samabuddhiśca sādhyaḥ satyastathaiva ca
śudhāmā kāśyapaścaiva vasiṣṭho virajāstathā
atrirugrastathā caiva śravaṇo 'tha śraviṣṭhakaḥ
kuṇiśca kuṇibāhuśca kuśarīraḥ kunetrakaḥ
kaśyapo hyuśanā caiva cyavano 'tha bṛhaspatiḥ
utathyo vāmadevaśca mahākāyo mahānilaḥ
vācaśravāḥ supīkaśca śyāvāśvaḥ sapathīśvaraḥ
hiraṇyanābhaḥ kauśalyo lokākṣiḥ kuthumistathā
sumantur varcarī vidvān kabandhaḥ kuśikandharaḥ
plakṣo dārbhāyaṇiścaiva ketumān gautamastathā
bhallāpī madhupiṅgaśca śvetaketustaponidhiḥ
uśijo bṛhadukthaśca devalaḥ kapireva ca
śālihotro 'gniveśyaśca yuvanāśvaḥ śaradvasuḥ
chagalaḥ kuṇḍakarṇaśca kumbhaścaiva pravāhakaḥ
ulūko vidyutaścaiva śādvalo hyāśvalāyanaḥ
akṣapādaḥ kumāraśca ulūko vatsa eva ca
kuśikaścaiva gargaśca mitraka ṛṣya eva ca
śiṣyā ete mahātmānaḥ sarvovarteṣu yoginām
vimalā brahmabhūyiṣṭhā jñānayogaparāyaṇāḥ
kurvanti cāvatārāṇi brāhmaṇānāṃ hitāya hi
yogeśvarāṇāmādeśād vedasaṃsthāpanāya vai
ye brāhmaṇāḥ saṃsmaranti namasyanti ca sarvadā
tarpayantyarcayantyetān brahmavidyāmavāpnuyuḥ
idaṃ vaivasvataṃ proktamantaraṃ vistareṇa tu
bhaviṣyati ca sāvarṇo dakṣasāvarṇa eva ca
daśamo brahmasāvarṇo dharmasāvarṇa eva ca
dvādaśo rudrasāvarṇo rocamānastrayodaśaḥ
bhautyaścaturdaśaḥ prokto bhaviṣyā manavaḥ kramāt
ayaṃ vaḥ kathito hyaṃśaḥ pūrvo nārāyaṇeritaḥ
bhūtabhavyair vartamānair ākhyānair upabṛṃhitaḥ
yaḥ paṭhecchṛṇuyād vāpi śrāvayed vā dvijottamān
sa sarvapāpanirmukto brahmaṇā saha modate
paṭhed devālaye snātvā nadītīreṣu caiva hi
nārāyaṇaṃ namaskṛtya bhāvena puruṣottamam
namo devādidevāya devānāṃ paramātmane
puruṣāya purāṇāya viṣṇave kūrmarūpiṇe
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekapañcāśo 'dhyāyaḥ
ṛṣaya ūcuḥ
bhavatā kathitaḥ samyak sargaḥ svāyaṃbhuvastataḥ
brahmāṇḍasyāsya vistāro manvantaraviniścayaḥ
tatreśvareśvaro devo varṇibhirdharmatatparaiḥ
jñānayogaratair nityam ārādhyaḥ kathitastvayā
tadvadāśeṣasaṃsāraduḥkhanāśam anuttamam
jñānaṃ brahmaikaviṣayaṃ yena paśyema tatparam
tvaṃ hi nārāyaṇātsākṣāt kṛṣṇadvaipāyanāt prabho
avāptākhilavijñānastattvāṃ pṛcchāmahe punaḥ
śrutvā munīnāṃ tad vākyaṃ kṛṣṇadvaipāyanaṃ prabhum
sūtaḥ paurāṇikaḥ smṛtvā bhāṣituṃ hyupacakrame
athāsminnantare vyāsaḥ kṛṣṇadvaipāyanaḥ svayam
ājagāma muniśreṣṭhā yatra satraṃ samāsate
taṃ dṛṣṭvā vedavidvāṃsaṃ kālameghasamadyutim
vyāsaṃ kamalapatrākṣaṃ praṇemurdvijapuṅgavāḥ
papāta daṇḍavad bhūmau dṛṣṭvāsau romaharṣaṇaḥ
pradakṣiṇīkṛtya guruṃ prāñjaliḥ pārśvago 'bhavat
pṛṣṭāste 'nāmayaṃ viprāḥ śaunakādyā mahāmunim
samāśvāsyāsanaṃ tasmai tadyogyaṃ samakalpayan
athaitānabravīd vākyaṃ parāśarasutaḥ prabhuḥ
kaccinna tapaso hāniḥ svādhyāyasya śrutasya ca
tataḥ sa sūtaḥ svaguruṃ praṇamyāha mahāmunim
jñānaṃ tad brahmaviṣayaṃ munīnāṃ vaktumarhasi
ime hi munayaḥ śāntāstāpasā dharmatatparāḥ
śuśrūṣā jāyate caiṣāṃ vaktumarhasi tattvataḥ
jñānaṃ vimuktidaṃ divyaṃ yanme sākṣāt tvayoditam
munīnāṃ vyāhṛtaṃ pūrvaṃ viṣṇunā kūrmarūpiṇā
śrutvā sūtasya vacanaṃ muniḥ satyavatīsutaḥ
praṇamya śirasā rudraṃ vacaḥ prāha sukhāvaham
vyāsa uvāca
vakṣye devo mahādevaḥ pṛṣṭo yogīśvaraiḥ purā
sanatkumārapramukhaiḥ svayaṃ yatsamabhāṣata
sanatkumāraḥ sanakastathaiva ca sanandanaḥ
aṅgirā rudrasahito bhṛguḥ paramadharmavit
kaṇādaḥ kapilo yogī vāmadevo mahāmuniḥ
śukro vasiṣṭho bhagavān sarve saṃyatamānasāḥ
parasparaṃ vicāryaite saṃśayāviṣṭacetasaḥ
taptavantastapo ghoraṃ puṇye badarikāśrame
apaśyaṃste mahāyogamṛṣiṃ dharmasutaṃ śucim
nārāyaṇamanādyantaṃ nareṇa sahitaṃ tadā
saṃstūya vividhaiḥ stotraiḥ sarve vedasamudbhavaiḥ
praṇemurbhaktisaṃyuktā yogino yogavittamam
vijñāya vāñchitaṃ teṣāṃ bhagavānapi sarvavit
prāha gambhīrayā vācā kimarthaṃ tapyate tapaḥ
abruvan hṛṣṭamanaso viśvātmānaṃ sanātanam
sākṣānnārāyaṇaṃ devamāgataṃ siddhisūcakam
vayaṃ saṃśayamāpannāḥ sarve vai brahmavādinaḥ
bhavantamekaṃ śaraṇaṃ prapannāḥ puruṣottamam
tvaṃ hi tad vettha paramaṃ sarvajño bhagavānṛṣiḥ
nārāyaṇaḥ svayaṃ sākṣāt purāṇo 'vyaktapūruṣaḥ
nahyanyo vidyate vettā tvāmṛte parameśvara
śuśrūṣāsmākamakhilaṃ saṃśayaṃ chettumarhasi
kiṃkāraṇam idaṃ kṛtsnaṃ ko 'nusaṃsarate sadā
kaścidātmā ca kā muktiḥ saṃsāraḥ kiṃnimittakaḥ
kaḥ saṃsārayatīśānaḥ ko vā sarvaṃ prapaśyati
kiṃ tat parataraṃ brahma sarvaṃ no vaktumarhasi
evamukte tu munayaḥ prāpaśyan puruṣottamam
vihāya tāpasaṃ rūpaṃ saṃsthitaṃ svena tejasā
vibhrājamānaṃ vimalaṃ prabhāmaṇḍalamaṇḍitam
śrīvatsavakṣasaṃ devaṃ taptajāmbūnadaprabham
śaṅkhacakragadāpāṇiṃ śārṅgahastaṃ śriyāvṛtam
na dṛṣṭastatkṣaṇādeva narastasyaiva tejasā
tadantare mahādevaḥ śaśāṅkāṅkitaśekharaḥ
prasādābhimukho rudraḥ prādurāsīnmaheśvaraḥ
nirīkṣya te jagannāthaṃ trinetraṃ candrabhūṣaṇam
tuṣṭaburhṛṣṭamanaso bhaktyā taṃ parameśvaram
jayeśvara mahādeva jaya bhūtapate śiva
jayāśeṣamunīśāna tapasābhiprapūjita
sahasramūrte viśvātman jagadyantrapravartaka
jayānanta jagajjanmatrāṇasaṃhārakāraṇa
sahasracaraṇeśāna śaṃbho yogīndravandita
jayāmbikāpate deva namaste parameśvara
saṃstuto bhagavānīśastryambako bhaktavatsalaḥ
samāliṅgya hṛṣīkeśaṃ prāha gambhīrayā girā
kimarthaṃ puṇḍarīkākṣa munīndrā brahmavādinaḥ
imaṃ samāgatā deśaṃ kiṃ vā kāryaṃ mayācyuta
ākarṇya bhagavadvākyaṃ devadevo janārdanaḥ
prāha devo mahādevaṃ prasādābhimukhaṃ sthitam
ime hi munayo deva tāpasāḥ kṣīṇakalmaṣāḥ
abhyāgatā māṃ śaraṇaṃ samyagdarśanakāṅkṣiṇaḥ
yadi prasanno bhagavān munīnāṃ bhāvitātmanām
sannidhau mama tajjñānaṃ divyaṃ vaktumihārhasi
tvaṃ hi vettha svamātmānaṃ na hyanyo vidyate śiva
tatastvamātmanātmānaṃ munīndrebhyaḥ pradarśaya
evamuktvā hṛṣīkeśaḥ provāca munipuṅgavān
pradarśayan yogasiddhiṃ nirīkṣya vṛṣabhadhvajam
saṃdarśanānmaheśasya śaṅkarasyātha śūlinaḥ
kṛtārthaṃ svayamātmānaṃ jñātumarhatha tattvataḥ
praṣṭumarhatha viśveśaṃ pratyakṣaṃ purataḥ sthitam
mamaiva sannidhāveṣa yathāvad vaktumīśvaraḥ
niśamya viṣṇuvacanaṃ praṇamya vṛṣabhadhvajam
sanatkumārapramukhāḥ pṛcchanti sma maheśvaram
athāsminnantare divyamāsanaṃ vimalaṃ śivam
kimapyacintyaṃ gaganādīśvarārhaṃ samudbabhau
tatrāsasāda yogātmā viṣṇunā saha viśvakṛt
tejasā pūrayan viśvaṃ bhāti devo maheśvaraḥ
taṃ te devādideveśaṃ śaṅkaraṃ brahmavādinaḥ
vibhrājamānaṃ vimale tasmin dadṛśurāsane
yaṃ prapaśyanti yogasthāḥ svātmanyātmānamīśvaram
ananyatejasaṃ śāntaṃ śivaṃ dadṛśire kila
yataḥ prasūtirbhūtānāṃ yatraitat pravilīyate
tamāsanasthaṃ bhūtānāmīśaṃ dadṛśire kila
yadantarā sarvametad yato 'bhinnamidaṃ jagat
savāsudevamāsīnaṃ tamīśaṃ dadṛśuḥ kila
provāca pṛṣṭo bhagavān munīnāṃ parameśvaraḥ
nirīkṣya puṇḍarīkākṣaṃ svātmayogamanuttamam
tacchṛṇudhvaṃ yathānyāyamucyamānaṃ mayānaghāḥ
praśāntamānasāḥ sarve jñānamīśvarabhāṣitam
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu prathamo 'dhyāyaḥ
īśvara uvāca
avācyametad vijñānamātmaguhyaṃ sanātanam
yanna devā vijānanti yatanto 'pi dvijātayaḥ
idaṃ jñānaṃ samāśritya brahmabhūtā dvijottamāḥ
na saṃsāraṃ prapadyante pūrve 'pi brahmavādinaḥ
guhyād guhyatamaṃ sākṣād gopanīyaṃ prayatnataḥ
vakṣye bhaktimatāmadya yuṣmākaṃ brahmavādinām
ātmāyaḥ kevalaḥ svasthaḥ śāntaḥ sūkṣmaḥ sanātanaḥ
asti sarvāntaraḥ sākṣāccinmātrastamasaḥ paraḥ
so 'ntaryāmī sa puruṣaḥ sa prāṇaḥ sa maheśvaraḥ
sa kālo 'gnistadavyaktaṃ sa evedamiti śrutiḥ
asmād vijāyate viśvamatraiva pravilīyate
sa māyī māyayā baddhaḥ karoti vividhāstanūḥ
na cāpyayaṃ saṃsarati na ca saṃsārayet prabhuḥ
nāyaṃ pṛthvī na salilaṃ na tejaḥ pavano nabhaḥ
na prāṇe na mano 'vyaktaṃ na śabdaḥ sparśa eva ca
na rūparasagandhāśca nāhaṃkartā na vāgapi
na pāṇipādau no pāyurna copasthaṃ dvijottamāḥ
na kartā na ca bhoktā vā na ca prakṛtipūruṣau
na māyā naiva ca prāścaitanyaṃ paramārthataḥ
yathā prakāśatamasoḥ sambandho nopapadyate
tadvadaikyaṃ na saṃbandhaḥ prapañcaparamātmanoḥ
chāyātapau yathā loke parasparavilakṣaṇau
tadvat prapañcapuruṣau vibhinnau paramārthataḥ
yadyātmā malino 'svastho vikārī syāt svabhāvataḥ
nahi tasya bhavenmuktirjanmāntaraśatairapi
paśyanti munayo yuktāḥ svātmānaṃ paramārthataḥ
vikārahīnaṃ nirduḥkham ānandātmānam avyayam
ahaṃkartā sukhī duḥkhī kṛśaḥ sthūleti yā matiḥ
sā cāhaṅkārakartṛtvād ātmanyāropyate janaiḥ
vadanti vedavidvāṃsaḥ sākṣiṇaṃ prakṛteḥ param
bhoktāramakṣaraṃ śuddhaṃ sarvatra samavasthitam
tasmādajñānamūlo hi saṃsāraḥ sarvadehinām
ajñānādanyathā jñānaṃ tacca prakṛtisaṃgatam
nityoditaḥ svayaṃjyotiḥ sarvagaḥ puruṣaḥ paraḥ
ahaṅkārāvivekena kartāhamiti manyate
paśyanti ṛṣayo 'vyaktaṃ nityaṃ sadasadātmakam
pradhānaṃ prakṛtiṃ buddhvā kāraṇaṃ brahmavādinaḥ
tenāyaṃ saṃgato hyātmā kūṭastho 'pi nirañjanaḥ
svātmānamakṣaraṃ brahma nāvabudhyeta tattvataḥ
anātmanyātmavijñānaṃ tasmād duḥkhaṃ tathetaram
rāgadveṣādayo doṣāḥ sarve bhrāntinibandhanāḥ
karmaṇyasya bhaved doṣaḥ puṇyāpuṇyamiti sthitiḥ
tadvaśādeva sarveṣāṃ sarvadehasamudbhavaḥ
nityaḥ sarvatrago hyātmā kūṭastho doṣavarjitaḥ
ekaḥ sa bhidyate śaktyā māyayā na svabhāvataḥ
tasmādadvaitamevāhurmunayaḥ paramārthataḥ
bhedo vyaktasvabhāvena sā ca māyātmasaṃśrayā
yathā hi dhūmasaṃparkānnākāśo malino bhavet
antaḥkaraṇajair bhāvairātmā tadvanna lipyate
yathā svaprabhayā bhāti kevalaḥ sphaṭiko 'malaḥ
upādhihīno vimalastathaivātmā prakāśate
jñānasvūpam evāhur jagad etad vicakṣaṇāḥ
arthasvarūpam evājñāḥ paśyantyanye kudṛṣṭayaḥ
kūṭastho nirguṇo vyāpī caitanyātmā svabhāvataḥ
dṛśyate hyartharūpeṇa puruṣairbhrāntidṛṣṭibhiḥ
yathā saṃlakṣyate raktaḥ kevalaḥ sphaṭiko janaiḥ
raktikādyupadhānena tadvat paramapūruṣaḥ
tasmādātmākṣaraḥ śuddho nityaḥ sarvagato 'vyayaḥ
upāsitavyo mantavyaḥ śrotavyaśca mumukṣubhiḥ
yadā manasi caitanyaṃ bhāti sarvatragaṃ sadā
yogino 'vyavadhānena tadā sampadyate svayam
yadā sarvāṇi bhūtāni svātmanyevābhipaśyati
sarvabhūteṣu cātmānaṃ brahma sampadyate tadā
yadā sarvāṇi bhūtāni samādhistho na paśyati
ekībhūtaḥ pareṇāsau tadā bhavati kevalaḥ
yadā sarve pramucyante kāmā ye 'sya hṛdi sthitāḥ
tadāsāvamṛtībhūtaḥ kṣemaṃ gacchati paṇḍitaḥ
yadā bhūtapṛthagbhāvamekastham anupaśyati
tata eva ca vistāraṃ brahma sampadyate tadā
yadā paśyati cātmānaṃ kevalaṃ paramārthataḥ
māyāmātraṃ jagat kṛtsnaṃ tadā bhavati nirvṛtaḥ
yadā janmajarāduḥkhavyādhīnām ekabheṣajam
kevalaṃ brahmavijñānaṃ jāyate 'sau tadā śivaḥ
yathā nadīnadā loke sāgareṇaikatāṃ yayuḥ
tadvadātmākṣareṇāsau niṣkalenaikatāṃ vrajet
tasmād vijñānamevāsti na prapañco na saṃsṛtiḥ
ajñānenāvṛtaṃ loko vijñānaṃ tena muhyati
tajjñānaṃ nirmalaṃ sūkṣmaṃ nirvikalpaṃ yadavyayam
ajñānamitarat sarvaṃ vijñānamiti me matam
etad vaḥ paramaṃ sāṃkhyaṃ bhāṣitaṃ jñānamuttamam
sarvavedāntasāraṃ hi yogastatraikacittatā
yogāt saṃjāyate jñānaṃ jñānād yogaḥ pravartate
yogajñānābhiyuktasya nāvāpyaṃ vidyate kvacit
yadeva yogino yānti sāṃkhyaistadadhigamyate
ekaṃ sāṃkhyaṃ ca yogaṃ ca yaḥ paśyati sa tattvavit
anye ca yogino viprā aiśvaryāsaktacetasaḥ
majjanti tatra tatraiva na tvātmaiṣāmiti śrutiḥ
yattat sarvagataṃ divyamaiśvaryamacalaṃ mahat
jñānayogābhiyuktastu dehānte tadavāpnuyāt
eṣa ātmāhamavyakto māyāvī parameśvaraḥ
kīrtitaḥ sarvavedeṣu sarvātmā sarvatomukhaḥ
sarvakāmaḥ sarvarasaḥ sarvagandho 'jaro 'maraḥ
sarvataḥpāṇipādo 'hamantaryāmī sanātanaḥ
apāṇipādo javano grahītā hṛdi saṃsthitaḥ
acakṣurapi paśyāmi tathākarṇaḥ śṛṇomyaham
vedāhaṃ sarvamevedaṃ na māṃ jānāti kaścana
prāhurmahāntaṃ puruṣaṃ māmekaṃ tattvadarśinaḥ
paśyanti ṛṣayo hetumātmanaḥ sūkṣmadarśinaḥ
nirguṇāmalarūpasya yattadaiśvaryamuttamam
yanna devā vijānanti mohitā mama māyayā
vakṣye samāhitā yūyaṃ śṛṇudhvaṃ brahmavādinaḥ
nāhaṃ praśāstā sarvasya māyātītaḥ svabhāvataḥ
prerayāmi tathāpīdaṃ kāraṇaṃ sūrayo viduḥ
yanme guhyatamaṃ dehaṃ sarvagaṃ tattvadarśinaḥ
praviṣṭā mama sāyujyaṃ labhante yogino 'vyayam
teṣāṃ hi vaśamāpannā māyā me viśvarūpiṇī
labhante paramāṃ śuddhiṃ nirvāṇaṃ te mayā saha
na teṣāṃ punarāvṛttiḥ kalpakoṭiśatairapi
prasādānmama yogīndrā etad vedānuśāsanam
nāputraśiṣyayogibhyo dātavyaṃ brahmavādibhiḥ
maduktametad vijñānaṃ sāṃkhyayogasamāśrayam
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu dvitīyo 'dhyāyaḥ
īśvara uvāca
avyaktādabhavat kālaḥ pradhānaṃ puruṣaḥ paraḥ
tebhyaḥ sarvamidaṃ jātaṃ tasmād brahmamayaṃ jagat
sarvataḥ pāṇipādaṃ tat sarvato 'kṣiśiromukham
sarvataḥ śrutimalloke sarvamāvṛtya tiṣṭhati
sarvendriyaguṇābhāsaṃ sarvendriyavivarjitam
sarvādhāraṃ sadānandamavyaktaṃ dvaitavarjitam
sarvopamānarahitaṃ pramāṇātītagocaram
nirvikalpaṃ nirābhāsaṃ sarvāvāsaṃ parāmṛtam
abhinnaṃ bhinnasaṃsthānaṃ śāśvataṃ dhruvam avyayam
nirguṇaṃ paramaṃ vyoma tajjñānaṃ sūrayo viduḥ
sa ātmā sarvabhūtānāṃ sa bāhyābhyantaraḥ paraḥ
so 'haṃ sarvatragaḥ śānto jñānātmā parameśvaraḥ
mayā tatamidaṃ viśvaṃ jagadavyaktamūrtinā
matsthāni sarvabhūtāni yastaṃ veda sa vedavit
pradhānaṃ puruṣaṃ caiva tattvadvayamudāhṛtam
tayoranādiruddiṣṭaḥ kālaḥ saṃyojakaḥ paraḥ
trayametadanādyantamavyakte samavasthitam
tadātmakaṃ tadanyat syāt tadrūpaṃ māmakaṃ viduḥ
mahadādyaṃ viśeṣāntaṃ samprasūte 'khilaṃ jagat
yā sā prakṛtiruddiṣṭā mohinī sarvadehinām
puruṣaḥ prakṛtistho hi bhuṅkte yaḥ prākṛtān guṇān
ahaṅkāravimuktatvāt procyate pañcaviṃśakaḥ
ādyo vikāraḥ prakṛtermahānātmeti kathyate
vijñānaśaktirvijñātā hyahaṅkārastadutthitaḥ
eka eva mahānātmā so 'haṅkāro 'bhidhīyate
sa jīvaḥ so 'ntarātmeti gīyate tattvacintakaiḥ
tena vedayate sarvaṃ sukhaṃ duḥkhaṃ ca janmasu
sa vijñānātmakastasya manaḥ syādupakārakam
tenāvivekatastasmāt saṃsāraḥ puruṣasya tu
sa cāvivekaḥ prakṛtau saṅgāt kālena so 'bhavat
kālaḥ sṛjati bhūtāni kālaḥ saṃharati prajāḥ
sarve kālasya vaśagā na kālaḥ kasyacid vaśe
so 'ntarā sarvamevedaṃ niyacchati sanātanaḥ
procyate bhagavān prāṇaḥ sarvajñaḥ puruṣottamaḥ
sarvendriyebhyaḥ paramaṃ mana āhurmanīṣiṇaḥ
manasaścāpyahaṅkāramahaṅkārānmahān paraḥ
mahataḥ param avyaktavyaktāt puruṣaḥ paraḥ
puruṣād bhagavān prāṇastasya sarvamidaṃ jagat
prāṇāt parataraṃ vyoma vyomātīto 'gnirīśvaraḥ
so 'haṃ sarvatragaḥ śānto jñānātmā parameśvaraḥ
nāsti mattaḥ paraṃ bhūtaṃ māṃ vijñāya vimucyate
nityaṃ hi nāsti jagati bhūtaṃ sthāvarajaṅgamam
ṛte māmekamavyaktaṃ vyomarūpaṃ maheśvaram
so 'haṃ sṛjāmi sakalaṃ saṃharāmi sadā jagat
māyī māyāmayo devaḥ kālena saha saṃgataḥ
matsannidhāveṣa kālaḥ karoti sakalaṃ jagat
niyojayatyanantātmā hyetad vedānuśāsanam
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu tṛtīyo 'dhyāyaḥ
īśvara uvāca
vakṣye samāhitā yūyaṃ śṛṇudhvaṃ brahmavādinaḥ
māhātmyaṃ devadevasya yenedaṃ sampravartate
nāhaṃ tapobhirvividhairna dānena na cejyayā
śakyo hi puruṣairjñātumṛte bhaktimanuttamām
ahaṃ hi sarvabhāvānāmantastiṣṭhāmi sarvagaḥ
māṃ sarvasākṣiṇaṃ loko na jānāti munīśvarāḥ
yasyāntarā sarvamidaṃ yo hi sarvāntaraḥ paraḥ
so 'haṃdhātā vidhātā ca kālo 'gnirviśvatomukhaḥ
na māṃ paśyanti munayaḥ sarve 'pi tridivaukasaḥ
brahmā ca manavaḥ śakro ye cānye prathitaujasaḥ
gṛṇanti satataṃ vedā māmekaṃ parameśvaram
yajanti vividhairagniṃ brāhmaṇā vaidikairmakhaiḥ
sarve lokā namasyanti brahmā lokapitāmahaḥ
dhyāyanti yogino devaṃ bhūtādhipatimīśvaram
ahaṃ hi sarvahaviṣāṃ bhoktā caiva phalapradaḥ
sarvadevatanurbhūtvā sarvātmā sarvasaṃsthitaḥ
māṃ paśyantīha vidvāṃso dhārmikā vedavādinaḥ
teṣāṃ saṃnihito nityaṃ ye bhaktyā māmupāsate
brāhmaṇāḥ kṣatriyā vaiśyā dhārmikā māmupāsate
teṣāṃ dadāmi tat sthānamānandaṃ paramaṃ padam
anye 'pi ye vikarmasthāḥ śūdrādyā nīcajātayaḥ
bhaktimantaḥ pramucyante kālena mayi saṃgatāḥ
na madbhaktā vinaśyanti madbhaktā vītakalmaṣāḥ
ādāvetat pratijñātaṃ na me bhaktaḥ praṇaśyati
yo vai nindati taṃ mūḍho devadevaṃ sa nindati
yo hi taṃ pūjayed bhaktyā sa pūjayati māṃ sadā
patraṃ puṣpaṃ phalaṃ toyaṃ madārādhanakāraṇāt
yo me dadāti niyataḥ sa me bhaktaḥ priyo mataḥ
ahaṃ hi jagatāmādau brahmāṇaṃ parameṣṭhinam
vidhāya dattavān vedānaśeṣānātmaniḥsṛtān
ahameva hi sarveṣāṃ yogināṃ gururavyayaḥ
dhārmikāṇāṃ ca goptāhaṃ nihantā vedavidviṣām
ahaṃ vai sarvasaṃsārānmocako yogināmiha
saṃsāraheturevāhaṃ sarvasaṃsāravarjitaḥ
ahameva hi saṃhartā sraṣṭāhaṃ paripālakaḥ
māyāvī māmīkā śaktirmāyā lokavimohinī
mamaiva ca parā śaktiryā sā vidyate gīyate
nāśayāmi tayā māyāṃ yogināṃ hṛdi saṃsthitaḥ
ahaṃ hi sarvaśaktīnāṃ pravartakanivartakaḥ
ādhārabhūtaḥ sarvāsāṃ nidhānamamṛtasya ca
ekā sarvāntarā śaktiḥ karoti vividhaṃ jagat
āsthāya brahmaṇo rūpaṃ manmayī madadhiṣṭhitā
anyā ca śaktirvipulā saṃsthāpayati me jagat
bhūtvā nārāyaṇo 'nanto jagannātho jaganmayaḥ
tṛtīyā mahatī śaktirnihanti sakalaṃ jagat
tāmasī me samākhyātā kālākhyā rudrarūpiṇī
dhyānena māṃ prapaśyanti kecijjñānena cāpare
apare bhaktiyogena karmayogena cāpare
sarveṣāmeva bhaktānāmiṣṭaḥ priyataro mama
yo hi jñānena māṃ nityamārādhayati nānyathā
anye ca ye trayo bhaktā madārādhanakāṅkṣiṇaḥ
te 'pi māṃ prāpnuvantyeva nāvartante ca vai punaḥ
mayā tatamidaṃ kṛtsnaṃ pradhānapuruṣātmakam
mayyeva saṃsthitaṃ viśvaṃ mayā saṃpreryate jagat
nāhaṃ prerayitā viprāḥ paramaṃ yogamāśritaḥ
prerayāmi jagatkṛtsnametadyo veda so 'mṛtaḥ
paśyāmyaśeṣamevedaṃ vartamānaṃ svabhāvataḥ
karoti kālo bhagavān mahāyogeśvaraḥ svayam
yogaḥ samprocyate yogī māyā śāstreṣu sūribhiḥ
yogeśvaro 'sau bhagavān mahādevo mahān prabhuḥ
mahattvaṃ sarvatattvānāṃ paratvāt parameṣṭhinaḥ
procyate bhagavān brahmā mahān brahmayo 'malaḥ
yo māmevaṃ vijānāti mahāyogeśvareśvaram
so 'vikalpena yogena yujyate nātra saṃśayaḥ
so 'haṃ prerayitā devaḥ paramānandamāśritaḥ
nṛtyāmi yogī satataṃ yastad veda sa vedavit
iti guhyatamaṃ jñānaṃ sarvavedeṣu niṣṭhitam
prasannacetase deyaṃ dhārmikāyāhitāgnaye
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu caturtho 'dhyāyaḥ
vyāsa uvāca
etāvaduktvā bhagavān yogināṃ parameśvaraḥ
nanarta paramaṃ bhāvamaiśvaraṃ saṃpradarśayan
taṃ te dadṛśurīśānaṃ tejasāṃ paramaṃ nidhim
nṛtyamānaṃ mahādevaṃ viṣṇunā gagane 'male
yaṃ viduryogatattvajñā yogino yatamānasāḥ
tamīśaṃ sarvabhūtānām ākāśe dadṛśuḥ kila
yasya māyāmayaṃ sarvaṃ yenedaṃ preryate jagat
nṛtyamānaḥ svayaṃ viprairviśveśaḥ khalu dṛśyate
yatpādapaṅkajaṃ smṛtvā puruṣo 'jñānajaṃ bhayam
jahati nṛtyamānaṃ taṃ bhūteśaṃ dadṛśuḥ kila
yaṃ vinidrā jitaśvāsāḥ śāntā bhaktisamanvitāḥ
jyotirmayaṃ prapaśyanti sa yogī dṛśyate kila
yo 'jñānānmocayet kṣipraṃ prasanno bhaktavatsalaḥ
tameva mocakaṃ rudramākāśe dadṛśuḥ param
sahasraśirasaṃ devaṃ sahasracaraṇākṛtim
sahasrabāhuṃ jaṭilaṃ candrārdhakṛtaśekharam
vasānaṃ carma vaiyāghraṃ śūlāsaktamahākaram
daṇḍapāṇiṃ trayīnetraṃ sūryasomāgnilocanam
brahmāṇḍaṃ tejasā svena sarvamāvṛtya ca sthitam
daṃṣṭrākarālaṃ durdharṣaṃ sūryakoṭisamaprabham
aṇḍasthaṃ cāṇḍabāhyasthaṃ bāhyamabhyantaraṃ param
sṛjantamanalajvālaṃ dahantamakhilaṃ jagat
nṛtyantaṃ dadṛśurdevaṃ viśvakarmāṇamīśvaram
mahādevaṃ mahāyogaṃ devānāmapi daivatam
paśūnāṃ patimīśānaṃ jyotiṣāṃ jyotiravyayam
pinākinaṃ viśālākṣaṃ bheṣajaṃ bhavarogiṇām
kālātmānaṃ kālakālaṃ devadevaṃ maheśvaram
umāpatiṃ virūpākṣaṃ yogānandamayaṃ param
jñānavairāgyanilayaṃ jñānayogaṃ sanātanam
śāśvataiśvaryavibhavaṃ dharmādhāraṃ durāsadam
mahendropendranamitaṃ maharṣigaṇavanditam
ādhāraṃ sarvaśaktīnāṃ mahāyogeśvareśvaram
yogināṃ paramaṃ brahma yogināṃ yogavanditam
yogināṃ hṛdi tiṣṭhantaṃ yogamāyāsamāvṛtam
kṣaṇena jagato yoniṃ nārāyaṇamanāmayam
īśvareṇaikatāpannamapaśyan brahmavādinaḥ
dṛṣṭvā tadaiśvaraṃ rūpaṃ rudranārāyaṇātmakam
kṛtārthaṃ menire santaḥ svātmānaṃ brahmavādinaḥ
sanatkumāraḥ sanako bhṛguśca sanātanaścaiva sanandanaśca
rudro 'ṅgirā vāmadavātha śukro maharṣiratriḥ kapilo marīciḥ
dṛṣṭvātha rudraṃ jagadīśitāraṃ ta padmanābhāśritavāmabhāgam
dhyātvā hṛdisthaṃ praṇipatya mūrdhnā baddhvāñjaliṃ sveṣu śiraḥsu bhūyaḥ
oṅkāramuccārya vilokya devam antaḥ śarīre nihitaṃ guhāyām
samastuvan brahmamayairvacobhir ānandapūrṇāyatamānasās te
munaya ūcuḥ
tvāmekamīśaṃ puruṣaṃ purāṇaṃ prāṇeśvaraṃ rudramanantayogam
namāma sarve hṛdi saṃniviṣṭaṃ pracetasaṃ brahmamayaṃ pavitram
tvāṃ paśyanti munayo brahmayoniṃ dāntāḥ śāntā vimalaṃ rukmavarṇam
dhyātvātmasthamacalaṃ sve śarīre kaviṃ parebhyaḥ paramaṃ tatparaṃ ca
tvattaḥ prasūtā jagataḥ prasūtiḥ sarvātmabhūstvaṃ paramāṇubhūtaḥ
aṇoraṇīyān mahato mahīyāṃstvāmeva sarvaṃ pravadanti santaḥ
hiraṇyagarbho jagadantarātmā tvatto 'dhijātaḥ puruṣaḥ purāṇaḥ
saṃjāyamāno bhavatā visṛṣṭo yathāvidhānaṃ sakalaṃ sasarja
tvatto vedāḥ sakalāḥ samprasūtās tvayyevānte saṃsthitiṃ te labhante
paśyāmastvāṃ jagato hetubhūtaṃ nṛtyantaṃ sve hṛdaye saṃniviṣṭam
tvayaivedaṃ bhrāmyate brahmacakraṃ māyāvī tvaṃ jagatāmekanāthaḥ
namāmastvāṃ śaraṇaṃ samprapannā yogātmānaṃ citpatiṃ divyanṛtyam
paśyāmas tvāṃ paramākāśamadhye nṛtyantaṃ te mahimānaṃ smarāmaḥ
sarvātmānaṃ bahudhā saṃniviṣṭaṃ brahmānandam anubhūyānubhūya
oṅkāraste vācako muktibījaṃ tvamakṣaraṃ prakṛtau gūḍharūpam
tattvāṃ satyaṃ pravadantīha santaḥ svayaṃprabhaṃ bhavato yatprakāśam
stuvanti tvāṃ satataṃ sarvavedā namanti tvāmṛṣayaḥ kṣīṇadoṣāḥ
śāntātmānaḥ satyasaṃdhā variṣṭhaṃ viśanti tvāṃ yatayo brahmaniṣṭhāḥ
eko vedo bahuśākho hyanantas tvāmevaikaṃ bodhayatyekarūpam
vedyaṃ tvāṃ śaraṇaṃ ye prapannāsteṣāṃ śāntiḥ śāśvatī netareṣām
bhavānīśo 'nādimāṃstejorāśir brahmā viśvaṃ parameṣṭhī variṣṭhaḥ
svātmānandamanubhūyādhiśete svayaṃ jyotiracalo nityamuktaḥ
eko rudrastvaṃ karoṣīha viśvaṃ tvaṃ pālayasyakhilaṃ viśvarūpaḥ
tvāmevānte nilayaṃ vindatīdaṃ namāmastvāṃ śaraṇaṃ samprapannāḥ
tvāmekamāhuḥ kavimekarudraṃ prāṇaṃ bṛhantaṃ harimagnimīśam
indraṃ mṛtyumanilaṃ cekitānaṃ dhātāramādityamanekarūpam
tvamakṣaraṃ paramaṃ veditavyaṃ tvamasya viśvasya paraṃ nidhānam
tvamavyayaḥ śāśvatadharmagoptā sanātanastvaṃ puruṣottamo 'si
tvameva viṣṇuścaturānanastvaṃ tvameva rudro bhagavānadhīśaḥ
tvaṃ viśvanābhiḥ prakṛtiḥ pratiṣṭhā sarveśvarastvaṃ parameśvaro 'si
tvāmekamāhuḥ puruṣaṃ purāṇamādityavarṇaṃ tamasaḥ parastāt
cinmātramavyaktamacintyarūpaṃ khaṃ brahma śūnyaṃ prakṛtiṃ nirguṇaṃ ca
yadantarā sarvamidaṃ vibhāti yadavyayaṃ nirmalamekarūpam
kimapyacintyaṃ tava rūpametat tadantarā yatpratibhāti tattvam
yogeśvaraṃ rudramanantaśaktiṃ parāyaṇaṃ brahmatanuṃ pavitram
namāma sarve śaraṇārthinastvāṃ prasīda bhūtādhipate maheśa
tvatpādapadmasmaraṇādaśeṣasaṃsārabījaṃ vilayaṃ prayāti
mano niyamya praṇidhāya kāyaṃ prasādayāmo vayamekamīśam
namo bhavāyāstu bhavodbhavāya kālāya sarvāya harāya tubhyam
namo 'stu rudrāya kapardine te namo 'gnaye deva namaḥ śivāya
tataḥ sa bhagavān devaḥ kaparde vṛṣavāhanaḥ
saṃhṛtya paramaṃ rūpaṃ prakṛtistho 'bhavad bhavaḥ
te bhavaṃ bhūtabhavyeśaṃ pūrvavat samavasthitam
dṛṣṭvā nārāyaṇaṃ devaṃ vismitā vākyamabruvan
bhagavan bhūtabhavyeśa govṛṣāṅkitaśāsana
dṛṣṭvā te paramaṃ rūpaṃ nirvṛtāḥ sma sanātana
bhavatprasādādamale parasmin parameśvare
asmākaṃ jāyate bhaktistvayyevāvyabhicāriṇī
idānīṃ śrotumicchāmo māhātmyaṃ tava śaṅkara
bhūyo 'pi tava yannityaṃ yāthātmyaṃ parameṣṭhinaḥ
sa teṣāṃ vākyamākarṇya yogināṃ yogasiddhidaḥ
prāha gambhīrayā vācā samālokya ca mādhavam
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu pañcamo 'dhyāyaḥ
īśvara uvāca
śṛṇudhvamṛṣayaḥ sarve yathāvat parameṣṭhinaḥ
vakṣyāmīśasya māhātmyaṃ yattadvedavido viduḥ
sarvalokaikanirmātā sarvalokaikarakṣitā
sarvalokaikasaṃhartā sarvātmāhaṃ sanātanaḥ
sarveṣāmeva vastūnāmantaryāmī pitā hyaham
madhye cāntaḥ sthitaṃ sarvaṃ nāhaṃ sarvatra saṃsthitaḥ
bhavadbhiradbhutaṃ dṛṣṭaṃ yatsvarūpaṃ tu māmakam
mamaiṣā hyupamā viprā māyayā darśitā mayā
sarveṣāmeva bhāvānāmantarā samavasthitaḥ
prerayāmi jagat kṛtsnaṃ kriyāśaktir iyaṃ mama
yayedaṃ ceṣṭate viśvaṃ tatsvabhāvānuvarti ca
so 'haṃ kālo jagat kṛtsnaṃ prerayāmi kalātmakam
ekāṃśena jagat kṛtsnaṃ karomi munipuṅgavāḥ
saṃharāmyekarūpeṇa dvidhāvasthā mamaiva tu
ādimadhyāntanirmukto māyātattvapravartakaḥ
kṣobhayāmi ca sargādau pradhānapuruṣāvubhau
tābhyāṃ saṃjāyate viśvaṃ saṃyuktābhyāṃ parasparam
mahadādikrameṇaiva mama tejo vijṛmbhate
yo hi sarvajagatsākṣī kālacakrapravartakaḥ
hiraṇyagarbho mārtaṇḍaḥ so 'pi maddehasaṃbhavaḥ
tasmai divyaṃ svamaiśvaryaṃ jñānayogaṃ sanātanam
dattavānātmajān vedān kalpādau caturo dvijāḥ
sa manniyogato devo brahmā madbhāvabhāvitaḥ
divyaṃ tanmāmakaiśvaryaṃ sarvadā vahati svayam
sa sarvalokanirmātā manniyogena sarvavit
bhūtvā caturmukhaḥ sargaṃ sṛjatyevātmasaṃbhavaḥ
yo 'pi nārāyaṇo 'nanto lokānāṃ prabhavāvyayaḥ
mamaiva paramā mūrtiḥ karoti paripālanam
yo 'ntakaḥ sarvabhūtānāṃ rudraḥ kālātmakaḥ prabhuḥ
madājñayāsau satataṃ saṃhariṣyati me tanuḥ
havyaṃ vahati devānāṃ kavyaṃ kavyāśināmapi
pākaṃ ca kurute vahniḥ so 'pi macchakticoditaḥ
bhuktamāhārajātaṃ ca pacate tadaharniśam
vaiśvānaro 'gnirbhagavānīśvarasya niyogataḥ
yo 'pi sarvāmbhasāṃ yonirvaruṇo devapuṅgavaḥ
so 'pi saṃjīvayet kṛtsnamīśasyaiva niyogataḥ
yo 'ntastiṣṭhati bhūtānāṃ bahirdevaḥ prabhañjanaḥ
madājñayāsau bhūtānāṃ śarīrāṇi bibharti hi
yo 'pi saṃjīvano nṝṇāṃ devānāmamṛtākaraḥ
somaḥ sa manniyogena coditaḥ kila vartate
yaḥ svabhāsā jagat kṛtsnaṃ prakāśayati sarvadā
sūryo vṛṣṭiṃ vitanute śāstreṇaiva svayaṃbhuvaḥ
yo 'pyaśeṣajagacchāstā śakraḥ sarvāmareśvaraḥ
yajvanāṃ phalado devo vartate 'sau madājñayā
yaḥ praśāstā hyasādhūnāṃ vartate niyamādiha
yamo vaivasvato devo devadevaniyogataḥ
yo 'pi sarvadhanādhyakṣo dhanānāṃ saṃpradāyakaḥ
so 'pīśvaraniyogena kubero vartate sadā
yaḥ sarvarakṣasāṃ nāthastāmasānāṃ phalapradaḥ
manniyogādasau devo vartate nirṛtiḥ sadā
vetālagaṇabhūtānāṃ svāmī bhogaphalapradaḥ
īśānaḥ kila bhaktānāṃ so 'pi tiṣṭhanmamājñayā
yo vāmadevo 'ṅgirasaḥ śiṣyo rudragaṇāgraṇīḥ
rakṣako yogināṃ nityaṃ vartate 'sau madājñayā
yaśca sarvajagatpūjyo vartate vighnakārakaḥ
vināyako dharmanetā so 'pi madvacanāt kila
yo 'pi brahmavidāṃ śreṣṭho devasenāpatiḥ prabhuḥ
skando 'sau vartate nityaṃ svayaṃbhūrvidhicoditaḥ
ye ca prijānāṃ patayo marīcyādyā maharṣayaḥ
sṛjanti vividhaṃ lokaṃ parasyaiva niyogataḥ
yā ca śrīḥ sarvabhūtānāṃ dadāti vipulāṃ śriyam
patnī nārāyaṇasyāsau vartate madanugrahāt
vācaṃ dadāti vipulāṃ yā ca devī sarasvatī
sāpīśvaraniyogena coditā sampravartate
yāśeṣapuruṣān ghorānnarakāt tārayiṣyati
sāvitrī saṃsmṛtā devī devājñānuvidhāyinī
pārvatī paramā devī brahmavidyāpradāyinī
yāpi dhyātā viśeṣeṇa sāpi madvacanānugā
yo 'nantamahimānantaḥ śeṣo 'śeṣāmaraprabhuḥ
dadhāti śirasā lokaṃ so 'pi devaniyogataḥ
yo 'gniḥ saṃvartako nityaṃ vaḍavārūpasaṃsthitaḥ
pibatyakhilamambhodhimīśvarasya niyogataḥ
ye caturdaśa loke 'smin manavaḥ prathitaujasaḥ
pālayanti prajāḥ sarvāste 'pi tasya niyogataḥ
ādityā vasavo rudrā marutaśca tathāśvinau
anyāśca devatāḥ sarvā macchāstreṇaiva dhiṣṭhitāḥ
gandharvā garuḍā ṛkṣāḥ siddhāḥ sādhyāścacāraṇāḥ
yakṣarakṣaḥpiśācāśca sthitāḥ śāstre svayaṃbhuvaḥ
kalākāṣṭhānimeṣāśca muhūrtā divasāḥ kṣapāḥ
ṛtavaḥ pakṣamāsāśca sthitāḥ śāstre prajāpate
yugamanvantarāṇye mama tiṣṭhanti śāsane
parāścaiva parārdhāśca kālabhedāstathā pare
caturvidhāni bhūtāni sthāvarāṇi carāṇi ca
niyogādeva vartante devasya paramātmanaḥ
pātālāni ca sarvāṇi bhuvanāni ca śāsanāt
brahmāṇḍāni ca vartante sarvāṇyeva svayaṃbhuvaḥ
atītānyapyasaṃkhyāni brahmāṇḍāni mamājñayā
pravṛttāni padārthaughaiḥ sahitāni samantataḥ
brahmāṇḍāni bhaviṣyanti saha vastubhirātmagaiḥ
vahiṣyanti sadaivājñāṃ parasya paramātmanaḥ
bhūmirāpo 'nalo vāyuḥ khaṃ mano buddhireva ca
bhūtādirādiprakṛtirniyoge mama vartate
yo 'śeṣajagatāṃ yonirmohinī sarvadehinām
māyā vivartate nityaṃ sāpīśvaraniyogataḥ
yo vai dehabhṛtāṃ devaḥ puruṣaḥ paṭhyate paraḥ
ātmāsau vartate nityamīśvarasya niyogataḥ
vidhūya mohakalilaṃ yayā paśyati tat padam
sāpi vidyā maheśasya niyogavaśavartinī
bahunātra kimuktena mama śaktyātmakaṃ jagat
mayaiva preryate kṛtsnaṃ mayyeva pralayaṃ vrajet
ahaṃ hi bhagavānīśaḥ svayaṃjyotiḥ sanātanaḥ
paramātmāra paraṃ brahma matto hyanyanna vidyate
ityetat paramaṃ jñānaṃ yuṣmākaṃ kathitaṃ mayā
jñātvā vimucyate janturjanmasaṃsārabandhanāt
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu ṣaṣṭho 'dhyāyaḥ
īśvara uvāca
śṛṇudhvamṛṣayaḥ sarve prabhāvaṃ parameṣṭhinaḥ
yaṃ jñātvā puruṣo mukto na saṃsāre patet punaḥ
parāt parataraṃ brahma śāśvataṃ niṣkalaṃ dhruvam
nityānandaṃ nirvikalpaṃ taddhāma paramaṃ mama
ahaṃ brahmavidāṃ brahmā svayaṃbhūrviśvatomukhaḥ
māyāvināmahaṃ devaḥ purāṇo hariravyayaḥ
yogināmasmyahaṃ śaṃbhuḥ strīṇāṃ devī girīndrajā
ādityānāmahaṃ viṣṇurvasūnāmasmi pāvakaḥ
rudrāṇāṃ śaṅkaraścāhaṃ garuḍaḥ patatāmaham
airāvato gajendrāṇāṃ rāmaḥ śastrabhṛtāmaham
ṛṣīṇāṃ ca vasiṣṭho 'haṃ devānāṃ ca śatakratuḥ
śilpināṃ viśvakarmāhaṃ prahlādo 'smyamaradviṣām
munīnāmapyahaṃ vyāso gaṇānāṃ ca vināyakaḥ
vīrāṇāṃ vīrabhadro 'haṃ siddhānāṃ kapilo muniḥ
parvatānāmahaṃ merurnakṣatrāṇāṃ ca candramāḥ
vajraṃ praharaṇānāṃ ca vratānāṃ satyamasmyaham
ananto bhogināṃ devaḥ senānīnāṃ ca pāvakiḥ
āśramāṇāṃ ca gārhasthyam īśvarāṇāṃ maheśvaraḥ
mahākalpaśca kalpānāṃ yugānāṃ kṛtamasmyaham
kuberaḥ sarvayakṣāṇāṃ gaṇeśānāṃ ca vīrakaḥ
prajāpatīnāṃ dakṣo 'haṃ nirṛtiḥ sarvarakṣasām
vāyurbalavatāmasmi dvīpānāṃ puṣkaro 'smyaham
mṛgendrāṇāṃ ca siṃho 'haṃ yantrāṇāṃ dhanureva ca
vedānāṃ sāmavedo 'haṃ yajuṣāṃ śatarudriyam
sāvitrī sarvajapyānāṃ guhyānāṃ praṇavo 'smyaham
sūktānāṃ pauruṣaṃ sūktaṃ jyeṣṭhasāma ca sāmasu
sarvavedārthaviduṣāṃ manuḥ svāyaṃbhuvo 'smyaham
brahmāvartastu deśānāṃ kṣetrāṇāmavimuktakam
vidyānāmātmavidyāhaṃ jñānānāmaiśvaraṃ param
bhūtānāmasmyahaṃ vyoma sattvānāṃ mṛtyureva ca
pāśānāmasmyahaṃ māyā kālaḥ kalayatāmaham
gatīnāṃ muktirevāhaṃ pareṣāṃ parameśvaraḥ
yaccānyadapi loke 'smin sattvaṃ tejobalādhikam
tatsarvaṃ pratijānīdhvaṃ mama tejovijṛmbhitam
ātmānaḥ paśavaḥ proktāḥ sarve saṃsāravartinaḥ
teṣāṃ patirahaṃ devaḥ smṛtaḥ paśupatirbudhaiḥ
māyāpāśena badhnāmi paśūnetān svalīlayā
māmeva mocakaṃ prāhuḥ paśūnāṃ vedavādinaḥ
māyāpāśena baddhānāṃ mocako 'nyo na vidyate
māmṛte paramātmānaṃ bhūtādhipatimavyayam
caturviṃśatitattvāni māyā karma guṇā iti
ete pāśāḥ paśupateḥ kleśāśca paśubandhanāḥ
mano buddhirahaṅkāraḥ khānilāgnijalāni bhūḥ
etāḥ prakṛtayastvaṣṭau vikārāśca tathāpare
śrotraṃ tvakcakṣuṣī jihvā ghrāṇaṃ caiva tu pañcamam
pāyūpasthaṃ karau pādau vāk caiva daśamī matā
śabdaḥ sparśaśca rūpaṃ ca raso gandhastathaiva ca
trayoviṃśatiretāni tattvāni prākṛtāni tu
caturviṃśakamavyaktaṃ pradhānaṃ guṇalakṣaṇam
anādimadhyanidhanaṃ kāraṇaṃ jagataḥ param
sattvaṃ rajastamaśceti guṇatrayamudāhṛtam
sāmyāvasthitimeteṣāmavyaktaṃ prakṛtiṃ viduḥ
sattvaṃ jñānaṃ tamo 'jñānaṃ rajo miśramudāhṛtam
guṇānāṃ buddhivaiṣamyād vaiṣamyaṃ kavayo viduḥ
dharmādharmāviti proktau pāśau dvau bandhasaṃjñitau
mayyarpitāni karmāṇi nibandhāya vimuktaye
avidyāmasmitāṃ rāgaṃ dveṣaṃ cābhiniveśakam
kleśākhyānacalān prāhuḥ pāśānātmanibandhanān
eteṣāmeva pāśānāṃ māyā kāraṇamucyate
mūlaprakṛtiravyaktā sā śaktirmayi tiṣṭhati
sa eva mūlaprakṛtiḥ pradhānaṃ puruṣo 'pi ca
vikārā mahadādīni devadevaḥ sanātanaḥ
sa eva bandhaḥ sa ca bandhakartā sa eva pāśaḥ paśavaḥ sa eva
sa veda sarvaṃ na ca tasya vettā tamāhuragryaṃ puruṣaṃ purāṇam
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu saptamo 'dhyāyaḥ
īśvara uvāca
anyad guhyatamaṃ jñānaṃ vakṣye brāhmaṇapuṅgavāḥ
yenāsau tarate janturghoraṃ saṃsārasāgaram
ahaṃ brahmamayaḥ śāntaḥ śāśvato nirmalo 'vyayaḥ
ekākī bhagavānuktaḥ kevalaḥ parameśvaraḥ
mama yonirmahad brahma tatra garbhaṃ dadhāmyaham
mūlaṃ māyābhidhānaṃ tu tato jātamidaṃ jagat
pradhānaṃ puruṣo hyātmā mahān bhūtādireva ca
tanmātrāṇi mahābhūtānīndriyāṇi ca jajñire
tato 'ṇḍamabhavaddhaimaṃ sūryakoṭisamaprabham
tasmin jajñe mahābrahmā macchaktyā copabṛṃhitaḥ
ye cānye bahavo jīvā manmayāḥ sarva eva te
na māṃ paśyanti pitaraṃ māyayā mama mohitāḥ
yāśca yoniṣu sarvāsu sambhavanti hi mūrtayaḥ
tāsāṃ māyā parā yonirmāmeva pitaraṃ viduḥ
yo māmevaṃ vijānāti bījinaṃ pitaraṃ prabhum
sa dhīraḥ sarvalokeṣu na mohamadhigacchati
īśānaḥ sarvavidyānāṃ bhūtānāṃ parameśvaraḥ
oṅkāramūrtirbhagavānahaṃ brahmā prajāpatiḥ
samaṃ sarveṣu bhūteṣu tiṣṭhantaṃ parameśvaram
vinaśyatsvavinaśyantaṃ yaḥ paśyati sa paśyati
samaṃ paśyan hi sarvatra samavasthitamīśvaram
na hinastyātmanātmānaṃ tato yāti parāṃ gatim
viditvā sapta sūkṣmāṇi ṣaḍaṅgaṃ ca maheśvaram
pradhānaviniyogajñaḥ paraṃ brahmādhigacchati
sarvajñatā tṛptiranādibodhaḥ svatantratā nityamaluptaśaktiḥ
anantaśaktiśca vibhorviditvā ṣaḍāhuraṅgāni maheśvarasya
tanmātrāṇi mana ātmā ca tāni sūkṣmāṇyāhuḥ saptatattvātmakāni
yā sā hetuḥ prakṛtiḥ sā pradhānaṃ bandhaḥ prokto viniyogo 'pi tena
yā sā śaktiḥ prakṛtau līnarūpā vedeṣūktā kāraṇaṃ brahmayoniḥ
tasyā ekaḥ parameṣṭhī parastānmaheśvaraḥ puruṣaḥ satyarūpaḥ
brahmā yogī paramātmā mahīyān vyomavyāpī vedavedyaḥ purāṇaḥ
eko rudro mṛtyuravyaktamekaṃ bījaṃ viśvaṃ deva ekaḥ sa eva
tamevaikaṃ prāhuranye 'pyanekaṃ tvekātmānaṃ kecidanyattathāhuḥ
aṇoraṇīyān mahato 'sau mahīyān mahādevaḥ procyate vedavidbhiḥ
evam hi yo veda guhāśayaṃ paraṃ prabhuṃ purāṇaṃ puruṣaṃ viśvarūpam
hiraṇmayaṃ buddhimatāṃ parāṃ gatiṃ sabuddhimān buddhimatītya tiṣṭhati
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu aṣṭamo 'dhyāyaḥ
ṛṣaya ūcuḥ
niṣkalo nirmalo nityo niṣkriyaḥ parameśvaraḥ
tanno vada mahādeva viśvarūpaḥ kathaṃ bhavān
īśvara uvāca
nāhaṃ viśvo na viśvaṃ ca māmṛte vidyate dvijāḥ
māyānimittamatrāsti sā cātmānamapāśritā
anādinidhanā śaktirmāyāvyaktasamāśrayā
tannimittaḥ prapañco 'yamavyaktādabhavat khalu
avyaktaṃ kāraṇaṃ prāhurānandaṃ jyotirakṣaram
ahameva paraṃ brahma matto hyanyanna vidyate
tasmānme viśvarūpatvaṃ niścitaṃ brahmavādibhiḥ
ekatve ca pṛthaktve ca proktametannidarśanam
ahaṃ tat paramaṃ brahma paramātmā sanātanaḥ
akāraṇaṃ dvijāḥ prokto na doṣo hyātmanastathā
anantāḥ śaktayo 'vyakte māyādyāḥ saṃsthitā dhruvāḥ
tasmin divi sthitaṃ nityamavyaktaṃ bhāti kevalam
yābhistallakṣyate bhinnam abhinnaṃ tu svabhāvataḥ
ekayā mama sāyujyamanādinidhanaṃ dhruvam
puṃso 'bhūdanyayā bhūtiranyayā tattirohitam
anādimadhyaṃ tiṣṭhantaṃ yujyate 'vidyayā kila
tadetat paramaṃ vyaktaṃ prabhāmaṇḍalamaṇḍitam
tadakṣaraṃ paraṃ jyotistad viṣṇoḥ paramaṃ padam
tatra sarvamidaṃ protam otaṃ caivākhilaṃ jagat
tadeva ca jagat kṛtsnaṃ tad vijñāya vimucyate
yato vāco nivartante aprāpya manasā saha
ānandaṃ brahmaṇo vidvān bibheti na kutaścana
vedāhametaṃ puruṣaṃ mahāntamādityavarṇaṃ tamasaḥ parastāt
tad vijñāya parimucyeta vidvān nityānandī bhavati brahmabhūtaḥ
yasmāt paraṃ nāparamasti kiṃcit yajjyotiṣāṃ jyotirekaṃ divistham
tadevātmānaṃ manyamāno 'tha vidvānātmanandī bhavati brahmabhūtaḥ
tadavyayaṃ kalilaṃ gūḍhadehaṃ brahmānandamamṛtaṃ viśvadhāma
vadantyevaṃ brāhmaṇā brahmaniṣṭhā yatra gatvā na nivarteta bhūyaḥ
hiraṇmaye paramākāśatattve yadarciṣi pravibhātīva tejaḥ
tadvijñāne paripaśyanti dhīrā vibhrājamānaṃ vimalaṃ vyoma dhāma
tataḥ paraṃ paripaśyanti dhīrā ātmanyātmānamanubhūyānubhūya
svayaṃprabhaḥ parameṣṭhī mahīyān brahmānandī bhagavānīśa eṣaḥ
eko devaḥ sarvabhūteṣu gūḍhaḥ sarvavyāpī sarvabhūtāntarātmā
tamevaikaṃ ye 'nupaśyanti dhīrāsteṣāṃ śāntiḥ śāśvatī netareṣām
sarvānanaśirogrīvaḥ sarvabhūtaguhāśayaḥ
sarvavyāpī ca bhagavān na tasmādanyadiṣyate
ityetadaiśvaraṃ jñānamuktaṃ vo munipuṅgavāḥ
gopanīyaṃ viśeṣeṇa yogināmapi durlabham
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu navamo 'dhyāyaḥ
īśvara uvāca
aliṅgamekamavyaktaṃ liṅgaṃ brahmeti niścitam
svayaṃjyotiḥ paraṃ tattvaṃ pare vyomni vyavasthitam
avyaktaṃ kāraṇaṃ yattadakṣaraṃ paramaṃ padam
nirguṇaṃ śuddhavijñānaṃ tad vai paśyanti sūrayaḥ
tanniṣṭhāḥ śāntasaṃkalpā nityaṃ tadbhāvabhāvitāḥ
paśyanti tat paraṃ brahma yattalliṅgamiti śrutiḥ
anyathā nahi māṃ draṣṭuṃ śakyaṃ vai munipuṅgavāḥ
nahi tad vidyate jñānaṃ yatastajjñāyate param
etattatparamaṃ jñānaṃ kevalaṃ kavayo viduḥ
ajñānamitarat sarvaṃ yasmān māyāmayaṃ jagat
yajjñānaṃ nirmalaṃ sūkṣmaṃ nirvikalpaṃ yadavyayam
mamātmāsau tadevam iti prāhurvipaścitaḥ
ye 'pyanekaṃ prapaśyanti te 'pi paśyanti tatparam
āśritāḥ paramāṃ niṣṭhāṃ buddhvaikaṃ tattvamavyayam
ye punaḥ paramaṃ tattvamekaṃ vānekamīśvaram
bhaktyā māṃ samprapaśyanti vijñeyāste tadātmakāḥ
sākṣādeva prapaśyanti svātmānaṃ parameśvaram
nityānandaṃ nirvikalpaṃ satyarūpamiti sthitiḥ
bhajante paramānandaṃ sarvagaṃ yattadātmakam
svātmanyavasthitāḥ śāntāḥ pare 'vyakte parasya tu
eṣā vimuktiḥ paramā mama sāyujyamuttamam
nirvāṇaṃ brahmaṇā caikyaṃ kaivalyaṃ kavayo viduḥ
tasmād anādimadhyāntaṃ vastvekaṃ paramaṃ śivam
sa īśvaro mahādevas taṃ vijñāya vimucyate
na tatra sūryaḥ pravibhātīha candro na nakṣatrāṇi tapano nota vidyut
tadbhāsedamakhilaṃ bhāti nityaṃ tannityabhāsamacalaṃ sadvibhāti
nityoditaṃ saṃvidā nirvikalpaṃ śuddhaṃ bṛhantaṃ paramaṃ yadvibhāti
atrāntaraṃ brahmavido 'tha nityaṃ paśyanti tattvamacalaṃ yat sa īśaḥ
nityānandamamṛtaṃ satyarūpaṃ śuddhaṃ vadanti puruṣaṃ sarvavedāḥ
tamomiti praṇaveneśitāraṃ dhyāyanti vedārthaviniścitārthāḥ
na bhūmirāpo na mano na vahniḥ prāṇo 'nilo gaganaṃ nota buddhiḥ
na cetano 'nyat paramākāśamadhye vibhāti devaḥ śiva eva kevalaḥ
ityetaduktaṃ paramaṃ rahasyaṃ jñānāmṛtaṃ sarvavedeṣu gūḍham
jānāti yogī vijane 'tha deśe yuñjīta yogaṃ prayato hyajasram
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu daśamo 'dhyāyaḥ
īśvara uvāca
ataḥ paraṃ pravakṣyāmi yogaṃ paramadurlabham
yenātmānaṃ prapaśyanti bhānumantamiveśvaram
yogāgnirdahati kṣipramaśeṣaṃ pāpapañjaram
prasannaṃ jāyate jñānaṃ sākṣānnirvāṇasiddhidam
yogātsaṃjāyate jñānaṃ jñānād yogaḥ pravartate
yogajñānābhiyuktasya prasīdati maheśvaraḥ
ekakālaṃ dvikālaṃ vā trikālaṃ nityameva vā
ye yuñjantīha madyogaṃ te vijñeyā maheśvarāḥ
yogastu dvividho jñeyo hyabhāvaḥ prathamo mataḥ
aparastu mahāyogaḥ sarvayogottamottamaḥ
śūnyaṃ sarvanirābhāsaṃ svarūpaṃ yatra cintyate
abhāvayogaḥ sa prokto yenātmānaṃ prapaśyati
yatra paśyati cātmānaṃ nityānandaṃ nirañjanam
mayaikyaṃ sa mahāyogo bhāṣitaḥ parameśvaraḥ
ye cānye yogināṃ yogāḥ śrūyante granthavistare
sarve te brahmayogasya kalāṃ nārhanti ṣoḍaśīm
yatra sākṣāt prapaśyanti vimuktā viśvamīśvaram
sarveṣāmeva yogānāṃ sa yogaḥ paramo mataḥ
sahasraśo 'tha śataśo ye ceśvarabahiṣkṛtāḥ
na te paśyanti māmekaṃ yogino yatamānasāḥ
prāṇāyāmastathā dhyānaṃ pratyāhāro 'tha dhāraṇā
samādhiśca muniśreṣṭhā yamo niyama āsanam
mayyekacittatāyogo vṛttyantaranirodhataḥ
tatsādhanānyaṣṭadhā tu yuṣmākaṃ kathitāni tu
ahiṃsā satyamasteyaṃ brahmacaryāparigrahau
yamāḥ saṃkṣepataḥ proktāścittaśuddhipradā nṛṇām
karmaṇā manasā vācā sarvabhūteṣu sarvadā
akleśajananaṃ proktaṃ tvahiṃsā paramarṣibhiḥ
ahiṃsāyāḥ paro dharmo nāstyahiṃsā paraṃ sukham
vidhinā yā bhaveddhiṃsā tvahiṃsaiva prakīrtitā
satyena sarvamāpnoti satye sarvaṃ pratiṣṭhitam
yathārthakathanācāraḥ satyaṃ proktaṃ dvijātibhiḥ
paradravyāpaharaṇaṃ cauryād vātha balena vā
steyaṃ tasyānācaraṇādasteyaṃ dharmasādhanam
karmaṇā manasā vācā sarvāvasthāsu sarvadā
sarvatra maithunatyāgaṃ brahmacaryaṃ pracakṣate
dravyāṇāmapyanādānamāpadyapi yathecchayā
aparigraha ityāhustaṃ prayatnena pālayet
tapaḥsvādhyāyasaṃtoṣāḥ śaucamīśvarapūjanam
samāsānniyamāḥ proktā yogasiddhipradāyinaḥ
upavāsaparākādikṛcchracāndrāyaṇādibhiḥ
śarīraśoṣaṇaṃ prāhustāpasāstapa uttamam
vedāntaśatarudrīyapraṇavādijapaṃ budhāḥ
sattvaśuddhikaraṃ puṃsāṃ svādhyāyaṃ paricakṣate
svādhyāyasya trayo bhedā vācikopāṃśumānasāḥ
uttarottaravaiśiṣṭyaṃ prāhurvedārthavedinaḥ
yaḥ śabdabodhajananaḥ pareṣāṃ śṛṇvatāṃ sphuṭam
svādhyāyo vācikaḥ prokta upāṃśoratha lakṣaṇam
oṣṭhayoḥ spandamātreṇa parasyāśabdabodhakaḥ
upāṃśureṣa nirdiṣṭaḥ sāhasro vācikājjapaḥ
yat padākṣarasaṃgatyā parispandanavarjitam
cintanaṃ sarvaśabdānāṃ mānasaṃ taṃ japaṃ viduḥ
yadṛcchālābhato nityamalaṃ puṃso bhavediti
yā dhīstāmṛṣayaḥ prāhuḥ saṃtoṣaṃ sukhalakṣaṇam
bāhyamābhyantaraṃ śaucaṃ dvidhā proktaṃ dvijottamāḥ
mṛjjalābhyāṃ smṛtaṃ bāhyaṃ manaḥśuddhir athāntaram
stutismaraṇapūjābhir vāṅmanaḥkāyakarmabhiḥ
suniścalā śive bhaktir etad īśvarapūjanam
yamāḥ saniyamāḥ proktāḥ prāṇāyāmaṃ nibodhata
prāṇaḥ svadehajo vāyurāyāmastannirodhanam
uttamādhamamadhyatvāt tridhāyaṃ pratipāditaḥ
sa eva dvividhaḥ proktaḥ sagarbho 'garbha eva ca
mātrādvādaśako mandaś caturviṃśatimātrikaḥ
madhyamaḥ prāṇasaṃrodhaḥ ṣaṭtriṃśānmātrikottamaḥ
prasvedakampanotthānajanakatvaṃ yathākramam
mandamadhyamamukhyānām ānandād uttamottamaḥ
sagarbhamāhuḥ sajapamagarbhaṃ vijapaṃ budhāḥ
etad vai yogināmuktaṃ prāṇāyāmasya lakṣaṇam
savyāhṛtiṃ sapraṇavāṃ gāyatrīṃ śirasā saha
trirjapedāyataprāṇaḥ prāṇāyāmaḥ sa ucyate
recakaḥ pūrakaścaiva prāṇāyāmo 'tha kumbhakaḥ
procyate sarvaśāstreṣu yogibhiryatamānasaiḥ
recako 'jasraniśvāsāt pūrakastannirodhataḥ
sāmyena saṃsthitiryā sā kumbhakaḥ parigīyate
indriyāṇāṃ vicaratāṃ viṣayeṣu svabhāvataḥ
nigrahaḥ procyate sadbhiḥ pratyāhārastu sattamāḥ
hṛtpuṇḍarīke nābhyāṃ vā mūrdhni parvatamastake
evamādiṣu deśeṣu dhāraṇā cittabandhanam
deśāvasthitimālambya buddheryā vṛttisaṃtatiḥ
vṛttyantarairasaṃsṛṣṭā taddhyānaṃ sūrayo viduḥ
ekākāraḥ samādhiḥ syād deśālambanavarjitaḥ
pratyayo hyarthamātreṇa yogasādhanamuttamam
dhāraṇā dvādaśāyāmā dhyānaṃ dvādaśadhāraṇāḥ
dhyānaṃ dvādaśakaṃ yāvat samādhirabhidhīyate
āsanaṃ svastikaṃ proktaṃ padmamardhāsanaṃ tathā
sādhanānāṃ ca sarveṣāmetatsādhanamuttamam
ūrvorupari viprendrāḥ kṛtvā pādatale ubhe
samāsītātmanaḥ padmametadāsanamuttamam
ekaṃ pādamathaikasmin vinyasyoruṇi sattamāḥ
āsītārdhāsanamidaṃ yogasādhanamuttamam
ubhe kṛtvā pādatale jānūrvorantareṇa hi
samāsītātmanaḥ proktamāsanaṃ svastikaṃ param
adheśakāle yogasya darśanaṃ hi na vidyate
agnyabhyāse jale vāpi śuṣkaparṇacaye tathā
jantuvyāpte śmaśāne ca jīrṇagoṣṭhe catuṣpathe
saśabde sabhaye vāpi caityavalmīkasaṃcaye
aśubhe durjanākrānte maśakādisamanvite
nācared dehabādhe vā daurmanasyādisaṃbhave
sugupte suśaubhe deśe guhāyāṃ parvatasya tu
nadyāstīre puṇyadeśe devatāyatane tathā
gṛhe vā suśubhe ramye vijane jantuvarjite
yuñjīta yogī satatamātmānaṃ matparāyaṇaḥ
namaskṛtya tu yogīndrān saśiṣyāṃśca vināyakam
guruṃ caivātha māṃ yogī yuñjīta susamāhitaḥ
āsanaṃ svastikaṃ baddhvā padmamardhamathāpi vā
nāsikāgre samāṃ dṛṣṭimīṣadunmīlitekṣaṇaḥ
kṛtvātha nirbhayaḥ śāntastyaktvā māyāmayaṃ jagat
svātmanyavasthitaṃ devaṃ cintayet parameśvaram
śikhāgre dvādaśāṅgulye kalpayitvātha paṅkajam
dharmakandasamudbhūtaṃ jñānanālaṃ suśobhanam
aiśvaryāṣṭadalaṃ śvetaṃ paraṃ vairāgyakarṇikam
cintayet paramaṃ kośaṃ karṇikāyāṃ hiraṇmayam
sarvaśaktimayaṃ sākṣād yaṃ prāhurdivyamavyayam
oṅkāravācyamavyaktaṃ raśmijālasamākulam
cintayet tatra vimalaṃ paraṃ jyotiryadakṣaram
tasmin jyotiṣi vinyasyasvātmānaṃ tadabhedataḥ
dhyāyītākāśamadhyastham īśaṃ paramakāraṇam
tadātmā sarvago bhūtvā na kiṃcidapi cintayet
etad guhyatamaṃ dhyānaṃ dhyānāntaramathocyate
cintayitvā tu pūrvoktaṃ hṛdaye padmamuttamam
ātmānamatha kartāraṃ tatrānalasamatviṣam
madhye vahniśikhākāraṃ puruṣaṃ pañcaviṃśakam
cintayet paramātmānaṃ tanmadhye gaganaṃ param
oṅkārabodhitaṃ tattvaṃ śāśvataṃ śivamacyutam
avyaktaṃ prakṛtau līnaṃ paraṃ jyotiranuttamam
tadantaḥ paramaṃ tattvamātmādhāraṃ nirañjanam
dhyāyīta tanmayo nityamekarūpaṃ maheśvaram
viśodhya sarvatattvāni praṇavenāthavā punaḥ
saṃsthāpya mayi cātmānaṃ nirmale parame pade
plāvayitvātmano dehaṃ tenaiva jñānavāriṇā
madātmā manmayo bhasma gṛhītvā hyagnihotrajam
tenoddhṛtya tu sarvāṅgamagnirityādimantrataḥ
cintayet svātmanīśānaṃ paraṃ jyotiḥ svarūpiṇam
eṣa pāśupato yogaḥ paśupāśavimuktaye
sarvavedāntasāro 'yamatyāśramamiti śrutiḥ
etat parataraṃ guhyaṃ matsāyujyopapādakam
dvijātīnāṃ tu kathitaṃ bhaktānāṃ brahmacāriṇām
brahmacaryamahiṃsā ca kṣamā śaucaṃ tapo damaḥ
saṃtoṣaḥ satyamāstikyaṃ vratāṅgāni viśeṣataḥ
ekenāpyatha hīnena vratamasya tu lupyate
tasmād ātmaguṇopeto madvrataṃ voḍhumarhati
vītarāgabhayakrodhā manmayā māmupāśritāḥ
bahavo 'nena yogena pūtā madbhāvamāgatāḥ
ye yathā māṃ prapadyante tāṃstathaiva bhajāmyaham
jñānayogena māṃ tasmād yajeta parameśvaram
athavā bhaktiyogena vairāgyeṇa pareṇa tu
cetasā bodhayuktena pūjayenmāṃ sadā śuciḥ
sarvakarmāṇi saṃnyasya bhikṣāśī niṣparigrahaḥ
prāpnoti mama sāyujyaṃ guhyametanmayoditam
adveṣṭā sarvabhūtānāṃ maitraḥ karuṇa eva ca
nirmamo nirahaṅkāro yo madbhaktaḥ sa me priyaḥ
saṃtuṣṭaḥ satataṃ yogī yatātmā dṛḍhaniścayaḥ
mayyarpitamanobuddhir yo madbhaktaḥ sa me priyaḥ
yasmānnodvijate loko lokānnodvijate ca yaḥ
harṣāmarṣabhayodvegairmukto yaḥ sa hi me priyaḥ
anapekṣaḥ śucirdakṣa udāsīno gatavyathaḥ
sarvārambhaparityāgī bhaktimān yaḥ sa me priyaḥ
tulyanindāstutirmaunī saṃtuṣṭo yena kenacit
aniketaḥ sthiramatirmadbhakto māmupaiṣyati
sarvakarmāṇyapi sadā kurvāṇo matparāyaṇaḥ
matprasādādavāpnoti śāśvataṃ paramaṃ padam
cetasā sarvakarmāṇi mayi saṃnyasya matparaḥ
nirāśīr nirmamo bhūtvā māmekaṃ śaraṇaṃ vrajet
tyaktvā karmaphalāsaṅgaṃ nityatṛpto nirāśrayaḥ
karmaṇyabhipravṛtto 'pi naiva tena nibadhyate
nirāśīr yatacittātmā tyaktasarvaparigrahaḥ
śārīraṃ kevalaṃ karma kurvannāpnoti tatpadam
yadṛcchālābhatuṣṭasya dvandvātītasya caiva hi
kurvato matprasādārthaṃ karma saṃsāranāśanam
manmanā mannamaskāro madyājī matparāyaṇaḥ
māmupaiṣyati yogīśaṃ jñātvā māṃ parameśvaram
madbuddhayo māṃ satataṃ bodhayantaḥ parasparam
kathayantaśca māṃ nityaṃ mama sāyujyamāpnuyuḥ
evaṃ nityābhiyuktānāṃ māyeyaṃ karmasānvagam
nāśayāmi tamaḥ kṛtsnaṃ jñānadīpena bhāsvatā
madbuddhayo māṃ satataṃ pūjayantīha ye janāḥ
teṣāṃ nityābhiyuktānāṃ yogakṣemaṃ vahāmyaham
ye 'nye ca kāmabhogārthaṃ yajante hyanyadevatāḥ
teṣāṃ tadantaṃ vijñeyaṃ devatānugataṃ phalam
ye cānyadevatābhaktāḥ pūjayantīha devatāḥ
madbhāvanāsamāyuktā mucyante te 'pi bhāvataḥ
tasmādanīśvarānanyāṃstyaktvā devānaśeṣataḥ
māmeva saṃśrayedīśaṃ sa yāti paramaṃ padam
tyaktvā putrādiṣu snehaṃ niḥśoko niṣparigrahaḥ
yajec ca ā maraṇāl liṅge viraktaḥ parameśvaram
ye 'rcayanti sadā liṅgaṃ tyaktvā bhogānaśeṣataḥ
ekena janmanā teṣāṃ dadāmi paramaiśvaram
parānandātmakaṃ liṅgaṃ kevalaṃ sannirañjanam
jñānātmakaṃ sarvagataṃ yogināṃ hṛdi saṃsthitam
ye cānye niyatā bhaktā bhāvayitvā vidhānataḥ
yatra kvacana talliṅgamarcayanti maheśvaram
jale vā vahnimadhye vā vyomni sūrye 'thavānyataḥ
ratnādau bhāvayitveśamarcayelliṅgamaiśvaram
sarvaṃ liṅgamayaṃ hyetat sarvaṃ liṅge pratiṣṭhitam
tasmālliṅge 'rcayed īśaṃ yatra kvacana śāśvatam
agnau kriyāvatām apsu vyomni sūrye manīṣiṇām
kāṣṭhādiṣveva mūrkhāṇāṃ hṛdi liṅgaṃ tu yoginām
yady anutpannavijñāno viraktaḥ prītisaṃyutaḥ
yāvajjīvaṃ japed yuktaḥ praṇavaṃ brahmaṇo vapuḥ
athavā śatarudrīyaṃ japed ā maraṇād dvijaḥ
ekākī yatacittātmā sa yāti paramaṃ padam
vased vā ā maraṇād vipro vārāṇasyāṃ samāhitaḥ
so 'pīśvaraprasādena yāti tat paramaṃ padam
tatrotkramaṇakāle hi sarveṣāmeva dehinām
dadāti tat paraṃ jñānaṃ yena mucyate bandhanāt
varṇāśramavidhiṃ kṛtsnaṃ kurvāṇo matparāyaṇaḥ
tenaiva janmanā jñānaṃ labdhvā yāti śivaṃ padam
ye 'pi tatra vasantīha nīcā vā pāpayonayaḥ
sarve taranti saṃsāramīśvarānugrahād dvijāḥ
kiṃtu vighnā bhaviṣyanti pāpopahatacetasām
dharmaṃ samāśrayet tasmānmuktaye niyataṃ dvijāḥ
etad rahasyaṃ vedānāṃ na deyaṃ yasya kasyacit
dhārmikāyaiva dātavyaṃ bhaktāya brahmacāriṇe
vyāsa uvāca
ityetaduktvā bhagavānātmayogamanuttamam
vyājahāra samāsīnaṃ nārāyaṇamanāmayam
mayaitad bhāṣitaṃ jñānaṃ hitārthaṃ brahmavādinām
dātavyaṃ śāntacittebhyaḥ śiṣyebhyo bhavatā śivam
uktvaivamatha yogīndrānabravīd bhagavānajaḥ
hitāya sarvabhaktānāṃ dvijātīnāṃ dvijottamāḥ
bhavanto 'pi hi majjñānaṃ śiṣyāṇāṃ vidhipūrvakam
upadekṣyanti bhaktānāṃ sarveṣāṃ vacanānmama
ayaṃ nārāyaṇo yo 'hamīśvaro nātra saṃśayaḥ
nāntaraṃ ye prapaśyanti teṣāṃ deyamidaṃ param
mamaiṣā paramā mūrtirnārāyaṇasamāhvayā
sarvabhūtātmabhūtasthā śāntā cākṣarasaṃjñitā
ye tvanyathā prapaśyanti loke bhedadṛśo janāḥ
na te māṃ samprapaśyanti jāyante ca punaḥ punaḥ
ye tvimaṃ viṣṇumavyaktaṃ māṃ vā devaṃ maheśvaram
ekībhāvena paśyanti na teṣāṃ punarudbhavaḥ
tasmād anādinidhanaṃ viṣṇumātmānamavyayam
māmeva saṃprapaśyadhvaṃ pūjayadhvaṃ tathaiva hi
ye 'nyathā māṃ prapaśyanti matvemaṃ devatāntaram
te yānti narakān ghorān nāhaṃ teṣu vyavasthitaḥ
mūrkhaṃ vā paṇḍitaṃ vāpi brāhmaṇaṃ vā madāśrayam
mocayāmi śvapākaṃ vā na nārāyaṇanindakam
tasmādeṣa mahāyogī madbhaktaiḥ puruṣottamaḥ
arcanīyo namaskāryo matprītijananāya hi
evamuktvā samāliṅgya vāsudevaṃ pinākadhṛk
antarhito 'bhavat teṣāṃ sarveṣāmeva paśyatām
nārāyaṇo 'pi bhagavāṃstāpasaṃ veṣamuttamam
jagrāha yoginaḥ sarvāṃstyaktvā vai paramaṃ vapuḥ
jñātaṃ bhavadbhiramalaṃ prasādāt parameṣṭhinaḥ
sākṣādeva maheśasya jñānaṃ saṃsāranāśanam
gacchadhvaṃ vijvarāḥ sarve vijñānaṃ parameṣṭhinaḥ
pravartayadhvaṃ śiṣyebhyo dhārmikebhyo munīśvarāḥ
idaṃ bhaktāya śāntāya dhārmikāyāhitāgnaye
vijñānamaiśvaraṃ deyaṃ brāhmaṇāya viśeṣataḥ
evamuktvā sa viśvātmā yogināṃ yogavittamaḥ
nārāyaṇo mahāyogī jagāmādarśanaṃ svayam
te 'pi devādideveśaṃ namaskṛtya maheśvaram
nārāyaṇaṃ ca bhūtādiṃ svāni sthānāni bhejire
sanatkumāro bhagavān saṃvartāya mahāmuniḥ
dattavānaiśvaraṃ jñānaṃ so 'pi satyavratāya tu
sanandano 'pi yogīndraḥ pulahāya maharṣaye
pradadau gautamāyātha pulaho 'pi prajāpatiḥ
aṅgirā vedaviduṣe bharadvājāya dattavān
jaigīṣavyāya kapilastathā pañcaśikhāya ca
parāśaro 'pi sanakāt pitā me sarvatattvadṛk
lebhe tat paramaṃ jñānaṃ tasmād vālmīkirāptavān
mamovāca purā devaḥ satīdehabhavāṅgajaḥ
vāmadevo mahāyogī rudraḥ kila pinākadhṛk
nārāyaṇo 'pi bhagavān devakītanayo hariḥ
arjunāya svayaṃ sākṣāt dattavānidamuttamam
yadahaṃ labdhavān rudrād vāmadevādanuttamam
viśeṣād giriśe bhaktistasmādārabhya me 'bhavat
śaraṇyaṃ śaraṇaṃ rudraṃ prapanno 'haṃ viśeṣataḥ
bhūteśaṃ giriśaṃ sthāṇuṃ devadevaṃ triśūlinam
bhavanto 'pi hi taṃ devaṃ śaṃbhuṃ govṛṣavāhanam
prapadyadhvaṃ sapatnīkāḥ saputrāḥ śaraṇaṃ śivam
vartadhvaṃ tatprasādena karmayogena śaṅkaram
pūjayadhvaṃ mahādeva gopatiṃ bhūtibhūṣaṇam
evamukte 'tha munayaḥ śaunakādyā maheśvaram
praṇemuḥ śāśvataṃ sthāṇuṃ vyāsaṃ satyavatīsutam
abruvan hṛṣṭamanasaḥ kṛṣṇadvaipāyanaṃ prabhum
sākṣādeva hṛṣīkeśaṃ sarvalokamaheśvaram
bhavatprasādād acalā śaraṇye govṛṣadhvaje
idānīṃ jāyate bhaktiryā devairapi durlabhā
kathayasva muniśreṣṭha karmayogamanuttamam
yenāsau bhagavānīśaḥ samārādhyo mumukṣubhiḥ
tvatsaṃnidhāveṣu sūtaḥ śṛṇotu bhagavadvacaḥ
tadvadākhilalokānāṃ rakṣaṇaṃ dharmasaṃgraham
yaduktaṃ devadevena viṣṇunā kūrmarūpiṇā
pṛṣṭena munibhiḥ pūrvaṃ śakreṇāmṛtamanthane
śrutvā satyavatīsūnuḥ karmayogaṃ sanātanam
munīnāṃ bhāṣitaṃ kṛṣṇaḥ provāca susamāhitaḥ
ya imaṃ paṭhate nityaṃ saṃvādaṃ kṛttivāsasaḥ
sanatkumārapramukhaiḥ sarvapāpaiḥ pramucyate
śrāvayed vā dvijān śuddhān brahmacaryaparāyaṇān
yo vā vicārayedarthaṃ sa yāti paramāṃ gatim
yaścaitacchṛṇuyānnityaṃ bhaktiyukto dṛḍhavrataḥ
sarvapāpavinirmukto brahmaloke mahīyate
tasmāt sarvaprayatnena paṭhitavyo manīṣibhiḥ
śrotavyaścātha mantavyo viśeṣād brāhmaṇaiḥ sadā
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu ekādaśo 'dhyāyaḥ
vyāsa uvāca
śṛṇudhvamṛṣayaḥ sarve vakṣyamāṇaṃ sanātanam
karmayogaṃ brāhmaṇānāmātyantikaphalapradam
āmnāyasiddhamakhilaṃ brahmaṇānupradarśitam
ṛṣīṇāṃ śṛṇvatāṃ pūrvaṃ manurāha prajāpatiḥ
sarvapāpaharaṃ puṇyamṛṣisaṅghairniṣevitam
samāhitadhiyo yūyaṃ śṛṇudhvaṃ gadato mama
kṛtopanayano vedānadhīyīta dvijottamāḥ
garbhāṣṭame 'ṣṭame vābde svasūtroktavidhānataḥ
daṇḍī ca mekhalī sūtrī kṛṣṇājinadharo muniḥ
bhikṣāhāro guruhito vīkṣamāṇo gurur mukham
kārpāsamupavītārthaṃ nirmitaṃ brahmaṇā purā
brāhmaṇānāṃ trivit sūtraṃ kauśaṃ vā vastrameva vā
sadopavītī caiva syāt sadā baddhaśikho dvijaḥ
anyathā yat kṛtaṃ karma tad bhavatyayathākṛtam
vased avikṛtaṃ vāsaḥ kārpāsaṃ vā kaṣāyakam
tadeva paridhānīyaṃ śuklamacchidramuttamam
uttaraṃ tu samākhyātaṃ vāsaḥ kṛṣṇājinaṃ śubham
abhāve gavyamajinaṃ rauravaṃ vā vidhīyate
uddhṛtya dakṣiṇaṃ bāhuṃ savye bāhau samarpitam
upavītaṃ bhavennityaṃ nivītaṃ kaṇṭhasajjane
savyaṃ bāhuṃ samuddhṛtya dakṣiṇe tu dhṛtaṃ dvijāḥ
prācīnāvītamityuktaṃ pitrye karmaṇi yojayet
agnyagāre gavāṃ goṣṭhe home japye tathaiva ca
svādhyāye bhojane nityaṃ brāhmaṇānāṃ ca sannidhau
upāsane gurūṇāṃ ca saṃdhyayoḥ sādhusaṃgame
upavītī bhavennityaṃ vidhireṣa sanātanaḥ
mauñjī trivṛt samā ślakṣṇā kāryā viprasya mekhalā
muñjābhāve kuśenāhurgranthinaikena vā tribhiḥ
dhārayed bailvapālāśau daṇḍau keśāntakau dvijaḥ
yajñārhavṛkṣajaṃ vātha saumyamavraṇameva ca
sāyaṃ prātardvijaḥ saṃdhyāmupāsīta samāhitaḥ
kāmāllobhād bhayānmohāt tyaktena patito bhavet
agnikāryaṃ tataḥ kuryāt sāyaṃ prātaḥ prasannadhīḥ
snātvā saṃtarpayed devānṛṣīn pitṛgaṇāṃstathā
devatābhyarcanaṃ kuryāt puṣpaiḥ patreṇa vāmbubhiḥ
abhivādanaśīlaḥ syānnityaṃ vṛddheṣu dharmataḥ
asāvahaṃ bho nāmeti samyak praṇatipūrvakam
āyurārogyasiddhyarthaṃ tandrādiparivarjitaḥ
āyuṣmān bhava saumyeti vācyo vipro 'bhivādane
akāraścāsya nāmno 'nte vācyaḥ pūrvākṣaraḥ plutaḥ
na kuryād yo 'bhivādasya dvijaḥ pratyabhivādanam
nābhivādyaḥ sa viduṣā yathā śūdrastathaiva saḥ
vyatyastapāṇinā kāryamupasaṃgrahaṇaṃ guroḥ
savyena savyaḥ spraṣṭavyo dakṣiṇena tu dakṣiṇaḥ
laukikaṃ vaidikaṃ cāpi tathādhyātmikameva vā
ādadīta yato jñānaṃ taṃ pūrvamabhivādayet
nodakaṃ dhārayed bhaikṣaṃ puṣpāṇi samidhastathā
evaṃvidhāni cānyāni na daivādyeṣu karmasu
brāhmaṇaṃ kuśalaṃ pṛcchet kṣatrabandhumanāmayam
vaiśyaṃ kṣemaṃ samāgamya śūdramārogyameva tu
upādhyāyaḥ pitā jyeṣṭho bhrātā caiva mahīpatiḥ
mātulaḥ śvaśurastrātā mātāmahapitāmahau
varṇajyeṣṭhaḥ pitṛvyaśca puṃso 'tra guravaḥ smṛtāḥ
mātā mātāmahī gurvo piturmātuśca sodarāḥ
śvaśrūḥ pitāmahījyeṣṭhā dhātrī ca guravaḥ striyaḥ
ityukto guruvargo 'yaṃ mātṛtaḥ pitṛto dvijāḥ
anuvartanameteṣāṃ manovākkāyakarmabhiḥ
guruṃ dṛṣṭvā samuttiṣṭhedabhivādya kṛtāñjaliḥ
naitairupaviśet sārdhaṃ vivadennātmakāraṇāt
jīvitārthamapi dveṣād gurubhirnaiva bhāṣaṇam
udito 'pi guṇairanyairgurudveṣī patatyadhaḥ
gurūṇāmapi sarveṣāṃ pūjyāḥ pañca viśeṣataḥ
teṣāmādyāstrayaḥ śreṣṭhāsteṣāṃ mātā supūjitā
yo bhāvayati yā sūte yena vidyopadiśyate
jyeṣṭho bhrātā ca bhartā ca pañcaite guravaḥ smṛtāḥ
ātmanaḥ sarvayatnena prāṇatyāgena vā punaḥ
pūjanīyā viśeṣeṇa pañcaite bhūtimicchatā
yāvat pitā ca mātā ca dvāvetau nirvikāriṇau
tāvat sarvaṃ parityajya putraḥ syāt tatparāyaṇaḥ
pitā mātā ca suprītau syātāṃ putraguṇairyadi
sa putraḥ sakalaṃ dharmamāpnuyāt tena karmaṇā
nāsti mātṛsamaṃ daivaṃ nāsti pitṛsamo guruḥ
tayoḥ pratyupakāro 'pi na kathañcana vidyate
tayornityaṃ priyaṃ kuryāt karmaṇā manasā girā
na tābhyāmananujñāto dharmamanyaṃ samācaret
varjayitvā muktiphalaṃ nityaṃ naimittikaṃ tathā
dharmasāraḥ samuddiṣṭaḥ pretyānantaphalapradaḥ
samyagārādhya vaktāraṃ visṛṣṭastadanujñayā
śiṣyo vidyāphalaṃ bhuṅkte pretya cāpadyate divi
yo bhrātaraṃ pitṛsamaṃ jyeṣṭhaṃ mūrkho 'vamanyate
tena doṣeṇa sa pretya nirayaṃ ghoramṛcchati
puṃsā vartmaniviṣṭena pūjyo bhartā tu sarvadā
yāti dātari loke 'smin upakārāddhi gauravam
yenarā bhartṛpiṇḍārthaṃ svān prāṇān saṃtyajanti hi
teṣāmathākṣayāṃllokān provāca bhagavān manuḥ
mātulāṃśca pitṛvyāṃśca śvaśurānṛtvijo gurūn
asāvahamiti brūyuḥ pratyutthāya yavīyasaḥ
avācyo dīkṣito nāmnā yavīyānapi yo bhavet
bhobhavatpūrvakaṃ tvenamabhibhāṣeta dharmavit
abhivādyāśca pūjyaśca śirasā vandya eva ca
brāhmaṇaḥ kṣatriyādyaiśca śrīkāmaiḥ sādaraṃ sadā
nābhivādyāstu vipreṇa kṣatriyādyāḥ kathañcana
jñānakarmaguṇopetā yadyapyete bahuśrutāḥ
brāhmaṇaḥ sarvavarṇānāṃ svasti kuryāditi sthitiḥ
savarṇeṣu savarṇānāṃ kāryamevābhivādanam
gururagnirdvijātīnāṃ varṇānāṃ brāhmaṇo guruḥ
patireko guruḥ strīṇāṃ sarvatrābhyāgato guruḥ
vidyā karma vayo bandhurvittaṃ bhavati pañcamam
mānyasthānāni pañcāhuḥ pūrvaṃ pūrvaṃ gurūttarāt
pañcānāṃ triṣu varṇeṣu bhūyāṃsi balavanti ca
yatra syuḥ so 'tra mānārhaḥ śūdro 'pi daśamīṃ gataḥ
panthā deyo brāhmaṇāya striyai rājñe hy acakṣuṣe
vṛddhāya bhārabhugnāya rogiṇe durbalāya ca
bhikṣāmāhṛtya śiṣṭānāṃ gṛhebhyaḥ prayato 'nvaham
nivedya gurave 'śnīyād vāgyatastadanujñayā
bhavatpūrvaṃ cared bhaikṣyamupanīto dvijottamaḥ
bhavanmadhyaṃ tu rājanyo vaiśyastu bhavaduttaram
mātaraṃ vā svasāraṃ vā māturvā bhaginīṃ nijām
bhikṣeta bhikṣāṃ prathamaṃ yā cainaṃ na vimānayet
sajātīyagṛheṣveva sārvavarṇikameva vā
bhaikṣyasya caraṇaṃ proktaṃ patitādiṣu varjitam
vedayajñairahīnānāṃ praśastānāṃ svakarmasu
brahmacāryāhared bhaikṣaṃ gṛhebhyaḥ prayato 'nvaham
guroḥ kule na bhikṣeta na jñātikulabandhuṣu
alābhe tvanyagehānāṃ pūrvaṃ pūrvaṃ vivarjayet
sarvaṃ vā vicared grāmaṃ pūrvoktānāmasaṃbhave
niyamya prayato vācaṃ diśastvanavalokayan
samāhṛtya tu tad bhaikṣaṃ yāvadarthamamāyayā
bhuñjīta prayato nityaṃ vāgyato 'nanyamānasaḥ
bhaikṣyeṇa vartayennityaṃ naikānnādī bhaved vratī
bhaikṣyeṇa vratino vṛttirupavāsasamā smṛtā
pūjayedaśanaṃ nityamadyāccaitadakutsayan
dṛṣṭvā hṛṣyet prasīdecca pratinandecca sarvaśaḥ
anārogyamanāyuṣyamasvargyaṃ cātibhojanam
apuṇyaṃ lokavidviṣṭaṃ tasmāt tatparivarjayet
prāṅmukho 'nnāni bhuñjīta sūryābhimukha eva vā
nādyād udaṅmukho nityaṃ vidhireṣa sanātanaḥ
prakṣālya pāṇipādau ca bhuñjāno dvirupaspṛśet
śucau deśe samāsīno bhuktvā ca dvirupaspṛśet
iti śrīkūrmapurāṇe ṣaṭsāhasryāṃ saṃhitāyāmuparivibhāge dvādaśo 'dhyāyaḥ
vyāsa uvāca
bhuktvā pītvā ca suptvā ca snātvā rathyopasarpaṇe
oṣṭhāvalamokau spṛṣṭvā vāso viparidhāya ca
retomūtrapurīṣāṇāmutsarge 'yuktabhāṣaṇe
ṣṭhīvitvādhyayanārambhe kāsaśvāsāgame tathā
catvaraṃ vā śmaśānaṃ vā samākramya dvijottamaḥ
saṃdhyayorubhayostadvadācānto 'pyācamet punaḥ
caṇḍālamlecchasaṃbhāṣe strīśūdrocchiṣṭabhāṣaṇe
ucchiṣṭaṃ puruṣaṃ spṛṣṭvā bhojyaṃ cāpi tathāvidham
ācāmedaśrupāte vā lohitasya tathaiva ca
bhojane saṃdhyayoḥ snātvā pītvā mūtrapurīṣayoḥ
ācānto 'pyācamet suptvā sakṛtsakṛdathānyataḥ
agner gavām athālambhe spṛṣṭvā prayatameva vā
strīṇāmathātmanaḥ sparśe nīvīṃ vā paridhāya ca
upaspṛśejjalaṃ vārdraṃ tṛṇaṃ vā bhūmimeva vā
keśānāṃ cātmanaḥ sparśe vāsaso 'kṣālitasya ca
anuṣṇābhir aphenābhir aduṣṭābhiś ca dharmataḥ
śaucepsuḥ sarvadācāmedāsīnaḥ prāgudaṅmukhaḥ
śiraḥ prāvṛtya kaṇṭhaṃ vā muktakacchasikho 'pi vā
akṛtvā pādayoḥ śaucamācānto 'pyaśucirbhavet
sopānatko jalastho vā noṣṇīṣī vācamed budhaḥ
na caiva varṣadhārābhirna tiṣṭhan noddhṛtodakaiḥ
naikahastārpitajalairvinā sūtreṇa vā punaḥ
na pādukāsanastho vā bahirjānurathāpi vā
na jalpan na hasan prekṣan śayānaḥ prahva eva ca
nāvīkṣitābhiḥ phenādyairupetābhirathāpi vā
śūdrāśucikaronmuktairna kṣārābhistathaiva ca
na caivāṅgulibhiḥ śabdaṃ na kurvan nānyamānasaḥ
na varṇarasaduṣṭābhirna caiva pradarodakaiḥ
na pāṇikṣubhitābhirvā na bahiṣkakṣa eva vā
hṛdgābhiḥ pūyate vipraḥ kaṇṭhyābhiḥ kṣatriyaḥ śuciḥ
prāśitābhistathāvaiśyaḥ strīśūdrau sparśato 'ntataḥ
aṅguṣṭhamūlāntarato rekhāyāṃ brāhmamucyate
antarāṅguṣṭhadeśinyaḥ pitṝṇāṃ tīrthamuttamam
kaniṣṭhāmūlataḥ paścāt prājāpatyaṃ pracakṣate
aṅgulyagre smṛtaṃ daivaṃ tadevārṣaṃ prakīrtitam
mūle vā daivamārṣaṃ syādāgneyaṃ madhyataḥ smṛtaṃ
tadeva saumikaṃ tīrthametajjñātvā na muhyati
brāhmeṇaiva tu tīrthena dvijo nityamupaspṛśet
kāyena vātha daivena tu pitryeṇa vai dvijāḥ
triḥ prāśnīyād apaḥ pūrvaṃ brāhmaṇaḥ prayatastataḥ
saṃmṛjyāṅguṣṭhamūlena mukhaṃ vai samupaspṛśet
aṅguṣṭhānāmikābhyāṃ tu spṛśennetradvayaṃ tataḥ
tarjanyaṅguṣṭhayogena spṛśen nāsāpṛṭadvayam
kaniṣṭhāṅguṣṭhayogena śravaṇe samupaspṛśet
sarvāsāmatha yogena hṛdayaṃ tu talena vā
saṃspṛśed vā śirastadvadaṅguṣṭhenāthavā dvayam
triḥ prāśnīyād yadambhastu suprītāstena devatāḥ
brahmā viṣṇurmaheśaśca bhavantītyanuśuśrumaḥ
gaṅgā ca yamunā caiva prīyete parimārjanāt
saṃspṛṣṭayorlocanayoḥ prīyete śaśibhāskarau
nāsatyadastrau prīyete spṛṣṭe nāsāpuṭadvaye
karṇayoḥ spṛṣṭayostadvat prīyete cānilānalau
saṃspṛṣṭe hṛdaye cāsya prīyante sarvadevatāḥ
mūrdhni saṃsparśanādekaḥ prītaḥ sa puruṣo bhavet
nocchiṣṭaṃ kurvate mukhyā vipruṣo 'ṅgaṃ nayanti yāḥ
dantavad dantalagneṣu jihvāsparśe 'śucirbhavet
spṛśanti bindavaḥ pādau ya ācāmayataḥ parān
bhūmigaiste samā jñeyā na tairaprayato bhavet
madhuparke ca some ca tāmbūlasya ca bhakṣaṇe
phalamūle cekṣudaṇḍe na doṣaṃ prāha vai manuḥ
pracaraṃścānnapāneṣu dravyahasto bhavennaraḥ
bhūmau nikṣipya tad dravyamācamyābhyukṣayet tu tat
taijasaṃ vai samādāya yadyucchiṣṭo bhaved dvijaḥ
bhūmau nikṣipya tad dravyamācamyābhyukṣayet tu tat
yadyamatraṃ samādāya bhaveduccheṣaṇānvitaḥ
anidhāyaiva tad dravyamācāntaḥ śucitāmiyāt
vastrādiṣu vikalpaḥ syāt tat saṃspṛṣṭvācamed iha
araṇye 'nudake rātrau cauravyāghrākule pathi
kṛtvā mūtraṃ purīṣaṃ vā dravyahasto na duṣyati
nidhāya dakṣiṇe karṇe brahmasūtramudaṅmukhaḥ
ahni kuryācchakṛnmūtraṃ rātrau ced dakṣiṇāmukhaḥ
antardhāya mahīṃ kāṣṭhaiḥ pattrair loṣṭatṛṇena vā
prāvṛtya ca śiraḥ kuryād viṇmūtrasya visarjanam
chāyākūpanadīgoṣṭhacaityāmbhaḥpathi bhasmasu
agnau caiva śmaśāne ca viṇmūtre na samācaret
na gomaye na kṛṣṭe vā mahāvṛkṣe na śāḍvale
na tiṣṭhan vā na nirvāsā na ca parvatamastake
na jīrṇadevāyatane na valmīke kadācana
na sasattveṣu garteṣu na gacchan vā samācaret
tuṣāṅgārakapāleṣu rājamārge tathaiva ca
na kṣetre na bile vāpi na tīrthe na catuṣpathe
nodyānodasamīpe vā noṣare na parāśucau
na sopānatpāduko vā chattrī vā nāntarikṣake
na caivābhimukhe strīṇāṃ gurubrāhmaṇayor gavām
na devadevālayayor apām api kadācana
na jyotīṃṣi nirīkṣan vā na saṃdhyābhimukho 'pivā
pratyādityaṃ pratyanalaṃ pratisomaṃ tathaiva ca
āhṛtya mṛttikāṃ kūlāllepagandhāpakarṣaṇam
kuryādatandritaḥ śaucaṃ viśuddhairuddhṛtodakaiḥ
nāharenmṛttikāṃ vipraḥ pāṃśulānna ca kardamāt
na mārgānnoṣarād deśācchaucaśiṣṭāṃ parasya ca
na devāyatanāt kūpād grāmānna ca jalāt tathā
upaspṛśet tato nityaṃ pūrvoktena vidhānataḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge trayodaśo 'dhyāyaḥ
vyāsa uvāca
evaṃ daṇḍādibhiryuktaḥ śaucācārasamanvitaḥ
āhūto 'dhyayanaṃ kuryād vīkṣamāṇo gurormukham
nityamudyatapāṇiḥ syāt sādhvācāraḥ susaṃyataḥ
āsyatāmiti coktaḥ sannāsītābhimukhaṃ guroḥ
pratiśravaṇasaṃbhāṣe śayāno na samācaret
nāsīno na ca bhuñjāno na tiṣṭhanna parāṅmukhaḥ
nīcaṃ śayyāsanaṃ cāsya sarvadā gurusannidhau
gurostu cakṣurviṣaye na yatheṣṭāsano bhavet
nodāharedasya nāma parokṣamapi kevalam
na caivāsyānukurvīta gatibhāṣaṇaceṣṭitam
guroryatra parīvādo nindā cāpi pravartate
karṇau tatra pidhātavyau gantavyaṃ vā tato 'nyataḥ
dūrastho nārcayedenaṃ na kruddho nāntike striyāḥ
na caivāsyottaraṃ brūyāt sthito nāsīta sannidhau
udakumbhaṃ kuśān puṣpaṃ samidho 'syāharet sadā
mārjanaṃ lepanaṃ nityamaṅgānāṃ vai samācaret
nāsya nirmālyaśayanaṃ pādukopānahāvapi
ākramedāsanaṃ cāsya chāyādīn vā kadācana
sādhayed dantakāṣṭhādīn labdhaṃ cāsmai nivedayet
anāpṛcchya na gantavyaṃ bhavet priyahite rataḥ
na pādau sārayedasya saṃnidhāne kadācana
jṛmbhitaṃ hasitaṃ caiva kaṇṭhaprāvaraṇaṃ tathā
varjayet sannidhau nityam avasphocanam eva ca
yathākālamadhīyīta yāvanna vimanā guruḥ
āsītādho guroḥ kūrce phalake vā samāhitaḥ
āsane śayane yāne naiva tiṣṭhet kadācana
dhāvantamanudhāveta gacchantamanugacchati
go'śvoṣṭrayānaprāsādaprastareṣu kaṭeṣu ca
āsīta guruṇā sārdhaṃ śilāphalakanauṣu ca
jitendriyaḥ syāt satataṃ vaśyātmākrodhanaḥ śuciḥ
prayuñjīta sadā vācaṃ madhurāṃ hitabhāṣiṇīm
gandhamālyaṃ rasaṃ kalyāṃ śuktaṃ prāṇivihiṃsanam
abhyaṅgaṃ cāñcanopānacchatradhāraṇameva ca
kāmaṃ lobhaṃ bhayaṃ nidrāṃ gītavāditranartanam
ātarjanaṃ parīvādaṃ strīprekṣālambhanaṃ tathā
paropaghātaṃ paiśunyaṃ prayatnena vivarjayet
udakumbhaṃ sumanaso gośakṛnmṛttikāṃ kuśān
āhared yāvadarthāni bhaikṣyaṃ cāharahaścaret
kṛtaṃ ca lavaṇaṃ sarvaṃ varjyaṃ paryuṣitaṃ ca yat
anṛtyadarśo satataṃ bhaved gītādiniḥspṛhaḥ
nādityaṃ vai samīkṣeta na cared dantadhāvanam
ekāntamaśucistrībhiḥ śūdrāntyairabhibhāṣaṇam
gurūcchiṣṭaṃ bheṣajārthaṃ prayuñjīta na kāmataḥ
kalāpakarṣaṇasnānaṃ nācareddhi kadācana
na kuryānmānasaṃ vipro gurostyāge kadācana
mohādvā yadi vā lobhāt tyaktena patito bhavet
laukikaṃ vaidikaṃ cāpi tathādhyātmikameva ca
ādadīta yato jñānaṃ na taṃ druhyet kadācana
gurorapyavaliptasya kāryākāryam ajānataḥ
utpathapratipannasya manustyāgaṃ samabravīt
gurorgurau saṃnihite guruvad bhaktimācaret
na cātisṛṣṭo guruṇā svān gurūn abhivādayet
vidyāguruṣvetadeva nityā vṛttiḥ svayoniṣu
pratiṣedhatsu cādharmāddhitaṃ copadiśatsvapi
śreyaḥsu guruvad vṛttiṃ nityameva samācaret
guruputreṣu dāreṣu guroścaiva svabandhuṣu
bālaḥ samānajanmā vā śiṣyo vā yajñakarmaṇi
adhyāpayan gurusuto guruvanmānamarhati
utsādanaṃ vai gātrāṇāṃ snāpanocchiṣṭabhojane
na kuryād guruputrasya pādayoḥ śaucameva ca
guruvat paripūjyāstu savarṇā guruyoṣitaḥ
asavarṇāstu saṃpūjyāḥ pratyutthānābhivādanaiḥ
abhyañjanaṃ snāpanaṃ ca gātrotsādanameva ca
gurupatnyā na kāryāṇi keśānāṃ ca prasādhanam
gurupatnī tu yuvatī nābhivādyeha pādayoḥ
kurvīta vandanaṃ bhūmyāmasāvahamiti bruvan
viproṣya pādagrahaṇamanvahaṃ cābhivādanam
gurudāreṣu kurvīta satāṃ dharmamanusmaran
mātṛṣvasā mātulānī śvaśrūścātha pitṛṣvasā
saṃpūjyā gurupatnīva samāstā gurubhāryayā
bhrāturbhāryopasaṃgrāhyā savarṇāhanyahanyapi
viproṣya tūpasaṃgrāhyā jñātisaṃbandhiyoṣitaḥ
piturbhaginyāṃ mātuśca jyāyasyāṃ ca svasaryapi
mātṛvad vṛttim ātiṣṭhen māttābhyo garīyasī
evam ācārasampannam ātmavantam adāmbhikam
vedamadhyāpayed dharmaṃ purāṇāṅgāni nityaśaḥ
saṃvatsaroṣite śiṣye gurur jñānam anirdiśan
harate duṣkṛtaṃ tasya śiṣyasya vasato guruḥ
ācāryaputraḥ śuśrūṣurjñānado dhārmikaḥ śuciḥ
śakto 'nnado'rtho svaḥsādhuradhyāpyā daśa dharmataḥ
kṛtajñaśca tathādrohī medhāvī śubhakṛnnaraḥ
āptaḥ priyo 'tha vidhivat ṣaḍadhyāpyā dvijātayaḥ
eteṣu brahmaṇo dānamanyatra tu yathoditān
ācamya saṃyato nityamadhīyīta udaṅmukhaḥ
upasaṃgṛhya tatpādau vīkṣamāṇo gurormukham
adhīṣva bho iti brūyād virāmo 'stviti cāramet
prākkūlān paryupāsīnaḥ pavitraiścaiva pāvitaḥ
prāṇāyāmaistribhiḥ pūtastata oṅkāramarhati
brāhmaṇaḥ praṇavaṃ kuryādante ca vidhivad dvijaḥ
kuryādadhyayanaṃ nityaṃ sa brahmāñjalipūrvataḥ
sarveṣāmeva bhūtānāṃ vedaścakṣuḥ sanātanam
adhīyītāpyayaṃ nityaṃ brāhmaṇyāccyavate 'nyathā
yo 'dhīyīta ṛco nityaṃ kṣīrāhutyā sa devatāḥ
prīṇāti tarpayantyenaṃ kāmaistṛptāḥ sadaiva hi
yajūṃṣyadhīte niyataṃ dadhnā prīṇāti devatāḥ
sāmānyadhīte prīṇāti ghṛtāhutibhiranvaham
atharvāṅgiraso nityaṃ madhvāprīṇāti devatāḥ
dharmāṅgāni purāṇāni māṃsaistarpayate surān
apāṃ samīpe niyato naityakaṃ vidhimāśritaḥ
gāyatrīmapyadhīyīta gatvāraṇyaṃ samāhitaḥ
sahasraparamāṃ devīṃ śatamadhyāṃ daśāvarām
gāyatrīṃ vai japennityaṃ japayajñaḥ prakīrtitaḥ
gāyatrīṃ caiva vedāṃśca tulayātolayat prabhuḥ
ekataścaturo vedān gāyatrīṃ ca tathaikataḥ
oṅkāramāditaḥ kṛtvā vyāhṛtīstadanantaram
tato 'dhīyīta sāvitrīmekāgraḥ śraddhayānvitaḥ
purākalpe samutpannā bhūr bhuvaḥsvaḥ sanātanāḥ
mahāvyāhṛtayas tisraḥ sarvāśubhanibarhaṇāḥ
pradhānaṃ puruṣaḥ kālo viṣṇurbrahmā maheśvaraḥ
sattvaṃ rajastamas tisraḥ kramād vyāhṛtayaḥ smṛtāḥ
oṅkārastat paraṃ brahma sāvitrī syāt tadakṣaram
eṣa mantro mahāyogaḥ sārāt sāra udāhṛtaḥ
yo 'dhīte 'hanyahanyetāṃ gāyatrīṃ vedamātaram
vijñāyārthaṃ brahmacārī sa yāti paramāṃ gatim
gāyatrī vedajananī gāyatrī lokapāvanī
na gāyatryāḥ paraṃ japyametad vijñāya mucyate
śrāvaṇasya tu māsasya paurṇamāsyāṃ dvijottamāḥ
āṣāḍhyāṃ proṣṭhapadyāṃ vā vedopākaraṇaṃ smṛtam
utsṛjya grāmanagaraṃ māsān vipro 'rdhapañcamān
adhīyīta śucau deśe brahmacārī samāhitaḥ
puṣye tu chandasāṃ kuryād bahirutsarjanaṃ dvijaḥ
māghaśuklasya vā prāpte pūrvāhne prathame 'hani
chandāṃsyūrdhvam athobhyasyecchuklapakṣeṣu vai dvijaḥ
vedāṅgāni purāṇāni kṛṣṇapakṣe ca mānavam
imān nityam anadhyāyānadhīyāno vivarjayet
adhyāpanaṃ ca kurvāṇo hyabhyasyannapi yatnataḥ
karṇaśrave 'nile rātrau divā pāṃśusamūhane
vidyutstanitavarṣeṣu maholkānāṃ ca saṃplave
ākālikamanadhyāyameteṣvāha prajāpatiḥ
etānabhyuditān vidyād yadā prāduṣkṛtāgniṣu
tadā vidyādanadhyāyamanṛtau cābhradarśane
nirghāte bhūmicalane jyotiṣāṃ copasarjane
etānākālikān vidyādanadhyāyānṛtāvapi
prāduṣkṛteṣvagniṣu tu vidyutstanitanisvane
sajyotiḥ syādanadhyāyaḥ śeṣarātrau yathā divā
nityānadhyāya eva syād grāmeṣu nagareṣu ca
dharmanaipuṇyakāmānāṃ pūtigandhe ca nityaśaḥ
antaḥ śavagate grāme vṛṣalasya ca sannidhau
anadhyāyo rudyamāne samavāye janasya ca
udake madhyarātre ca viṇmūtre ca visarjane
ucchiṣṭaḥ śrāddhabhuk caiva manasāpi na cintayet
pratigṛhya dvijo vidvān ekoddiṣṭasya ketanam
tryahaṃ na kīrtayed brahma rājño rāhośca sūtake
yāvadeko 'nudiṣṭasya sneho gandhaśca tiṣṭhati
viprasya viduṣo dehe tāvad brahma na kīrtayet
śayānaḥ prauḍhapādaśca kṛtvā caivāvasakthikām
nādhīyītāmiṣaṃ jagdhvā sūtakānnādyameva ca
nīhāre bāṇaśabde ca saṃdhyayorubhayorapi
amāvāsyāṃ caturdaśyāṃ paurṇamāsyaṣṭamīṣu ca
upākarmaṇi cotsarge trirātraṃ kṣapaṇaṃ smṛtam
aṣṭakāsu tvahorātraṃ ṛtvantyāsu ca rātriṣu
mārgaśīrṣe tathā pauṣe māghamāse tathaiva ca
tisro 'ṣṭakāḥ samākhyātāḥ kṛṣṇapakṣe tu sūribhiḥ
śleṣmātakasya chāyāyāṃ śālmalermadhukasya ca
kadācidapi nādhyeyaṃ kovidārakapitthayoḥ
samānavidye ca mṛte tathā sabrahmacāriṇi
ācārye saṃsthite vāpi trirātraṃ kṣapaṇaṃ smṛtam
chidrāṇyetāni viprāṇāṃ ye 'nadhyāyaḥ prakīrtitāḥ
hiṃsanti rākṣasāsteṣu tasmādetān vivarjayet
naityake nāstyanadhyāyaḥ saṃdhyopāsana eva ca
upākarmaṇi karmānte homamantreṣu caiva hi
ekāmṛcamathaikaṃ vā yajuḥ sāmāthavā punaḥ
aṣṭakādyāsvadhīyīta mārute cātivāyati
anadhyāyastu nāṅgeṣu netihāsapurāṇayoḥ
na dharmaśāstreṣvanyeṣu parvaṇyetāni varjayet
eṣa dharmaḥ samāsena kīrtito brahmacāriṇām
brahmaṇābhihitaḥ pūrvamṛṣīṇāṃ bhāvitātmanām
yo 'nyatra kurute yatnamanadhītya śrutiṃ dvijaḥ
sa saṃmūḍho na saṃbhāṣyo vedabāhyo dvijātibhiḥ
na vedapāṭhamātreṇa saṃtuṣṭo vai bhaved dvijaḥ
pāṭhamātrāvasannastu paṅke gauriva sīdati
yo 'dhītya vidhivad vedaṃ vedārthaṃ na vicārayet
sasānvayaḥ śūdrakalpaḥ pātratāṃ na prapadyate
yadi tvātyantikaṃ vāsaṃ kartumicchati vai gurau
yuktaḥ paricaredenam ā śarīravimokṣaṇāt
gatvā vanaṃ vā vidhivajjuhuyājjātavedasam
adhīyīta sadā nityaṃ brahmaniṣṭhaḥ samāhitaḥ
sāvitrīṃ śatarudrīyaṃ vedāntāṃśca viśeṣataḥ
abhyaset satataṃ yukte bhasmasnānaparāyaṇaḥ
etad vidhānaṃ paramaṃ purāṇaṃ vedāgame samyagiheritaṃ vaḥ
purā maharṣipravarābhipṛṣṭaḥ svāyaṃbhuvo yanmanurāha devaḥ
evamīśvarasamarpitāntaro yo 'nutiṣṭhati vidhiṃ vidhānavit
mohajālamapahāya so 'mṛto yāti tat padamanāmayaṃ śivam
iti śrīkūrmapurāṇe ṣaṭsāhasryāṃ saṃhitāyāmuparivibhāge caturdaśo 'dhyāyaḥ
vyāsa uvāca
vedaṃ vedau tathā vedān vedān vā caturo dvijāḥ
adhītya cādhigamyārthaṃ tataḥ snāyād dvijottamaḥ
gurave tu varaṃ dattvā snāyīta tadanujñayā
cīrṇavrato 'tha yuktātmā saśaktaḥ snātumarhati
vaiṇavīṃ dhārayed yaṣṭim antarvāsas tathottaram
yajñopavītadvitayaṃ sodakaṃ ca kamaṇḍalum
chatraṃ coṣṇīṣamamalaṃ pāduke cāpyupānahau
raukme ca kuṇḍale vedaṃ kṛttakeśanakhaḥ śuciḥ
svādhyāye nityayuktaḥ syād bahirmālyaṃ na dhārayet
anyatra kāñcanād vipro na raktāṃ bibhṛyāt srajam
śuklāmbaradharo nityaṃ sugandhaḥ priyadarśanaḥ
na jīrṇamalavadvāsā bhaved vai vibhave sati
na raktamulbaṇaṃ cānyadhṛtaṃ vāso na kuṇḍikām
nopānahau srajaṃ cātha pāduke ca prayojayet
upavītamalaṅkāraṃ darbhān kṛṣṇājināni ca
nāpasavyaṃ parīdadhyād vāso na vikṛtaṃ vaset
āhared vidhivad dārān sadṛśānātmanaḥ śubhān
rūpalakṣaṇasaṃyuktān yonidoṣavivarjitān
amātṛgotraprabhavāmasamānarṣigotrajām
āhared brāhmaṇo bhāryāṃ śīlaśaucasamanvitām
ṛtukālābhigāmī syād yāvat putro 'bhijāyate
varjayet pratiṣiddhāni prayatnena dināni tu
ṣaṣṭhyaṣṭamīṃ pañcadaśīṃ dvādaśīṃ ca caturdaśīm
brahmacārī bhavennityaṃ tadvajjanmatrayāhani
ādadhītāvasathyāgniṃ juhuyājjātavedasam
vratāni snātako nityaṃ pāvanāni ca pālayet
vedoditaṃ svakaṃ karma nityaṃ kuryādatandritaḥ
akurvāṇaḥ patatyāśu narakānatibhīṣaṇān
abhyaset prayato vedaṃ mahāyajñān na hāpayet
kuryād gṛhyāṇi karmāṇi saṃdhyopāsanameva ca
sakhyaṃ samādhaikaiḥ kuryādupeyādīśvaraṃ sadā
daivatānyapi gaccheta kuryād bhāryābhipoṣaṇam
na dharmaṃ khyāpayed vidvān na pāpaṃ gūhayedapi
kurvītātmahitaṃ nityaṃ sarvabhūtānikampakaḥ
vayasaḥ karmaṇo 'rthasya śrutasyābhijanasya ca
veṣavāgbuddhisārūpyamācaran vicaret sadā
śrutismṛtyuditaḥ samyak sādhubhiryaśca sevitaḥ
tamācāraṃ niṣeveta nehetānyatra karhicit
yenāsya pitaro yātā yena yātāḥ pitāmahāḥ
tena yāyāt satāṃ mārgaṃ tena gacchan na riṣyati
nityaṃ svādhyāyaśīlaḥ syānnityaṃ yajñopavītavān
satyavādī jitakrodho brahmabhūyāya kalpate
saṃdhyāsnānaparo nityaṃ brahmayajñuparāyaṇaḥ
anasūyī mṛdurdānto gṛhasthaḥ pretya vardhate
vītarāgabhayakrodho lobhamohavivarjitaḥ
sāvitrījāpyanirataḥ śrāddhakṛnmucyate gṛhī
mātāpitrorhite yukto gobrāhmaṇahite rataḥ
dānto yajvā devabhakto brahmaloke mahīyate
trivargasevī satataṃ devatānāṃ ca pūjanam
kuryādaharaharnityaṃ namasyet prayataḥ surān
vibhāgaśīlaḥ satataṃ kṣamāyukto dayālukaḥ
gṛhasthastu samākhyāto na gṛheṇa gṛhī bhavet
kṣamā dayā ca vijñānaṃ satyaṃ caiva damaḥ śamaḥ
adhyātmanirataṃ jñānametad brāhmaṇalakṣaṇam
etasmānna pramādyeta viśeṣeṇa dvijottamaḥ
yathāśaktiṃ caran karma ninditāni vivarjayet
vidhūya mohakalilaṃ labdhvā yogamanuttamam
gṛhastho mucyate bandhāt nātra kāryā vicāraṇā
vigarhātikramākṣepahiṃsābandhavadhātmanām
anyamanyusamutthānāṃ doṣāṇāṃ marṣaṇaṃ kṣamā
svaduḥkheṣviva kāruṇyaṃ paraduḥkheṣu sauhṛdāt
dayeti munayaḥ prāhuḥ sākṣād dharmasya sādhanam
caturdaśānāṃ vidyānāṃ dhāraṇaṃ hi yathārthataḥ
vijñānamiti tad vidyād yena dharmo vivardhate
adhītya vidhivad vidyāmarthaṃ caivopalabhya tu
dharmakāryānnivṛttaścenna tad vijñānamiṣyate
satyena lokāñjayati satyaṃ tatparamaṃ padam
yathābhūtapravād tu satyamāhurmanīṣiṇaḥ
damaḥ śarīroparamaḥ śamaḥ prajñāprisādajaḥ
adhyātmamakṣaraṃ vidyād yatra gatvā na śocati
yayā sa devo bhagavān vidyayā vedyate paraḥ
sākṣād devo mahādevastajjñānamiti kīrtitam
tanniṣṭhastatparo vidvānnityamakrodhanaḥ śuciḥ
mahāyajñaparo vipro labhate tadanuttamam
dharmasyāyatanaṃ yatnāccharīraṃ paripālayet
na hi dehaṃ vinā rudraḥ puruṣairvidyate paraḥ
nityadharmārthakāmeṣu yujyeta niyato dvijaḥ
na dharmavarjitaṃ kāmamarthaṃ vā manasā smaret
sīdannapi hi dharmeṇa na tvadharmaṃ samācaret
dharmo hi bhagavān devo gatiḥ sarveṣu jantuṣu
bhūtānāṃ priyakārī syāt na paradrohakarmadhīḥ
na vedadevatānindāṃ kuryāt taiśca na saṃvaset
yastvimaṃ niyataṃ vipro dharmādhyāyaṃ paṭhecchuciḥ
adhyāpayet śrāvayed vā brahmaloke mahīyate
iti śrīkūrmapurāṇe ṣaṭsāhasryāṃ saṃhitāyāmuparivibhāge pañcadaśo 'dhyāyaḥ
vyāsa uvāca
na hiṃsyāt sarvabhūtāni nānṛtaṃ vā vadet kvacit
nāhitaṃ nāpriyaṃ vākyaṃ na stenaḥ syāt kadācana
tṛṇaṃ vā yadi vā śākaṃ mṛdaṃ vā jalameva vā
parasyāpaharañjanturnarakaṃ pratipadyate
na rājñaḥ pratigṛhṇīyānna śūdrapatitādapi
na cānyasmādaśaktaśca ninditān varjayed budhaḥ
nityaṃ yācanako na syāt punastaṃ naiva yācayet
prāṇānapaharatyevaṃ yācakastasya durmatiḥ
na devadravyahārī syād viśeṣeṇa dvijottamaḥ
brahmasvaṃ vā nāpaharedāpadyapi kadācana
na viṣaṃ viṣamityāhurbrahmasvaṃ viṣamucyate
devasvaṃ cāpi yatnena sadā pariharet tataḥ
puṣpe śākrodake kāṣṭhe tathā mūle phale tṛṇe
adattādānamasteyaṃ manuḥ prāha prajāpatiḥ
grahītavyāni puṣpāṇi devārcanavidhau dvijāḥ
naikasmādeva niyatam ananujñāya kevalam
tṛṇaṃ kāṣṭhaṃ phalaṃ puṣpaṃ prakāśaṃ vai hared budhaḥ
dharmārthaṃ kevalaṃ viprā hyanyathā patito bhavet
tilamudgayavādīnāṃ muṣṭirgrāhyā pathi sthitaiḥ
kṣudhārtairnānyathā viprā dharmavidbhiriti sthitiḥ
na dharmasyāpadeśena pāpaṃ kṛtvā vrataṃ caret
vratena pāpaṃ pracchādya kurvan strīśūdradambhanam
pretyeha cedṛśo vipro garhyate brahmavādibhiḥ
chadmanācaritaṃ yacca vrataṃ rakṣāṃsi gacchati
aliṅgī liṅgiveṣeṇa yo vṛttimupajīvati
sa liṅgināṃ haredenastiryagyonau ca jāyate
baiḍālavratinaḥ pāpā loke dharmavināśakāḥ
sadyaḥ patanti pāpeṣu karmaṇastasya tat phalam
pāṣaṇḍino vikarmasthān vāmācārāṃstathaiva ca
pañcarātrān pāśupatān vāṅmātreṇāpi nārcayet
vedanindāratān martyān devanindāratāṃstathā
dvijanindāratāṃścaiva manasāpi na cintayet
yājanaṃ yonisaṃbandhaṃ sahavāsaṃ ca bhāṣaṇam
kurvāṇaḥ patate jantustasmād yatnena varjayet
devadrohād gurudrohaḥ koṭikoṭiguṇādhikaḥ
jñānāpavādo nāstikyaṃ tasmāt koṭiguṇādhikam
gobhiśca daivatairvipraiḥ kṛṣyā rājopasevayā
kulānyakulatāṃ yānti yāni hīnāni dharmataḥ
kuvivāhaiḥ kriyālopair vedānadhyayanena ca
kulānyakulatāṃ yānti brāhmaṇātikrameṇa ca
anṛtāt pāradāryācca tathābhakṣyasya bhakṣaṇāt
aśrautadharmācaraṇāt kṣipraṃ naśyati vai kulam
aśrotriyeṣu vai dānād vṛṣaleṣu tathaiva ca
vihitācārahīneṣu kṣipraṃ naśyati vai kulam
nādhārmikairvṛte grāme na vyādhibahule bhṛśam
na śūdrarājye nivasenna pāṣaṇḍajanairvṛte
himavadvindhyayormadhye pūrvapaścimayoḥ śubham
muktvā samudrayordeśaṃ nānyatra nivased dvijaḥ
kṛṣṇo vā yatra carati mṛgo nityaṃ svabhāvataḥ
puṇyāśca viśrutā nadyastatra vā nivased dvijaḥ
ardhakrośānnadīkūlaṃ varjayitvā dvijottamaḥ
nānyatra nivaset puṇyaṃ nāntyajagrāmasannidhau
na saṃvasecca patitairna caṇḍālairna pukkasaiḥ
na mūrkhairnāvaliptaiśca nāntyairnāntyāvasāyibhiḥ
ekaśayyāsanaṃ paṅktirbhāṇḍapakvānnamiśraṇam
yājanādhyāpane yonistathaiva sahabhojanam
sahādhyāyastu daśamaḥ sahayājanameva ca
ekādaśa samuddiṣṭā doṣāḥ sāṃkaryasaṃjñitāḥ
samīpe vā vyavasthānāt pāpaṃ saṃkramate nṛṇām
tasmāt sarvaprayatnena sāṃkaryaṃ parivarjayet
ekapaṅktyupaviṣṭā ye na spṛśanti parasparam
bhasmanā kṛtamaryādā na teṣāṃ saṃkaro bhavet
agninā bhasmanā caiva salilenāvasekataḥ
dvāreṇa stambhamārgeṇa ṣaḍbhiḥ paṅktirvibhidyate
na kuryācchuṣkavairāṇi vivādaṃ ca na paiśunam
parakṣetre gāṃ dhayantīṃ na cācakṣīta kasyacit
na saṃvadet sūtake ca na kaṃcin marmaṇi spṛśet
na sūryapariveṣaṃ vā nendracāpaṃ śavāgnikam
parasmai kathayed vidvān śaśinaṃ vā kadācana
na kuryād bahubhiḥ sārdhaṃ virodhaṃ bandhubhistathā
ātmanaḥ pratikūlāni pareṣāṃ na samācaret
tithiṃ pakṣasya na brūyāt na nakṣatrāṇi nirdiśet
nodakyāmabhibhāṣeta nāśuciṃ vā dvijottamaḥ
na devaguruviprāṇāṃ dīyamānaṃ tu vārayet
na cātmānaṃ praśaṃsed vā paranindāṃ ca varjayet
vedanindāṃ devanindāṃ prayatnena vivarjayet
yastu devānṛṣīn viprānvedān vā nindati dvijaḥ
na tasya niṣkṛtirdṛṣṭā śāstreṣviha munīśvarāḥ
nindayed vai guruṃ devaṃ vedaṃ vā sopabṛṃhaṇam
kalpakoṭiśataṃ sāgraṃ raurave pacyate naraḥ
tūṣṇīmāsīta nindāyāṃ na brūyāt kiṃcid uttaram
karṇau pidhāya gantavyaṃ na caitānavalokayet
varjayed vai rahasyāni pareṣāṃ gūhayed budhaḥ
vivādaṃ svajanaiḥ sārdhaṃ na kuryād vai kadācana
na pāpaṃ pāpināṃ brūyādapāpaṃ vā dvijottamāḥ
sa tena tulyadoṣaḥ syānmithyā dvir deṣavān bhavet
yāni mithyābhiśastānāṃ patantyaśrūṇi rodanāt
tāni putrān paśūn ghnanti teṣāṃ mithyābhiśaṃsinām
brahmahatyāsurāpāne steyagurvaṅganāgame
dṛṣṭaṃ viśodhanaṃ vṛddhairnāsti mithyābhiśaṃsane
nekṣetodyantamādityaṃ śaśinaṃ cānimittataḥ
nāstaṃ yāntaṃ na vāristhaṃ nopasṛṣṭaṃ na maghyagam
tirohitaṃ vāsasā vā nādarśāntaragāminam
na nagnāṃ striyamīkṣeta puruṣaṃ vā kadācana
na ca mūtraṃ purīṣaṃ vā na ca saṃspṛṣṭamaithunam
nāśuciḥ sūryasomādīn grahānālokayed budhaḥ
patitavyaṅgacaṇḍālānucchiṣṭān nāvalokayet
nābhibhāṣeta ca paramucchiṣṭo vāvaguṇṭhitaḥ
na paśyet pretasaṃsparśaṃ na kruddhasya gurormukham
na tailodakayośchāyāṃ na patnīṃ bhojane sati
nāmuktabandhanāṅgāṃ vā nonmattaṃ mattameva vā
nāśnīyāt bhāryayā sārdhaṃnaināmīkṣeta cāśnatīm
kṣuvantīṃ jṛmbhamāṇāṃ vā nāsanasthāṃ yathāsukham
nodake cātmano rūpaṃ na kūlaṃ śvabhrameva vā
na laṅghayecca mūtraṃ vā nādhitiṣṭhet kadācana
na śūdrāya matiṃ dadyāt kṛśaraṃ pāyasaṃ dadhi
nocchiṣṭaṃ vā madhu ghṛtaṃ na ca kṛṣṇājinaṃ haviḥ
na caivāsmai vrataṃ dadyānna ca dharmaṃ vaded budhaḥ
na ca krodhavaśaṃ gacched dveṣaṃ rāgaṃ ca varjayet
lobhaṃ dambhaṃ tathā yatnādasūyāṃ jñānakutsanam
īrṣyāṃ madaṃ tathā śokaṃ mohaṃ ca parivarjayet
na kuryāt kasyacit pīḍāṃ sutaṃ śiṣyaṃ ca tāḍayet
na hīnānupaseveta na ca tīkṣṇamatīn kvacit
nātmānaṃ cāvamanyeta dainyaṃ yatnena varjayet
na viśiṣṭānasatkuryāt nātmānaṃ vā śaped budhaḥ
na nakhairvilikhed bhūmiṃ gāṃ ca saṃveśayenna hi
na nadīṣu nadīṃ brūyāt parvateṣu ca parvatān
āvāse bhojane vāpi na tyajet hasayāyinam
nāvagāhed apo nagno vahniṃ nātivrajet padā
śiro 'bhyaṅgāvaśiṣṭena tailenāṅgaṃ na lepayet
na sarpaśastraiḥ krīḍeta svāni khāni na saṃspṛśet
romāṇi ca rahasyāni nāśiṣṭena saha vrajet
na pāṇipādavāṅnetracāpalyaṃ samupāśrayet
na śiśnodaracāpalyaṃ na ca śravaṇayoḥ kvacit
na cāṅganakhavādaṃ vai kuryānnāñjalinā pibet
nābhihanyājjalaṃ padbhyāṃ pāṇinā vā kadācana
na śātayediṣṭakābhiḥ phalāni na phalena ca
na mlecchabhāṣāṃ śikṣeta nākarṣecca padāsanam
na bhedanam avasphoṭaṃ chedanaṃ vā vilekhanam
kuryād vimardanaṃ dhīmān nākasmādeva niṣphalam
notsaṅge bhakṣayed bhakṣyaṃ vṛthā ceṣṭāṃ ca nācaret
na nṛtyedathavā gāyenna vāditrāṇi vādayet
na saṃhatābhyāṃ pāṇibhyāṃ kaṇḍūyedātmanaḥ śiraḥ
na laukikaiḥ stavairdevāṃstoṣayed bāhyajairapi
nākṣaiḥ krīḍenna dhāveta nāpsu viṇmūtramācaret
nocchiṣṭaḥ saṃviśennityaṃ na nagnaḥ snānamācaret
na gacchenna paṭhed vāpi na caiva svaśiraḥ spṛśet
na dantairnakharomāṇi chindyāt suptaṃ na bodhayet
na bālātapamāsevet pretadhūmaṃ vivarjayet
naikaḥ supyācchūnyagṛhe svayaṃ nopānahau haret
nākāraṇād vā niṣṭhīvenna bāhubhyāṃ nadīṃ taret
na pādakṣālanaṃ kuryāt pādenaiva kadācana
nāgnau pratāpayet pādau na kāṃsye dhāvayed budhaḥ
nābhiprāsarayed devaṃ brāhmaṇān gāmathāpi vā
vāyvagniguruviprān vā sūryaṃ vā śaśinaṃ prati
aśuddhaḥ śayanaṃ yānaṃ svādhyāyaṃ snānavāhanam
bahirniṣkramaṇaṃ caiva na kurvīta kathañcana
svapnamadhyayanaṃ snānamudvartaṃ bhojanaṃ gatim
ubhayoḥ saṃdhyayornityaṃ madhyāhne caiva varjayet
na spṛśet pāṇinocchiṣṭo vipro gobrāhmaṇānalān
na cāsanaṃ padā vāpi na devapratimāṃ spṛśet
nāśuddho 'gniṃ paricarenna devān kīrtayedṛṣīn
nāvagāhed agādhāmbu dhārayennānimittataḥ
na vāmahastenoddhatya pibed vaktreṇa vā jalam
nottared anupaspṛśya nāpsu retaḥ samutsṛjet
amedhyaliptamanyad vā lohitaṃ vā viṣāṇi vā
vyatikramenna sravantīṃ nāpsu maithunamācaret
caityaṃ vṛkṣaṃ na vai chindyānnāpsu ṣṭhīvanamācaret
nāsthibhasmakapālāni na keśānna ca kaṇṭakān
tuṣāṅgārakarīṣaṃ vā nādhitiṣṭhet kadācana
na cāgniṃ laṅghayed dhīmān nopadadhyādadhaḥ kvacit
na cainaṃ pādataḥ kuryānmukhena na dhamed budhaḥ
na kūpamavaroheta nāvekṣetāśuciḥ kvacit
agnau na ca kṣipedagniṃ nādbhiḥ praśamayet tathā
suhṛnmaraṇamārtiṃ vā na svayaṃ śrāvayet parān
apaṇyaṃ kūṭapaṇyaṃ vā vikraye na prayojayet
na vahniṃ mukhaniśvāsair jvālayennāśucirbudhaḥ
puṇyasthānodakasthāne sīmāntaṃ vā kṛṣenna tu
na bhindyāt pūrvasamayamabhyupetaṃ kadācana
parasparaṃ paśūn vyālān pakṣiṇo nāvabodhayet
parabādhaṃ na kurvīta jalavātātapādibhiḥ
kārayitvā svakarmāṇi kārūn paścānna vañcayet
sāyaṃprātar gṛhadvārān bhikṣārthaṃ nāvaghaṭṭayet
bahirmālyaṃ bahirgandhaṃ bhāryayā saha bhojanam
vigṛhya vādaṃ kudvārapraveśaṃ ca vivarjayet
na khādanbrāhmaṇastiṣṭhenna jalped vā hasan budhaḥ
svamagniṃ naiva hastena spṛśennāpsu ciraṃ vaset
na pakṣakeṇopadhamenna śūrpeṇa na pāṇinā
mukhe naiva dhamedagniṃ mukhādagnirajāyata
parastriyaṃ na bhāṣeta nāyājyaṃ yājayed dvijaḥ
naikaścaret sabhāṃ vipraḥ samavāyaṃ ca varjayet
na devāyatanaṃ gacchet kadācid vāpradakṣiṇam
na vījayed vā vastreṇa na devāyatane svapet
naiko 'dhvānaṃ prapadyeta nādhārmikajanaiḥ saha
na vyādhidūṣitairvāpi na śūdraiḥ patitena vā
nopānadvarjito vātha jalādirahitastathā
na rātrau nāriṇā sārdhaṃ na vinā ca kamaṇḍalum
nāgnigobrāhmaṇādīnāmantareṇa vrajet kvacit
na vatsatantrīṃ vitatāmatikrāmet kvacid dvijaḥ
na ninded yoginaḥ siddhān vratino vā yatīṃstathā
devatāyatanaṃ prājño devānāṃ caiva satriṇām
nākrāmet kāmataśchāyāṃ brāhmaṇānāṃ ca gorapi
svāṃ tu nākramayecchāyāṃ patitādyairna rogibhiḥ
nāṅgārabhasmakeśādiṣvadhitiṣṭhet kadācana
varjayenmārjanīreṇuṃ snānavastraghacodakam
na bhakṣayedabhakṣyāṇi nāpeyaṃ ca pibed dvijaḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge ṣoḍaśo 'dhyāyaḥ
vyāsa uvāca
nādyācchūdrasya vipro 'nnaṃ mohād vā yadi vānyataḥ
sa śūdrayoniṃ vrajati yastu bhuṅkte hyanāpadi
ṣaṇmāsān yo dvijo bhuṅkte śūdrasyānnaṃ vigarhitam
jīvanneva bhavecchūdro mṛtaḥ śvā cābhijāyate
brāhmaṇakṣatriyaviśāṃ śūdrasya ca munīśvarāḥ
yasyānnenodarasthena mṛtastadyonimāpnuyāt
rājānnaṃ nartakānnaṃ ca takṣṇo 'nnaṃ carmakāriṇaḥ
gaṇānnaṃ gaṇikānnaṃ ca ṣaṇḍhānnaṃ caiva varjayet
cakropajīvirajakataskaradhvajināṃ tathā
gāndharvalohakārānnaṃ sūtakānnaṃ ca varjayet
kulālacitrakarmānnaṃ vārdhuṣeḥ patitasya ca
paunarbhavachattrikayor abhiśastasya caiva hi
suvarṇakāraśailūṣavyādhabaddhāturasya ca
cikitsakasya caivānnaṃ puṃścalyā daṇḍikasya ca
stenanāstikayorannaṃ devatānindakasya ca
somavikrayiṇaścānnaṃ śvapākasya viśeṣataḥ
bhāryājitasya caivānnaṃ yasya copapatirgṛhe
utsṛṣṭasya kadaryasya tathaivocchiṣṭabhojinaḥ
apāṅktyānnaṃ ca saṅghānnaṃ śastrājīvasya caiva hi
klībasaṃnyāsinoścānnaṃ mattonmattasya caiva hi
bhītasya ruditasyānnam avakruṣṭaṃ parikṣutam
brahmadviṣaḥ pāparuceḥ śrāddhānnaṃ sūtakasya ca
vṛthāpākasya caivānnaṃ śāvānnaṃ śvaśurasya ca
aprajānāṃ tu nārīṇāṃ bhṛtakasya tathaiva ca
kārukānnaṃ viśeṣeṇa śastravikrayiṇastathā
śauṇḍānnaṃ ghāṭikānnaṃ ca bhiṣajāmannameva ca
viddhaprajananasyānnaṃ parivittyannameva ca
punarbhuvo viśeṣeṇa tathaiva didhiṣūpateḥ
avajñātaṃ cāvadhūtaṃ saroṣaṃ vismayānvitam
gurorapi na bhoktavyamannaṃ saṃskāravarjitam
duṣkṛtaṃ hi manuṣyasya sarvamanne vyavasthitam
yo yasyānnaṃ samaśnāti sa tasyāśnāti kilbiṣam
ārdhikaḥ kulamitraśca svagopālaśca nāpitaḥ
ete śūdreṣu bhojyānnā yaścātmānaṃ nivedayet
kuśīlavaḥ kumbhakāraḥ kṣetrakarmaka eva ca
ete śūdreṣu bhojyānnā dattvā svalpaṃ paṇaṃ budhaiḥ
pāyasaṃ snehapakvaṃ yad gorasaṃ caiva saktavaḥ
piṇyākaṃ caiva tailaṃ ca śūdrād grāhyaṃ dvijātibhiḥ
vṛntākaṃ nālikāśākaṃ kusumbhāśmantakaṃ tathā
palāṇḍuṃ laśunaṃ śuktaṃ niryāsaṃ caiva varjayet
chattrākaṃ viḍvarāhaṃ ca śelaṃ peyūṣameva ca
vilayaṃ sumukhaṃ caiva kavakāni ca varjayet
gṛñjanaṃ kiṃśukaṃ caiva kakubhāṇḍaṃ tathaiva ca
udumbaramalābuṃ ca jagdhvā patati vai dvijaḥ
vṛthā kṛśarasaṃyāvaṃ pāyasāpūpameva ca
anupākṛtamāṃsaṃ ca devānnāni havīṃṣi ca
yavāgūṃ mātuliṅgaṃ ca matsyānapyanupākṛtān
nīpaṃ kapitthaṃ plakṣaṃ ca prayatnena vivarjayet
piṇyākaṃ coddhṛtasnehaṃ devadhānyaṃ tathaiva ca
rātrau ca tilasambaddhaṃ prayatnena dadhi tyajet
nāśnīyāt payasā takraṃ na bījānyupajīvayet
kriyāduṣṭaṃ bhāvaduṣṭamasatsaṃsargi varjayet
keśakīṭāvapannaṃ ca sahṛllekhaṃ ca nityaśaḥ
śvāghrātaṃ ca punaḥ siddhaṃ caṇḍālāvekṣitaṃ tathā
udakyayā ca patitair gavā cāghrātameva ca
anarcitaṃ paryuṣitaṃ paryāyānnaṃ ca nityaśaḥ
kākakukkuṭasaṃspṛṣṭaṃ kṛmibhiścaiva saṃyutam
manuṣyairapyavaghrātaṃ kuṣṭhinā spṛṣṭameva ca
na rajasvalayā dattaṃ na puṃścalyā saroṣayā
malavadvāsasā vāpi paravāso 'tha varjayet
vivatsāyāśca goḥ kṣīramauṣṭraṃ vānirdaśaṃ tathā
āvikaṃ saṃdhinīkṣīram apeyaṃ manurabravīt
balākaṃ haṃsadātyūhaṃ kalaviṅkaṃ śukaṃ tathā
kuraraṃ ca cakoraṃ ca jālapādaṃ ca kokilam
vāyasaṃ khañjarīṭaṃ ca śyenaṃ gṛdhraṃ tathaiva ca
ulūkaṃ cakravākaṃ ca bhāsaṃ pārāvatānapi
kapotaṃ ṭiṭṭibhaṃ caiva grāmakukkuṭameva ca
siṃhavyāghraṃ ca mārjāraṃ śvānaṃ śūkarameva ca
śṛgālaṃ markaṭaṃ caiva gardabhaṃ ca na bhakṣayet
na bhakṣayet sarvamṛgān pakṣiṇo 'nyān vanecarān
jalecarān sthalacarān prāṇinaśceti dhāraṇā
godhā kūrmaḥ śaśaḥ śvāvicchalyakaśceti sattamāḥ
bhakṣyāḥ pañcanakhā nityaṃ manurāha prajāpatiḥ
matsyān saśalkān bhuñjīyān māṃsaṃ rauravamevaca
nivedya devatābhyastu brāhmaṇebhyastu nānyathā
mayūraṃ tittiraṃ caiva kapotaṃ ca kapiñjalam
vādhrīṇasaṃ bakaṃ bhakṣyaṃ mīnahaṃsaparājitāḥ
śapharaṃ siṃhatuṇḍaṃ ca tathā pāṭhīnarohitau
matsyāścaite samuddiṣṭā bhakṣaṇāya dvijottamāḥ
prokṣitaṃ bhakṣayedeṣāṃ māṃsaṃ ca dvijakāmyayā
yathāvidhi niyuktaṃ ca prāṇānāmapi cātyaye
bhakṣayennaiva māṃsāni śeṣabhojī na lipyate
auṣadhārthamaśaktau vā niyogād yajñakāraṇāt
āmantritastu yaḥ śrāddhe daive vā māṃsamutsṛjet
yāvanti paśuromāṇi tāvato narakān vrajet
adeyaṃ cāpyapeyaṃ ca tathaivāspṛśyameva ca
dvijātīnāmanālokyaṃ nityaṃ madyamiti sthitiḥ
tasmāt sarvaprakāreṇa madyaṃ nityaṃ vivarjayet
pītvā patati karmabhyastvasaṃbhāṣyo bhaved dvijaḥ
bhakṣayitvā hyabhakṣyāṇi pītvāpeyānyapi dvijaḥ
nādhikārī bhavet tāvad yāvat tanna jahātyadhaḥ
tasmāt pariharennityamabhakṣyāṇi prayatnataḥ
apeyāni ca vipro vai tathā ced yāti rauravam
iti śrīkūrmapurāṇe ṣaṭsāhasryāṃ saṃhitāyāmuparivibhāge saptadaśo 'dhyāyaḥ
ṛṣaya ūcuḥ
ahanyahani kartavyaṃ brāhmaṇānāṃ mahāmune
tadācakṣvākhilaṃ karma yena mucyeta bandhanāt
vyāsa uvāca
vakṣye samāhitā yūyaṃ śṛṇudhvaṃ gadato mama
ahanyahani kartavyaṃ brāhmaṇānāṃ kramād vidhim
brāhme muhūrte tūtthāya dharmamarthaṃ ca cintayet
kāyakleśaṃ tadudbhūtaṃ dhyāyīta manaseśvaram
uṣaḥkāle 'tha samprāpte kṛtvā cāvaśyakaṃ budhaḥ
snāyānnadīṣu śuddhāsu śaucaṃ kṛtvā yathāvidhi
prātaḥsnānena pūyante ye 'pi pāpakṛto janāḥ
tasmāt sarvaprayatnena prātaḥsnānaṃ samācaret
prātaḥsnānaṃ praśaṃsanti dṛṣṭādṛṣṭakaraṃ śubham
ṛṣīṇāmṛṣitā nityaṃ prātaḥsnānānna saṃśayaḥ
mukhe suptasya satataṃ lālā yāḥ saṃsravanti hi
tato naivācaret karma akṛtvā snānamāditaḥ
alakṣmīḥ kālakarṇaś ca duḥsvapnaṃ durvicintitam
prātaḥsnānena pāpāni pūyante nātra saṃśayaḥ
na ca snānaṃ vinā puṃsāṃ pāvanaṃ karma susmṛtam
home japye viśeṣeṇa tasmāt snānaṃ samācaret
aśaktāvaśiraskaṃ vā snānamasya vidhīyate
ārdreṇa vāsasā vātha mārjanaṃ kāpilaṃ smṛtam
asāmarthye samutpanne snānamevaṃ samācaret
brāhmādīni yathāśaktau snānānyāhurmanīṣiṇaḥ
brāhmamāgneyamuddiṣṭaṃ vāyavyaṃ divyameva ca
vāruṇaṃ yaugikaṃ tadvat ṣoḍhā snānaṃ prakīrtitam
brāhmaṃ tu mārjanaṃ mantraiḥ kuśaiḥ sodakabindubhiḥ
āgneyaṃ bhasmanā pādamastakāddehadhūlanam
gavāṃ hi rajasā proktaṃ vāyavyaṃ snānamuttamam
yattu sātapavarṣeṇa snānaṃ tad divyamucyate
vāruṇaṃ cāvagāhastu mānasaṃ tvātmavedanam
yaugikaṃ snānamākhyātaṃ yogo viṣṇuvicintanam
ātmatīrthamiti khyātaṃ sevitaṃ brahmavādibhiḥ
manaḥśucikaraṃ puṃsāṃ nityaṃ tat snānamācaret
śaktaśced vāruṇaṃ vidvān prājāpatyaṃ tathaiva ca
prakṣālya dantakāṣṭhaṃ vai bhakṣayitvā vidhānataḥ
ācamya prayato nityaṃ snānaṃ prātaḥ samācaret
madhyāṅgulisamasthaulyaṃ dvādaśāṅgulasaṃmitam
satvacaṃ dantakāṣṭhaṃ syāt tadagreṇa tu dhāvayet
kṣīravṛkṣasamudbhūtaṃ mālatīsaṃbhavaṃ śubham
apāmārgaṃ ca bilvaṃ ca karavīraṃ viśeṣataḥ
varjayitvā ninditāni gṛhītvaikaṃ yathoditam
parihṛtya dinaṃ pāpaṃ bhakṣayed vai vidhānavit
notpāṭayeddantakāṣṭhaṃ nāṅgulyā dhāvayet kvacit
prakṣālya bhaṅktvā tajjahyācchucau deśe samāhitaḥ
snātvā saṃtarpayed devānṛṣīn pitṛgaṇāṃstathā
ācamya mantravannityaṃ punarācamya vāgyataḥ
saṃmārjya mantrairātmānaṃ kuśaiḥ sodakabindubhiḥ
āpo hi ṣṭhā vyāhṛtibhiḥ sāvitryā vāruṇaiḥ śubhaiḥ
oṅkāravyāhṛtiyutāṃ gāyatrīṃ vedamātaram
japtvā jalāñjaliṃ dadyād bhāskaraṃ prati tanmanāḥ
prākkūleṣu samāsīno darbheṣu susamāhitaḥ
prāṇāyāmatrayaṃ kṛtvā dhyāyet saṃdhyāmiti śrutiḥ
yā saṃdhyā sā jagatsūtirmāyātītā hi niṣkalā
aiśvarī tu parā śaktis tattvatrayasamudbhavā
dhyātvārkamaṇḍalagatāṃ sāvitrīṃ vai japan budhaḥ
prāṅmukhaḥ satataṃ vipraḥ saṃdhyopāsanamācaret
saṃdhyāhīno 'śucirnityamanarhaḥ sarvakarmasu
yadanyat kurute kiṃcinna tasya phalamāpnuyāt
ananyacetasaḥ śāntā brāhmaṇā vedapāragāḥ
upāsya vidhivat saṃdhyāṃ prāptāḥ pūrvaṃ parāṃ gatim
yo 'nyatra kurute yatnaṃ dharmakārye dvijottamaḥ
vihāya saṃdhyāpraṇatiṃ sa yāti narakāyutam
tasmāt sarvaprayatnena saṃdhyopāsanamācaret
upāsito bhavet tena devo yogatanuḥ paraḥ
sahasraparamāṃ nityaṃ śatamadhyāṃ daśāvarām
sāvitrīṃ vai japed vidvān prāṅmukhaḥ prayataḥ sthitaḥ
athopatiṣṭhedādityamudayantaṃ samāhitaḥ
mantraistu vividhaiḥ saurer ṛgyajuḥsāmasaṃbhavaiḥ
upasthāya mahāyogaṃ devadevaṃ divākaram
kurvīta praṇatiṃ bhūmau mūrdhnā tenaiva mantrataḥ
oṃ khakholkāya śāntāya kāraṇatrayahetave
nivedayāmi cātmānaṃ namaste jñānarūpiṇe
namaste ghṛṇine tubhyaṃ sūryāya brahmarūpiṇe
tvameva brahma paramamāpo jyotī raso 'mṛtam
bhūrbhuvaḥ svas tvam oṅkāraḥ sarve rudrāḥ sanātanāḥ
puruṣaḥ sanmaho 'tastvāṃ praṇamāmi kapardinam
tvameva viśvaṃ bahudhā sadasat sūyate ca yat
namo rudrāya sūryāya tvāmahaṃ śaraṇaṃ gataḥ
pracetase namastubhyaṃ namo mīḍhuṣṭamāya te
namo namaste rudrāya tvāmahaṃ śaraṇaṃ gataḥ
hiraṇyabāhave tubhyaṃ hiraṇyapataye namaḥ
ambikāpataye tubhyamumāyāḥ pataye namaḥ
namo 'stu nīlagrīvāya namastubhyaṃ pinākine
vilohitāya bhargāya sahasrākṣāya te namaḥ
namo haṃsāya te nityamādityāya namo 'stu te
namaste vajrahastāya tryambakāya namo 'stu te
prapadye tvāṃ virūpākṣaṃ mahāntaṃ parameśvaram
hiraṇmayaṃ gṛhe guptamātmānaṃ sarvadehinām
namasyāmi paraṃ jyotirbrahmāṇaṃ tvāṃ parāṃ gatim
viśvaṃ paśupatiṃ bhīmaṃ naranārīśarīriṇam
namaḥ sūryāya rudrāya bhāsvate parameṣṭhine
ugrāya sarvabhaktāya tvāṃ prapadye sadaiva hi
etad vai sūryahṛdayaṃ japtvā stavamanuttamam
prātaḥkāle 'tha madhyāhne namaskuryād divākaram
idaṃ putrāya śiṣyāya dhārmikāya dvijātaye
pradeyaṃ sūryahṛdayaṃ brahmaṇā tu pradarśitam
sarvapāpapraśamanaṃ vedasārasamudbhavam
brāhmaṇānāṃ hitaṃ puṇyamṛṣisaṅghairniṣevitam
athāgamya gṛhaṃ vipraḥ samācamya yathāvidhi
prajvālya vahniṃ vidhivajjuhuyājjātavedasam
ṛtvikputro 'tha patnī vā śiṣyo vāpi sahodaraḥ
prāpyānujñāṃ viśeṣeṇa juhuyurvā yathāvidhi
pavitrapāṇiḥ pūtātmā śuklāmbaradharottaraḥ
ananyamānaso vahniṃ juhuyāt saṃyatendriyaḥ
vinā darbheṇa yatkarma vinā sūtreṇa vā punaḥ
rākṣasaṃ tadbhavet sarvaṃ nāmutreha phalapradam
daivatāni namaskuryād deyasārān nivedayet
dadyāt puṣpādikaṃ teṣāṃ vṛddhāṃścaivābhivādayet
guruṃ caivāpyupāsīta hitaṃ cāsya samācaret
vedābhyāsaṃ tataḥ kuryāt prayatnācchaktito dvijaḥ
japedadhyāpayecchiṣyān dhārayecca vicārayet
avekṣeta ca śāstrāṇi dharmādīni dvijottamaḥ
vaidikāṃścaiva nigamān vedāṅgāni viśeṣataḥ
upeyādīśvaraṃ cātha yogakṣemaprasiddhaye
sādhayed vividhānarthān kuṭumbārthe tato dvijaḥ
tato madhyāhnasamaye snānārthaṃ mṛdamāharet
puṣpākṣatān kuśatilān gomayaṃ śuddhameva ca
nadīṣu devakhāteṣu taḍāgeṣu saraḥsu ca
snānaṃ samācarennityaṃ gartaprasravaṇeṣu ca
parakīyanipāneṣu na snāyād vai kadācana
pañcapiṇḍān samuddhṛtya snāyād vāsaṃbhave punaḥ
mṛdaikayā śiraḥ kṣālyaṃ dvābhyāṃ nābhestathopari
adhaśca tisṛbhiḥ kāyaṃ pādau ṣaḍbhistathaiva ca
mṛttikā ca samuddiṣṭā tvārdrāmalakamātrikā
gomayasya pramāṇaṃ tat tenāṅgaṃ lepayet tataḥ
lepayitvā tu tīrasthastalliṅgaireva mantrataḥ
prakṣālyācamya vidhivat tataḥ snāyāt samāhitaḥ
abhimantrya jalaṃ mantraistalliṅgairvāruṇaiḥ śubhaiḥ
bhāvapūtastadavyaktaṃ dhyāyan vai viṣṇumavyayam
āpo nārāyaṇodbhūtāstā evāsyāyanaṃ punaḥ
tasmānnārāyaṇaṃ devaṃ snānakāle smared budhaḥ
procya sauṃkāram ādityaṃ trirnimajjejjalāśaye
ācāntaḥ punarācāmenmantreṇānena mantravit
antaścarasi bhūteṣu guhāyāṃ viśvatomukhaḥ
tvaṃ yajñastvaṃ vaṣaṭkāra āpo jyotī raso 'mṛtam
drupadāṃ vā trirabhyasyed vyāhṛtipraṇavānvitām
sāvitrīṃ vā japed vidvān tathā caivāghamarṣaṇam
tataḥ saṃmārjanaṃ kuryādāpohiṣṭhā mayobhuvaḥ
idamāpaḥ pravahata vyāhṛtibhistathaiva ca
tato 'bhimantrya tat tīrtham āpohiṣṭhādimantrakaiḥ
antarjalagato magno japet triraghamarṣaṇam
tripadāṃ vātha sāvitrīṃ tadviṣṇoḥ paramaṃ padam
āvartayed vā praṇavaṃ devaṃ vā saṃsmareddharim
drupadādiva yo mantro yajurvede pratiṣṭhitaḥ
antarjale trirāvartya sarvapāpaiḥ pramucyate
apaḥ pāṇau samādāya japtvā vai mārjane kṛte
vinyasya mūrdhni tat toyaṃ mucyate sarvapātakaiḥ
yathāśvamedhaḥ kraturāṭ sarvapāpāpanodanaḥ
tathāghamarṣaṇaṃ sūktaṃ sarvapāpāpanodanam
athopatiṣṭhedādityaṃ mūrdhni puṣpānvitāñjalim
prakṣipyālokayed devam ud vayaṃ tamasas pari
udutyaṃ citramityete taccakṣuriti mantrataḥ
haṃsaḥ śuciṣadetena sāvitryā ca viśeṣataḥ
anyaiśca vaidikairmantraiḥ sauraiḥ pāpapraṇāśanaiḥ
sāvitrīṃ vai japet paścājjapayajñaḥ sa vai smṛtaḥ
vividhāni pavitrāṇi guhyavidyāstathaiva ca
śatarudrīyamatharvaśiraḥ saurāṃśca śaktitaḥ
prākkūleṣu samāsīnaḥ kuśeṣu prāṅmukhaḥ śuciḥ
tiṣṭhaṃścedīkṣamāṇo 'rkaṃ japyaṃ kuryāt samāhitaḥ
sphāṭikendrākṣarudrākṣaiḥ putrajīvasamudbhavaiḥ
kartavyā tvakṣamālā syāduttarāduttamā smṛtā
japakāle na bhāṣeta nānyāni prekṣayed budhaḥ
na kampayecchirogrīvāṃ dantānnaiva prakāśayet
guhyakā rākṣasāḥ siddhā haranti prasabhaṃ yataḥ
ekānte suśubhe deśe tasmājjapyaṃ samācaret
caṇḍālāśaucapatitān dṛṣṭvācamya punarjapet
taireva bhāṣaṇaṃ kṛtvā snātvā caiva japet punaḥ
ācamya prayato nityaṃ japedaśucidarśane
saurān mantrān śaktito vai pāvamānīstu kāmataḥ
yadi syāt klinnavāsā vai vārimadhyagato japet
anyathā tu śucau bhūmyāṃ darbheṣu susamāhitaḥ
pradakṣiṇaṃ samāvṛtya namaskṛtvā tataḥ kṣitau
ācamya ca yathāśāstraṃ śaktyā svādhyāyamācaret
tataḥ saṃtarpayed devānṛṣīn pitṛgaṇāṃstathā
ādāv oṅkāram uccārya namo'nte tarpayāmi vaḥ
devān brahmaḥṛṣīṃścaiva tarpayedakṣatodakaiḥ
tilodakaiḥ pitṝn bhaktyā svasūtroktavidhānataḥ
anvārabdhena savyena pāṇinā dakṣiṇena tu
devarṣīṃstarpayed dhīmānudakāñjalibhiḥ pitṝn
yajñopavītī devānāṃ nivītī ṛṣītarpaṇe
prācīnāvītī pitrye tu svena tīrthena bhāvataḥ
niṣpīḍya snānavastraṃ tu samācamya ca vāgyataḥ
svairmantrairarcayed devān puṣpaiḥ patrairathāmbubhiḥ
brahmāṇaṃ śaṅkaraṃ sūryaṃ tathaiva madhusūdanam
anyāṃścābhimatān devān bhaktyā cākrodhano 'tvaraḥ
pradadyād vātha puṣpāṇi sūktena pauruṣeṇa tu
āpo vā devatāḥ sarvāstena samyak samarcitāḥ
dhyātvā praṇavapūrvaṃ vai daivatāni samāhitaḥ
namaskāreṇa puṣpāṇi vinyased vai pṛthak pṛthak
na viṣṇvārādhanāt puṇyaṃ vidyate karma vaidikam
tasmādanādimadhyāntaṃ nityamārādhayeddharim
tadviṣṇoriti mantreṇa sūktena puruṣeṇa tu
naitābhyāṃ sadṛśo mantraḥ sūktena puruṣeṇa tu
naitābhyāṃ sadṛśo mantro vedeṣūktaścaturṣvapi
nivedayeta svātmānaṃ viṣṇāvamalatejasi
tadātmā tanmanāḥ śāntastadviṣṇoriti mantrataḥ
athavā devamīśānaṃ bhagavantaṃ sanātanam
ārādhayenmahādevaṃ bhāvapūto maheśvaram
mantreṇa rudrāgāyatryā praṇavenāthavā punaḥ
īśānenātha vā rudraistryambakena samāhitaḥ
puṣpaiḥ patrairathādbhirvā candanādyairmaheśvaram
uktvā namaḥ śivāyeti mantreṇānena yojayet
namaskuryānmahādevaṃ ṛtaṃ satyam itīśvaram
nivedayīta svātmānaṃ yo brahmāṇamitīśvaram
pradakṣiṇaṃ dvijaḥ kuryāt pañca brahmāṇi vai japan
dhyāyīta devamīśānaṃ vyomamadhyagataṃ śivam
athāvalokayedarkaṃ haṃsaḥ śuciṣad ityṛcā
kuryāt pañca mahāyajñān gṛhaṃ gatvā samāhitaḥ
devayajñaṃ pitṛyajñaṃ bhūtayajñaṃ tathaiva ca
mānuṣyaṃ brahmayajñaṃ ca pañca yajñān pracakṣate
yadi syāt tarpaṇādarvāk brahmayajñaḥ kṛto na hi
kṛtvā manuṣyayajñaṃ vai tataḥ svādhyāyamācaret
agneḥ paścimato deśe bhūtayajñānta eva vā
kuśapuñje samāsīnaḥ kuśapāṇiḥ samāhitaḥ
śālāgnau laukike vāgnau jale bhūbhyām athāpivā
vaiśvadevaṃ tataḥ kuryād devayajñaḥ sa vai smṛtaḥ
yadi syāllaukike pakvaṃ tato 'nnaṃ tatra hūyate
śālāgnau tatra devānnaṃ vidhireṣa sanātanaḥ
devebhyastu hutādannāccheṣād bhūtabaliṃ haret
bhūtayajñaḥ sa vai jñeyo bhūtidaḥ sarvadehinām
śvabhyaśca śvapacebhyaśca patitādibhya eva ca
dadyād bhūmau baliṃ tvannaṃ pakṣibhyo 'tha dvijottamaḥ
sāyaṃ cānnasya siddhasya patnyamantraṃ baliṃ haret
bhūtayajñastvayaṃ nityaṃ sāyaṃ prātarvidhīyate
ekaṃ tu bhojayed vipraṃ pitṝn uddiśya sattamam
nityaśrāddhaṃ taduddiṣṭaṃ pitṛyajño gatipradaḥ
uddhṛtya vā yathāśakti kiṃcid annaṃ samāhitaḥ
vedatattvārthaviduṣe dvijāyaivopapādayet
pūjayedatithiṃ nityaṃ namasyedarcayed dvijam
manovākkarmabhiḥ śāntamāgataṃ svagṛha tataḥ
hantakāramathāgraṃ vā bhikṣāṃ vā śaktito dvijaḥ
dadyādatithaye nityaṃ budhyeta parameśvaram
bhikṣāmāhurgrāsamātramagraṃ tasyāścaturguṇam
puṣkalaṃ hantakāraṃ tu taccaturguṇamucyate
godohamātraṃ kālaṃ vai pratīkṣyo hyatithiḥ svayam
abhyāgatān yathāśakti pūjayedatithiṃ yathā
bhikṣāṃ vai bhikṣave dadyād vidhivad brahmacāriṇe
dadyādannaṃ yathāśakti tvarthibhyo lobhavarjitaḥ
sarveṣāmapyalābhe tu annaṃ gobhyo nivedayet
bhuñjīta bandhubhiḥ sārdhaṃ vāgyato 'nnamakutsayan
akṛtvā tu dvijaḥ pañca mahāyajñān dvijottamāḥ
bhuñjīta cet sa mūḍhātmā tiryagyoniṃ sa gacchati
vedābhyāso 'nvahaṃ śaktyā mahāyajñakriyā kṣamā
nāśayatyāśu pāpāni devānāmarcanaṃ tathā
yo mohād athavālasyād akṛtvā devatārcanam
bhuṅkte sa yāti narakān śūkareṣvabhijāyate
tasmāt sarvaprayatnena kṛtvā karmāṇi vai dvijāḥ
bhuñjīta svajanaiḥ sārdhaṃ sa yāti paramāṃ gatim
iti śrīkūrmapurāṇe ṣaṭsāhasryāṃ saṃhitāyām uparivibhāge aṣṭādaśo 'dhyāyaḥ
vyāsa uvāca
prāṅmukho 'nnāni bhuñjīta sūryābhimukha eva vā
āsīnastvāsane śuddhe bhūmyāṃ pādau nidhāya tu
āyuṣyaṃ prāṅmukho bhuṅkte yaśasyaṃ dakṣiṇāmukhaḥ
śriyaṃ pratyaṅmukho bhuṅkte ṛtaṃ bhuṅkte udaṅmukhāḥ
pañcārdre bhojanaṃ kuryād bhūmau pātraṃ nidhāya tu
upavāsena tattulyaṃ manurāha prajāpatiḥ
upalipte śucau deśe pādau prakṣālya vai karau
ācamyārdrānano 'krodhaḥ pañcārdre bhojanaṃ caret
mahāvyāhṛtibhistvannaṃ paridhāyodakena tu
amṛtopastaraṇamasītyāpośānakriyāṃ caret
svāhāpraṇavasaṃyuktāṃ prāṇāyādyāhutiṃ tataḥ
apānāya tato hutvā vyānāya tadanantaram
udānāya tataḥ kuryāt samānāyeti pañcamīm
vijñāya tattvameteṣāṃ juhuyādātmani dvijaḥ
śeṣamannaṃ yathākāmaṃ bhuñjīta vyañjanair yutam
dhyātvā tanmanasā devamātmānaṃ vai prajāpatim
amṛtāpidhānamasītyupariṣṭādapaḥ pibet
ācāntaḥ punar ācāmed āyaṃ gauriti mantrataḥ
drupadāṃ vā trirāvartya sarvapāpapraṇāśanīm
prāṇānāṃ granthir asīty ālabheddhṛdayaṃ tataḥ
ācamyāṅguṣṭhamātreti pādāṅguṣṭhe 'tha dakṣiṇe
niḥsravayed hastajalamūrdhvahastaḥ samāhitaḥ
hutānumantraṇaṃ kuryāt śraddhāyāmiti mantrataḥ
athākṣareṇa svātmānaṃ yojayed brahmaṇeti hi
sarveṣāmeva yāgānāmātmayāgaḥ paraḥ smṛtaḥ
yo 'nena vidhinā kuryāt sa yāti brahmaṇaḥ kṣayam
yajñopavītī bhuñjīta sraggandhālaṃkṛtaḥ śuciḥ
sāyaṃprātar nāntarā vai saṃdhyāyāṃ tu viśeṣataḥ
nādyāt sūryagrahāt pūrvamahni sāyaṃ śaśigrahāt
grahakāle ca nāśnīyāt snātvāśnīyāt tu muktayoḥ
mukte śaśini bhuñjīta yadi na syānmahāniśā
amuktayor astaṃgatayor adyād dṛṣṭvā pare 'hani
nāśnīyāt prekṣamāṇānāmapradāyaiva durmatiḥ
na yajñaśiṣṭādand vā na kruddho nānyamānasaḥ
ātmārthaṃ bhojanaṃ yasya ratyarthaṃ yasya maithunam
vṛttyarthaṃ yasya cādhītaṃ niṣphalaṃ tasya jīvitam
yadbhuṅkte veṣṭitaśirā yacca bhuṅkte udaṅmukhaḥ
sopānatkaśca yad bhuṅkte sarvaṃ vidyāt tadāsuram
nārdharātre na madhyāhne nājīrṇe nārdravastradhṛk
na ca bhinnāsanagato na śayānaḥ sthito 'pi vā
na bhinnabhājane caiva na bhūmyāṃ na ca pāṇiṣu
nocchiṣṭo ghṛtamādadyānna mūrdhānaṃ spṛśedapi
na brahma kīrtayan vāpi na niḥśeṣaṃ na bhāryayā
nāndhakāre na cākāśe na ca devālayādiṣu
naikavastrastu bhuñjīta na yānaśayanasthitaḥ
na pādukānirgato 'tha na hasan vilapannapi
bhuktvaivaṃ sukhamāsthāya tadannaṃ pariṇāmayet
itihāsapurāṇābhyāṃ vedārthān upabṛṃhayet
tataḥ saṃdhyāmupāsīta pūrvoktavidhinā dvijaḥ
āsīnastu japed devīṃ gāyatrīṃ paścimāṃ prati
na tiṣṭhati tu yaḥ pūrvāṃ nāste saṃdhyāṃ tu paścimām
sa śūdreṇa samo loke sarvadharmavivarjitaḥ
hutvāgniṃ vidhivanmantrairbhuktvā yajñāvaśiṣṭakam
sabhṛtyabāndhavajanaḥ svapecchuṣkapado niśi
nottarābhimukhaḥ svapyāt paścimābhimukho na ca
na cākāśe na nagno vā nāśucirnāsane kvacit
na śīrṇāyāṃ tu khaṭvāyāṃ śūnyāgāre na caiva hi
nānuvaṃśaṃ na pālāśe śayane vā kadācana
ityetadakhilenoktamahanyahani vai mayā
brāhmaṇānāṃ kṛtyajātamapavargaphalapradam
nāstikyādathavālasyāt brāhmaṇo na karoti yaḥ
sa yāti narakān ghorān kākayonau ca jāyate
nānyo vimuktaye panthā muktvāśramavidhiṃ svakam
tasmāt karmāṇi kurvīta tuṣṭaye parameṣṭhinaḥ
iti śrīkūrmapurāṇe ṣaṭsāhasryāṃ saṃhitāyām uparivibhāge ekonaviṃśo 'dhyāyaḥ
vyāsa uvāca
atha śrāddhamamāvāsyāṃ prāpya kāryaṃ dvijottamaiḥ
piṇḍānvāhāryakaṃ bhaktyā bhuktimuktiphalapradam
piṇḍānvāhāryakaṃ śrāddhaṃ kṣīṇe rājani śasyate
aparāhne dvijātīnāṃ praśastenāmiṣeṇa ca
pratipatprabhṛti hyanyāstithayaḥ kṛṣṇapakṣake
caturdaśīṃ varjayitvā praśastā hyuttarottarāḥ
amāvāsyāṣṭakās tisraḥ pauṣamāsādiṣu triṣu
tisraścānvaṣṭakāḥ puṇyā māghī pañcadaśī tathā
trayodaśī maghāyuktā varṣāsu tu viśeṣataḥ
śasyāpākaśrāddhakālā nityāḥ proktā dine dine
naimittikaṃ tu kartavyaṃ grahaṇe candrasūryayoḥ
bāndhavānāṃ ca maraṇe nārakī syādato 'nyathā
kāmyāni caiva śrāddhāni śasyante grahaṇādiṣu
ayane viṣuve caiva vyatīpāte 'pyanantakam
saṃkrāntyamakṣayaṃ śrāddhaṃ tathā janmadineṣvapi
nakṣatreṣu ca sarveṣu kāryaṃ kāmyaṃ viśeṣataḥ
svargaṃ ca labhate kṛtvā kṛttikāsu dvijottamaḥ
apatyamatha rohiṇyāṃ saumye tu brahmavarcasam
raudrāṇāṃ karmaṇāṃ siddhimārdrāyāṃ śauryameva ca
punarvasau tathā bhūmiṃ śriyaṃ puṣye tathaiva ca
sarvān kāmāṃstathā sārpe pitrye saubhāgyameva ca
aryamṇe tu dhanaṃ vindyāt phālgunyāṃ pāpanāśanam
jñātiśraiṣṭhyaṃ tathā haste citrāyāṃ ca bahūn sutān
vāṇijyasiddhiṃ svātau tu viśākhāsu suvarṇakam
maitre bahūni mitrāṇi rājyaṃ śākre tathaiva ca
mūle kṛṣiṃ labhed yānasiddhimāpye samudrataḥ
sarvān kāmān vaiśvadeve śraiṣṭhyaṃ tu śravaṇe punaḥ
śraviṣṭhāyāṃ tathā kāmān vāruṇe ca paraṃ balam
ajaikapāde kupyaṃ syād ahirbudhnye gṛhaṃ śubham
revatyāṃ bahavo gāvo hyaśvinyāṃ turagāṃstathā
yāmye 'tha jīvanaṃ tat syādyadi śrāddhaṃ prayacchati
ādityavāre tvārogyaṃ candre saubhāgyameva ca
kauje sarvatra vijayaṃ sarvān kāmān budhasya tu
vidyām abhīṣṭāṃ jīve tu dhanaṃ vai bhārgave punaḥ
śamaiśvare labhedāyuḥ pratipatsu sutān śubhān
kanyakāṃ vai dvitīyāyāṃ tṛtīyāyāṃ tu vandinaḥ
paśūnkṣudrāṃścaturthyāṃ tu pañcamyāṃśobhanān sutān
ṣaṣṭyāṃ dyūtaṃ kṛṣiṃ cāpi saptamyāṃ labhate naraḥ
aṣṭamyāmapi vāṇijyaṃ labhate śrāddhadaḥ sadā
syānnavamyāmekakhuraṃ daśamyāṃ dvikhuraṃ bahu
ekādaśyāṃ tathā rūpyaṃ brahmavarcasvinaḥ sutān
dvādaśyāṃ jātarūpaṃ ca rajataṃ kupyameva ca
jñātiśraiṣṭhyaṃ trayodaśyāṃ caturdaśyāṃ tu kruprajāḥ
pañcadaśyāṃ sarvakāmānāpnoti śrāddhadaḥ sadā
tasmācchrāddhaṃ na kartavyaṃ caturdaśyāṃ dvijātibhiḥ
śastreṇa tu hatānāṃ vai tatra śrāddhaṃ prakalpayet
dravyabrāhmaṇasaṃpattau na kālaniyamaḥ kṛtaḥ
tasmād bhogāpavargārthaṃ śrāddhaṃ kuryurdvijātayaḥ
karmārambheṣu sarveṣu kuryād ā abhyudayaṃ punaḥ
putrajanmādiṣu śrāddhaṃ pārvaṇaṃ parvaṇi smṛtam
ahanyahani nityaṃ syāt kāmyaṃ naimittikaṃ punaḥ
ekoddiṣṭādi vijñeyaṃ vṛddhiśrāddhaṃ tu pārvaṇam
etat pañcavidhaṃ śrāddhaṃ manunā parikīrtitam
yātrāyāṃ ṣaṣṭhamākhyātaṃ tatprayatnena pālayet
śuddhaye saptamaṃ śrāddhaṃ brahmaṇā paribhāṣitam
daivikaṃ cāṣṭamaṃ śrāddhaṃ yatkṛtvā mucyate bhayāt
saṃdhyārātryorna kartavyaṃ rāhoranyatra darśanāt
deśānāṃ ca viśeṣeṇa bhavet puṇyamanantakam
gaṅgāyāmakṣayaṃ śrāddhaṃ prayāge 'marakaṇṭake
gāyanti pitaro gāthāṃ kīrtayanti manīṣiṇaḥ
eṣṭavyā bahavaḥ putrāḥ śīlavanto guṇānvitāḥ
teṣāṃ tu samavetānāṃ yadyeko 'pi gayāṃ vrajet
gayāṃ prāpyānuṣaṅgeṇa yadi śrāddhaṃ samācaret
tāritāḥ pitarastena sa yāti paramāṃ gatim
varāhaparvate caiva gaṅgāyāṃ vai viśeṣataḥ
vārāṇasyāṃ viśeṣeṇa yatra devaḥ svayaṃ haraḥ
gaṅgādvāre prabhāse ca bilvake nīlaparvate
kurukṣetre ca kubjāmre bhṛgutuṅge mahālaye
kedāre phalgutīrthe ca naimiṣāraṇya eva ca
sarasvatyāṃ viśeṣeṇa puṣkareṣu viśeṣataḥ
narmadāyāṃ kuśāvarte śrīśaile bhadrakarṇake
vetravatyāṃ vipāśāyāṃ godāvaryāṃ viśeṣataḥ
evamādiṣu cānyeṣu tīrtheṣu pulineṣu ca
nadīnāṃ caiva tīreṣu tuṣyanti pitaraḥ sadā
vrīhibhiśca yavairmāṣair adbhir mūlaphalena vā
śyāmākaiśca yavaiḥ śākair nīvāraiśca priyaṅgubhiḥ
gaudhūmaiśca tilairmudgairmāsaṃ prīṇayate pitṝn
āmrān pāne ratānikṣūn mṛdvīkāṃśca sadāḍimān
vidāryāśca bharaṇḍāśca śrāddhakāle pradāpayet
lājān madhuyutān dadyāt saktūn śarkarayā saha
dadyācchrāddhe prayatnena śṛṅgāṭakakaśerukān
dvau māsau matsyamāṃsena trīn māsān hāriṇena tu
aurabhreṇātha caturaḥ śākuneneha pañca tu
ṣaṇmāsāṃśchāgamāṃsena pārṣatenātha sapta vai
aṣṭāveṇasya māṃsena rauraveṇa navaiva tu
daśamāsāṃstu tṛpyanti varāhamahiṣāmiṣaiḥ
śaśakūrmayor māṃsena māsānekādaśaiva tu
saṃvatsaraṃ tu gavyena payasā pāyasena tu
vārdhrīṇasasya māṃsena tṛptirdvādaśavārṣikī
kālaśākaṃ mahāśalkaṃ khaḍgalohāmiṣaṃ madhu
ānantyāyaiva kalpante munyannāni ca sarvaśaḥ
krītvā labdhvā svayaṃ vātha mṛtānāhṛtya vā dvijaḥ
dadyācchrāddhe prayatnena tadasyākṣayamucyate
pippalīṃ kramukaṃ caiva tathā caiva masūrakam
kūṣmāṇḍālābuvārtākān bhūstṛṇaṃ surasaṃ tathā
kusumbhapiṇḍamūlaṃ vai tandulīyakameva ca
rājamāṣāṃstathā kṣīraṃ māhiṣaṃ ca vivarjayet
kodravān kovidārāṃśca pālakyān maricāṃstathā
varjayet sarvayatnena śrāddhakāle dvijottamaḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge viṃśo 'dhyāyaḥ
vyāsa uvāca
snātvā yathoktaṃ saṃtarpya pitṝṃścandrakṣaye dvijaḥ
piṇḍānvāhāryakaṃ śrāddhaṃ kuryāt saumyamanāḥ śuciḥ
pūrvameva parīkṣeta brāhmaṇaṃ vedapāragam
tīrthaṃ taddhavyakavyānāṃ pradāne cātithiḥ smṛtaḥ
ye somapā virajaso dharmajñāḥ śāntacetasaḥ
vratino niyamasthāśca ṛtukālābhigāminaḥ
pañcāgnirapyadhīyāno yajurvedavideva ca
bahvṛcaśca trisauparṇastrimadhurvātha yo bhavet
triṇāciketacchandogo jyeṣṭhasāmaga eva ca
atharvaśiraso 'dhyetā rudrādhyāyī viśeṣataḥ
agnihotraparo vidvān nyāyavicca ṣaḍaṅgavit
mantrabrāhmaṇaviccaiva yaśca syād dharmapāṭhakaḥ
ṛṣivratī ṛṣīkaśca tathā dvādaśavārṣikaḥ
brahmadeyānusaṃtāno garbhaśuddhaḥ sahasradaḥ
cāndrāyaṇavratacaraḥ satyavādī purāṇavit
gurudevāgnipūjāsu prasakto jñānatatparaḥ
vimuktaḥ sarvato dhīro brahmabhūto dvijottamaḥ
mahādevārcanarato vaiṣṇavaḥ paṅktipāvanaḥ
ahiṃsānirato nityam apratigrahaṇastathā
satriṇo dānaniratā vijñeyāḥ paṅktipāvanāḥ
yuvānaḥ śrotriyāḥ svasthā mahāyajñaparāyaṇāḥ
sāvitrījāpaniratā brāhmaṇāḥ paṅktipāvanāḥ
kulīnāḥ śrutavantaśca śīlavantastapasvinaḥ
agnicitsnātakā viprā vijñeyāḥ paṅktipāvanāḥ
mātāpitrorhite yuktaḥ prātaḥsnāyī tathā dvijaḥ
adhyātmavinmunirdānto vijñeyaḥ paṅktipāvanaḥ
jñānaniṣṭho mahāyogī vedāntārthavicintakaḥ
śraddhāluḥ śrāddhanirato brāhmaṇaḥ paṅktipāvanaḥ
vedavidyārataḥ snāto brahmacaryaparaḥ sadā
atharvaṇo mumukṣuśca brāhmaṇaḥ paṅktipāvanaḥ
asamānapravarako hyasagotrastathaiva ca
asaṃbandhī ca vijñeyo brāhmaṇaḥ paṅktipāvanaḥ
bhojayed yoginaṃ pūrvaṃ tattvajñānarataṃ yatim
alābhe naiṣṭhikaṃ dāntamupakurvāṇakaṃ tathā
tadalābhe gṛhasthaṃ tu mumukṣuṃ saṅgavarjitam
sarvālābhe sādhakaṃ vā gṛhasthamapi bhojayet
prakṛterguṇatattvajño yasyāśnāti yatirhaviḥ
phalaṃ vedavidāṃ tasya sahasrādatiricyate
tasmād yatnena yogīndramīśvarajñānatatparam
bhojayeddhavyakavyeṣu alābhāditarān dvijān
eṣa vai prathamaḥ kalpaḥ pridāne havyakavyayoḥ
anukalpastvayaṃ jñeyaḥ sadā sadbhiranuṣṭhitaḥ
mātāmahaṃ mātulaṃ ca svasrīyaṃ śvaśuraṃ gurum
dauhitraṃ viṭpatiṃ bandhumṛtvigyājyau ca bhojayet
na śrāddhe bhojayenmitraṃ dhanaiḥ kāryo 'sya saṃgrahaḥ
paiśācī dakṣiṇā sā hi naivāmutra phalapradā
kāmaśrāddhe 'rcayenmitraṃ nābhirūpamapi tvarim
dviṣatā hi havirbhuktaṃ bhavati pretya niṣphalam
brāhmaṇo hy anadhīyānas tṛṇāgnir iva śāmyati
tasmai havyaṃ na dātavyaṃ na hi bhasmani hūyate
yatheriṇe bījamuptvā na vaptā labhate phalam
tathānṛce havirdattvā na dātā labhate phalam
yāvato grasate piṇḍān havyakavyeṣv amantravit
tāvato grasate pretya dīptān sthūlāṃstvayoguḍān
api vidyākulairyuktā hīnavṛttā narādhamāḥ
yatraite bhuñjate havyaṃ tad bhavedāsuraṃ dvijāḥ
yasya vedaśca vedī ca vicchidyete tripūruṣam
sa vai durbrāhmaṇo nārhaḥ śrāddhādiṣu kadācana
śūdrapreṣyo bhṛto rājño vṛṣalo grāmayājakaḥ
badhabandhopajīvī ca ṣaḍete brahmabandhavaḥ
dattānuyogān vṛttyarthaṃ patitān manurabravīt
vedavikrayiṇo hyete śrāddhādiṣu vigarhitāḥ
śrutivikrayiṇo ye tu parapūrvāsamudbhavāḥ
asamānān yājayanti patitāste prakīrtitāḥ
asaṃskṛtādhyāpakā ye bhṛtyā vādhyāpayanti ye
adhīyate tathā vedān patitāste prakīrtitāḥ
vṛddhaśrāvakanirgranthāḥ pañcarātravido janāḥ
kāpālikāḥ pāśupatāḥ pāṣaṇḍā ye ca tadvidhāḥ
yasyāśnanti havīṃṣyete durātmānastu tāmasāḥ
na tasya tad bhavecchrāddhaṃ pretya ceha phalapradam
anāśramo yo dvijaḥ syādāśramī vā nirarthakaḥ
mithyāśramī ca te viprā vijñeyāḥ paṅktidūṣakāḥ
duścarmā kunakhī kuṣṭhī śvitrī ca śyāvadantakaḥ
viddhaprajananaścaiva stenaḥ klībo 'tha nāstikaḥ
madyapo vṛṣalīsakto vīrahā didhiṣūpatiḥ
āgāradāhī kuṇḍāśī somavikrayiṇo dvijāḥ
parivettā tathā hiṃsraḥ parivittirnirākṛtiḥ
paunarbhavaḥ kusīdī ca tathā nakṣatradarśakaḥ
gītavāditranirato vyādhitaḥ kāṇa eva ca
hīnāṅgaścātiriktāṅgo hy avakīrṇis tathaiva ca
kanyādūṣī kuṇḍagolau abhiśasto 'tha devalaḥ
mitradhruk piśunaścaiva nityaṃ bhāryānuvartakaḥ
mātāpitrorgurostyāgī dāratyāgī tathaiva ca
gotrabhid bhraṣṭaśaucaśca kāṇḍaspṛṣṭastathaiva ca
anapatyaḥ kūṭasākṣī yācako raṅgajīvakaḥ
samudrayāyī kṛtahā tathā samayabhedakaḥ
devanindāparaścaiva vedanindāratastathā
dvijanindārataścaite varjyāḥ śrāddhādikarmasu
kṛtaghnaḥ piśunaḥ krūro nāstiko vedanindakaḥ
mitradhruk kuhakaścaiva viśeṣāt paṅktidūṣakāḥ
sarve punar abhojyānnās tv adānārhāśca karmasu
brahmabhāvanirastāśca varjanīyāḥ prayatnataḥ
śūdrānnarasapuṣṭāṅgaḥ saṃdhyopāsanavarjitaḥ
mahāyajñavihīnaśca brāhmaṇaḥ paṅktidūṣakaḥ
adhītanāśanaścaiva snānahomavivarjitaḥ
tāmaso rājasaścaiva brāhmaṇaḥ paṅktidūṣakaḥ
bahunātra kimuktena vihitān ye na kurvate
ninditānācarantyete varjanīyāḥ prayatnataḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge ekaviṃśo 'dhyāyaḥ
vyāsa uvāca
gomayenodakairbhūmiṃ śodhayitvā samāhitaḥ
saṃnipātya dvijān sarvān sādhubhiḥ saṃnimantrayet
śvo bhaviṣyati me śrāddhaṃ pūrvedyurabhipūjya ca
asaṃbhave paredyurvā yathoktairlakṣaṇairyutān
tasya te pitaraḥ śrutvā śrāddhakālamupasthitam
anyonyaṃ manasā dhyātvā saṃpatanti manojavāḥ
brāhmaṇaiste sahāśnanti pitaro hyantarikṣagāḥ
vāyubhūtāstu tiṣṭhanti bhuktvā yānti parāṃ gatim
āmantritāśca te viprāḥ śrāddhakāla upasthite
vaseyurniyatāḥ sarve brahmacaryaparāyaṇāḥ
akrodhano 'tvaro 'mattaḥ satyavādī samāhitaḥ
bhāraṃ maithunamadhvānaṃ śrāddhakṛd varjayejjapam
āmantrito brāhmaṇo vā yo 'nyasmai kurute kṣaṇam
sa yāti narakaṃ ghoraṃ sūkaratvaṃ prāyāti ca
āmantrayitvā yo mohādanyaṃ cāmantrayed dvijam
sa tasmādadhikaḥ pāpī viṣṭhākīṭo 'bhijāyate
śrāddhe nimantrito vipro maithunaṃ yo 'dhigacchati
brahmahatyāmavāpnoti tiryagyonau ca jāyate
nimantritastu yo vipro hyadhvānaṃ yāti durmatiḥ
bhavanti pitarastasya taṃ māsaṃ pāṃśubhojanāḥ
nimantritastu yaḥ śrāddhe prakuryāt kalahaṃ dvijaḥ
bhavanti tasya tanmāsaṃ pitaro malabhojanāḥ
tasmānnimantritaḥ śrāddhe niyatātmā bhaved dvijaḥ
akrodhanaḥ śaucaparaḥ kartā caiva jitendriyaḥ
śvobhūte dakṣiṇāṃ gatvā diśaṃ darbhān samāhitaḥ
samūlānāhared vāri dakṣiṇāgrān sunirmalān
dakṣiṇāpravaṇaṃ snigdhaṃ vibhaktaṃ śubhalakṣaṇam
śuciṃ deśaṃ viviktaṃ ca gomayenopalepayet
nadītīreṣu tīrtheṣu svabhūmau caiva sānuṣu
vivikteṣu ca tuṣyanti dattena pitaraḥ sadā
pārakye bhūmibhāge tu pitṝṇāṃ naiva nirvapet
svāmibhistad vihanyeta mohād yat kriyate naraiḥ
aṭavyaḥ parvatāḥ puṇyāstīrthānyāyatanāni ca
sarvāṇyasvāmikānyāhurna hi teṣu parigrahaḥ
tilān pravikiret tatra sarvato bandhayedajān
asuropahataṃ sarvaṃ tilaiḥ śudhyatyajena vā
tato 'nnaṃ bahusaṃskāraṃ naikavyañjanamacyutam
coṣyapeyasamṛddhaṃ ca yathāśaktyā prakalpayet
tato nivṛtte madhyāhne luptalomanakhān dvijān
abhigamya yathāmārgaṃ prayacched dantadhāvanam
tailamabhyañjanaṃ snānaṃ snānīyaṃ ca pṛthagvidham
pātrairaudumbarairdadyād vaiśvadaivatyapūrvakam
tataḥ snātvā nivṛttebhyaḥ pratyutthāyakṛtāñjaliḥ
pādyamācamanīyaṃ ca samprayacched yathākramam
ye cātra viśvedevānāṃ viprāḥ pūrvaṃ nimantritāḥ
prāṅmukhānyāsanānyeṣāṃ tridarbhopahitāni ca
dakṣiṇāmukhayuktāni pitṝṇām āsanāni ca
dakṣiṇāgraikadarbhāṇi prokṣitāni tilodakaiḥ
teṣūpaveśayed etān āsanaṃ spṛśya sa dvijam
āsadhvamiti saṃjalpan āsanāste pṛthak pṛthak
dvau daive prāṅmukhau pitrye trayaścodaṅmukhāstathā
ekaikaṃ vā bhavet tatra devamātāmaheṣvapi
satkriyāṃ deśakālau ca śaucaṃ brāhmaṇasaṃpadam
pañcaitān vistaro hanti tasmānneheta vistaram
api vā bhojayedekaṃ brāhmaṇaṃ vedapāragam
śrutaśīlādisampannam alakṣaṇavivarjitam
uddhṛtya pātre cānnaṃ tat sarvasmāt prakṛtāt punaḥ
devatāyatane cāsmai nivedyānyatpravartayet
prāsyedagnau tadannaṃ tu dadyād vā brahmacāriṇe
tasmādekamapi śreṣṭhaṃ vidvāṃsaṃ bhojayed dvijam
bhikṣuko brahmacārī vā bhojanārthamupasthitaḥ
upaviṣṭeṣu yaḥ śrāddhe kāmaṃ tamapi bhojayet
atithiryasya nāśnāti na tacchrāddhaṃ praśasyate
tasmāt prayatnācchrāddheṣu pūjyā hyatithayo dvijaiḥ
ātithyarahite śrāddhe bhuñjate ye dvijātayaḥ
kākayoniṃ vrajantyete dātā caiva na saṃśayaḥ
hīnāṅgaḥ patitaḥ kuṣṭhī vraṇī pukkasanāstikau
kukkuṭāḥ śūkarāḥ śvāno varjyāḥ śrāddheṣu dūrataḥ
bībhatsumaśuciṃ nagnaṃ mattaṃ dhūrtaṃ rajasvalām
nīlakāṣāyavasanaṃ pāṣaṇḍāṃśca vivarjayet
yat tatra kriyate karma paitṛkaṃ brāhmaṇān prati
tatsarvameva kartavyaṃ vaiśvadaivatyapūrvakam
yathopaviṣṭān sarvāṃstān alaṃkuryād vibhūṣaṇaḥ
sragdāmabhiḥ śiroveṣṭair dhūpavāso'nulepanaiḥ
tatastvāvāhayed devān brāhmaṇānāmanujñayā
udaṅmukho yathānyāyaṃ viśve devāsa ityṛcā
dve pavitre gṛhītvātha bhājane kṣālite punaḥ
śaṃ no devyā jalaṃ kṣiptvā yavo 'sīti yavāṃstathā
yā divyā iti mantraṇa haste tvarghaṃ vinikṣipet
pradadyād gandhamālyāni dhūpādīni ca śaktitaḥ
apasavyaṃ tataḥ kṛtvā pitṝṇāṃ dakṣiṇāmukhaḥ
āvāhanaṃ tataḥ kuryāduśantastvetyṛcā budhaḥ
āvāhya tadanujñāto japedāyantu nastataḥ
śaṃ no devyodakaṃ pātre tilo 'sīti tilāṃstathā
kṣiptvā cārghaṃ yathāpūrvaṃ dattvā hasteṣu vai punaḥ
saṃsravāṃśca tataḥ sarvān pātre kuryāt samāhitaḥ
pitṛbhyaḥ sthānametena nyubjaṃ pātraṃ nidhāpayet
agnau kariṣyety ādāya pṛcchatyannaṃ ghṛtaplutam
kuruṣvetyabhyanujñāto juhuyādupavītavān
yajñopavītinā homaḥ kartavyaḥ kuśapāṇinā
prācīnāvītinā pitryaṃ vaiśvadevaṃ tu homavat
dakṣiṇaṃ pātayejjānuṃ devān paricaran pumān
pitṝṇāṃ paricaryāsu pātayeditaraṃ tathā
somāya vai pitṛmate svadhā nama iti bruvan
agnaye kavyavāhanāya svadheti juhuyāt tataḥ
agnyabhāve tu viprasya pāṇāvevopapādayet
mahādevāntike vātha goṣṭhe vā susamāhitaḥ
tatastairabhyanujñāto gatvā vai dakṣiṇāṃ diśam
gomayenopatipyorvoṃ sthānaṃ kṛtvā tu saikatam
maṇḍalaṃ caturasraṃ vā dakṣiṇāvanataṃ śubham
trirullikhet tasya madhyaṃ darbheṇaikena caiva hi
tataḥ saṃstīrya tatsthāne darbhān vai dakṣiṇāgrakān
trīn piṇḍān nirvapet tatra haviḥ śeṣātsamāhitaḥ
nyupya piṇḍāṃstu taṃ hastaṃ nimṛjyāllepabhāginām
teṣu darbheṣvathācamya trirāyamya śanairasūn
tadannaṃ tu namaskuryāt pitṝn eva ca mantravit
udakaṃ ninayeccheṣaṃ śanaiḥ piṇḍāntike punaḥ
avajighrecca tān piṇḍān yathānyuptān samāhitaḥ
atha piṇḍāvaśiṣṭānnaṃ vidhinā bhojayed dvijān
māṃsānyapūpān vividhān dadyāt kṛsarapāyasam
sūpaśākaphalānīkṣūn payo dadhi ghṛtaṃ madhu
annaṃ caiva yathākāmaṃ vividhaṃ bhakṣyapeyakam
yad yadiṣṭaṃ dvijendrāṇāṃ tatsarvaṃ vinivedayet
dhānyāṃstilāṃśca vividhān śarkarā vividhāstathā
uṣṇamannaṃ dvijātibhyo dātavyaṃ śreya icchatā
anyatra phalamūlebhyaḥ pānakebhyastathaiva ca
nāśrūṇi pātayejjātu na kupyennānṛtaṃ vadet
na pādena spṛśedannaṃ na caitadavadhūnayet
krodhena caiva yat dattaṃ yad bhuktaṃ tvarayā punaḥ
yātudhānā vilumpanti jalpatā copapāditam
svinnagātro na tiṣṭheta sannidhau tu dvijanmanām
na cātra śyenakākādīn pakṣiṇaḥ pratiṣedhayet
tadrūpāḥ pitarastatra samāyānti bubhukṣavaḥ
na dadyāt tatra hastena pratyakṣalavaṇaṃ tathā
na cāyasena pātreṇa na caivāśraddhayā punaḥ
kāñcanena tu pātreṇa rājataudumbareṇa vā
dattamakṣayatāṃ yāti khaḍgena ca viśeṣataḥ
pātre tu mṛṇmaye yo vai śrāddhe bhojayate pitṝn
sa yāti narakaṃ ghoraṃ bhoktā caiva purodhasaḥ
na paṅktyāṃ viṣamaṃ dadyānna yācenna ca dāpayet
yācitā dāpitā dātā narakān yānti dāruṇān
bhuñjīran vāgyatāḥ śiṣṭā na brūyuḥ prākṛtān guṇān
tāvaddhi pitaro 'śnanti yāvannoktā havirguṇāḥ
nāgrāsanopaviṣṭastu bhuñjīta prathamaṃ dvijaḥ
bahūnāṃ paśyatāṃ so 'jñaḥ paṅktyā harati kilbiṣam
na kiṃcid varjayecchrāddhe niyuktastu dvijottamaḥ
na māṃsaṃ pratiṣedheta na cānyasyānnamīkṣayet
yo nāśnāti dvijo māṃsaṃ niyuktaḥ pitṛkarmaṇi
sa pretya paśutāṃ yāti saṃbhavānekaviṃśatim
svādhyāyaṃ śrāvayedeṣāṃ dharmaśāstrāṇi caiva hi
itihāsapurāṇāni śrāddhakalpāṃśca śobhanān
tato 'nnamutsṛjed bhukte agrato vikiran bhuvi
pṛṣṭvā tṛptāḥ stha ityevaṃ tṛptānācāmayet tataḥ
ācāntānanujānīyād abhito ramyatāmiti
svadhāstviti ca taṃ brūyurbrāhmaṇāstadanantaram
tato bhuktavatāṃ teṣāmannaśeṣaṃ nivedayet
yathā brūyustathā kuryādanujñātastu vai dvijaiḥ
pitrye svadita ityeva vākyaṃ goṣṭheṣu sūnṛtam
sampannam ityabhyudaye daive rocata ityapi
visṛjya brāhmaṇāṃstān vai daivapūrvaṃ tu vāgyataḥ
dakṣiṇāṃ diśam ākāṅkṣan yācetemān varān pitṝn
dātāro no 'bhivardhantāṃ vedāḥ saṃtatireva ca
śraddhā ca no mā vyagamad bahudeyaṃ ca no 'stviti
piṇḍāṃstu go 'javiprebhyo dadyādagnau jale 'pi vā
madhyamaṃ tu tataḥ piṇḍamadyāt patnī sutārthinī
prakṣālya hastāvācamya jñātīn śeṣeṇa toṣayet
jñātiṣvapi catuṣṭeṣu svān bhṛtyān bhojayet tataḥ
paścāt svayaṃ ca patnībhiḥ śeṣamannaṃ samācaret
nodvāsayet taducchiṣṭaṃ yāvan nāstaṃgato raviḥ
brahmacārī bhavetāṃ tu dampatī rajanīṃ tu tām
dattvā śrāddhaṃ tathā bhuktvā sevate yastu maithunam
mahārauravamāsādya kīṭayoniṃ vrajet punaḥ
śucirakrodhanaḥ śāntaḥ satyavādī samāhitaḥ
svādhyāyaṃ ca tathādhvānaṃ kartā bhoktā ca varjayet
śrāddhaṃ bhuktvā paraśrāddhaṃ bhuñjate ye dvijātayaḥ
mahāpātakibhis tulyā yānti te narakān bahūn
eṣa vo vihitaḥ samyak śrāddhakalpaḥ sanātanaḥ
āmena vartayennityamudāsīno 'tha tattvavit
anagniradhvago vāpi tathaiva vyasanānvitaḥ
āmaśrāddhaṃ dvijaḥ kuryād vidhijñaḥ śraddhayānvitaḥ
tenāgnau karaṇaṃ kuryāt piṇḍāṃstenaiva nirvapet
yo 'nena vidhinā śrāddhaṃ kuryāt saṃyatamānasaḥ
vyapetakalmaṣo nityaṃ yogināṃ vartate padam
tasmāt sarvaprayatnena śrāddhaṃ kuryād dvijottamaḥ
ārādhito bhavedīśastena samyak sanātanaḥ
api mūlaiḥ phalairvāpi prakuryānnirdhano dvijaḥ
tilodakaistarpayed vā pitṝn snātvā samāhitaḥ
na jīvatpitṛko dadyāddhomāntaṃ cābhidhīyate
yeṣāṃ vāpi pitā dadyāt teṣāṃ caike pracakṣate
pitā pitāmahaścaiva tathaiva prapitāmahaḥ
yo yasya mriyate tasmai deyaṃ nānyasya tena tu
bhojayed vāpi jīvantaṃ yathākāmaṃ tu bhaktitaḥ
na jīvantamatikramya dadāti śrūyate śrutiḥ
dvyāmuṣyāyaṇiko dadyād bījikṣetrikayoḥ samam
ṛkyādardhaṃ samādadyānniyogotpādito yadi
aniyuktaḥ suto yaśca śulkato jāyate tviha
pradadyād bījine piṇḍaṃ kṣetriṇe tu tato 'nyathā
dvau piṇḍau nirvapet tābhyāṃ kṣetriṇe bījine tathā
kīrtayedatha caikasmin bījinaṃ kṣetriṇaṃ tataḥ
mṛtāhani tu kartavyamekoddiṣṭaṃ vidhānataḥ
aśauce sve parikṣīṇe kāmyaṃ vai kāmataḥ punaḥ
pūrvāhne caiva kartavyaṃ śrāddhamabhyudayārthinā
devavatsarvameva syād yavaiḥ kāryā tilakriyā
darbhāśca ṛjavaḥ kāryā yugmān vai bhojayed dvijān
nāndīmukhāstu pitaraḥ prīyantāmiti vācayet
mātṛśrāddhaṃ tu pūrvaṃ syāt pitṝṇāṃ syādanantaram
tato mātāmahānāṃ tu vṛddhau śrāddhatrayaṃ smṛtam
davapūrvaṃ pradadyād vai na kuryādapradakṣiṇam
prāṅmukho nirvapet piṇḍānupavītī samāhitaḥ
pūrvaṃ tu mātaraḥ pūjyā bhaktyā vai sagaṇeśvarāḥ
sthaṇḍileṣu vicitreṣu pratimāsu dvijātiṣu
puṣpair dhūpaiśca naivedyairgandhādyairbhūṣaṇairapi
pūjayitvā mātṛgaṇaṃ kuryācchrāddhatrayaṃ budhaḥ
akṛtvā mātṛyāgaṃ tu yaḥ śrāddhaṃ pariveṣayet
tasya krodhasamāviṣṭā hiṃsāmicchanti mātaraḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge dvāviṃśo 'dhyāyaḥ
vyāsa uvāca
daśāhaṃ prāhurāśaucaṃ sapiṇḍeṣu vipaścitaḥ
mṛteṣu vātha jāteṣu brāhmaṇānāṃ dvijottamāḥ
nityāni caiva karmāṇi kāmyāni ca viśeṣataḥ
na kuryād vihitaṃ kiṃcit svādhyāyaṃ manasāpi ca
śucīnakrodhanān bhūmyān śālāgnau bhāvayed dvijān
śuṣkānnena phalairvāpi vaitānaṃ juhuyāt tathā
na spṛśeyurimānanye na ca tebhyaḥ samāharet
caturthe pañcame vāhni saṃsparśaḥ kathito budhaiḥ
sūtake tu sapiṇḍānāṃ saṃsparśo na praduṣyati
sūtakaṃ sūtikāṃ caiva varjayitvā nṛṇāṃ punaḥ
adhīyānastathā yajvā vedavicca pitā bhavet
saṃspṛśyāḥ sarva evaite snānānmātā daśāhataḥ
daśāhaṃ nirguṇe proktamaśaucaṃ cātinirguṇe
ekadvitriguṇairyuktaṃ catustryekadinaiḥ śuciḥ
daśāhāt tu paraṃ samyagadhīyīta juhoti ca
caturthe tasya saṃsparśaṃ manurāha prajāpatiḥ
kriyāhīnasya mūrkhasya mahārogiṇa eva ca
yatheṣṭācaraṇasyāhur maraṇāntam aśaucakam
trirātraṃ daśarātraṃ vā brāhmaṇānāmaśaucakam
prāksaṃskārāt trirātraṃ syāt tasmādūrdhvaṃ daśāhakam
ūnadvivārṣike prete mātāpitrostadiṣyate
trirātreṇa śucistvanyo yadi hyatyantanirguṇaḥ
adantajātamaraṇe pitrorekāhamiṣyate
jātadante trirātraṃ syād yadi syātāṃ tu nirguṇau
ā dantajananāt sadya ā caulād ekarātrakam
trirātram aupanayanāt sapiṇḍānāmudāhṛtam
jātamātrasya bālasya yadi syānmaraṇaṃ pituḥ
mātuśca sūtakaṃ tat syāt pitā syāt spṛśya eva ca
sadyaḥ śaucaṃ sapiṇḍānāṃ kartavyaṃ sodarasya ca
ūrdhvaṃ daśāhād ekāhaṃ sodaro yadi nirguṇaḥ
athordhvaṃ dantajananāt sapiṇḍānāmaśaucakam
ekarātraṃ nirguṇānāṃ cailādūrdhvaṃ trirātrakam
adantajātamaraṇaṃ sambhaved yadi sattamāḥ
ekarātraṃ sapiṇḍānāṃ yadi te 'tyantanirguṇāḥ
vratādeśāt sapiṇḍānāmarvāk snānaṃ vidhīyate
sarveṣāmeva guṇināmūrdhvaṃ tu viṣamaṃ punaḥ
arvāk ṣaṇmāsataḥ strīṇāṃ yadi syād garbhasaṃsravaḥ
tadā māsasamaistāsāmaśaucaṃ divasaiḥ smṛtam
tata ūrdhvaṃ tu patane strīṇāṃ dvādaśarātrikam
sadyaḥ śaucaṃ sapiṇḍānāṃ garbhasrāvācca vā tataḥ
garbhacyutāv ahorātraṃ sapiṇḍe 'tyantanirguṇe
yatheṣṭācaraṇe jñātau trirātramiti niścayaḥ
yadi syāt sūtake sūtirmaraṇe vā mṛtirbhavet
śeṣeṇaiva bhavecchuddhirahaḥ śeṣe trirātrakam
maraṇotpattiyoge tu maraṇācchuddhiriṣyate
aghavṛddhimad āśaucam ūrdhvaṃ cet tena śudhyati
atha cet pañcamīrātrimatītya parato bhavet
aghavṛddhimadāśaucaṃ tadā pūrveṇa śudhyati
deśāntaragataṃ śrutvā sūtakaṃ śāvameva tu
tāvadaprayato martyo yāvaccheṣaḥ samāpyate
atīte sūtake proktaṃ sapiṇḍānāṃ trirātrakam
tathaiva maraṇe snānamūrdhvaṃ saṃvatsarād yadi
vedāntaviccādhīyāno yo 'gnimān vṛttikarṣitaḥ
sadyaḥ śaucaṃ bhavet tasya sarvāvasthāsu sarvadā
strīṇāmasaṃskṛtānāṃ tu pradānāt pūrvataḥ sadā
sapiṇḍānāṃ trirātraṃ syāt saṃskāre bhartureva hi
ahastvadattakanyānāmaśaucaṃ maraṇe smṛtam
ūnadvivarṣānmaraṇe sadyaḥ śaucamudāhṛtam
ā dantāt sodare sadya ā caulād ekarātrakam
ā pradānāt trirātraṃ syād daśarātramataḥ param
mātāmahānāṃ maraṇe trirātraṃ syādaśaucakam
ekodakānāṃ maraṇe sūtake caitadeva hi
pakṣiṇī yonisambandhe bāndhaveṣu tathaiva ca
ekarātraṃ samuddiṣṭaṃ gurau sabrahmacāriṇi
prete rājani sajyotiryasya syād viṣaye sthitiḥ
gṛhe mṛtāsu dattāsu kanyakāsu tryahaṃ pituḥ
parapūrvāsu bhāryāsu putreṣu kṛtakeṣu ca
trirātraṃ syāt tathācārye svabhāryāsvanyagāsu ca
ācāryaputre patnyāṃ ca ahorātramudāhṛtam
ekāhaṃ syādupādhyāye svagrāme śrotriye 'pi ca
trirātramasapiṇḍeṣu svagṛhe saṃsthiteṣu ca
ekāhaṃ cāsvavarye syādekarātraṃ tadiṣyate
trirātraṃ śvaśrūmaraṇe śvaśure vai tadeva hi
sadyaḥ śaucaṃ samuddiṣṭaṃ sagotre saṃsthite sati
śudhyed vipro daśāhena dvādaśāhena bhūmipaḥ
vaiśyaḥ pañcadaśāhena śūdro māsena śudhyati
kṣatraviṭśūdradāyādā ye syurviprasya bāndhavāḥ
teṣāmaśauce viprasya daśāhācchuddhiriṣyate
rājanyavaiśyāvapyevaṃ hīnavarṇāsu yoniṣu
svameva śaucaṃ kuryātāṃ viśuddhyarthamasaṃśayam
sarve tūttaravarṇānāmaśaucaṃ kuryurādṛtāḥ
tadvarṇavidhidṛṣṭena svaṃ tu śaucaṃ svayoniṣu
ṣaḍrātraṃ vā trirātraṃ syādekarātraṃ krameṇa hi
vaiśyakṣatriyaviprāṇāṃ śūdreṣvāśaucameva tu
ardhamāso 'tha ṣaḍrātraṃ trirātraṃ dvijapuṅgavāḥ
śūdrakṣatriyaviprāṇāṃ vaiśyeṣvāśaucamiṣyate
ṣaḍrātraṃ vai daśāhaṃ ca viprāṇāṃ vaiśyaśūdrayoḥ
aśaucaṃ kṣatriye proktaṃ krameṇa dvijapuṅgavāḥ
śūdraviṭkṣatriyāṇāṃ tu brāhmaṇe saṃsthite sati
daśarātreṇa śuddhiḥ syādityāha kamalodbhavaḥ
asapiṇḍaṃ dvijaṃ pretaṃ vipro nirhṛtya bandhuvat
aśitvā ca sahoṣitvā daśarātreṇa śudhyati
yadyannamatti teṣāṃ tu trirātreṇa tataḥ śuciḥ
anadannannamahnaiva na ca tasmin gṛhe vaset
sodakeṣvetadeva syānmāturāpteṣu bandhuṣu
daśāhena śavasparśe sapiṇḍaścaiva śudhyati
yadi nirharati pretaṃ prolabhākrāntamānasaḥ
daśāhena dvijaḥ śudhyed dvādaśāhena bhūmipaḥ
ardhamāsena vaiśyastu śūdro māsena śudhyati
ṣaḍrātreṇāthavā sarve trirātreṇāthavā punaḥ
anāthaṃ caiva nirhṛtya brāhmaṇaṃ dhanavarjitam
snātvā saṃprāśya tu ghṛtaṃ śudhyanti brāhmaṇādayaḥ
avaraśced varaṃ varṇamavaraṃ vā varo yadi
aśauce saṃspṛśet snehāt tadāśaucena śudhyati
pretībhūtaṃ dvijaṃ vipro yo 'nugacchata kāmataḥ
snātvā sacailaṃ spṛṣṭvāgniṃ ghṛtaṃ prāśya viśudhyati
ekāhāt kṣatriye śuddhirvaiśye syācca dvyahena tu
śūdre dinatrayaṃ proktaṃ prāṇāyāmaśataṃ punaḥ
anasthisaṃcite śūdre rauti ced brāhmaṇaḥ svakaiḥ
trirātraṃ syāt tathāśaucam ekāhaṃ tvanyathā smṛtam
asthisaṃcayanādarvāgekāhaṃ kṣatravaiśyayoḥ
anyathā caiva sajyotirbrāhmaṇe snānameva tu
anasthisaṃcit vipre brāhmaṇo rauti cet tadā
snānenaiva bhavecchuddhiḥ sacailena na saṃśayaḥ
yastaiḥ sahāśanaṃ kuryācchayanādīni caiva hi
bāndhavo vāparo vāpi sa daśāhena śudhyati
yasteṣāmannamaśnāti sakṛdevāpi kāmataḥ
tadāśauce nivṛtte 'sau snānaṃ kṛtvā viśudhyati
yāvattadannamaśnāti durbhikṣopahato naraḥ
tāvantyahānyaśaucaṃ syāt prāyaścittaṃ tataścaret
dāhādyaśaucaṃ kartavyaṃ dvijānāmagnihotriṇām
sapiṇḍānāṃ tu maraṇe maraṇāditareṣu ca
sapiṇḍatā ca puruṣe saptame vinivartate
samānodakabhāvastu janmanāmnoravedane
pitā pitāmahaścaiva tathaiva prapitāmahaḥ
lepabhājastrayaścātmā sāpiṇḍyaṃ sāptapauruṣam
aprattānāṃ tathā strīṇāṃ sāpiṇḍyaṃ sāptapauruṣam
ūḍhānāṃ bhartṛsāpiṇḍyaṃ prāha devaḥ pitāmahaḥ
ye caikajātā bahavo bhinnayonaya eva ca
bhinnavarṇāstu sāpiṇḍyaṃ bhavet teṣāṃ tripūruṣam
kāravaḥ śilpino vaidyā dāsīdāsāstathaiva ca
dātāro niyamī caiva brahmavidbrahmacāriṇau
satriṇo vratinastāvat sadyaḥśaucā udāhṛtāḥ
rājā caivābhiṣiktaśca prāṇasatriṇa eva ca
yajñe vivāhakāle ca devayāge tathaiva ca
sadyaḥśaucaṃ samākhyātaṃ durbhikṣe cāpyupadrave
ḍimbāhavahatānāṃ ca vidyutā pārthivairdvijaiḥ
sadyaḥśaucaṃ samākhyātaṃ sarpādimaraṇe tathā
agnau maruprapatane vīrādhvanyapyanāśake
brāhmaṇārthe ca saṃnyaste sadyaḥśaucaṃ vidhīyate
naiṣṭhikānāṃ vanasthānāṃ yatīnāṃ brahmacāriṇām
nāśaucaṃ kīrtyate sadbhiḥ patite ca tathā mṛte
patitānāṃ na dāhaḥ syānnāntyeṣṭirnāsthisaṃcayaḥ
na cāśrupātapiṇḍau vā kāryaṃ śrāddhādi kaṅkvacit
vyāpādayet tathātmānaṃ svayaṃ yo 'gniviṣādibhiḥ
vihitaṃ tasya nāśaucaṃ nāgnirnāpyudakādikam
atha kaścit pramādena mriyate 'gniviṣādibhiḥ
tasyāśaucaṃ vidhātavyaṃ kāryaṃ caivodakādikam
jāte kumāre tadahaḥ kāmaṃ kuryāt pratigraham
hiraṇyadhānyagovāsastilānnaguḍasarpiṣām
phalāni puṣpaṃ śākaṃ ca lavaṇaṃ kāṣṭhameva ca
toyaṃ dadhi ghṛtaṃ tailamauṣadhaṃ kṣīrameva ca
āśaucināṃ gṛhād grāhyaṃ śuṣkānnaṃ caiva nityaśaḥ
āhitāgniryathānyāyaṃ dagdhavyastribhiragnibhiḥ
anāhitāgnirgṛhyeṇa laukikenetaro janaḥ
dehābhāvāt palāśaistu kṛtvā pratikṛtiṃ punaḥ
dāhaḥ kāryo yathānyāyaṃ sapiṇḍaiḥ śraddhayānvitaiḥ
sakṛtprasiñcantyudakaṃ nāmagotreṇa vāgyatāḥ
daśāhaṃ bāndhavaiḥ sārdhaṃ sarve caivārdravāsasaḥ
piṇḍaṃ pratidinaṃ dadyuḥ sāyaṃ prātaryathāvidhi
pretāya ca gṛhadvāri caturthe bhojayed dvijān
dvitīye 'hani kartavyaṃ kṣurakarma sabāndhavaiḥ
caturthe bāndhavaiḥ sarvair asthnāṃ saṃcayanaṃ bhavet
pūrvaṃ tu bhojayed viprānayugmān śraddhayā śucīn
pañcame navame caiva tathaivaikādaśe 'hani
ayugmān bhojayed viprān navaśrāddhaṃ tu tadviduḥ
ekādaśe 'hni kurvīta pretamuddiśya bhāvataḥ
dvādaśe vātha kartavyamanindye tvathavāhani
ekaṃ pavitram eko 'rghaḥ piṇḍapātraṃ tathaiva ca
evaṃ mṛtāhni kartavyaṃ pratimāsaṃ tu vatsaram
sapiṇḍīkaraṇaṃ proktaṃ pūrṇe saṃvatsare punaḥ
kuryāccatvāri pātrāṇi pretādīnāṃ dvijottamāḥ
pretārthaṃ pitṛpātreṣu pātramāsecayet tataḥ
ye samānā iti dvābhyāṃ piṇḍānapyevameva hi
sapiṇḍīkaraṇaṃ śrāddhaṃ devapūrvaṃ vidhīyate
pitṝn āvāhayet tatra punaḥ pretaṃ ca nirdiśet
ye sapiṇḍīkṛtāḥ pretāna teṣāṃ syāt pṛthakkriyāḥ
yastu kuryāt pṛthak piṇḍaṃ pitṛhā so 'bhijāyate
mṛte pitari vai putraḥ piṇḍamabdaṃ samācaret
dadyāccānnaṃ sodakumbhaṃ pratyahaṃ pretadharmataḥ
pārvaṇena vidhānena saṃvatsarikam iṣyate
pratisaṃvatsaraṃ kāryaṃ vidhireṣa sanātanaḥ
mātāpitroḥ sutaiḥ kāryaṃ piṇḍadānādikaṃ ca yat
patnī kuryāt sutābhāve patnyabhāve sahodahaḥ
anenaiva vidhāne jīvan vā śrāddhamācaret
kṛtvā dānādikaṃ sarvaṃ śraddhāyuktaḥ samāhitaḥ
eṣa vaḥ kathitaḥ samyag gṛhasthānāṃ kriyāvidhiḥ
strīṇāṃ tu bhartṛśuśrūṣā dharmo nānya iheṣyate
svadharmaparamo nityam īśvarārpitamānasaḥ
prāpnoti tat paraṃ sthānaṃ yaduktaṃ vedavādibhiḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge trayoviṃśo 'dhyāyaḥ
vyāsa uvāca
agnihotraṃ tu juhuyādādyante 'harniśoḥ sadā
darśena caiva pakṣānte paurṇamāsena caiva hi
śasyānte navaśasyeṣṭyā tathartvante dvijo 'dhvaraiḥ
paśunā tvayanasyānte samānte saumikairmakhaiḥ
nāniṣṭvā navaśasyeṣṭyā paśunā vāgnimān dvijaḥ
navānnamadyānmāṃsaṃ vā dīrghamāyurjijīviṣuḥ
navenānnena cāniṣṭvā paśuhavyena cāganyaḥ
prāṇānevāttumicchanti navānnāmiṣagṛddhinaḥ
sāvitrān śāntihomāṃśca kuryāt parvasu nityaśaḥ
pitṝṃś caivāṣṭakāsv arcan nityamanvaṣṭakāsu ca
eṣa dharmaḥ paro nityam apadharmo 'nya ucyate
trayāṇāmiha varṇānāṃ gṛhasthāśramavāsinām
nāstikyādathavālasyād yo 'gnīn nādhātumicchati
yajeta vā na yajñena sa yāti narakān bahūn
tāmisram andhatāmisraṃ mahārauravarauravau
kumbhīpākaṃ vaitaraṇīmasipatravanaṃ tathā
anyāṃśca narakān ghorān samprāpyānte sudurmatiḥ
antyajānāṃ kule viprāḥ śūdrayonau ca jāyate
tasmāt sarvaprayatnena brāhmaṇo hi viśeṣataḥ
ādhāyāgniṃ viśuddhātmā yajeta parameśvaram
agnihotrāt paro dharmo dvijānāṃ neha vidyate
tasmādārādhayennityam agnihotreṇa śāśvatam
yaścādhāyāgnimālasyānna yaṣṭuṃ devamicchati
so 'sau mūḍho na saṃbhāṣyaḥ kiṃ punarnāstiko janaḥ
yasya traivārṣikaṃ bhaktaṃ paryāptaṃ bhṛtyavṛttaye
adhikaṃ cāpi vidyeta sa somaṃ pātumarhati
eṣa vai sarvayajñānāṃ somaḥ prathama iṣyate
somenārādhayed devaṃ somalokamaheśvaram
na somayāgādadhiko maheśārādhane kratuḥ
samo vā vidyate tasmāt somenābhyarcayet param
pitāmahena viprāṇāmādāvabhihitaḥ śubhaḥ
dharmo vimuktaye sākṣācchrautaḥ smārto dvidhā punaḥ
śrautastretāgnisaṃbandhāt smārtaḥ pūrvaṃ mayoditaḥ
śreyaskaratamaḥ śrautastasmācchrautaṃ samācaret
ubhāvabhihitau dharmau vedādeva viniḥsṛtau
śiṣṭācārastṛtīyaḥ syācchrutismṛtyor alābhataḥ
dharmeṇābhigato yaistu vedaḥ saparibṛṃhaṇaḥ
te śiṣṭā brāhmaṇāḥ proktā nityamātmaguṇānvitāḥ
teṣāmabhimato yaḥ syāccetasā nityameva hi
sa dharmaḥ kathitaḥ sadbhirnānyeṣāmiti dhāraṇā
purāṇaṃ dharmaśāstraṃ ca vedānāmupabṛṃhaṇam
ekasmād brahmavijñānaṃ dharmajñānaṃ tathaikataḥ
dharmaṃ jijñāsamānānāṃ tatpramāṇataraṃ smṛtam
dharmaśāstraṃ purāṇaṃ tad brahmajñāne parā pramā
nānyato jāyate dharmo brahmavidyā ca vaidikī
tasmād dharmaṃ purāṇaṃ ca śraddhātavyaṃ dvijātibhiḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge caturviṃśo 'dhyāyaḥ
vyāsa uvāca
eṣa vo 'bhihitaḥ kṛtsno gṛhasthāśramavāsinaḥ
dvijāteḥ paramo dharmo vartanāni nibodhata
dvividhastu gṛhī jñeyaḥ sādhakaścāpyasādhakaḥ
adhyāpanaṃ yājanaṃ ca pūrvasyāhuḥ pratigraham
kusīdakṛṣivāṇijyaṃ prakurvītāsvayaṃkṛtam
kṛṣerabhāvād vāṇijyaṃ tadabhāvāt kusīdakam
āpatkalpo hyayaṃ jñeyaḥ pūrvokto mukhya iṣyate
svayaṃ vā karṣaṇaṃ kuryād vāṇijyaṃ vā kusīdakam
kaṣṭā pāpīyasī vṛttiḥ kusīdaṃ tad vivarjayet
kṣātravṛttiṃ parāṃ prāhurna svayaṃ karṣaṇaṃ dvijaiḥ
tasmāt kṣātreṇa varteta vartanenāpadi dvijaḥ
tena cāvāpya jīvaṃstu vaiśyavṛttiṃ kṛṣiṃ vrajet
na kathañcana kurvīta brāhmaṇaḥ karma karṣaṇam
labdhalābhaḥ pitṝn devān brāhmaṇāṃścāpi pūjayet
te tṛptāstasya taṃ doṣaṃ śamayanti na saṃśayaḥ
devebhyaśca pitṛbhyaśca dadyād bhāgaṃ tu viṃśakam
triṃśadbhāgaṃ brāhmaṇānāṃ kṛṣiṃ kurvan na duṣyati
vaṇik pradadyād dviguṇaṃ kusīdī triguṇaṃ punaḥ
kṛṣīvalo na doṣeṇa yujyate nātra saṃśayaḥ
śiloñchaṃ vāpyādadīta gṛhasthaḥ sādhakaḥ punaḥ
vidyāśilpādayastvanye bahavo vṛttihetavaḥ
asādhakastu yaḥ prokto gṛhasthāśramasaṃsthitaḥ
śiloñche tasya kathite dve vṛttī paramarṣibhiḥ
amṛtenāthavā jīvenmṛtenāpyathavā yadi
ayācitaṃ syādamṛtaṃ mṛtaṃ bhaikṣaṃ tu yācitam
kuśūladhānyako vā syāt kumbhīdhānyaka eva vā
tryahaihiko vāpi bhavedaśvastanika eva ca
caturṇāmapi caiteṣāṃ dvijānāṃ gṛhamedhinām
śreyān paraḥ paro jñeyo dharmato lokajittamaḥ
ṣaṭkarmaiko bhavatyeṣāṃ tribhiranyaḥ pravartate
dvābhyāmekaścaturthastu brahmasatreṇa jīvati
vartayaṃstu śiloñchābhyāmagnihotraparāyaṇaḥ
iṣṭīḥ pārvāyaṇāntīyāḥ kevalā nirvapet sadā
na lokavṛttiṃ varteta vṛttihetoḥ kathañcana
ajihmām aśaṭhāṃ śuddhāṃ jīved brāhmaṇajīvikām
yācitvā vāpi sadbhyo 'nnaṃ pitṝndevāṃstu toṣayet
yācayed vā śuciṃ dāntaṃ na tṛpyeta svayaṃ tataḥ
yastu dravyārjanaṃ kṛtvā gṛhasthastoṣayenna tu
devān pitṝṃśca vidhinā śunāṃ yoniṃ vrajatyasau
dharmaścārthaśca kāmaśca śreyo mokṣaścatuṣṭayam
dharmāviruddhaḥ kāmaḥ syād brāhmaṇānāṃ tu netaraḥ
yo'rtho dharmāya nātmārthaḥ so 'rtho 'narthastathetaraḥ
tasmādarthaṃ samāsādya dadyād vai juhuyād yajet
iti śrīkūrmapurāṇe ṣaṭsāhasryāṃ saṃhitāyāmuparivibhāge pañcaviṃśo 'dhyāyaḥ
vyāsa uvāca
athātaḥ sampravakṣyāmi dānadharmamanuttamam
brahmaṇābhihitaṃ pūrvamṛṣīṇāṃ brahmavādinām
arthānāmudite pātre śraddhayā pratipādanam
dānamityabhinirdiṣṭaṃ bhuktimuktiphalapradam
yad dadāti viśiṣṭebhyaḥ śraddhayā parayā yutaḥ
tad vai vittamahaṃ manye śeṣaṃ kasyāpi rakṣati
nityaṃ naimittikaṃ kāmyaṃ trividhaṃ dānamucyate
caturthaṃ vimalaṃ proktaṃ sarvadānottamottamam
ahanyahani yat kiṃcid dīyate 'nupakāriṇe
anuddiśya phalaṃ tasmād brāhmaṇāya tu nityakam
yat tu pāpopaśāntyarthaṃ dīyate viduṣāṃ kare
naimittikaṃ taduddiṣṭaṃ dānaṃ sadbhiranuṣṭhitam
apatyavijayaiśvaryasvargārthaṃ yat pradīyate
dānaṃ tat kāmyam ākhyātam ṛṣibhirdharmacintakaiḥ
yadīśvaraprīṇanārthaṃ brahmavitsu pradīyate
cetasā dharmayuktena dānaṃ tad vimalaṃ śivam
dānadharmaṃ niṣeveta pātramāsādya śaktitaḥ
utpatsyate hi tatpātraṃ yat tārayati sarvataḥ
kuṭumbabhaktavasanād deyaṃ yadatiricyate
anyathā dīyate yaddhi na tad dānaṃ phalapradam
śrotriyāya kulīnāya vinītāya tapasvine
vṛttasthāya daridrāya pradeyaṃ bhaktipūrvakam
yastu dadyānmahīṃ bhaktyā brāhmaṇāyāhitāgnaye
sa yāti paramaṃ sthānaṃ yatra gatvā na śocati
ikṣubhiḥ saṃtatāṃ bhūmiṃ yavagodhūmaśālinīm
dadāti vedaviduṣe yaḥ sa bhūyo na jāyate
gocarmamātrāmapi vā yo bhūmiṃ samprayacchati
brāhmaṇāya daridrāya sarvapāpaiḥ pramucyate
bhūmidānāt paraṃ dānaṃ vidyate neha kiṃcana
annadānaṃ tena tulyaṃ vidyādānaṃ tato 'dhikam
yo brāhmaṇāya śāntāya śucaye dharmaśāline
dadāti vidyāṃ vidhinā brahmaloke mahīyate
dadyādaharahastvannaṃ śraddhayā brahmacāriṇe
sarvapāpavinirmukto brahmaṇaḥ sthānamāpnuyāt
gṛhasthāyānnadānena phalaṃ prāpnoti mānavaḥ
āmamevāsya dātavyaṃ dattvāpnoti parāṃ gatim
vaiśākhyāṃ paurṇamāsyāṃ tu brāhmaṇān sapta pañca vā
upoṣya vidhinā śāntaḥ śuciḥ prayatamānasaḥ
pūjayitvā tilaiḥ kṛṣṇairmadhunā na viśeṣataḥ
gandhādibhiḥ samabhyarcya vācayed vā svayaṃ vadet
prīyatāṃ dharmarājeti yad vā manasi vartate
yāvajjīvakṛtaṃ pāpaṃ tatkṣaṇādeva naśyati
kṛṣṇājine tilān kṛttvā hiraṇyaṃ madhusarpiṣī
dadāti yastu viprāya sarvaṃ tarati duṣkṛtam
kṛtānnam udakumbhaṃ ca vaiśākhyāṃ ca viśeṣataḥ
nirdiśya dharmarājāya viprebhyo mucyate bhayāt
suvarṇatilayuktaistu brāhmaṇān sapta pañca vā
tarpayedudapātraistu brahmahatyāṃ vyapohati
māghamāse tu viprastu dvādaśyāṃ samupoṣitaḥ
śuklāmbaradharaḥ kṛṣṇaistilairhutvā hutāśanam
pradadyād brāhmaṇebhyastu tilāneva samāhitaḥ
janmaprabhṛti yatpāpaṃ sarvaṃ tarati vai dvijaḥ
amāvasyāmanuprāpya brāhmaṇāya tapasvine
yat kiṃcid devadeveśaṃ dadyāccoddiśya śaṅkaram
prīyatāmīśvaraḥ somo mahādevaḥ sanātanaḥ
saptajanmakṛtaṃ pāpaṃ tatkṣaṇādeva naśyati
yastu kṛṣṇacaturdaśyāṃ snātvā devaṃ pinākinam
ārādhayed dvijamukhe na tasyāsti punarbhavaḥ
kṛṣṇāṣṭamyāṃ viśeṣeṇa dhārmikāya dvijātaye
snātvābhyarcya yathānyāyaṃ pādaprakṣālanādibhiḥ
prīyatāṃ me mahādevo dadyād dravyaṃ svakīyakam
sarvapāpavinirmuktaḥ prāpnoti paramāṃ gatim
dvijaiḥ kṛṣṇacaturdaśyāṃ kṛṣṇāṣṭamyāṃ viśeṣataḥ
amāvāsyāyāṃ bhaktaistu pūjanīyastrilocanaḥ
ekādaśyāṃ nirāhāro dvādaśyāṃ puruṣottamam
arcayed brāhmaṇamukhe sa gacchet paramaṃ padam
eṣā tithir vaiṣṇavīṃ syād dvādaśī śuklapakṣake
tasyāmārādhayed devaṃ prayatnena janārdanam
yat kiṃcid devamīśānamuddiśya brāhmaṇe śucau
dīyate viṣṇave vāpi tadanantaphalapradam
yo hi yāṃ devatāmicchet samārādhayituṃ naraḥ
brāhmaṇān pūjayed yatnāt sa tasyāṃ toṣayet tataḥ
dvijānāṃ vapurāsthāya nityaṃ tiṣṭhanti devatāḥ
pūjyante brāhmaṇālābhe pratimādiṣvapi kvacit
tasmāt sarvaprayatnena tat tat phalamabhīpsatā
dvijeṣu devatā nityaṃ pūjanīyā viśeṣataḥ
vibhūtikāmaḥ satataṃ pūjayed vai purandaram
brahmavarcasakāmastu brahmāṇaṃ brahmakāmukaḥ
ārogyakāmo 'tha raviṃ dhanakāmo hutāśanam
karmaṇāṃ siddhikāmastu pūjayed vai vināyakam
bhogakāmastu śaśinaṃ balakāmaḥ samīraṇam
mumukṣuḥ sarvasaṃsārāt prayatnenārcayeddharim
yastu yogaṃ tathā mokṣamanvicchejjñānamaiśvaram
so 'rcayed vai virūpākṣaṃ prayatneneśvareśvaram
ye vāñchanti mahāyogān jñānāni ca maheśvaram
te pūjayanti bhūteśaṃ keśavaṃ cāpi bhoginaḥ
vāridastṛptimāpnoti sukhamakṣayyamannadaḥ
tilapradaḥ prajāmiṣṭāṃ dīpadaścakṣuruttamam
bhūmidaḥ sarvamāpnoti dīrghamāyur hiraṇyadaḥ
gṛhado 'gryāṇi veśmāni rūpyado rūpamuttamam
vāsodaścandrasālokyamaśvisālokyamaśvadaḥ
anaḍudaḥ śriyaṃ puṣṭāṃ godo bradhnasya viṣṭapam
yānaśayyāprado bhāryāmaiśvaryamabhayapradaḥ
dhānyadaḥ śāśvataṃ saukhyaṃ brahmado brahmasātmyatām
dhānyānyapi yathāśakti vipreṣu pratipādayet
vedavitsu viśiṣṭeṣu pretya svargaṃ samaśnute
gavāṃ ghāsapradānena sarvapāpaiḥ pramucyate
indhanānāṃ pradānena dīptāgnirjāyate naraḥ
phalamūlāni śākāni bhojyāni vividhāni ca
pradadyād brāhmaṇebhyastu mudā yuktaḥ sadā bhavet
auṣadhaṃ snehamāhāraṃ rogiṇe rogaśāntaye
dadāno rogarahitaḥ sukhī dīrghāyureva ca
asipatravanaṃ mārgaṃ kṣuradhārāsamanvitam
tīvritāpaṃ ca tarati chatropānatprado naraḥ
yad yadiṣṭatamaṃ loke yaccāpi dayitaṃ gṛhe
tattad guṇavate deyaṃ tadevākṣayamicchatā
ayane viṣuve caiva grahaṇe candrasūryayoḥ
saṃkrāntyādiṣu kāleṣu dattaṃ bhavati cākṣayam
prayāgādiṣu tīrtheṣu puṇyeṣvāyataneṣu ca
dattvā cākṣayamāpnoti nadīṣu ca vaneṣu ca
dānadharmāt paro dharmo bhūtānāṃ neha vidyate
tasmād viprāya dātavyaṃ śrotriyāya dvijātibhiḥ
svagāyurbhūtikāmena tathā pāpopaśāntaye
mumukṣuṇā ca dātavyaṃ brāhmaṇebhyastathānvaham
dīyamānaṃ tu yo mohād goviprāgnisureṣu ca
nivārayati pāpātmā tiryagyoniṃ vrajet tu saḥ
yastu dravyārjanaṃ kṛtvā nārcayed brāhmaṇān surān
sarvasvamapahṛtyainaṃ rājā rāṣṭrāt pravāsayet
yastu durbhikṣavelāyāmannādyaṃ na prayacchati
mriyamāṇeṣu vipreṣu brāhmaṇaḥ sa tu garhitaḥ
na tasmāt pratigṛhṇīyurna viśeyuśca tena hi
aṅkayitvā svakād rāṣṭrāt taṃ rājā vipravāsayet
yastvasadbhyo dadātīha svadravyaṃ dharmasādhanam
sa pūrvābhyadhikaḥ pāpī narake pacyate naraḥ
svādhyāyavanto ye viprā vidyāvanto jitendriyāḥ
satyasaṃyamasaṃyuktāstebhyo dadyād dvijottamāḥ
subhuktamapi vidvāṃsaṃ dhārmikaṃ bhojayed dvijam
na tu mūrkhamavṛttasthaṃ daśarātramupoṣitam
saṃnikṛṣṭam atikramya śrotriyaṃ yaḥ prayacchati
sa tena karmaṇā pāpī dahaty ā saptamaṃ kulam
yadisyādadhiko vipraḥ śīlavidyādibhiḥ svayam
tasmai yatnena dātavyaṃ atikramyāpi sannidhim
yo 'rcitaṃ pratigṛhṇīyād dadyādarcitameva ca
tāvubhau gacchataḥ svargaṃ narakaṃ tu viparyaye
na vāryapi prayaccheta nāstike haituke 'pi ca
pāṣaṇḍeṣu ca sarveṣu nāvedavidi dharmavit
apūpaṃ ca hiraṇyaṃ ca gāmaśvaṃ pṛthivīṃ tilān
avidvān pratigṛhṇāno bhasmī bhavati kāṣṭhavat
dvijātibhyo dhanaṃ lipset praśastebhyo dvijottamaḥ
api vā jātimātrebhyo na tu śūdrāt kathañcana
vṛttisaṅkocamanvicchenneheta dhanavistaram
dhanalobhe prasaktastu brāhmaṇyādeva hīyate
vedānadhītya sakalān yajñāṃścāvāpya sarvaśaḥ
na tāṃ gatimavāpnoti saṅkocād yāmavāpnuyāt
pratigraharucirna syāt yātrārthaṃ tu samāharet
sthityarthādadhikaṃ gṛhṇan brāhmaṇo yātyadhogatim
yastu yācanako nityaṃ na sa svargasya bhājanam
udvejayati bhūtāni yathā caurastathaiva saḥ
gurūn bhṛtyāṃścojjihīrṣurarciṣyan devatātithīn
sarvataḥ pratigṛhṇīyānna tu tṛpyet svayaṃ tataḥ
evaṃ gṛhastho yuktātmā devatātithipūjakaḥ
vartamānaḥ saṃyātātmā yāti tat paramaṃ padam
putre nidhāya vā sarvaṃ gatvāraṇyaṃ tu tattvavit
ekākī vicarennityamudāsīnaḥ samāhitaḥ
eṣa vaḥ kathito dharmo gṛhasthānāṃ dvijottamāḥ
jñātvānutiṣṭhenniyataṃ tathānuṣṭhāpayed dvijān
iti devamanādimekamīśaṃ gṛhadharmeṇa samarcayed ajasram
samatītya sa sarvabhūtayoniṃ prakṛtiṃ yāti paraṃ na yāti janma
iti śrīkūrmapurāṇe ṣaṭsāhasryāṃ saṃhitāyāmuparivibhāge ṣaḍviṃśo 'dhyāyaḥ
vyāsa uvāca
evaṃ gṛhāśrame sthitvā dvitīyaṃ bhāgamāyuṣaḥ
vānaprasthāśramaṃ gacchet sadāraḥ sāgnireva ca
nikṣipya bhāryāṃ putreṣu gacched vanamathāpi vā
dṛṣṭvāpatyasya cāpatyaṃ jarjarīkṛtavigrahaḥ
śuklapakṣasya pūrvāhne praśaste cottarāyaṇe
gatvāraṇyaṃ niyamavāṃstapaḥ kuryāt samāhitaḥ
phalamūlāni pūtāni nityamāhāramāharet
yatāhāro bhavet tena pūjayet pitṛdevatāḥ
pūjayitvātithiṃ nityaṃ snātvā cābhyarcayet surān
gṛhādāhṛtya cāśnīyādaṣṭau grāsān samāhitaḥ
jaṭāśca bibhṛyānnityaṃ nakharomāṇi notsṛjet
svādhyāyaṃ sarvadā kuryānniyacched vācamanyataḥ
agnihotraṃ ca juhuyāt pañcayajñān samācaret
munyannair vividhairmedhyaiḥ śākamūlaphalena vā
cīravāsā bhavennityaṃ snāyāt triṣavaṇaṃ śuciḥ
sarvabhūtānukampī syāt pratigrahavivarjitaḥ
darśena paurṇamāsena yajet niyataṃ dvijaḥ
ṛkṣeṣvāgrayaṇe caiva cāturmāsyāni cāharet
uttarāyaṇaṃ ca kramaśo dakṣasyāyanameva ca
vāsantaiḥ śāradairmedhyair munyannaiḥ svayamāhṛtaiḥ
puroḍāśāṃścarūṃścaiva vidhivannirvapet pṛthak
devatābhyaśca taddhutvā vanyaṃ medhyataraṃ haviḥ
śeṣaṃ samupabhuñjīta lavaṇaṃ ca svayaṃ kṛtam
varjayenmadhumāṃsāni bhaumāni kavakāni ca
bhūstṛṇaṃ śigrukaṃ caiva śleṣmātakaphalāni ca
na phālakṛṣṭamaśnīyādutsṛṣṭamapi kenacit
na grāmajātānyārto 'pi puṣpāṇi ca phalāni ca
śrāvaṇenaiva vidhinā vahniṃ paricaret sadā
na druhyet sarvabhūtāni nirdvandvo nirbhayo bhavet
na naktaṃ kiṃcid aśnīyād rātrau dhyānaparo bhavet
jitendriyo jitakrodhastattvajñānavicintakaḥ
brahmacārī bhavennityaṃ na patnīmapi saṃśrayet
yastu patnyā vanaṃ gatvā maithunaṃ kāmataścaret
tad vrataṃ tasya lupyeta prāyaścittīyate dvijaḥ
tatra yo jāyate garbho na saṃspṛśyo dvijātibhiḥ
na hi vede 'dhikāro 'sya tadvaṃśe 'pyevameva hi
adhaḥ śayīta satataṃ sāvitrījāpyatatparaḥ
śaraṇyaḥ sarvabhūtānāṃ saṃvibhāgaparaḥ sadā
parivādaṃ mṛṣāvādaṃ nidrālasyaṃ vivarjayet
ekāgniraniketaḥ syāt prokṣitāṃ bhūmimāśrayet
mṛgaiḥ saha cared vāsaṃ taiḥ sahaiva ca saṃvaset
śilāyāṃ śarkarāyāṃ vā śayīta susamāhitaḥ
sadyaḥ prakṣālako vā syānmāsasaṃcayiko 'pi vā
ṣaṇmāsanicayo vā syāt samānicaya eva vā
tyajedāśvayuje māsi sampannaṃ pūrvasaṃcitam
jīrṇāni caiva vāsāṃsi śākamūlaphalāni ca
dantolūkhaliko vā syāt kāpotīṃ vṛttimāśrayet
aśmakuṭṭo bhaved vāpi kālapakvabhugeva vā
naktaṃ cānnaṃ samaśnīyād divā cāhṛtya śaktitaḥ
caturthakāliko vā syāt syādvāpyaṣṭamakālikaḥ
cāndrāyaṇavidhānairvā śukle kṛṣṇe ca vartayet
pakṣe pakṣe samaśnīyād yavāgūṃ kvathitāṃ sakṛt
puṣpamūlaphalair vāpi kevalairvartayet sadā
svābhāvikaiḥ svayaṃ śīrṇairvaikhānasamate sthitaḥ
bhūmau vā parivarteta tiṣṭhed vā prapadairdinam
sthānāsanābhyāṃ viharenna kvacid dhairyamutsṛjet
grīṣme pañcatapāśca syād varṣāsv abhrāvakāśakaḥ
ārdravāsāstu hemante kramaśo vardhayaṃstapaḥ
upaspṛśya triṣavaṇaṃ pitṛdevāṃśca tarpayet
ekapādena tiṣṭheta marīcīn vā pibet tadā
pañcāgnirdhūmapo vā syād uṣmapaḥ somapo 'pi vā
payaḥ pibecchuklapakṣe kṛṣṇāpakṣe tu gomayam
śīrṇaparṇāśano vā syāt kṛcchrair vā vartayet sadā
yogābhyāsarataśca syād rudrādhyāyī bhavet sadā
atharvaśiraso 'dhyetā vedāntābhyāsatatparaḥ
yamān seveta satataṃ niyamāṃścāpyatandritaḥ
kṛṣṇājinī sottarīyaḥ śuklayajñopavītavān
atha cāgnīn samāropya svātmani dhyānatatparaḥ
anagniraniketaḥ syānmunirmokṣaparo bhavet
tāpaseṣveva vipreṣu yātrikaṃ bhaikṣamāharet
gṛhamedhiṣu cānyeṣu dvijeṣu vanavāsiṣu
grāmādāhṛtya vāśnīyādaṣṭau grāsān vane vasan
pratigṛhya puṭenaiva pāṇinā śakalena vā
vividhāścopaniṣada ātmasaṃsiddhaye japet
vidyāviśeṣān sāvitrīṃ rudrādhyāyaṃ tathaiva ca
mahāprāsthānikaṃ cāsau kuryādanaśanaṃ tu vā
agnipraveśamanyad vā brahmārpaṇavidhau sthitaḥ
yastu samyagimamāśramaṃ śivaṃ saṃśrayedaśivapuñjanāśanam
tāpasaḥ sa paramaiśvaraṃ padaṃ yāti yatra jagato 'sya saṃsthitiḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge saptaviṃśo 'dhyāyaḥ
vyāsa uvāca
evaṃ vanāśrame sthitvā tṛtīyaṃ bhāgamāyuṣaḥ
caturthamāyuṣo bhāgaṃ saṃnyāsena nayet kramāt
agnīn ātmani saṃsthāpya dvijaḥ pravrajito bhavet
yogābhyāsarataḥ śānto brahmavidyāparāyaṇaḥ
yadā manasi saṃjātaṃ vaitṛṣṇyaṃ sarvavastuṣu
tadā saṃnyāsamicchecca patitaḥ syād viparyaye
prājāpatyāṃ nirūpyeṣṭimāgneyīmathavā punaḥ
dāntaḥ pakvakaṣāyo 'sau brahmāśramamupāśrayet
jñānasaṃnyāsinaḥ kecid vedasaṃnyāsinaḥ pare
karmasaṃnyāsinastvanye trividhāḥ parikīrtitāḥ
yaḥ sarvasaṅganirmukto nirdvandvaścaiva nirbhayaḥ
procyate jñānasaṃnyāsī svātmanyeva vyavasthitaḥ
vedamevābhyasennityaṃ nirāśī niṣparigrahaḥ
procyate vedasaṃnyāsī mumukṣurvijitendriyaḥ
yastvagnīn ātmasātkṛtvā brahmārpaṇaparo dvijaḥ
jñeyaḥ sa karmasaṃnyāsī mahāyajñaparāyaṇaḥ
trayāṇāmapi caiteṣāṃ jñānī tvabhyadhiko mataḥ
na tasya vidyate kāryaṃ na liṅgaṃ vā vipaścitaḥ
nirmamo nirbhayaḥ śānto nirdvandvaḥ parṇabhojanaḥ
jīrṇakaupīnavāsāḥ syānnagno vā dhyānatatparaḥ
brahmacārī mitāhāro grāmādannaṃ samāharet
adhyātmamatirāsīta nirapekṣo nirāmiṣaḥ
ātmanaiva sahāyena sukhārthaṃ vicarediha
nābhinandeta maraṇaṃ nābhinandeta jīvitam
kālameva pratīkṣeta nideśaṃ bhṛtako yathā
nādhyetavyaṃ na vaktavyaṃ śrotavyaṃ na kadācana
evaṃ jñātvā paro yogī brahmabhūyāya kalpate
ekavāsāthavā vidvān kaupīnācchādanastathā
muṇḍī śikhī vātha bhavet tridaṇḍī niṣparigrahaḥ
kāṣāyavāsāḥ satataṃ dhyānayogaparāyaṇaḥ
grāmānte vṛkṣamūle vā vased devālaye 'pi vā
samaḥ śatrau ca mitre ca tathā mānāpamānayoḥ
bhaikṣyeṇa vartayennityaṃ naikānnādī bhavet kvacit
yastu mohena vālasyād ekānnādī bhaved yatiḥ
na tasya niṣkṛtiḥ kācid dharmaśāstreṣu kathyate
rāgadveṣavimuktātmā samaloṣṭāśmakāñcanaḥ
prāṇihaṃsānivṛttaśca maunī syāt sarvanispṛhaḥ
dṛṣṭipūtaṃ nyaset pādaṃ vastrapūtaṃ jalaṃ pibet
satyapūtāṃ vaded vāṇīṃ manaḥpūtaṃ samācaret
naikatra nivased deśe varṣābhyo 'nyatra bhikṣukaḥ
snānaśaucarato nityaṃ kamaṇḍalukaraḥ śuciḥ
brahmacaryarato nityaṃ vanavāsarato bhavet
mokṣaśāstreṣu nirato brahmasūtrī jitendriyaḥ
dambhāhaṅkāranirmukto nindāpaiśunyavarjitaḥ
ātmajñānaguṇopeto yatirmokṣamavāpnuyāt
abhyaset satataṃ vedaṃ praṇavākhyaṃ sanātanam
snātvācamya vidhānena śucirdevālayādiṣu
yajñopavītī śāntātmā kuśapāṇiḥ samāhitaḥ
dhautakāṣāyavasano bhasmacchannatanūrahaḥ
adhiyajñaṃ brahma japedādhidaivikameva ca
ādhyātmikaṃ ca satataṃ vedāntābhihitaṃ ca yat
putreṣu vātha nivasan brahmacārī yatirmuniḥ
vedamevābhyasennityaṃ sa yāti paramāṃ gatim
ahiṃsā satyamasteyaṃ brahmacaryaṃ tapaḥ param
kṣamā dayā ca satoṣo vratānyasya viśeṣataḥ
vedāntajñānaniṣṭho vā pañca yajñān samāhitaḥ
kuryādaharahaḥ snātvā bhikṣānnenaiva tena hi
homamantrāñjapennityaṃ kāle kāle samāhitaḥ
svādhyāyaṃ cānvahaṃ kuryāt sāvitrīṃ saṃdhyayorjapet
dhyāyīta satataṃ devamekānte parameśvaram
ekānnaṃ varjayennityaṃ kāmaṃ krodhaṃ parigraham
ekavāsā dvivāsā vā śikhī yajñopavītavān
kamaṇḍalukaro vidvān tridaṇḍī yāti tatparam
iti śrīkūrmapurāṇe ṣaṭsāhasryāṃ saṃhitāyāmuparivibhāge 'ṣṭāviṃśo 'dhyāyaḥ
vyāsa uvāca
evaṃ svāśramaniṣṭhānāṃ yatīnāṃ niyatātmanām
bhaikṣeṇa vartanaṃ proktaṃ phalamūlairathāpi vā
ekakālaṃ cared bhaikṣaṃ na prasajyeta vistare
bhaikṣe prasakto hi yatirviṣayeṣvapi sajati
saptāgāraṃ cared bhaikṣamalābhāt tu punaścaret
prakṣālya pātre bhuñjīyād adbhiḥ prakṣālayet tu tat
athavānyadupādāya pātre bhuñjīta nityaśaḥ
bhuktvā tat saṃtyajet pātraṃ yātrāmātram alolupaḥ
vidhūme sannamusale vyaṅgāre bhuktavajjane
vṛtte śarāvasaṃpāte bhikṣāṃ nityaṃ yatiścaret
godohamātraṃ tiṣṭheta kālaṃ bhikṣuradhomukhaḥ
bhikṣetyuktvā sakṛt tūṣṇīmaśnīyād vāgyataḥ śuciḥ
prakṣālya pāṇipādau ca samācamya yathāvidhi
āditye darśayitvānnaṃ bhuñjīta prāṅmukhottaraḥ
hutvā prāṇāhutīḥ pañca grāsānaṣṭau samāhitaḥ
ācamya devaṃ brahmāṇaṃ dhyāyīta parameśvaram
alābuṃ dārupātraṃ ca mṛṇmayaṃ vaiṇavaṃ tataḥ
catvāri yatipātrāṇi manurāha prajāpatiḥ
prāgrātre pararātre ca madhyarātre tathaiva ca
saṃdhyāsvahni viśeṣeṇa cintayennityamīśvaram
kṛtvā hṛtpadmanilaye viśvākhyaṃ viśvasaṃbhavam
ātmānaṃ sarvabhūtānāṃ parastāt tamasaḥ sthitam
sarvasyādhārabhūtānām ānandaṃ jyotiravyayam
pradhānapuruṣātītam ākāśaṃ dahanaṃ śivam
tadantaḥ sarvabhāvānāmīśvaraṃ brahmarūpiṇam
dhyāyed anādim advaitam ānandādiguṇālayam
mahāntaṃ paramaṃ brahma puruṣaṃ satyamavyayam
sitetarāruṇākāraṃ maheśaṃ viśvarūpiṇam
oṅkārānte 'tha cātmānaṃ saṃsthāpya paramātmani
ākāśe devamīśānaṃ dhyāyītākāśamadhyagam
kāraṇaṃ sarvabhāvānām ānandaikasamāśrayam
purāṇaṃ puruṣaṃ śaṃbhuṃ dhyāyan mucyeta bandhanāt
yadvā guhāyāṃ prakṛtau jagatsaṃmohanālaye
vicintya paramaṃ vyoma sarvabhūtaikakāraṇam
jīvanaṃ sarvabhūtānāṃ yatra lokaḥ pralīyate
ānandaṃ brahmaṇaḥ sūkṣmaṃ yat paśyanti mumukṣavaḥ
tanmadhye nihitaṃ brahma kevalaṃ jñānalakṣaṇam
anantaṃ satyamīśānaṃ vicintyāsīta saṃyataḥ
guhyād guhyatamaṃ jñānaṃ yatīnāmetadīritam
yo 'nutiṣṭhenmaheśena so 'śnute yogamaiśvaram
tasmād dhyānarato nityamātmavidyāparāyaṇaḥ
jñānaṃ samabhyased brāhmaṃ yena mucyeta bandhanāt
matvā pṛthak svamātmānaṃ sarvasmādeva kevalam
ānandamajaraṃ jñānaṃ dhyāyīta ca punaḥ param
yasmāt bhavanti bhūtāni yad gatvā neha jāyate
sa tasmādīśvaro devaḥ parasmād yo 'dhitiṣṭhati
yadantare tad gaganaṃ śāśvataṃ śivamavyayam
yadaṃśastatparo yastu sa devaḥ syānmaheśvaraḥ
vratāni yāni bhikṣūṇāṃ tathaivopavratāni ca
ekaikātikrame teṣāṃ prāyaścittaṃ vidhīyate
upetya ca striyaṃ kāmāt prāyaścittaṃ samāhitaḥ
prāṇāyāmasamāyuktaṃ kuryāt sāṃtapanaṃ śuciḥ
tataścareta niyamāt kṛcchraṃ saṃyatamānasaḥ
punarāśramamāgamya cared bhikṣur atandritaḥ
na dharmayuktamanṛtaṃ hinastīti manīṣiṇaḥ
tathāpi ca na kartavyaṃ prasaṅgo hyeṣa dāruṇaḥ
ekarātropavāsaśca prāṇāyāmaśataṃ tathā
uktvānṛtaṃ prakartavyaṃ yatinā dharmalipsunā
paramāpadgatenāpi na kāryaṃ steyamanyataḥ
steyādabhyadhikaḥ kaścinnāstyadharma iti smṛtiḥ
hiṃsā caiṣāparā diṣṭā yā cātmajñānanāśikā
yadetad draviṇaṃ nāma prāṇā hyete bahiścarāḥ
sa tasya harati prāṇān yo yasya harate dhanam
evaṃ kṛtvā sa duṣṭātmā bhinnavṛtto vratāccyutaḥ
bhūyo nirvedamāpannaścareccāndrāyaṇavratam
vidhinā śāstradṛṣṭena saṃvatsaramiti śrutiḥ
bhūyo nirvedamāpannaścared bhikṣuratandritaḥ
akasmādeva hiṃsāṃ tu yadi bhikṣuḥ samācaret
kuryāt kṛcchrātikṛcchraṃ tu cāndrāyaṇamathāpi vā
skandedindriyadaurbalyāt striyaṃ dṛṣṭvā yatiryadi
tena dhārayitavyā vai prāṇāyāmāstu ṣoḍaśa
divāskande trirātraṃ syāt prāṇāyāmaśataṃ tathā
ekānne madhumāṃse ca navaśrāddhe tathaiva ca
pratyakṣalavaṇe coktaṃ prājāpatyaṃ viśodhanam
dhyānaniṣṭhasya satataṃ naśyate sarvapātakam
tasmānmaheśvaraṃ jñātvā tasya dhyānaparo bhavet
yad brahma paramaṃ jyotiḥ pratiṣṭhākṣaram advayam
yo 'ntarātra paraṃ brahma sa vijñeyo maheśvaraḥ
eṣa devo mahādevaḥ kevalaḥ paramaḥ śivaḥ
tadevākṣaramadvaitaṃ tadādityāntaraṃ param
yasmānmahīyate devaḥ svadhāmni jñānasaṃjñite
ātmayogāhvaye tattve mahādevastataḥ smṛtaḥ
nānyad devānmahādevād vyatiriktaṃ prapaśyati
tamevātmānamanveti yaḥ sa yāti paraṃ padam
manyate ye svamātmānaṃ vibhinnaṃ parameśvarāt
na te paśyanti taṃ devaṃ vṛthā teṣāṃ pariśramaḥ
ekameva paraṃ brahma vijñeyaṃ tattvamavyayam
sa devastu mahādevo naitad vijñāya badhyate
tasmād yateta niyataṃ yatiḥ saṃyatamānasaḥ
jñānayogarataḥ śānto mahādevaparāyaṇaḥ
eṣa vaḥ kathito vipro yatīnāmāśramaḥ śubhaḥ
pitāmahena vibhunā munīnāṃ pūrvamīritam
nāputraśiṣyayogibhyo dadyādidamanuttamam
jñānaṃ svayaṃbhuvā proktaṃ yatidharmāśrayaṃ śivam
iti yatiniyamānāmetaduktaṃ vidhānaṃ paśupatiparitoṣe yad bhavedekahetuḥ
na bhavati punareṣāmudbhavo vā vināśaḥ praṇihitamanaso ye nityamevācaranti
iti śrīkūrmapurāṇe ṣaṭsāhasryāṃ saṃhitāyāmuparivibhāge ekonatriṃśo 'dhyāyaḥ
vyāsa uvāca
ataḥ paraṃ pravakṣyāmi prāyaścittavidhiṃ śubham
hitāya sarvaviprāṇāṃ doṣāṇāmapanuttaye
akṛtvā vihitaṃ karma kṛtvā ninditameva ca
doṣamāpnoti puruṣaḥ prāyaścittaṃ viśodhanam
prāyaścittam akṛtvā tu na tiṣṭhed brāhmaṇaḥ kvacit
yad brūyurbrāhmaṇāḥ śāntā vidvāṃsastatsamācaret
vedārthavittamaḥ śānto dharmakāmo 'gnimān dvijaḥ
sa eva syāt paro dharmo yameko 'pi vyavasyati
anāhitāgnayo viprāstrayo vedārthapāragāḥ
yad brūyurdharmakāmāste tajjñeyaṃ dharmasādhanam
anekadharmaśāstrajñā ūhāpohaviśāradāḥ
vedādhyayanasampannāḥ saptaite parikīrtitāḥ
mīmāṃsājñānatattvajñā vedāntakuśalā dvijāḥ
ekaviṃśatisaṃkhyātāḥ prāyaścittaṃ vadanti vai
brahmahā madyapaḥ steno gurutalpaga eva ca
mahāpātakinastvete yaścaitaiḥ saha saṃvaset
saṃvatsaraṃ tu patitaiḥ saṃsargaṃ kurute tu yaḥ
yānaśayyāsanairnityaṃ jānan vai patito bhavet
yājanaṃ yonisaṃbandhaṃ tathaivādhyāpanaṃ dvijaḥ
kṛtvā sadyaḥ patejjñānāt saha bhojanameva ca
avijñāyātha yo mohāt kuryādadhyāpanaṃ dvijaḥ
saṃvatsareṇa patati sahādhyayanameva ca
brahmahā dvādaśābdāni kuṭiṃ kṛtvā vane vaset
bhaikṣamātmaviśuddhyarthaṃ kṛtvā śavaśirodhvajam
brāhmaṇāvasathān sarvān devāgārāṇi varjayet
vinindan svayamātmānaṃ brāhmaṇaṃ taṃ ca saṃsmaran
asaṃkalpitayogyāni saptāgārāṇi saṃviśet
vidhūme śanakairnityaṃ vyaṅgāre bhuktavajjane
ekakālaṃ cared bhaikṣaṃ doṣaṃ vikhyāpayan nṛṇām
vanyamūlaphalair vāpi vartayed dhairyam ākṣitaḥ
kapālapāṇiḥ khaṭvāṅgī brahmacaryaparāyaṇaḥ
pūrṇe tu dvādaśe varṣe brahmahatyāṃ vyapohati
akāmataḥ kṛte pāpe prāyaścittamidaṃ śubham
kāmato maraṇācchuddhirjñeyā nānyena kenacit
kuryādanaśanaṃ vātha bhṛgoḥ patanameva vā
jvalantaṃ vā viśedagniṃ jalaṃ vā praviśet svayam
brāhmaṇārthe gavārthe vā samyak prāṇān parityajet
brahmahatyāpanodārthamantarā vā mṛtasya tu
dīrghāmayānvitaṃ vipraṃ kṛtvānāmayameva tu
dattvā cānnaṃ sa durbhikṣe brahmahatyāṃ vyapohati
aśvamedhāvabhṛthake snātvā vā śudhyate dvijaḥ
sarvasvaṃ vā vedavide brāhmaṇāya pradāya tu
sarasvatyāstvaruṇayā saṃgame lokaviśrute
śudhyet triṣavaṇasnānāt trirātropoṣito dvijaḥ
gatvā rāmeśvaraṃ puṇyaṃ snātvā caiva mahodadhau
brahmacaryādibhiryukto dṛṣṭvā rudraṃ vimucyate
kapālamocanaṃ nāma tīrthaṃ devasya śūlinaḥ
snātvābhyarcya pitṝn bhaktyā brahmahatyāṃ vyapohati
yatra devādidevena bharaveṇāmitaujasā
kapālaṃ sthāpitaṃ pūrvaṃ brahmaṇaḥ parameṣṭhinaḥ
samabhyarcya mahādevaṃ tatra bhairavarūpiṇam
tarpayitvā pitṝn snātvā mucyate brahmahatyayā
iti śrīkūrmapurāṇe ṣaṭsāhasryāṃ saṃhitāyāmuparivibhāge triṃśo 'dhyāyaḥ
ṛṣaya ūcuḥ
kathaṃ devena rudreṇa śaṅkareṇāmitaujasā
kapālaṃ brahmaṇaḥ pūrvaṃ sthāpitaṃ dehajaṃ bhuvi
sūta uvāca
śṛṇudhvamṛṣayaḥ puṇyāṃ kathāṃ pāpapraṇāśanīm
māhātmyaṃ devadevasya mahādevasya dhīmataḥ
purā pitāmahaṃ devaṃ meruśṛṅge maharṣayaḥ
procuḥ praṇamya lokādiṃ kimekaṃ tattvamavyayam
sa māyayā maheśasya mohito lokasaṃbhavaḥ
avijñāya paraṃ bhāvaṃ svātmānaṃ prāha dharṣiṇam
ahaṃ dhātā jagadyoniḥ svayaṃbhūreka īśvaraḥ
anādimatparaṃ brahma māmabhyarcya vimucyate
ahaṃ hi sarvadevānāṃ pravartakanivartakaḥ
na vidyate cābhyadhiko matto lokeṣu kaścana
tasyaivaṃ manyamānasya jajñe nārāyaṇāṃśajaḥ
provāca prahasan vākyaṃ roṣatāmravilocanaḥ
kiṃ kāraṇamidaṃ brahman vartate tava sāṃpratam
ajñānayogayuktasya na tvetaducitaṃ tava
ahaṃ dhātā hi lokānāṃ yajño nārāyaṇaḥ prabhuḥ
na māmṛte 'sya jagato jīvanaṃ sarvadā kvacit
ahameva paraṃ jyotirahameva parā gatiḥ
matpreritena bhavatā sṛṣṭaṃ bhuvanamaṇḍalam
evaṃ vivadatormohāt parasparajayaiṣiṇoḥ
ājagmuryatra tau devau vedāścatvāra eva hi
anvīkṣya devaṃ brahmāṇaṃ yajñātmānaṃ ca saṃsthitam
procuḥ saṃvignahṛdayā yāthātmyaṃ parameṣṭhinaḥ
ṛgveda uvāca
yasyāntaḥ sthāni bhūtāni yasmātsarvaṃ pravartate
yadāhustatparaṃ tattvaṃ sa devaḥ syānmaheśvaraḥ
yajurveda uvāca
yo yajñairakhilairīśo yogena ca samarcyate
yamāhurīśvaraṃ devaṃ sa devaḥ syāt pinākadhṛk
sāmaveda uvāca
yenedaṃ bhrāmyate cakraṃ yadākāśāntaraṃ śivam
yogibhirvidyate tattvaṃ mahādevaḥ sa śaṅkaraḥ
atharvaveda uvāca
yaṃ prapaśyanti yogeśaṃ yatanto yatayaḥ param
maheśaṃ puruṣaṃ rudraṃ sa devo bhagavān bhavaḥ
evaṃ sa bhagavān brahmā vedānāmīritaṃ śubham
śrutvāha prahasan vākyaṃ viśvātmāpi vimohitaḥ
kathaṃ tatparamaṃ brahma sarvasaṅgavivarjitam
ramate bhāryayā sārdhaṃ pramathaiścātigarvitaiḥ
itīrite 'tha bhagavān praṇavātmā sanātanaḥ
amūrto mūrtimān bhūtvā vacaḥ prāha pitāmaham
praṇava uvāca
na hyeṣa bhagavān patnyā svātmano vyatiriktayā
kadācid ramate rudrastādṛśo hi maheśvaraḥ
ayaṃ sa bhagavānīśaḥ svayaṃjyotiḥ sanātanaḥ
svānandabhūtā kathitā devī nāgantukā śivā
ityevamukte 'pi tadā yajñamūrterajasya ca
nājñānam agamannāśam īśvarasyaiva māyayā
tadantare mahājyotirviriñco viśvabhāvanaḥ
prāpaśyadadbhutaṃ divyaṃ pūrayan gaganāntaram
tanmadhyasaṃsthaṃ vimalaṃ maṇḍalaṃ tejasojjvalam
vyomamadhyagataṃ divyaṃ prādurāsīd dvijottamāḥ
sa dṛṣṭvā vadanaṃ divyaṃ mūrdhni lokapitāmahaḥ
tena tanmaṇḍalaṃ ghoramālokayadaninditam
prajajvālātikopena brahmaṇaḥ pañcamaṃ śiraḥ
kṣaṇādadṛśyata mahān puruṣo nīlalohitaḥ
triśūlapiṅgalo devo nāgayajñopavītavān
taṃ prāha bhagavān brahmā śaṅkaraṃ nīlalohitam
jānāmi bhavataḥ pūrvaṃ lalāṭādeva śaṅkara
prādurbhāvaṃ maheśān māmeva śaraṇaṃ vraja
śrutvā sagarvavacanaṃ padmayoneratheśvaraḥ
prāhiṇot puruṣaṃ kālaṃ bhairavaṃ lokadāhakam
sa kṛtvā sumahad yuddhaṃ brahmaṇā kālabhairavaḥ
cakarta tasya vadanaṃ viriñcasyātha pañcamam
nikṛttavadano devo brahmā devena śaṃbhunā
mamāra ceśayogena jīvitaṃ prāpa viśvasṛk
athānupaśyad giriśaṃ maṇḍalāntarasaṃsthitam
samāsīnaṃ mahādevyā mahādevaṃ sanātanam
bhujaṅgarājavalayaṃ candrāvayavabhūṣaṇam
koṭisūryapratīkāśaṃ jaṭājūṭavirājitam
śārdūlacarmavasanaṃ divyamālāsamanvitam
triśūlapāṇiṃ duṣprekṣyaṃ yoginaṃ bhūtibhūṣaṇam
yamantarā yoganiṣṭhāḥ prapaśyanti hṛdīśvaram
tamādidevaṃ brahmāṇaṃ mahādevaṃ dadarśa ha
yasya sā paramā devī śaktirākāśasaṃsthitā
so 'nantaiśvaryayogātmā maheśo dṛśyate kila
yasyāśeṣajagad bījaṃ vilayaṃ yāti mohanam
sakṛtpraṇāmamātreṇa sa rudraḥ khalu dṛśyate
yo 'tha nācāraniratān svabhaktāneva kevalam
vimocayati lokānāṃ nāyako dṛśyate kila
yasya vedavidaḥ śāntā nirdvandvā brahmacāriṇaḥ
vidanti vimalaṃ rūpaṃ sa śaṃbhurdṛśyate kila
yasya brahmādayo devā ṛṣayo brahmavādinaḥ
arcayanti sadā liṅgaṃ viśveśaḥ khalu dṛśyate
yasyāśeṣajagad bījaṃ vilayaṃ yāti mohanam
sakṛtpraṇāmamātreṇa sa rudraḥ khalu dṛśyate
vidyāsahāyo bhagavān yasyāsau maṇḍalāntaram
hiraṇyagarbhaputro 'sāvīśvaro dṛśyate kila
yasyāśeṣajagatsūtir vijñānatanur īśvarī
na muñcati sadā pārśvaṃ śaṅkaro 'sāvadṛśyata
puṣpaṃ vā yadi vā patraṃ yatpādayugale jalam
dattvā tarati saṃsāraṃ rudro 'sau dṛśyate kila
tatsannidhāne sakalaṃ niyacchati sanātanaḥ
kālaḥ kila sa yogātmā kālakālo hi dṛśyate
jīvanaṃ sarvalokānāṃ trilokasyaiva bhūṣaṇam
somaḥ sa dṛśyate devaḥ somo yasya vibhūṣaṇam
devyā saha sadā sākṣād yasya yogaḥ svabhāvataḥ
gīyate paramā muktiḥ sa yogī dṛśyate kila
yogino yogatattvajñā viyogābhimukhāniśam
yogaṃ dhyāyanti devyāsau sa yogī dṛśyate kila
so 'nuvīkṣya mahādevaṃ mahādevyā sanātanam
varāsane samāsīnamavāpa paramāṃ smṛtim
labdhvā māheśvarīṃ divyāṃ saṃsmṛtiṃ bhagavānajaḥ
toṣayāmāsa varadaṃ somaṃ somavibhūṣaṇam
brahmovāca
namo devāya mahate mahādevyai namo namaḥ
namaḥ śivāya śāntāya śivāyai śāntaye namaḥ
oṃ namo brahmaṇe tubhyaṃ vidyāyai te namo namaḥ
namo mūlaprakṛtaye maheśāya namo namaḥ
namo vijñānadehāya cintāyai te namo namaḥ
namaste kālakālāya īśvarāyai namo namaḥ
namo namo 'stu rudrāya rudrāṇyai te namo namaḥ
namo namaste kāmāya māyāyai ca namo namaḥ
niyantre sarvakāryāṇāṃ kṣobhikāyai namo namaḥ
namo 'stu te prakṛtaye namo nārāyaṇāya ca
yogādāyai namastubhyaṃ yogināṃ gurave namaḥ
namaḥ saṃsāranāśāya saṃsārotpattaye namaḥ
nityānandāya vibhave namo 'stvānandamūrtaye
namaḥ kāryavihīnāya viśvaprakṛtaye namaḥ
oṅkāramūrtaye tubhyaṃ tadantaḥ saṃsthitāya ca
namaste vyomasaṃsthāya vyomaśaktyai namo namaḥ
iti somāṣṭakeneśaṃ praṇanāma pitāmahaḥ
papāta daṇḍavad bhūmau gṛṇan vai śatarudriyam
atha devo mahādevaḥ praṇatārtiharo haraḥ
provācotthāpya hastābhyāṃ prato 'smi tava sāṃpratam
dattvāsau paramaṃ yogamaiśvaryamatulaṃ mahat
provācāgre sthitaṃ devaṃ nīlalohitamīśvaram
eṣa brahmāsya jagataḥ saṃpūjyaḥ prathamaḥ sutaḥ
ātmano rakṣaṇīyaste gururjyeṣṭhaḥ pitā tava
ayaṃ purāṇapuruṣo na hantavyastvayānagha
svayogaiśvaryamāhātmyān māmeva śaraṇaṃ gataḥ
ayaṃ ca yajño bhagavān sagarvo bhavatānagha
śāsitavyo viriñcasya dhāraṇīyaṃ śirastvayā
brahmahatyāpanodārthaṃ vrataṃ lokāya darśayan
carasva satataṃ bhikṣāṃ saṃsthāpaya suradvijān
ityetaduktvā vacanaṃ bhagavān parameśvaraḥ
sthānaṃ svābhāvikaṃ divyaṃ yayau tatparamaṃ padam
tataḥ sa bhagavānīśaḥ kaparde nīlalohitaḥ
grāhayāmāsa vadanaṃ brahmaṇaḥ kālabhairavam
cara tvaṃ pāpanāśārthaṃ vrataṃ lokahitāvaham
kapālahasto bhagavān bhikṣāṃ gṛhṇātu sarvataḥ
uktvaivaṃ prāhiṇot kanyāṃ brahmahatyāmiti śrutām
daṃṣṭrākarālavadanāṃ jvālāmālāvibhūṣaṇām
yāvad vārāṇasīṃ divyāṃ purīmeṣa gamiṣyati
tāvat tvaṃ bhīṣaṇe kālamanugaccha trilocanam
evamābhāṣya kālāgniṃ prāha devo maheśvaraḥ
aṭasva nikhilaṃ lokaṃ bhikṣārtho manniyogataḥ
yadā drakṣyasi deveśaṃ nārāyaṇamanāmayam
tadāsau vakṣyati spaṣṭamupāyaṃ pāpaśodhanam
sa devadevatāvākyamākarṇya bhagavān haraḥ
kapālapāṇirviśvātmā cacāra bhuvanatrayam
āsthāya vikṛtaṃ veṣaṃ dīpyamānaṃ svatejasā
śrīmat pavitramatulaṃ jaṭājūṭavirājitam
koṭisūryapratīkāśaiḥ pramathaiścātigarvitaiḥ
bhāti kālāgninayano mahādevaḥ samāvṛtaḥ
pītvā kadamṛtaṃ divyamānandaṃ parameṣṭhinaḥ
līlāvilāsūbahulo lokānāgacchatīśvaraḥ
taṃ dṛṣṭvā kālavadanaṃ śaṅkaraṃ kālabhairavam
rūpalāvaṇyasampannaṃ nārīkulamagādanu
gāyanti vividhaṃ gītaṃ nṛtyanti purataḥ prabhoḥ
sasmitaṃ prekṣya vadanaṃ cakrurbhrūbhaṅgameva ca
sa devadānavādīnāṃ deśānabhyetya śūladhṛk
jagāma viṣṇorbhavanaṃ yatrāste madhusūdanaḥ
nirīkṣya divyabhavanaṃ śaṅkaro lokaśaṅkaraḥ
sahaiva bhūtapravaraiḥ praveṣṭumupacakrame
avijñāya paraṃ bhāvaṃ divyaṃ tatpārameśvaram
nyavārayat triśūlāṅkaṃ dvārapālo mahābalaḥ
śaṅkhacakragadāpāṇiḥ pītavāsā mahābhujaḥ
viṣvaksena iti khyāto viṣṇoraṃśasamudbhavaḥ
athainaṃ śaṅkaragaṇo yuyudhe viṣṇusaṃbhavam
bhīṣaṇo bhairavādeśāt kālavega iti śrutaḥ
vijitya taṃ kālavegaṃ krodhasaṃraktalocanaḥ
rudrāyābhimukhaṃ raudraṃ cikṣepa ca sudarśanam
atha devo mahādevastripurāristriśūlabhṛt
tamāpatantaṃ sāvajñam ālokayad amitrajit
tadantare mahadbhūtaṃ yugāntadahanopamam
śūlenorasi nirbhidya pātayāmāsa taṃ bhuvi
sa śūlābhihato 'tyarthaṃ tyaktvā svaṃ paramaṃ balam
tatyāja jīvitaṃ dṛṣṭvā mṛtyuṃ vyādhihatā iva
nihatya viṣṇupuruṣaṃ sārdhaṃ pramathapuṅgavaiḥ
viveśa cāntaragṛhaṃ samādāya kalevaram
nirīkṣya jagato hetumīśvaraṃ bhagavān hariḥ
śiro lalāṭāt saṃbhidya raktadhārāmapātayat
gṛhāṇa bhagavan bhikṣāṃ madīyāmamitadyute
na vidyate 'nābhyuditā tava tripuramardana
na sampūrṇaṃ kapālaṃ tad brahmaṇaḥ parameṣṭhinaḥ
divyaṃ varṣasahasraṃ tu sā ca dhārā pravāhitā
athābravīt kālarudraṃ harirnārāyaṇaḥ prabhuḥ
saṃstūya vaidikairmantrair bahumānapuraḥsaram
kimarthametad vadanaṃ brahmaṇo bhavatā dhṛtam
provāca vṛttamakhilaṃ bhagavān parameśvaraḥ
samāhūya hṛṣīkeśo brahmahatyāmathācyutaḥ
prārthayāmāsa deveśo vimuñceti triśūlinam
na tatyājātha sā pārśvaṃ vyāhṛtāpi murāriṇā
ciraṃ dhyātvā jagadyoniḥ śaṅkaraṃ prāha sarvavit
vrajasva bhagavan divyāṃ purīṃ vārāṇasīṃ śubhām
yatrākhilajagaddoṣaṃ kṣipraṃ nāśayatāśvaraḥ
tataḥ śarvāṇi guhyāni tīrthānyāyatanāni ca
jagāma līlayā devo lokānāṃ hitakāmyayā
saṃstūyamānaḥ pramathairmahāyogair itastataḥ
nṛtyamāno mahāyogī hastanyastakalevaraḥ
tamabhyadhāvad bhagavān harirnārāyaṇaḥ svayam
athāsthāyāparaṃ rūpaṃ nṛtyadarśanalālasaḥ
nirīkṣamāṇo novindaṃ vṛṣendrāṅkitaśāsanaḥ
sasmito 'nantayogātmā nṛtyati sma punaḥ punaḥ
atha sānucaro rudraḥ saharirdharmavāhanaḥ
bheje mahādevapurīṃ vārāṇasīmiti śrutām
praviṣṭamātre deveśe brahmahatyā kapardini
hā hetyuktvā sanādaṃ sā pātālaṃ prāpa duḥkhitā
praviśya paramaṃ sthānaṃ kapālaṃ brahmaṇo haraḥ
gaṇānāmagrato devaḥ sthāpayāmāsa śaṅkaraḥ
sthāpayitvā mahādevo dadau tacca kalevaram
uktvā sajīvamastvīśo viṣṇave sa ghṛṇānidhiḥ
ye smaranti mamājasraṃ kāpālaṃ veṣamuttamam
teṣāṃ vinaśyati kṣipramihāmutra ca pātakam
āgamya tīrthapravare snānaṃ kṛtvā vidhānataḥ
tarpayitvā pitṝn devān mucyate brahmahatyayā
aśāśvataṃ jagajjñātvā ye 'smin sthāne vasanti vai
dehānte tat paraṃ jñānaṃ dadāmi paramaṃ padam
itīdamuktvā bhagavān samāliṅgya janārdanam
sahaiva pramatheśānaiḥ kṣaṇādantaradhīyata
sa labdhvā bhagavān kṛṣṇo viṣvaksenaṃ triśūlinaḥ
svaṃ deśam agat tūrṇaṃ gṛhītvāṃ paramaṃ vapuḥ
etad vaḥ kathitaṃ puṇyaṃ mahāpātakanāśanam
kapālamocanaṃ tīrthaṃ sthāṇoḥ priyakaraṃ śubham
ya imaṃ paṭhate 'dhyāyaṃ brāhmaṇānāṃ samīpataḥ
vācikairmānasaiḥ pāpaiḥ kāyikaiśca vimucyate
iti śrīkūrmapurāṇe ṣaṭsāhasryāṃ saṃhitāyāmuparivibhāge ekatriṃśo 'dhyāyaḥ
vyāsa uvāca
surāpastu surāṃ taptāmagnivarṇāṃ svayaṃ pibet
tayā sa kāye nirdagdhe mucyate tu dvijottamaḥ
gomūtram agnivarṇaṃ vā gośakṛdrasameva vā
payo ghṛtaṃ jalaṃ vātha mucyate pātakāt tataḥ
jalārdravāsāḥ prayato dhyātvā nārāyaṇaṃ harim
brahmahatyāvrataṃ cātha caret tatpāpaśāntaye
suvarṇasteyakṛd vipro rājānamabhigamya tu
svakarma khyāpayan brūyānmāṃ bhavānanuśāstviti
gṛhītvā musalaṃ rājā sakṛddhanyāt tataḥ svayam
vadhe tu śudhyate steno brāhmaṇastapasaiva vā
skandhenādāya musalaṃ lakuṭaṃ vāpi khādiram
śaktiṃ cobhayatastīkṣṇāmāyasaṃ daṇḍameva vā
rājā tena ca gantavyo muktakeśena dhāvatā
ācakṣāṇena tatpāpam evaṃkarmāsmi śādhi mām
śāsanād vā vimokṣād vā stenaḥ steyād vimucyate
aśāsitvā tu taṃ rājā stenasyāpnoti kilbiṣam
tapasāpanunutsustu suvarṇasteyajaṃ malam
cīravāsā dvijo 'raṇye cared brahmahaṇo vratam
snātvāśvamedhāvabhṛthe pūtaḥ syādathavā dvijaḥ
pradadyād vātha viprebhyaḥ svātmatulyaṃ hiraṇyakam
cared vā vatsaraṃ kṛcchraṃ brahmacaryaparāyaṇaḥ
brāhmaṇaḥ svarṇahārī tu tatpāpasyāpanuttaye
gurorbhāryāṃ samāruhya brāhmaṇaḥ kāmamohitaḥ
avagūhet striyaṃ taptāṃ dīptāṃ kārṣṇāyasīṃ kṛtām
svayaṃ vā śiśnavṛṣaṇāvutkṛtyādhāya cāñcalau
ātiṣṭhed dakṣiṇām āśām ā nipātād ajihmagaḥ
gurvarthaṃ vā hataḥ śudhyeccared vā brahmahā vratam
śākhāṃ vā kaṇṭakopetāṃ pariṣvajyātha vatsaram
adhaḥ śayīta niyato mucyate gurutalpagaḥ
kṛcchraṃ vābdaṃ cared vipraścīravāsāḥ samāhitaḥ
aśvamedhāvabhṛthake snātvā vā śudhyate naraḥ
kāle 'ṣṭame vā bhuñjāno brahmacārī sadāvratī
sthānāsanābhyāṃ viharaṃstrirahno 'bhyupayann apaḥ
adhaḥ śāyī tribhirvarṣaistad vyapohati pātakam
cāndrāyaṇāni vā kuryāt pañca catvāri vā punaḥ
patitaiḥ samprayuktānāmatha vakṣyāmi niṣkṛtim
patitena tu saṃsargaṃ yo yena kurute dvijaḥ
sa tatpāpāpanodārthaṃ tasyaiva vratamācaret
taptakṛcchraṃ cared vātha saṃvatsaramatandritaḥ
ṣāṇmāsike tu saṃsarge prāyaścittārdhamarhati
ebhirvratairapohanti mahāpātakino malam
puṇyatīrthābhigamanāt pṛthivyāṃ vātha niṣkṛtiḥ
brahmahatyā surāpānaṃ steyaṃ gurvaṅganāgamaḥ
kṛtvā taiścāpi saṃsargaṃ brāhmaṇaḥ kāmakārataḥ
kuryādanaśanaṃ vipraḥ puṇyatīrthe samāhitaḥ
jvalantaṃ vā viśedagniṃ dhyātvā devaṃ kapardinam
na hyanyā niṣkṛtirdṛṣṭā munibhirdharmavādibhiḥ
tasmāt puṇyeṣu tīrtheṣu dahed vāpi svadehakam
gatvā duhitaraṃ vipraḥ svasāraṃ vā snuṣāmapi
praviśejjvalanaṃ dīptaṃ matipūrvamiti sthitiḥ
mātṛṣvasāṃ mātulānīṃ tathaiva ca pitṛṣvasām
bhāgineyīṃ samāruhya kuryāt kṛcchrātikṛcchrakau
cāndrāyaṇaṃ ca kurvīta tasya pāpasya śāntaye
dhyāyan devaṃ jagadyonimanādinidhanaṃ param
bhrātṛbhāryāṃ samāruhya kuryāt tatpāpaśāntaye
cāndrāyaṇāni catvāri pañca vā susamāhitaḥ
paitṛṣvasreyīṃ gatvā tu svasreyāṃ mātureva ca
mātulasya sutāṃ vāpi gatvā cāndrāyaṇaṃ caret
sakhibhāryāṃ samāruhya gatvā śyālīṃ tathaiva ca
ahorātroṣito bhūtvā taptakṛcchraṃ samācaret
udakyāgamane viprastrirātreṇa viśudhyati
cāṇḍālīgamane caiva taptakṛcchratrayaṃ viduḥ
saha sāṃtapanenāsya nānyathā niṣkṛtiḥ smṛtā
mātṛgotrāṃ samāsādya samānapravarāṃ tathā
cāndrāyaṇena śudhyeta prayatātmā samāhitaḥ
brāhmaṇo brāhmaṇīṃ gatvā kṛcchramekaṃ samācaret
kanyakāṃ dūṣayitvā tu careccāndrāyaṇavratam
amānuṣīṣu puruṣa udakyāyāmayoniṣu
retaḥ siktvā jale caiva kṛcchraṃ sāṃtapanaṃ caret
bandhakīgamane viprastrirātreṇa viśudhyati
gavi bhathunamāsevya careccāndrāyaṇavratam
ajāvī maithunaṃ kṛtvā prājāpatyaṃ cared dvijaḥ
patitāṃ ca striyaṃ gatvā tribhiḥ kṛcchrair viśudhyati
pulkasīgamane caiva kṛcchraṃ cāndrāyaṇaṃ caret
naṭīṃ śailūṣakīṃ caiva rajakīṃ veṇujīvinīm
gatvā cāndrāyaṇaṃ kuryāt tathā carmopajīvinīm
brahmacārī striyaṃ gacchet kathaṃcit kāmamohitaḥ
saptagāraṃ cared bhaikṣaṃ vasitvā gardabhājinam
upaspṛśet triṣavaṇaṃ svapāpaṃ parikīrtayan
saṃvatsareṇa caikena tasmāt pāpāt pramucyate
brahmahatyāvrataṃ vāpi ṣaṇmāsānācared yamī
mucyate hy avakīrṇī tu brāhmaṇānumate sthitaḥ
saptarātram akṛtvā tu bhaikṣacaryāgnipūjanam
retasaśca samutsarge prāyaścittaṃ samācaret
oṅkārapūrvikābhistu mahāvyāhṛtibhiḥ sadā
saṃvatsaraṃ tu bhuñjāno naktaṃ bhikṣāśanaḥ śuciḥ
sāvitrīṃ ca japeccaiva nityaṃ krodhavivarjitaḥ
nadītīreṣu tīrtheṣu tasmāt pāpād vimucyate
hatvā tu kṣatriyaṃ vipraḥ kuryād brahmahaṇo vratam
akāmato vai ṣaṇmāsān dadyāt pañcaśataṃ gavām
abdaṃ careta niyato vanavāsī samāhitaḥ
prājāpatyaṃ sāntapanaṃ taptakṛcchraṃ tu vā svayam
pramāpyākāmato vaiśyaṃ kuryāt saṃvatsaradvayam
gosahasraṃ sapādaṃ ca dadyād brahmahaṇo vratam
kṛcchrātikṛcchrau vā kuryāccāndrāyaṇam athāpi vā
saṃvatsaraṃ vrataṃ kuryācchūdraṃ hatvā pramādataḥ
gosahasrārdhapādaṃ ca dadyāt tatpāpaśāntaye
aṣṭau varṣāṇi ṣaṭ trīṇi kuryād brahmahaṇo vratam
hatvā tu kṣatriyaṃ vaiśyaṃ śūdraṃ caiva yathākramam
nihatya brāhmaṇīṃ viprastvaṣṭavarṣaṃ vrataṃ caret
rājanyāṃ varṣaṣaṭkaṃ tu vaiśyāṃ saṃvatsaratrayam
vatsareṇa viśudhyeta śūdrāṃ hatvā dvijottamaḥ
vaiśyāṃ hatvā pramādena kiṃcid dadyād dvijātaye
antyajānāṃ vadhe caiva kuryāccāndrāyaṇaṃ vratam
parākeṇāthavā śuddhirityāha bhagavānajaḥ
maṇḍūkaṃ nakulaṃ kākaṃ dandaśūkaṃ ca mūṣikam
śvānaṃ hatvā dvijaḥ kuryāt ṣoḍaśāṃśaṃ vrataṃ tataḥ
payaḥ pibet trirātraṃ tu śvānaṃ hatvā suyantritaḥ
mārjāraṃ vātha nakulaṃ yojanaṃ vādhvano vrajet
kṛcchraṃ dvādaśarātraṃ tu kuryādaśvavadhe dvijaḥ
abhrīṃ kārṣṇāyasīṃ dadyāt sarpaṃ hatvā dvijottamaḥ
palālabhāraṃ ṣaṇḍaṃ ca saisakaṃ caikamāṣakam
dhṛtakumbhaṃ varāhaṃ ca tiladroṇaṃ ca tittirim
śukaṃ dvihāyanaṃ vatsaṃ krauñcaṃ hatvā trihāyanam
hatvā haṃsaṃ balākāṃ ca bakaṃ barhiṇameva ca
vānaraṃ śyenabhāsau ca sparśayed brāhmaṇāya gām
kravyādāṃstu mṛgān hatvā dhenuṃ dadyāt payasvinīm
akravyādān vatsatarīmuṣṭraṃ hatvā tu kṛṣṇalam
kiṃcid eva tu viprāya dadyādasthimatāṃ vadhe
anasthnāṃ caiva hiṃsāyāṃ prāṇāyāmena śudhyati
phaladānāṃ tu vṛkṣāṇāṃ chedane japyamṛkśatam
gulmavallīlatānāṃ tu puṣpitānāṃ ca vīrudhām
anyeṣāṃ caiva vṛkṣāṇāṃ sarasānāṃ ca sarvaśaḥ
phalapuṣpodbhavānāṃ ca ghṛtaprāśo viśodhanam
hastināṃ ca vadhe dṛṣṭaṃ taptakṛcchraṃ viśodhanam
cāndrāyaṇaṃ parākaṃ vā gāṃ hatvā tu pramādataḥ
matipūrvaṃ vadhe cāsyāḥ prāyaścittaṃ na vidyate
iti śrīkūrmapurāṇe ṣaṭsāhasryāṃ saṃhitāyāmuparivibhāge dvātriṃśo 'dhyāyaḥ
vyāsa uvāca
manuṣyāṇāṃ tu haraṇaṃ kṛtvā strīṇāṃ gṛhasya ca
vāpīkūpajalānāṃ ca śudhyeccāndrāyaṇena tu
dravyāṇāmalpasārāṇāṃ steyaṃ kṛtvānyaveśmataḥ
caret sāṃtapanaṃ kṛcchraṃ tanniryātyātmaśuddhaye
dhānyānnadhanacauryaṃ tu kṛtvā kāmād dvijottamaḥ
svajātīyagṛhādeva kṛcchrārdhena viśudhyati
bhakṣabhojyāpaharaṇe yānaśayyāsanasya ca
puṣpamūlaphalānāṃ ca pañcagavyaṃ viśodhanam
tṛṇakāṣṭhadrumāṇāṃ ca śuṣkānnasya guḍasya ca
cailacarmāmiṣāṇāṃ ca trirātraṃ syādabhojanam
maṇimuktāpravālānāṃ tāmrasya rajatasya ca
ayaḥkāṃsyopalānāṃ ca dvādaśāhaṃ kaṇāśanam
kārpāsakīṭajorṇānāṃ dviśaphaikaśaphasya ca
pakṣigandhauṣadhīnāṃ ca rajvāścaiva tryahaṃ payaḥ
naramāṃsāśanaṃ kṛtvā cāndrāyaṇamathācaret
kākaṃ caiva tathā śvānaṃ jagdhvā hastinameva ca
varāhaṃ kukkuṭaṃ cātha taptakṛcchreṇa śudhyati
kravyādānāṃ ca māṃsāni purīṣaṃ mūtrameva ca
gogomāyukapīnāṃ ca tadeva vratamācaret
upoṣya dvādaśāhaṃ tu kūṣmāṇḍairjuhuyād ghṛtam
nakulolūkamārjāraṃ jagdhvā sāṃtapanaṃ caret
śvāpadoṣṭrakharāñjagdhvā taptakṛcchreṇa śudhyati
vratavaccaiva saṃskāraṃ pūrveṇa vidhinaiva tu
bakaṃ caiva balākaṃ ca haṃsaṃ kāraṇḍavaṃ tathā
cakravākaṃ plavaṃ jagdhvā dvādaśāhamabhojanam
kapotaṃ ṭiṭṭibhaṃ caiva śukaṃ sārasameva ca
ulūkaṃ jālapādaṃ ca jagdhvāpyetad vrataṃ caret
śiśumāraṃ tathā cāṣaṃ matsyamāṃsaṃ tathaiva ca
jagdhvā caiva kaṭāhārametadeva cared vratam
kokilaṃ caiva matsyāṃśca maṇḍūkaṃ bhujagaṃ tathā
gomūtrayāvakāhāro māsenaikena śudhyati
jalecarāṃśca jalajān pratudānnakhaviṣkirān
raktapādāṃstathā jagdhvā saptāhaṃ caitadācaret
śuno māṃsaṃ śuṣkamāṃsamātmārthaṃ ca tathā kṛtam
bhuktvā māsaṃ caredetat tatpāpasyāpanuttaye
vārtākaṃ bhūstṛṇaṃ śigruṃ khukhuṇḍaṃ karakaṃ tathā
prājāpatyaṃ carejjagdhvā śaṅkhaṃ kumbhīkameva ca
palāṇḍuṃ laśunaṃ caiva bhuktvā cāndrāyaṇaṃ caret
nālikāṃ taṇḍulīyaṃ ca prājāpatyena śudhyati
aśmāntakaṃ tathā potaṃ taptakṛcchreṇa śudhyati
prājāpatyena śuddhiḥ syāt kakkubhāṇḍasya bhakṣaṇe
alābuṃ kiṃśukaṃ caiva bhuktvā caitad vrataṃ caret
udumbaraṃ ca kāmena taptakṛcchreṇa śudhyati
vṛthā kṛsarasaṃyāvaṃ pāyasāpūpasaṃkulam
bhuktvā caivaṃvidhaṃ tvannaṃ trirātreṇa viśudhyati
pītvā kṣīrāṇyapeyāni brahmacārī samāhitaḥ
gomūtrayāvakāhāro māsenaikena śudhyati
anirdaśāhaṃ gokṣīraṃ māhiṣaṃ cājameva ca
saṃdhinyāśca vivatsāyāḥ piban kṣīramidaṃ caret
eteṣāṃ ca vikārāṇi pītvā mohena mānavaḥ
gomūtrayāvakāhāraḥ saptarātreṇa śudhyati
bhuktvā caiva navaśrāddhe mṛtake sūtake tathā
cāndrāyaṇena śudhyeta brāhmaṇastu samāhitaḥ
yasyāgnau hūyate nityaṃ na yasyāgraṃ na dīyate
cāndrāyaṇaṃ caret samyak tasyānnaprāśane dvijaḥ
abhojyānāṃ tu sarveṣāṃ bhuktvā cānnamupaskṛtam
antāvasāyināṃ caiva taptakṛcchreṇa śudhyati
cāṇḍālānnaṃ dvijo bhuktvā samyak cāndrāyaṇaṃ caret
buddhipūrvaṃ tu kṛcchrābdaṃ punaḥ saṃskārameva ca
asurāmadyapānena kuryāccāndrāyaṇavratam
abhojyānnaṃ tu bhuktvā ca prājāpatyena śudhyati
viṇmūtrapāśanaṃ kṛtvā retasaścaitadācaret
anādiṣṭeṣu caikāhaṃ sarvatra tu yathārthataḥ
viḍvarāhakharoṣṭrāṇāṃ gomāyoḥ kapikākayoḥ
prāśya mūtrapurīṣāṇi dvijaścāndrāyaṇaṃ caret
ajñānāt prāśya viṇmūtraṃ surāsaṃspṛṣṭameva ca
punaḥ saṃskāramarhanti trayo varṇā dvijātayaḥ
kravyādāṃ pakṣiṇāṃ caiva prāśya mūtrapurīṣakam
mahāsāṃtapanaṃ mohāt tathā kuryād dvijottamaḥ
bhāsamaṇḍūkakurare viṣkire kṛcchramācaret
prājāpatyena śudhyeta brāhāmaṇocchiṣṭabhojane
kṣatriye taptakṛcchraṃ syād vaiśye caivātikṛcchrakam
śūdrocchiṣṭaṃ dvijo bhuktvā kuryāccāndrāyaṇavratam
surābhāṇḍodare vāri pītvā cāndrāyaṇaṃ caret
śunocchiṣṭaṃ dvijo bhuktvā trirātreṇa viśudhyati
gomūtrayāvakāhāraḥ pītaśeṣaṃ ca rāgavān
apo mūtrapurīṣādyairdūṣitāḥ prāśayed yadā
tadā sāṃtapanaṃ proktaṃ vrataṃ pāpaviśodhanam
cāṇḍālakūpabhāṇḍeṣu yadi jñānāt pibejjalam
caret sāṃtapanaṃ kṛcchraṃ brāhmaṇaḥ pāpaśodhanam
cāṇḍālena tu saṃspṛṣṭaṃ pītvā vāri dvijottamaḥ
trirātreṇa viśudhyeta pañcagavyena caiva hi
mahāpātakisaṃsparśe bhuṅkte 'snātvā dvijo yadi
buddhipūrvaṃ tu mūḍhātmā taptakṛcchraṃ samācaret
spṛṣṭvā mahāpātakinaṃ cāṇḍālaṃ vā rajasvalām
pramādād bhojanaṃ kṛtvā trirātreṇa viśudhyati
snānārhe yadi bhuñjīta ahorātreṇa śudhyati
buddhipūrvaṃ tu kṛcchreṇa bhagavānāha padmajaḥ
śuṣkaparyuṣitādīni gavādipratidūṣitam
bhuktvopavāsaṃ kurvīta kṛcchrapādamathāpi vā
saṃvatsarānte kṛcchraṃ tu cared vipraḥ punaḥ punaḥ
ajñātabhuktaśuddhyarthaṃ jñātasya tu viśeṣataḥ
vrātyānāṃ yajanaṃ kṛtvā pareṣāmantyakarma ca
abhicāramahīnaṃ ca tribhiḥ kṛcchrair viśudhyati
brāhmaṇādihatānāṃ tu kṛtvā dāhādikāḥ kriyāḥ
gomūtrayāvakāhāraḥ prājāpatyena śudhyati
tailābhyakto 'thavā kuryād yadi mūtrapurīṣake
ahorātreṇa śudhyeta śmaśrukarma ca maithunam
ekāhena vivāhāgniṃ parihārya dvijottamaḥ
trirātreṇa viśudhyeta trirātrāt ṣaḍahaṃ punaḥ
daśāhaṃ dvādaśāhaṃ vā parihārya pramādataḥ
kṛcchraṃ cāndrāyaṇaṃ kuryāt tatpāpasyāpanuttaye
patitād dravyamādāya tadutsargeṇa śudhyati
caret sāṃtapanaṃ kṛcchramityāha bhagavān prabhuḥ
anāśakanivṛttāstu pravrajyāvasitāstathā
careyustrīṇi kṛcchrāṇi trīṇi cāndrāyaṇāni ca
punaśca jātakarmādisaṃskāraiḥ saṃskṛtā dvijāḥ
śudhyeyustad vrataṃ samyak careyurdharmavardhanāḥ
anupāsitasaṃdhyastu tadaharyāpako vaset
anaśnan saṃyatamanā rātrau ced rātrimeva hi
akṛtvā samidādhānaṃ śuciḥ snātvā samāhitaḥ
gāyatryaṣṭasahasrasya japyaṃ kuryād viśuddhaye
upāsīta na cet saṃdhyāṃ gṛhastho 'pi pramādataḥ
snātvā viśudhyate sadyaḥ pariśrāntastu saṃyamāt
vedoditāni nityāni karmāṇi ca vilopya tu
snātakavratalopaṃ tu kṛtvā copavased dinam
saṃvatsaraṃ caret kṛcchramagnyutsādī dvijottamaḥ
cāndrāyaṇaṃ cared vrātyo gopradānena śudhyati
nāstikyaṃ yadi kurvīta prājāpatyaṃ cared dvijaḥ
devadrohaṃ gurudrohaṃ taptakṛcchreṇa śudhyati
uṣṭrayānaṃ samāruhya kharayānaṃ ca kāmataḥ
trirātreṇa viśudhyet tu nagno vā praviśejjalam
ṣaṣṭhānnakālatāmāsaṃ saṃhitājapa eva ca
homāśca śākalā nityamapāṅktānāṃ viśodhanam
nīlaṃ raktaṃ vasitvā ca brāhmaṇo vastrameva hi
ahorātroṣitaḥ snātaḥ pañcagavyena śudhyati
vedadharmapurāṇānāṃ caṇḍālasya tu bhāṣaṇe
cāndrāyaṇena śuddhiḥ syānna hyanyā tasya niṣkṛtiḥ
udbandhanādinihataṃ saṃspṛśya brāhmaṇaḥ kvacit
cāndrāyaṇena śuddhiḥ syāt prājāpatyena vā punaḥ
ucchiṣṭo yadyanācāntaś cāṇḍālādīn spṛśed dvijaḥ
pramādād vai japet snātvā gāyatryaṣṭasahasrakam
drupadānāṃ śataṃ vāpi brahmacārī samāhitaḥ
trirātropoṣitaḥ samyak pañcagavyena śudhyati
caṇḍālapatitādīṃstu kāmād yaḥ saṃspṛśed dvijaḥ
ucchiṣṭastatra kurvīta prājāpatyaṃ viśuddhaye
cāṇḍālasūtakaśavāṃstathā nārīṃ rajasvalām
spṛṣṭvā snāyād viśuddhyarthaṃ tatspṛṣṭaṃ patitaṃ tathā
cāṇḍālasūtakaśavaiḥ saṃspṛṣṭaṃ saṃspṛśed yadi
pramādāt tata ācamya japaṃ kuryāt samāhitaḥ
tatspṛṣṭasparśinaṃ spṛṣṭvā buddhipūrvaṃ dvijottamaḥ
ācamet tadviśuddhyarthaṃ prāha devaḥ pitāmahaḥ
bhuñjānasya tu viprasya kadācit saṃsraved gudam
kṛtvā śaucaṃ tataḥ snāyādupoṣya juhuyād ghṛtam
cāṇḍālāntyaśavaṃ spṛṣṭvā kṛcchraṃ kuryād viśuddhaye
spṛṣṭvābhyaktas tvasaṃspṛśyam ahorātreṇa śudhyati
surāṃ spṛṣṭvā dvijaḥ kuryāt prāṇāyāmatrayaṃ śuciḥ
palāṇḍuṃ laśunaṃ caiva ghṛtaṃ prāśya tataḥ śuciḥ
brāhmaṇastu śunā daṣṭastryahaṃ sāyaṃ payaḥ pibet
nābherūrdhvaṃ tu daṣṭasya tadeva dviguṇaṃ bhavet
syādetat triguṇaṃ bāhvormūrdhni ca syāccaturguṇam
snātvā japed vā sāvitrīṃ śvabhirdaṣṭo dvijottamaḥ
anirvartya mahāyajñān yo bhuṅkte tu dvijottamaḥ
anāturaḥ sati dhane kṛcchrārdhena sa śudhyati
āhitāgnirupasthānaṃ na kuryād yastu parvaṇi
ṛtau na gacched bhāryāṃ vā so 'pi kṛcchrārdhamācaret
vinādbhir apsu nāpyārtaḥ śarīraṃ saṃniveśya ca
sacailo jalamāplutya gāmālabhya viśudhyati
buddhipūrvaṃ tvabhyudito japedantarjale dvijaḥ
gāyatryaṣṭasahasraṃ tu tryahaṃ copavased vratī
anugamyecchayā śūdraṃ pretībhūtaṃ dvijottamaḥ
gāyatryaṣṭasahasraṃ ca japyaṃ kuryānnadīṣu ca
kṛtvā tu śapathaṃ vipro viprasya vadhasaṃyutam
mṛṣaiva yāvakānnena kuryāccāndrāyaṇaṃ vratam
paṅktyāṃ viṣamadānaṃ tu kṛtvā kṛcchreṇa śudhyati
chāyāṃ śvapākasyāruhya snātvā saṃprāśayed ghṛtam
īkṣedādityamaśucirdṛṣṭvāgniṃ candrameva vā
mānuṣaṃ cāsthi saṃspṛśya snānaṃ kṛtvā viśudhyati
kṛtvā tu mithyādhyayanaṃ cared bhaikṣaṃ tu vatsaram
kṛtaghno brāhmaṇagṛhe pañca saṃvatsaraṃ vratī
huṅkāraṃ brāhmaṇasyoktvā tvaṅkāraṃ ca garīyasaḥ
snātvānaśnann ahaḥśeṣaṃ praṇipatya prasādayet
tāḍayitvā tṛṇenāpi kaṇṭhaṃ baddhvāpi vāsasā
vivāde vāpi nirjitya praṇipatya prasādayet
avagūrya caret kṛcchramatikṛcchraṃ nipātane
kṛcchrātikṛcchrau kurvīta viprasyotpādya śoṇitam
gurorākrośamanṛtaṃ kṛtvā kuryād viśodhanam
ekarātraṃ trirātraṃ vā tatpāpasyāpanuttaye
devarṣīṇām abhimukhaṃ ṣṭhīvanākrośane kṛte
ulmukena dahejjihvāṃ dātavyaṃ ca hiraṇyakam
devodyāne tu yaḥ kuryānmūtroccāraṃ sakṛd dvijaḥ
chindyācchiśnaṃ tu śuddhyarthaṃ careccāndrāyaṇaṃ tu vā
devatāyatane mūtraṃ kṛtvā mohād dvijottamaḥ
śiśnasyotkartanaṃ kṛtvā cāndrāyaṇamathācaret
devatānāmṛṣīṇāṃ ca devānāṃ caiva kutsanam
kṛtvā samyak prakurvīta prājāpatyaṃ dvijottamaḥ
taistu saṃbhāṣaṇaṃ kṛtvā snātvā devān samarcayet
dṛṣṭvā vīkṣeta bhāsvantaṃ smvatvā viśeśvaraṃ smaret
yaḥ sarvabhūtādhipatiṃ viśveśānaṃ vinindati
na tasya niṣkṛtiḥ śakyā kartuṃ varṣaśatairapi
cāndrāyaṇaṃ caret pūrvaṃ kṛcchraṃ caivātikṛcchrakam
prapannaḥ śaraṇaṃ devaṃ tasmāt pāpād vimucyate
sarvasvadānaṃ vidhivat sarvapāpaviśodhanam
cāndrāyaṇaṃ ca vidhinā kṛcchraṃ caivātikṛcchrakam
puṇyakṣetrābhigamanaṃ sarvapāpavināśanam
devatābhyarcanaṃ nṝṇām aśeṣāghavināśanam
amāvasyāṃ tithiṃ prāpya yaḥ samārādhayecchivam
brāhmaṇān bhojayitvā tu sarvapāpaiḥ pramucyate
kṛṣṇāṣṭamyāṃ mahādevaṃ tathā kṛṣṇacaturdaśīm
sampūjya brāhmaṇamukhe sarvapāpaiḥ pramucyate
trayodaśyāṃ tathā rātrau sopahāraṃ trilocanam
dṛṣṭveśaṃ prathame yāme mucyate sarvapātakaiḥ
upoṣitaścaturdaśyāṃ kṛṣṇapakṣe samāhitaḥ
yamāya dharmarājāya mṛtyave cāntakāya ca
vaivasvatāya kālāya sarvabhūtakṣayāya ca
pratyekaṃ tilasaṃyuktān dadyāt saptodakāñjalīn
snātvā nadyāṃ tu pūrvāhne mucyate sarvapātakaiḥ
brahmacaryam adhaḥśayyām upavāsaṃ dvijārcanam
vrateṣveteṣu kurvīta śāntaḥ saṃyatamānasaḥ
amāvasyāyāṃ brahmāṇaṃ samuddiśya pitāmaham
brāhmaṇāṃstrīn samabhyarcya mucyate sarvapātakaiḥ
ṣaṣṭhyām upoṣito devaṃ śuklapakṣe samāhitaḥ
saptamyāmarcayed bhānuṃ mucyate sarvapātakaiḥ
bharaṇyāṃ ca caturthyāṃ ca śanaiścaradine yamam
pūjayet saptajanmotthairmucyate pātakairnaraḥ
ekādaśyāṃ nirāhāraḥ samabhyarcya janārdanam
dvādaśyāṃ śuklapakṣasya mahāpāpaiḥ pramucyate
tapo japastīrthasevā devabrāhmaṇapūjanam
grahaṇādiṣu kāleṣu mahāpātakaśodhanam
yaḥ sarvapāpayukto 'pi puṇyatīrtheṣu mānavaḥ
niyamena tyajet prāṇān sa mucyet sarvapātakaiḥ
brahmaghnaṃ vā kṛtaghnaṃ vā mahāpātakadūṣitam
bhartāramuddharennārī praviṣṭā saha pāvakam
etadeva paraṃ strīṇāṃ prāyaścittaṃ vidurbudhāḥ
sarvapāpasamudbhūtau nātra kāryā vicāraṇā
pativratā tu yā nārī bhartṛśuśrūṣaṇotsukā
na tasyā vidyate pāpamiha loke paratra ca
pativratā dharmaratā rudrāṇyeva na saṃśayaḥ
nāsyāḥ parābhavaṃ kartuṃ śaknotīha janaḥ kvacit
yathā rāmasya subhagā sītā trailokyaviśrutā
patnī dāśaratherdevī vijigye rākṣaseśvaram
rāmasya bhāryāṃ vimalāṃ rāvaṇo rākṣaseśvaraḥ
sītāṃ viśālanayanāṃ cakame kālacoditaḥ
gṛhītvā māyayā veṣaṃ carantīṃ vijane vane
samāhartuṃ matiṃ cakre tāpasaḥ kila kāminīm
vijñāya sā ca tadbhāvaṃ smṛtvā dāśarathiṃ patim
jagāma śaraṇaṃ vahnimāvasathyaṃ śucismitā
upatasthe mahāyogaṃ sarvadoṣavināśanam
kṛtāñjalī rāmapatnī sākṣāt patimivācyutam
namasyāmi mahāyogaṃ kṛtāntaṃ gahanaṃ param
dāhakaṃ sarvabhūtānāmīśānaṃ kālarūpiṇam
namasye pāvakaṃ devaṃ sākṣiṇaṃ viśvatomukham
ātmānaṃ dīptavapuṣaṃ sarvabhūtahṛdi sthitam
prapadye śaraṇaṃ vahniṃ brahmaṇyaṃ brahmarūpiṇam
bhūteśaṃ kṛttivasanaṃ śaraṇyaṃ paramaṃ padam
oṃ prapadye jaganmūrtiṃ prabhavaṃ sarvatejasām
mahāyogeśvaraṃ vahnimādityaṃ parameṣṭhinam
prapadye śaraṇaṃ rudraṃ mahāgrāsaṃ triśūlinam
kālāgniṃ yogināmīśaṃ bhogamokṣaphalapradam
prapadye tvāṃ virūpākṣaṃ bhur bhuvaḥ svaḥ svarūpiṇam
hiraṇyamaye gṛhe guptaṃ mahāntamamitaujasam
vaiśvānaraṃ prapadye 'haṃ sarvabhūteṣvavasthitam
havyakavyavahaṃ devaṃ prapadye vahnimīśvaram
prapadye tatparaṃ tattvaṃ vareṇyaṃ savituḥ svayam
bhargamagniparaṃ jyotī rakṣa māṃ havyavāhana
iti vahnyaṣṭakaṃ japtvā rāmapatnī yaśasvinī
dhyāyantī manasā tasthau rāmam unmīlitekṣaṇā
athāvasathyād bhagavān havyavāho maheśvaraḥ
āvirāsīt sudīptātmā tejasā pradahanniva
svaṣṭvā māyāmayīṃ sītāṃ sa rāvaṇavadhepsayā
sītāmādāya dharmiṣṭhāṃ pāvako 'ntaradhīyata
tāṃ dṛṣṭvā tādṛśīṃ sītāṃ rāvaṇo rākṣaseśvaraḥ
samādāya yayau laṅkāṃ sāgarāntarasaṃsthitām
kṛtvātha rāvaṇavadhaṃ rāmo lakṣmaṇasaṃyutaḥ
masādāyābhavat sītāṃ śaṅkākulitamānasaḥ
sā pratyayāya bhūtānāṃ sītā māyāmayī punaḥ
viveśa pāvakaṃ dīptaṃ dadāha jvalano 'pi tām
dagdhvā māyāmayīṃ sītāṃ bhagavānugradīdhitiḥ
rāmāyādarśayat sītāṃ pāvako 'bhūt surapriyaḥ
pragṛhya bhartuścaraṇau karābhyāṃ sā sumadhyamā
cakāra praṇatiṃ bhūmau rāmāya janakātmajā
dṛṣṭvā hṛṣṭamanā rāmo vismayākulalocanaḥ
nanāma vahniṃ śirasā toṣayāmāsa rāghavaḥ
uvāca vahnerbhagavān kimeṣā varavarṇinī
dagdhā bhagavatā pūrvaṃ dṛṣṭā matpārśvamāgatā
tamāha devo lokānāṃ dāhako havyavāhanaḥ
yathāvṛttaṃ dāśarathiṃ bhūtānāmeva sannidhau
iyaṃ sā mithileśena pārvatīṃ rudravallabhām
ārādhya labdhā tapasā devyāścātyantavallabhā
bhartuḥ śuśrūṣaṇopetā suśīleyaṃ pativratā
bhavānīpārśvamānītā mayā rāvaṇakāmitā
yā nītā rākṣaseśena sītā bhagavatāhṛtā
mayā māyāmayī sṛṣṭā rāvaṇasya vadhāya sā
tadarthaṃ bhavatā duṣṭo rāvaṇo rākṣaseśvaraḥ
mayopasaṃhṛtā caiva hato lokavināśanaḥ
gṛhāṇa vimalāmenāṃ jānakīṃ vacanānmama
paśya nārāyaṇaṃ devaṃ svātmānaṃ prabhavāvyayam
ityuktvā bhagavāṃścaṇḍo viśvārcir viśvatomukhaḥ
mānito rāghaveṇāgnirbhūtaiścāntaradhīyata
etatte pativratānāṃ vaiṃ māhātmyaṃ kathitaṃ mayā
strīṇāṃ sarvāghaśamanaṃ prāyaścittamidaṃ smṛtam
aśeṣapāpayuktastu puruṣo 'pi susaṃyataḥ
svadehaṃ puṇyatīrtheṣu tyaktvā mucyeta kilbiṣāt
pṛthivyāṃ sarvatīrtheṣu snātvā puṇyeṣu vā dvijaḥ
mucyate pātakaiḥ sarvaiḥ samastairapi pūruṣaḥ
vyāsa uvāca
ityeṣa mānavo dharmo yuṣmākaṃ kathito mayā
maheśārādhanārthāya jñānayogaṃ ca śāśvatam
yo 'nena vidhinā yuktaṃ jñānayogaṃ samācaret
sa paśyati mahādevaṃ nānyaḥ kalpaśatairapi
sthāpayed yaḥ paraṃ dharmaṃ jñānaṃ tatpārameśvaram
na tasmādadhiko loke sa yogī paramo mataḥ
yaḥ saṃsthāpayituṃ śakto na kuryānmohito janaḥ
sa yogayukto 'pi munirnātyarthaṃ bhagavatpriyaḥ
tasmāt sadaiva dātavyaṃ brāhmaṇeṣu viśeṣataḥ
dharmayukteṣu śānteṣu śraddhayā cānviteṣu vai
yaḥ paṭhed bhavatāṃ nityaṃ saṃvādaṃ mama caiva hi
sarvapāpavinirmukto gaccheta paramāṃ gatim
śrāddhe vā daivike kārye brāhmaṇānāṃ ca sannidhau
paṭheta nityaṃ sumanāḥ śrotavyaṃ ca dvijātibhiḥ
yo 'rthaṃ vicārya yuktātmā śrāvayed brāhmaṇān śucīn
sa doṣakañcukaṃ tyaktvā yāti devaṃ maheśvaram
etāvaduktvā bhagavān vyāsaḥ satyavatīsutaḥ
samāśvāsya munīn sūtaṃ jagāma ca yathāgatam
iti śrīkūrmapurāṇe ṣaṭsāhasryāṃ saṃhitāyāmuparivibhāge trayastriṃśo 'dhyāyaḥ
ṛṣaya ūcuḥ
tīrthāni yāni loke 'smin viśrutāni mahānti ca
tāni tvaṃ kathayāsmākaṃ romaharṣaṇa sāṃpratam
romaharṣaṇa uvāca
śṛṇudhvaṃ kathayiṣye 'haṃ tīrthāni vividhāni ca
kathitāni purāṇeṣu munibhirbrahmavādibhiḥ
yatra snānaṃ japo homaḥ śrāddhadānādikaṃ kṛtam
ekaikaśo muniśreṣṭhāḥ punātyāsaptamaṃ kulam
pañcayojanavistīrṇaṃ brahmaṇaḥ parameṣṭhinaḥ
prayāgaṃ prathitaṃ tīrthaṃ tasya māhātmyamīritam
anyacca tīrthapravaraṃ kurūṇāṃ devavanditam
ṛṣīṇāmāśramairjuṣṭaṃ sarvapāpaviśodhanam
tatra snātvā viśuddhātmā dambhamātsaryavarjitaḥ
dadāti yat kiṃcid api punātyubhayataḥ kulam
gayātīrthaṃ paraṃ guhyaṃ pitṝṇāṃ cātivallabham
kṛtvā piṇḍapradānaṃ tu na bhūyo jāyate naraḥ
sakṛd gayābhigamanaṃ kṛtvā piṇḍaṃ dadāti yaḥ
tāritāḥ pitarastena yāsyanti paramāṃ gatim
tatra lokahitārthāya rudreṇa paramātmanā
śilātale padaṃ nyastaṃ tatra pitṝn prasādayet
gayābhigamanaṃ kartuṃ yaḥ śakto nābhigacchati
śocanti pitarastaṃ vai vṛthā tasya pariśramaḥ
gāyanti pitaro gāthāḥ kīrtayanti maharṣayaḥ
gayāṃ yāsyati yaḥ kaścit so 'smān saṃtārayiṣyati
yadi syāt pātakopetaḥ svadharmarativarjitaḥ
gayāṃ yāsyati vaṃśyo yaḥ so 'smān saṃtārayiṣyati
eṣṭavyā bahavaḥ putrāḥ śīlavanto guṇānvitāḥ
teṣāṃ tu samavetānāṃ yadyeko 'pi gayāṃ vrajet
tasmāt sarvaprayatnena brāhmaṇastu viśeṣataḥ
pradadyād vidhivat piṇḍān gayāṃ gatvā samāhitaḥ
dhanyāstu khalu te martyā gayāyāṃ piṇḍadāyinaḥ
kulānyubhayataḥ sapta samuddhṛtyāpnuyāt param
anyacca tīrthapravaraṃ siddhāvāsamudāhṛtam
prabhāsamiti vikhyātaṃ yatrāste bhagavān bhavaḥ
tatra snānaṃ tapaḥ śrāddhaṃ brāhmaṇānāṃ ca pūjanam
kṛtvā lokamavāpnoti brahmaṇo 'kṣayyamuttamam
tīrthaṃ traiyambakaṃ nāma sarvadevanamaskṛtam
pūjayitvā tatra rudraṃ jyotiṣṭomaphalaṃ labhet
suvarṇākṣaṃ mahādevaṃ samabhyarcya kapardinam
brāhmaṇān pūjayitvā tu gāṇapatyaṃ labhed dhruvam
someśvaraṃ tīrthavaraṃ rudrasya parameṣṭhinaḥ
sarvavyādhiharaṃ puṇyaṃ rudrasālokyakāraṇam
tīrthānāṃ paramaṃ tīrthaṃ vijayaṃ nāma śobhanam
tatra liṅgaṃ maheśasya vijayaṃ nāma viśrutam
ṣaṇmāsān niyatāhāro brahmacārī samāhitaḥ
uṣitvā tatra viprendrā yāsyanti paramaṃ padam
anyacca tīrthapravaraṃ pūrvadeśe suśobhanam
ekāmraṃ devadevasya gāṇapatyaphalapradam
dattvātra śivabhaktānāṃ kiṃcicchaśvanmahīṃ śubhām
sārvabhaumo bhaved rājā mumukṣurmokṣamāpnuyāt
mahānadījalaṃ puṇyaṃ sarvapāpavināśanam
grahaṇe samupaspṛśya mucyate sarvapātakaiḥ
anyā ca virajā nāma nadī trailokyaviśrutā
tasyāṃ snātvā naro viprā brahmaloke mahīyate
tīrthaṃ nārāyaṇasyānyannāmnā tu puruṣottamam
tatra nārāyaṇaḥ śrīmānāste paramapūruṣaḥ
pūjayitvā paraṃ viṣṇuṃ snātvā tatra dvijottamaḥ
brāhmaṇān pūjayitvā tu viṣṇulokamavāpnuyāt
tīrthānāṃ paramaṃ tīrthaṃ gokarṇaṃ nāma viśrutam
sarvapāpaharaṃ śaṃbhornivāsaḥ parameṣṭhinaḥ
dṛṣṭvā liṅgaṃ tu devasya gokarṇeśvaramuttamam
īpsitāṃllabhate kāmān rudrasya dayito bhavet
uttaraṃ cāpi gokarṇaṃ liṅgaṃ devasya śūlinaḥ
mahādevasyārcayitvā śivasāyujyamāpnuyāt
tatra devo mahādevaḥ sthāṇurityabhiviśrutaḥ
taṃ dṛṣṭvā sarvapāpebhyo mucyate tatkṣaṇānnaraḥ
anyat kubjāmramatulaṃ sthānaṃ viṣṇormahātmanaḥ
sampūjya puruṣaṃ viṣṇuṃ śvetadvīpe mahīyate
yatra nārāyaṇo devo rudreṇa tripurāriṇā
kṛtvā yajñasya mathanaṃ dakṣasya tu visarjitaḥ
samantād yojanaṃ kṣetraṃ siddharṣigaṇavanditam
puṇyamāyatanaṃ viṣṇostatrāste puruṣottamaḥ
anyat kokāmukhaṃ viṣṇostīrtham adbhutakarmaṇaḥ
mṛto 'tra pātakairmukto viṣṇusārūpyamāpnuyāt
śālagrāmaṃ mahātīrthaṃ viṣṇoḥ prītivivardhanam
prāṇāṃstatra narastyaktvā hṛṣīkeśaṃ prapaśyati
aśvatīrthamiti khyātaṃ siddhāvāsaṃ supāvanam
āste hayaśirā nityaṃ tatra nārāyaṇaḥ svayam
tīrthaṃ trailokyavikhyātaṃ brahmaṇaḥ parameṣṭhinaḥ
puṣkaraṃ sarvapāpaghnaṃ mṛtānāṃ brahmalokadam
manasā saṃsmared yastu puṣkaraṃ vai dvijottamaḥ
pūyate pātakaiḥ sarvaiḥ śakreṇa saha modate
tatra devāḥ sagandharvāḥ sayakṣoragarākṣasāḥ
upāsate siddhasaṅghā brahmaṇaṃ padmasaṃbhavam
tatra snātvā bhavecchuddho brahmāṇaṃ parameṣṭhinam
pūjayitvā dvijavarān brahmāṇaṃ samprapaśyati
tatrābhigamya deveśaṃ puruhūtamaninditam
surūpo jāyate martyaḥ sarvān kāmānavāpnuyāt
saptasārasvataṃ tīrthaṃ brahmādyaiḥ sevitaṃ param
pūjayitvā tatra rudramaśvamedhaphalaṃ labhet
yatra maṅkaṇako rudraṃ prapannaḥ parameśvaram
ārādhayāmāsa haraṃ pañcakṣaraparāyaṇaḥ
namaḥ śivāyeti muniḥ japan pañcākṣaraṃ param
ārādhayāmāsa śivaṃ tapasā govṛṣadhvajam
prajajvālātha tapasā munirmaṅkaṇakastadā
nanarta harṣavegena jñātvā rudraṃ samāgatam
taṃ prāha bhagavān rudraḥ kimarthaṃ nartitaṃ tvayā
dṛṣṭvāpi devamīśānaṃ nṛtyati sma punaḥ punaḥ
so 'nvīkṣya bhagavānīśaḥ sagarvaṃ garvaśāntaye
svakaṃ dehaṃ vidāryāsmai bhasmarāśimadarśayat
paśyemaṃ maccharīrotthaṃ bhasmarāśiṃ dvijottama
māhātmyametat tapasastvādṛśo 'nyo 'pi vidyate
yat sagarvaṃ hi bhavatā nartitaṃ munipuṅgava
na yuktaṃ tāpasasyaitat tvatto 'pyatrādhiko hyaham
ityābhāṣya muniśreṣṭhaṃ sa rudraḥ kila viśvadṛk
āsthāya paramaṃ bhāvaṃ nanarta jagato haraḥ
sahasraśīrṣā bhūtvā sahasrākṣaḥ sahasrapāt
daṃṣṭrākarālavadano jvālāmālī bhayaṅkaraḥ
so 'nvapaśyadaśeṣasya pārśve tasya triśūlinaḥ
viśālalocanām ekāṃ devīṃ cāruvilāsinīm
sūryāyutasamaprakhyāṃ prasannavadanāṃ śivām
sasmitaṃ prekṣya viśveśaṃ tiṣṭhantīmamitadyutim
dṛṣṭvā saṃtrastahṛdayo vepamāno munīśvaraḥ
nanāma śirasā rudraṃ rudrādhyāyaṃ japan vaśī
prasanno bhagavānīśastryambako bhaktavatsalaḥ
pūrvaveṣaṃ sa jagrāha devī cāntarhitābhavat
āliṅgya bhaktaṃ praṇataṃ devadevaḥ svayaṃśivaḥ
na bhetavyaṃ tvayā vatsa prāha kiṃ te dadāmyaham
praṇamya mūrdhnā giriśaṃ haraṃ tripurasūdanam
vijñāpayāmāsa tadā hṛṣṭaḥ praṣṭumanā muniḥ
namo 'stu te mahādeva maheśvara namo 'stu te
kimetad bhagavadrūpaṃ sughoraṃ viśvatomukham
kā ca sā bhagavatpārśve rājamānā vyavasthitā
antarhiteva sahasā sarvamicchāmi veditum
ityukte vyājahāramaṃ tathā maṅkaṇakaṃ haraḥ
maheśaḥ svātmano yogaṃ devīṃ ca tripurānalaḥ
ahaṃ sahasranayanaḥ sarvātmā sarvatomukhaḥ
dāhakaḥ sarvapāpānāṃ kālaḥ kālakaro haraḥ
mayaiva preryate kṛtsnaṃ cetanācetanātmakam
so 'ntaryāmī sa puruṣo hyahaṃ vai puruṣottamaḥ
tasya sā paramā māyā prakṛtistriguṇātmikā
procyate munibhiḥ śaktir jagadyoniḥ sanātanī
sa eṣa māyayā viśvaṃ vyāmohayati viśvavit
nārāyaṇaḥ paro 'vyakto māyārūpa iti śrutiḥ
evametajjagat sarvaṃ sarvadā sthāpayāmyaham
yojayāmi prakṛtyāhaṃ puruṣaṃ pañcaviṃśakam
tathā vai saṃgato devaḥ kūṭasthaḥ sarvago 'malaḥ
sṛjatyaśeṣamevedaṃ svamūrteḥ prakṛterajaḥ
sa devo bhagavān brahmā viśvarūpaḥ pitāmahaḥ
tavaitat kathitaṃ samyak sraṣṭvatvaṃ paramātmanaḥ
eko 'haṃ bhagavān kalo hyanādiścāntakṛd vibhuḥ
samāsthāya paraṃ bhāvaṃ prokto rudro manīṣibhiḥ
mama vai sāparā śaktirdevī vidyeti viśrutā
dṛṣṭā hi bhavatā nūnaṃ vidyādehastvahaṃ tataḥ
evametāni tattvāni pradhānapuruṣeśvarāḥ
viṣṇurbrahmā ca bhagavān rudraḥ kāla iti śrutiḥ
trayametadanādyantaṃ brahmaṇyeva vyavasthitam
tadātmakaṃ tadavyaktaṃ tadakṣaramiti śrutiḥ
ātmānandaparaṃ tattvaṃ cinmātraṃ paramaṃ padam
ākāśaṃ niṣkalaṃ brahma tasmādanyanna vidyate
evaṃ vijñāya bhavatā bhaktiyogāśrayeṇa tu
saṃpūjyo vandanīyo 'haṃ tatastaṃ paśya śāśvatam
etāvaduktvā bhagavāñjagāmādarśanaṃ haraḥ
tatraiva bhaktiyogena rudram ārādhayanmuniḥ
etat pavitramatulaṃ tīrthaṃ brahmarṣisevitam
saṃsevya brāhmaṇo vidvān mucyate sarvapātakaiḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge catustriṃśo 'dhyāyaḥ
sūta uvāca
anyat pavitraṃ vipulaṃ tīrthaṃ trailokyaviśrutam
rudrakoṭiriti khyātaṃ rudrasya parameṣṭhinaḥ
purā puṇyatame kāle devadarśanatatparāḥ
koṭibrahmarṣayo dāntāstaṃ deśamagaman param
ahaṃ drakṣyāmi giriśaṃ pūrvameva pinākinam
anyonyaṃ bhaktiyuktānāṃ vyāghāto jāyate kila
teṣāṃ bhaktiṃ tadā dṛṣṭvā giriśo yogināṃ guruḥ
koṭirūpo 'bhavad rudro rudrakoṭistataḥ smṛtaḥ
te sma sarve mahādevaṃ haraṃ giriguhāśayam
paśyantaḥ pārvatīnāthaṃ hṛṣṭapuṣṭadhiyo 'bhavan
anādyantaṃ mahādevaṃ pūrvamevāhamīśvaram
dṛṣṭavāniti bhaktyā te rudranyastadhiyo 'bhavan
athāntarikṣe vimalaṃ paśyanti sma mahattaram
jyotistatraiva te sarve 'bhilaṣantaḥ paraṃ padam
etat sadeśādhyuṣitaṃ tīrthaṃ puṇyatamaṃ śubham
dṛṣṭvā rudraṃ samabhyarcya rudrasāmīpyamāpnuyāt
anyacca tīrthapravaraṃ nāmnā madhuvanaṃ smṛtam
tatra gatvā niyamavānindrasyārdhāsanaṃ labhet
athānyatpuṣpanagarī deśaḥ puṇyatamaḥ śubhaḥ
tatra gatvā pitṝn pūjya kulānāṃ tārayecchatam
kālañjaraṃ mahātīrthaṃ loke rudro maheśvaraḥ
kālaṃ jaritavān devo yatra bhaktipriyo haraḥ
śveto nāma śive bhakto rājarṣipravaraḥ purā
tadāśīstannamaskāraḥ pūjayāmāsa śūlinam
saṃsthāpya vidhinā liṅgaṃ bhaktiyogapuraḥsaraḥ
jajāpa rudramaniśaṃ tatra saṃnyastamānasaḥ
sa taṃ kālo 'tha dīptātmā śūlamādāya bhīṣaṇam
netumabhyāgato deśaṃ sa rājā yatra tiṣṭhati
vīkṣya rājā bhayāviṣṭaḥ śūlahastaṃ samāgatam
kālaṃ kālakaraṃ ghoraṃ bhīṣaṇaṃ caṇḍadīdhitim
ubhābhyāmatha hastābhyāṃ spṛṣṭvāsau liṅgamaiśvaram
nanāma śirasā rudraṃ jajāpa śatarudriyam
japantamāha rājānaṃ namantamasakṛd bhavam
ehyehīti puraḥ sthitvā kṛtāntaḥ prahasanniva
tamuvāca bhayāviṣṭo rājā rudraparāyaṇaḥ
ekamīśārcanarataṃ vihāyānyaṃ niṣūdaya
ityuktavantaṃ bhagavānabravīd bhītamānasam
rudrārcanarato vānyo madvaśe ko na tiṣṭhati
evamuktvā sa rājānaṃ kālo lokaprakālanaḥ
babandha pāśai rājāpi jajāpa śatarudriyam
athāntarikṣe vimalaṃ dīpyamānaṃ tejorāśiṃ bhūtabhartuḥ purāṇam
jvālāmālāsaṃvṛtaṃ vyāpya viśvaṃ prādurbhūtaṃ saṃsthitaṃ saṃdadarśa
tanmadhye 'sau puruṣaṃ rukmavarṇaṃ devyā devaṃ candralekhojjvalāṅgam
tejorūpaṃ paśyati smātihṛṣṭo mene cāsmannātha āgacchatīti
āgacchantaṃ nātidūre 'tha dṛṣṭvā kālo rudraṃ devadevyā maheśam
vyapetabhīr akhileśaikanāthaṃ rājarṣistaṃ netumabhyājagāma
ālokyāsau bhagavānugrakarmā devo rudro bhūtabhartā purāṇaḥ
ekaṃ bhaktaṃ matparaṃ māṃ smarantaṃ dehītīmaṃ kālamūce mameti
śrutvā vākyaṃ gopaterugrabhāvaḥ kālātmāsau manyamānaḥ svabhāvam
baddhvā bhaktaṃ punarevātha pāśaiḥ kruddho rudramabhidudrāva vegāt
prekṣyāyāntaṃ śailaputrīmatheśaḥ so 'nvīkṣyānte viśvamāyāvidhijñaḥ
sāvajñaṃ vai vāmapādena mṛtyuṃ śvetasyainaṃ paśyato vyājaghāna
mamāra so 'tibhīṣaṇo maheśapādaghātitaḥ
rarāja devatāpatiḥ sahomayā pinākadhṛk
nirīkṣya devamīśvaraṃ prahṛṣṭamānaso haram
nanāma sāmbamavyayaṃ sa rājapuṅgavastadā
namo bhavāya hetave harāya viśvasaṃbhave
namaḥ śivāya dhīmate namo 'pavargadāyine
namo namo namo 'stu te mahāvibhūtaye namaḥ
vibhāgahīnarūpiṇe namo narādhipāya te
namo 'stu te gaṇeśvara prapannaduḥkhanāśana
anādinityabhūtaye varāhaśṛṅgadhāriṇe
namo vṛṣadhvajāya te kapālamāline namaḥ
namo mahānaṭāya te namo vṛṣadhvajāya te
athānugṛhya śaṅkaraḥ praṇāmatatparaṃ nṛpam
svagāṇapatyamavyayaṃ sarūpatāmatho dadau
sahomayā sapārṣadaḥ sarājapuṅgavo haraḥ
munīśasiddhavanditaḥ kṣaṇādadṛśyatāmagāt
kāle maheśābhihate lokanāthaḥ pitāmahaḥ
ayācata varaṃ rudraṃ sajīvo 'yaṃ bhavatviti
nāsti kaścidapīśāna doṣaleśo vṛṣadhvaja
kṛtāntasyaiva bhavatā tatkārye viniyojitaḥ
sa devadevavacanād devadeveśvaro haraḥ
tathāstvityāha viśvātmā so 'pi tādṛgvidho 'bhavat
ityetat paramaṃ tīrthaṃ kālañjaramiti śrutam
gatvābhyarcya mahādevaṃ gāṇapatyaṃ sa vindati
iti śrīkūrmapurāṇe ṣaṭsāhasryāṃ saṃhitāyāmuparivibhāge pañcatriṃśo 'dhyāyaḥ
sūta uvāca
idanamanyate paraṃ sthānaṃ guhyād guhyatamaṃ mahat
mahādevasya devasya mahālayamiti śrutam
tatra devādidevena rudreṇa tripurāriṇā
śilātale padaṃ nyastaṃ nāstikānāṃ nidarśanam
tatra pāśupatāḥ śāntā bhasmoddhūlitavigrahāḥ
upāsate mahādevaṃ vedādhyayanatatparāḥ
snātvā tatra padaṃ śārvaṃ dṛṣṭvā bhaktipuraḥsaram
namaskṛtvātha śirasā rudrasāmīpyamāpnuyāt
anyacca devadevasya sthānaṃ śaṃbhormahātmanaḥ
kedāramiti vikhyātaṃ siddhānāmālayaṃ śubham
tatra snātvā mahādevamabhyarcya vṛṣaketanam
pītvā caivodakaṃ śuddhaṃ gāṇapatyamavāpnuyāt
śrāddhadānādikaṃ kṛtvā hyakṣayaṃ labhate phalam
dvijātipravarairjuṣṭaṃ yogibhiryatamānasaiḥ
tīrthaṃ plakṣāvataraṇaṃ sarvapāpavināśanam
tatrābhyarcya śrīnivāsaṃ viṣṇuloke mahīyate
anyaṃ magadharājasya tīrthaṃ svargagatipradam
akṣayaṃ vindati svargaṃ tatra gatvā dvijottamaḥ
tīrthaṃ kanakhalaṃ puṇyaṃ mahāpātakanāśanam
yatra devena rudreṇa yajño dakṣasya nāśitaḥ
tatra gaṅgāmupaspṛśya śucirbhāvasamanvitaḥ
mucyate sarvapāpaistu brahmalokaṃ labhenmṛtaḥ
mahātīrthamiti khyātaṃ puṇyaṃ nārāyaṇapriyam
tatrābhyarcya hṛṣīkeśaṃ śvetadvīpaṃ nigacchati
anyacca tīrthapravaraṃ nāmnā śrīparvataṃ śubham
tatra prāṇān parityajya rudrasya dayito bhavet
tatra saṃnihito rudro devyā saha maheśvaraḥ
snānapiṇḍādikaṃ tatra kṛtamakṣayyamuttamam
godāvarī nadī puṇyā sarvapāpavināśanī
tatra snātvā pitṝn devāṃstarpayitvā yathāvidhi
sarvapāpaviśuddhātmā gosahasraphalaṃ labhet
pavitrasalilā puṇyā kāverī vipulā nadī
tasyāṃ snātvodakaṃ kṛtvā mucyate sarvapātakaiḥ
trirātropoṣitenātha ekarātroṣitena vā
dvijātīnāṃ tu kathitaṃ tīrthānāmiha sevanam
yasya vāṅmanasī śuddhe hastapādau ca saṃsthitau
alolupo brahmacārī tīrthānāṃ phalamāpnuyāt
svāmitīrthaṃ mahātīrthaṃ triṣu lokeṣu viśrutam
tatra saṃnihito nityaṃ skando 'maranamaskṛtaḥ
snātvā kumāradhārāyāṃ kṛtvā devāditarpaṇam
ārādhya ṣaṇmukhaṃ devaṃ skandena saha modate
nadī trailokyavikhyātā tāmraparṇīti nāmataḥ
tatra snātvā pitṝn bhaktyā tarpayitvā yathāvidhi
pāpakartṝn api pitṝṃstārayennātra saṃśayaḥ
candratīrthamiti khyātaṃ kāveryāḥ prabhave 'kṣayam
tīrthaṃ tatra bhaved vastuṃ mṛtānāṃ svargatirdhruvā
vindhyapāde prapaśyanti devadevaṃ sadāśivam
bhaktyā ye te na paśyanti yamasya sadanaṃ dvijāḥ
devikāyāṃ vṛṣo nāma tīrthaṃ siddhaniṣevitam
tatra snātvodakaṃ dattvā yogasiddhiṃ ca vindati
daśāśvamedhikaṃ tīrthaṃ sarvapāpavināśanam
daśānāmaśvamedhānāṃ tatrāpnoti phalaṃ naraḥ
puṇḍarīkaṃ mahātīrthaṃ brāhmaṇairupasevitam
tatrābhigamya yuktātmā pauṇḍarīkaphalaṃ labhet
tīrthebhyaḥ paramaṃ tīrthaṃ brahmatīrthamiti śrutam
brahmāṇamarcayitvā tu brahmaloke mahīyate
sarasvatyā vinaśanaṃ plakṣaprasravaṇaṃ śubham
vyāsatīrthaṃ paraṃ tīrthaṃ mainākaṃ ca nagottamam
yamunāprabhavaṃ caiva sarvapāpaviśodhanam
pitṝṇāṃ duhitā devī gandhakālīti viśrutā
tasyāṃ snātvā divaṃ yāti mṛto jātismaro bhavet
kuberatuṅgaṃ pāpaghnaṃ siddhacāraṇasevitam
prāṇāṃstatra parityajya kuberānucaro bhavet
umātuṅgamiti khyātaṃ yatra sā rudravallabhā
tatrābhyarcya mahādevīṃ kosahasraphalaṃ labhet
bhṛgutuṅge tapastaptaṃ śrāddhaṃ dānaṃ tathā kṛtam
kulānyubhayataḥ sapta punātīti śrutirmama
kāśyapasya mahātīrthaṃ kālasarpiriti śrutam
tatra śrāddhāni deyāni nityaṃ pāpakṣayecchayā
daśārṇāyāṃ tathā dānaṃ śrāddhaṃ homastathā japaḥ
akṣayaṃ cāvyayaṃ caiva kṛtaṃ bhavati sarvadā
tīrthaṃ dvijātibhirjuṣṭaṃ nāmnā vai kurujāṅgalam
dattvā tu dānaṃ vidhivad brahmaloke mahīyate
vaitaraṇyāṃ mahātīrthe svarṇavedyāṃ tathaiva ca
dharmapṛṣṭhe ca sarasi brahmaṇaḥ parame śubhe
bharatasyāśrame puṇye puṇye śrāddhavaṭe śubhe
mahāhrade ca kauśikyāṃ dattaṃ bhavati cākṣayam
muñjapṛṣṭhe padaṃ nyastaṃ mahādevena dhīmatā
hitāya sarvabhūtānāṃ nāstikānāṃ nidarśanam
alpenāpi tu kālena naro dharmaparāyaṇaḥ
pāpmānamutsṛjatyāśu jīrṇāṃ tvacamivoragaḥ
nāmnā kanakanandeti tīrthaṃ trailokyaviśrutam
udīcyāṃ muñjapṛṣṭhasya brahmarṣigaṇasevitam
tatra snātvā divaṃ yānti saśarīrā dvijātayaḥ
dattaṃ cāpi sadā śrāddhamakṣayaṃ samudāhṛtam
ṛṇaistribhirnaraḥ snātvā mucyate kṣīṇakalmaṣaḥ
mānase sarasi snātvā śakrasyārdhāsanaṃ labhet
uttaraṃ mānasaṃ gatvā siddhiṃ prāpnotyanuttamām
tasmānnirvartayecchrāddhaṃ yathāśakti yathābalam
kāmān sa labhate divyān mokṣopāyaṃ ca vindati
parvato himavānnāma nānādhātuvibhūṣitaḥ
yojanānāṃ sahasrāṇi so 'śītistvāyato giriḥ
siddhacāraṇasaṃkīrṇo devarṣigaṇasevitaḥ
tatra puṣkariṇī ramyā suṣumnā nāma nāmataḥ
tatra gatvā dvijo vidvān brahmahatyāṃ vimuñcati
śrāddhaṃ bhavati cākṣayyaṃ tatra dattaṃ mahodayam
tārayecca pitṝn samyag daśa pūrvān daśāparān
sarvatra himavān puṇyo gaṅgā puṇyā samantataḥ
nadyaḥ samudragāḥ puṇyāḥ samudraśca viśeṣataḥ
badaryāśramamāsādya mucyate kalikalmaṣāt
tatra nārāyaṇo devo nareṇāste sanātanaḥ
akṣayaṃ tatra dānaṃ syāt japyaṃ vāpi tathāvidham
mahādevapriyaṃ tīrthaṃ pāvanaṃ tad viśeṣataḥ
tārayecca pitṝn sarvān dattvā śrāddhaṃ samāhitaḥ
devadāruvanaṃ puṇyaṃ siddhagandharvasevitam
mahādevena devena tatra dattaṃ mahad varaṃ
mohayitvā munīn sarvān punastaiḥ samprapūjitaḥ
prasanno bhagavānīśo munīndrān prāha bhāvitān
ihāśramavare ramye nivasiṣyatha sarvadā
madbhāvanāsamāyuktās tataḥ siddhimavāpsyatha
ye 'tra māmarcayantīha loke dharmaparā janāḥ
teṣāṃ dadāmi paramaṃ gāṇapatyaṃ hi śāśvatam
atra nityaṃ vasiṣyāmi saha nārāyaṇena ca
prāṇāniha narastyaktvā na bhūyo janma vindati
saṃsmaranti ca ye tīrthaṃ deśāntaragatā janāḥ
teṣāṃ ca sarvapāpāni nāśayāmi dvijottamāḥ
śrāddhaṃ dānaṃ tapo homaḥ piṇḍanirvapaṇaṃ tathā
dhyānaṃ japaśca niyamaḥ sarvamatrākṣayaṃ kṛtam
tasmāt sarvaprayatnena draṣṭavyaṃ hi dvijātibhiḥ
devadāruvanaṃ puṇyaṃ mahādevaniṣevitam
yatreśvaro mahādevo viṣṇurvā puruṣottamaḥ
tatra saṃnihitā gaṅgā tīrthānyāyatanāni ca
iti śrīkūrmapurāṇe ṣaṭsāhasryāṃ saṃhitāyāmuparivibhāge ṣaṭtriṃśo 'dhyāyaḥ
ṛṣaya ūcuḥ
kathaṃ dāruvanaṃ prāpto bhagavān govṛṣadhvajaḥ
mohayāmāsa viprendrān sūta vaktumihārhasi
sūta uvāca
purā dāruvane ramye devasiddhaniṣevite
saputradārā munayastapaśceruḥ sahasraśaḥ
pravṛttaṃ vividhaṃ karma prakurvāṇā yathāvidhi
yajanti vividhairyajñaistapanti ca maharṣayaḥ
teṣāṃ pravṛttivinyastacetasāmatha śūladhṛk
khyāpayan sa mahādoṣaṃ yayau dāruvanaṃ haraḥ
kṛtvā viśvaguruṃ viṣṇuṃ pārśve devo maheśvaraḥ
yayau nivṛttavijñānasthāpanārthaṃ ca śaṅkaraḥ
āsthāya vipulaṃ veśamūnaviṃśativatsaraḥ
līlālaso mahābāhuḥ pīnāṅgaścārulocanaḥ
cāmīkaravapuḥ śrīmān pūrṇacandranibhānanaḥ
mattamātaṅgagāmano digvāsā jagadīśvaraḥ
kuśeśayamayīṃ mālāṃ sarvaratnair alaṃkṛtām
dadhāno bhagavānīśaḥ samāgacchati sasmitaḥ
yo 'nantaḥ puruṣo yonirlokānāmavyayo hariḥ
strīveṣaṃ viṣṇurāsthāya so 'nugacchati śūlinam
sampūrṇacandravadanaṃ pīnonnatapayodharam
śucismitaṃ suprasannaṃ raṇannūpurakadvayam
supītavasanaṃ divyaṃ śyāmalaṃ cārulocanam
udārahaṃsacalanaṃ vilāsi sumanoharam
evaṃ sa bhagavānīśo devadāruvane haraḥ
cacāra hariṇā bhikṣāṃ māyayā mohayan jagat
dṛṣṭvā carantaṃ viśveśaṃ tatra tatra pinākinam
māyayā mohitā nāryo devadevaṃ samanvayuḥ
visrastavastrābharaṇās tyaktvā lajjāṃ pativratāḥ
sahaiva tena kāmārtā vilāsinyaś caranti hi
ṛṣīṇāṃ putrakā ye syuryuvāno jitamānasāḥ
anvagacchan hṛṣīkeśaṃ sarve kāmaprapīḍitāḥ
gāyanti nṛtyanti vilāsabāhyā nārīgaṇā māyinamekamīśam
dṛṣṭvā sapatnīkam atīva kāntam icchantyathāliṅganam ācaranti
pade nipetuḥ smitamācaranti gāyanti gītāni munīśaputrāḥ
ālokya padmāpatimādidevaṃ bhrūbhaṅgamanye vicaranti tena
āsāmathaiṣāmapi vāsudevo māyī murārirmanasi praviṣṭaḥ
karoti bhogān manasi pravṛttiṃ māyānubhūyanta itiva samyak
vibhāti viśvāmarabhūtabhartā sa mādhavaḥ strīgaṇamadhyaviṣṭaḥ
aśeṣaśaktyāsanasaṃniviṣṭo yathaikaśaktyā saha devadevaḥ
karoti nṛtyaṃ paramaprabhāvaṃ tadā virūḍhaḥ punareva bhūyaḥ
yayau samāruhya hariḥ svabhāvaṃ tad īśavṛttāmṛtam ādidevaḥ
dṛṣṭvā nārīkulaṃ rudraṃ putrāṇāmapi keśavam
mohayantaṃ muniśreṣṭhāḥ kopaṃ saṃdadhire bhṛśam
atīva paruṣaṃ vākyaṃ procurdevaṃ kapardinam
śepuś ca śāpairvividhairmāyayā tasya mohitāḥ
tapāṃsi teṣāṃ sarveṣāṃ pratyāhanyanta śaṅkare
yathādityaprakāśena tārakā nabhasi sthitāḥ
te bhagnatapaso viprāḥ sametya vṛṣabhadhvajam
ko bhavāniti deveśaṃ pṛcchanti sma vimohitāḥ
so 'bravīd bhagavānīśastapaścartumihāgataḥ
idānīṃ bhāryayā deśe bhavadbhiriha suvratāḥ
tasya te vākyamākarṇya bhṛgvādyā munipuṅgavāḥ
ūcurgṛhītvā vasanaṃ tyaktvā bhāryāṃ tapaścara
athovāca vihasyeśaḥ pinākī nīlalohitaḥ
samprekṣya jagato yoniṃ pārśvasthaṃ ca janārdanam
kathaṃ bhavadbhiruditaṃ svabhāryāpoṣaṇotsukaiḥ
tyaktavyā mama bhāryeti dharmajñaiḥ śāntamānasaiḥ
ṛṣaya ūcuḥ
vyabhicāraratā nāryaḥ saṃtyājyāḥ patineritāḥ
asmābhireṣā subhagā tādṛśī tyāgamarhati
mahādeva uvāca
na kadācidiyaṃ viprā manasāpyanyamicchati
nāhamenāmapi tathā vimuñcāmi kadācana
ṛṣaya ūcuḥ
dṛṣṭvā vyabhicarantīha hyasmābhiḥ puruṣādhama
uktaṃ hyasatyaṃ bhavatā gamyatāṃ kṣiprameva hi
evamukte mahādevaḥ satyameva mayeritam
bhavatāṃ pratibhātyeṣetyuktvāsau vicacāra ha
so 'gacchaddhariṇā sārdhaṃ munīndrasya mahātmanaḥ
vasiṣṭhasyāśramaṃ puṇyaṃ bhikṣārthaḥ parameśvaraḥ
dṛṣṭvā samāgataṃ devaṃ bhikṣamāṇamarundhatī
vasiṣṭhasya priyā bhāryā pratyudgamya nanāma tam
prakṣālya pādau vimalaṃ dattvā cāsanamuttamam
samprekṣya śithilaṃ gātramabhighātahataṃ dvijaiḥ
saṃdhayāmāsa bhaiṣajyair viṣṇāvadanā satī
cakāra mahatīṃ pūjāṃ prārthayāmāsa bhāryayā
ko bhavān kuta āyātaḥ kimācāro bhavāniti
uvāca tāṃ mahādevaḥ siddhānāṃ pravaro 'smyaham
yadetanmaṇḍalaṃ śuddhaṃ bhāti brahmamayaṃ sadā
eṣaiva devatā mahyaṃ dhārayāmi sadaiva tat
ityuktvā prayayau śrīmānanugṛhya pativratām
tāḍayāṃcakrire daṇḍair loṣṭibhir muṣṭibhir dvijāḥ
dṛṣṭvā carantaṃ giriśaṃ nagnaṃ vikṛtalakṣaṇam
procuretad bhavāṃlliṅgamutpāṭayatu durmate
tānabravīnmahāyogī kariṣyāmīti śaṅkaraḥ
yuṣmākaṃ māmake liṅge yadi dveṣo 'bhijāyate
ityuktvotpāṭayāmāsa bhagavān bhaganetrahā
nāpaśyaṃstatkṣaṇeneśaṃ keśavaṃ liṅgameva ca
tadotpātā babhūvurhi lokānāṃ bhayaśaṃsinaḥ
na rājate sahasrāṃśuścacāla pṛthivī punaḥ
niṣprabhāśca grahāḥ sarve cukṣubhe ca mahodadhiḥ
apaśyac cānusūyātreḥ svapnaṃ bhāryā pativratā
kathayāmāsa viprāṇāṃ bhayādākulitekṣaṇā
tejasā bhāsayan kṛtsnaṃ nārāyaṇasahāyavān
bhikṣamāṇaḥ śivo nūnaṃ dṛṣṭo 'smākaṃ gṛheṣviti
tasyā vacanamākarṇya śaṅkamānā maharṣayaḥ
sarve jagmurmahāyogaṃ brahmāṇaṃ viśvasaṃbhavam
upāsyamānamamalairyogibhirbrahmavittamaiḥ
caturvedairmūrtimadbhiḥ sāvitryā sahitaṃ prabhum
āsīnamāsane ramye nānāścaryasamanvite
prabhāsahasrakalile jñānaiśvaryādisaṃyute
vibhrājamānaṃ vapuṣā sastitaṃ śubhralocanam
caturmukhaṃ mahābāhuṃ chandomayamajaṃ param
vilokya vedapuruṣaṃ prasannavadanaṃ śubham
śirobhirdharaṇīṃ gatvā toṣayāmāsurīśvaram
tān prasannamanā devaścaturmūrtiścaturmukhaḥ
vyājahāra muniśreṣṭhāḥ kimāgamanakāraṇam
tasya te vṛttamakhilaṃ brahmaṇaḥ paramātmanaḥ
jñāpayāṃcakrire sarve kṛtvā śirasi cāñjalim
ṛṣaya ūcuḥ
kaścid dāruvanaṃ puṇyaṃ puruṣo 'tīvaśobhanaḥ
bhāryayā cārusarvāṅgyā praviṣṭo nagna eva hi
mohayāmāsa vapuṣā nārīṇāṃ kulamīśvaraḥ
kanyakānāṃ priyā cāsya dūṣayāmāsa putrakān
asmābhirvividhāḥ śāpāḥ pradattāśca parāhatāḥ
tāḍito 'smābhiratyarthaṃ liṅgaṃ tu vinipātitam
antarhitaśca bhagavān sabhāryo liṅgameva ca
utpātāścābhavan ghorāḥ sarvabhūtabhayaṅkarāḥ
ka eṣa puruṣo deva bhītāḥ sma puruṣottama
bhavantameva śaraṇaṃ prapannā vayamacyuta
tvaṃ hi vetsi jagatyasmin yat kiṃcid api ceṣṭitam
anugraheṇa viśveśa tadasmānanupālaya
vijñāpito munigaṇairviśvātmā kamalodbhavaḥ
dhyātvā devaṃ triśūlāṅkaṃ kṛtāñjalirabhāṣata
brahmovāca
hā kaṣṭaṃ bhavatāmadya jātaṃ sarvārthanāśanam
dhigbalaṃ dhik tapaścaryā mithyaiva bhavatāmiha
samprāpya puṇyasaṃskārānnidhīnāṃ paramaṃ nidhim
upekṣitaṃ vṛthācārairbhavadbhiriha mohitaiḥ
kāṅkṣante yogino nityaṃ yatanto yatayo nidhim
yameva taṃ samāsādya hā bhavadbhirupekṣitam
yajanti yajñairvividhair yatprāptyair vedavādinaḥ
mahānidhiṃ samāsādya hā bhavadbhirupekṣitam
yaṃ samāsādya devānaim aiśvaryamakhilaṃ jagat
tamāsādyākṣayanidhiṃ hā bhavadbhirupekṣitam
yatsamāpattijanitaṃ viśveśatvamidaṃ mama
tadevopekṣitaṃ dṛṣṭvā nidhānaṃ bhāgyavarjitaiḥ
yasmin samāhitaṃ divyamaiśvaryaṃ yat tadavyayam
tamāsādya nidhiṃ brāhma hā bhavadbhirvṛthākṛtam
eṣa devo mahādevo vijñeyastu maheśvaraḥ
na tasya paramaṃ kiṃcit padaṃ samadhigamyate
devatānāmṛṣīṇāṃ ca pitṝṇāṃ cāpi śāśvataḥ
sahasrayugaparyante pralaye sarvadehinām
saṃharatyeṣa bhagavān kālo bhūtvā maheśvaraḥ
eṣa caiva prajāḥ sarvāḥ sṛjatyekaḥ svatejasā
eṣa cakrī ca vajrī ca śrīvatsakṛtalakṣaṇaḥ
yogī kṛtayuge devastretāyāṃ yajña ucyate
dvāpare bhagavān kālo dharmaketuḥ kalau yuge
rudrasya mūrtayas tisro yābhirviśvamidaṃ tatam
tamo hyagnī rajo brahmā sattvaṃ viṣṇuriti prabhuḥ
mūrtiranyā smṛtā cāsya digvāsā vai śivā dhruvā
yatra tiṣṭhati tad brahma yogena tu samanvitam
yā cāsya pārśvagā bhāryā bhavadbhirabhivīkṣitā
sā hi nārāyaṇo devaḥ paramātmā sanātanaḥ
tasmāt sarvamidaṃ jātaṃ tatraiva ca layaṃ vrajet
sa eva mohayet kṛtsnaṃ sa eva paramā gatiḥ
sahasraśīrṣā puruṣaḥ sahasrākṣaḥ sahasrapāt
ekaśṛṅgo mahānātmā purāṇo 'ṣṭākṣaro hariḥ
caturvedaścaturmūrtistrimūrtistriguṇaḥ paraḥ
ekamūrtirameyātmā nārāyaṇa iti śrutiḥ
ṛtasya garbho bhagavānāpo māyātanuḥ prabhuḥ
stūyate vividhairmantrairbrāhmaṇairdharmamokṣibhiḥ
saṃhṛtya sakalaṃ viśvaṃ kalpānte puruṣottamaḥ
śete yogāmṛtaṃ pītvā yat tad viṣṇoḥ paraṃ padam
na jāyate na mriyate vardhate na ca viśvasṛk
mūlaprakṛtiravyaktā gīyate vaidikairajaḥ
tato niśāyāṃ vṛttāyāṃ sisṛkṣur akhilaṃ jagat
ajasya nābhau tad bījaṃ kṣipatyeṣa maheśvaraḥ
taṃ māṃ vitta mahātmānaṃ brahmāṇaṃ viśvatomukham
mahāntaṃ puruṣaṃ viśvam apāṃ garbhamanuttamam
na taṃ vidātha janakaṃ mohitāstasya māyayā
devadevaṃ mahādevaṃ bhūtānāmīśvaraṃ haram
eṣa devo mahādevo hyanādirbhagavān haraḥ
viṣṇunā saha saṃyuktaḥ karoti vikaroti ca
na tasya vidyate kāryaṃ na tasmād vidyate param
sa vedān pradadau pūrvaṃ yogamāyātanurmama
sa māyī māyayā sarvaṃ karoti vikaroti ca
tameva muktaye jñātvā vrajeta śaraṇaṃ bhavam
itīritā bhagavatā marīcipramukhā vibhum
praṇamya devaṃ brahmāṇaṃ pṛcchanti sma suduḥkhitāḥ
munaya ūcuḥ
kathaṃ paśyema taṃ devaṃ punareva pinākinam
brūhi viśvāmareśāna trātā tvaṃ śaraṇaiṣiṇām
pitāmaha uvāca
yad dṛṣṭaṃ bhavatā tasya liṅgaṃ bhuvi nipātitam
talliṅgānukṛtīśasya kṛtvā liṅgamanuttamam
pūjayadhvaṃ sapatnīkāḥ sādaraṃ putrasaṃyutāḥ
vaidikaireva niyamairvividhairbrahmacāriṇaḥ
saṃsthāpya śāṅkarairmantrair ṛgyajuḥsāmasaṃbhavaiḥ
tapaḥ paraṃ samāsthāya gṛṇantaḥ śatarudriyam
samāhitāḥ pūjayadhvaṃ saputrāḥ saha bandhubhiḥ
sarve prāñjalayo bhūtvā śūlapāṇiṃ prapadyatha
tato drakṣyatha deveśaṃ durdarśamakṛtātmabhiḥ
yaṃ dṛṣṭvā sarvamajñānamadharmaśca praṇaśyati
tataḥ praṇamya varadaṃ brahmāṇamamitaujasam
jagmuḥ saṃhṛṣṭamanaso devadāruvanaṃ punaḥ
ārādhayitumārabdhā brahmaṇā kathitaṃ yathā
ajānantaḥ paraṃ devaṃ vītarāgā vimatsarāḥ
sthaṇḍileṣu vicitreṣu parvatānāṃ guhāsu ca
nadīnāṃ ca vivikteṣu pulineṣu śubheṣu ca
śaivālabhojanāḥ kecit kecidantarjaleśayāḥ
kecidabhrāvakāśāstu pādāṅguṣṭhāgraviṣṭhitāḥ
dantolūkhalinas tvanye hyaśmakuṭṭāstathā pare
śākaparṇāśinaḥ kecit saṃprakṣālā marīcipāḥ
vṛkṣamūlaniketāśca śilāśayyāstathā pare
kālaṃ nayanti tapasā pūjayanto maheśvaram
tatasteṣāṃ prasādārthaṃ prapannārtiharo haraḥ
cakā bhagavān buddhiṃ prabodhāya vṛṣadhvajaḥ
devaḥ kṛtayuge hyasmin śṛṅge himavataḥ śubhe
devadāruvanaṃ prāptaḥ prasannaḥ parameśvaraḥ
bhasmapāṇḍuradigdhāṅgo nagno vikṛtalakṣaṇaḥ
ulmukavyagrahastaśca raktapiṅgalalocanaḥ
kvacicca hasate raudraṃ kvacid gāyati vismitaḥ
kvacinnṛtyati śṛṅgārī kvacidrauti muhurmuhuḥ
āśrame 'bhyāgato bhikṣāṃ yācate ca punaḥ punaḥ
māyāṃ kṛtvātmano rūpaṃ devastad vanamāgataḥ
kṛtvā girisutāṃ gaurīṃ pārśve devaḥ pinākadhṛk
sā ca pūrvavad deveśī devadāruvanaṃ gatā
dṛṣṭvā samāgataṃ devaṃ devyā saha kapardinam
praṇemuḥ śirasā bhūmau toṣayāmāsurīśvaram
vaidikairvividhairmantraiḥ sūktairmāheśvaraiḥ śubhaiḥ
atharvaśirasā cānye rudrādyairbrahmabhirbhavam
namo devādidevāya mahādevāya te namaḥ
tryambakāya namastubhyaṃ triśūlavaradhāriṇe
namo digvāsase tubhyaṃ vikṛtāya pinākine
sarvapraṇatadehāya svayamapraṇatātmane
antakāntakṛte tubhyaṃ sarvasaṃharaṇāya ca
namo 'stu nṛtyaśīlāya namo bhairavarūpiṇe
naranārīśarīrāya yogināṃ gurave namaḥ
namo dāntāya śāntāya tāpasāya harāya ca
vibhīṣaṇāya rudrāya namaste kṛttivāsase
namaste lelihānāya śitikaṇṭhāya te namaḥ
aghoraghorarūpāya vāmadevāya vai namaḥ
namaḥ kanakamālāya devyāḥ priyakarāya ca
gaṅgāsaliladhārāya śambhave parameṣṭhine
namo yogādhipataye brahmādhipataye namaḥ
prāṇāya ca namastubhyaṃ namo bhasmāṅgarāgine
namaste ghanavāhāya daṃṣṭriṇe vahniretase
brahmaṇaśca śiro hartre namaste kālarūpiṇe
āgatiṃ te na jānīmo gatiṃ naiva ca naiva ca
viśveśvara mahādeva yo 'si so 'si namo 'stu te
namaḥ pramathanāthāya dātre ca śubhasaṃpadām
kapālapāṇaye tubhyaṃ namo mīḍhuṣṭamāya te
namaḥ kanakaliṅgāya vāriliṅgāya te namaḥ
namo vahnyarkaliṅgāya jñānaliṅgāya te namaḥ
namo bhujaṅgahārāya karṇikārapriyāya ca
kirīṭine kuṇḍaline kālakālāya te namaḥ
vāmadeva maheśāna devadeva trilocana
kṣamyatāṃ yatkṛtaṃ mohāt tvameva śaraṇaṃ hi naḥ
caritāni vicitrāṇi guhyāni gahanāni ca
brahmādīnāṃ ca sarveṣāṃ durvijñeyo 'si śaṅkara
ajñānād yadi vā jñānād yat kiṃcit kurute naraḥ
tatsarvaṃ bhagavānena kurute yogamāyayā
evaṃ stutvā mahādevaṃ prahṛṣṭenāntarātmanā
ūcuḥ praṇamya giriśaṃ paśyāmastvāṃ yathā purā
teṣāṃ saṃstavamākarṇya somaḥ momavibhūṣaṇaḥ
svameva paramaṃ rūpaṃ darśayāmāsa śaṅkaraḥ
taṃ te dṛṣṭvātha giriśaṃ devyā saha pinākinam
yathā pūrvaṃ sthitā viprāḥ praṇemurhṛṣṭamānasāḥ
tataste munayaḥ sarve saṃstūya ca maheśvaram
bhṛgvaṅgirovasiṣṭhāstu viśvāmitrastathaiva ca
gautamo 'triḥ sukeśaśca pulastyaḥ pulahaḥ kratuḥ
marīciḥ kaśyapaścāpi saṃvartaśca mahātapāḥ
praṇamya devadeveśamidaṃ vacanamabruvan
kathaṃ tvāṃ devadeveśa karmayogena vā prabho
jñānena vātha yogena pūjayāmaḥ sadaiva hi
kena vā devamārgeṇa saṃpūjyo bhagavāniha
kiṃ tat sevyamasevyaṃ vā sarvametad bravīhi naḥ
devadeva uvāca
etad vaḥ sampravakṣyāmi gūḍhaṃ gahanamuttamam
brahmaṇe kathitaṃ pūrvamādāveva maharṣayaḥ
sāṃkhyayogo dvidhā jñeyaḥ puruṣāṇāṃ hi sādhanam
yogena sahitaṃ sāṃkhyaṃ puruṣāṇāṃ vimuktidam
na kevalena yogena dṛśyate puruṣaḥ paraḥ
jñānaṃ tu kevalaṃ samyagapavargaphalapradam
bhavantaḥ kevalaṃ yogaṃ samāśritya vimuktaye
vihāya sāṃkhyaṃ vimalamakurvanta pariśramam
etasmāt kāraṇād viprā nṛṇāṃ kevaladharmiṇām
āgato 'hamimaṃ deśaṃ jñāpayan mohasaṃbhavam
tasmād bhavadbhirvimalaṃ jñānaṃ kaivalyasādhanam
jñātavyaṃ hi prayatnena śrotavyaṃ dṛśyameva ca
ekaḥ sarvatrago hyātmā kevalaścitimātrakaḥ
ānando nirmalo nityaṃ syādetat sāṃkhyadarśanam
etadeva paraṃ jñānameṣa mokṣo 'tra gīyate
etat kaivalyamamalaṃ brahmabhāvaśca varṇitaḥ
āśritya caitat paramaṃ tanniṣṭhāstatparāyaṇāḥ
paśyanti māṃ mahātmāno yatayo viśvamīśvaram
etat tat paramaṃ jñānaṃ kevalaṃ sannirañjanam
ahaṃ hi vedyo bhagavān mama mūrtiriyaṃ śivā
bahūni sādhanānīha siddhaye kathitāni tu
teṣāmabhyadhikaṃ jñānaṃ māmakaṃ dvijapuṅgavāḥ
jñānayogaratāḥ śāntā māmeva śaraṇaṃ gatāḥ
ye hi māṃ bhasmaniratā dhyāyanti satataṃ hṛdi
madbhaktiparamā nityaṃ yatayaḥ kṣīṇakalmaṣāḥ
nāśayāmyacirāt teṣāṃ ghoraṃ saṃsārasāgaram
praśāntaḥ saṃyatamanā bhasmoddhūlitavigrahaḥ
brahmacaryarato nagno vrataṃ pāśupataṃ caret
nirmitaṃ hi mayā pūrvaṃ vrataṃ pāśupataṃ param
guhyād guhyatamaṃ sūkṣmaṃ vedasāraṃ vimuktaye
yad vā kaupīnavasanaḥ syād vaikavasano muniḥ
vedābhyāsarato vidvān dhyāyet paśupatiṃ śivam
eṣa pāśupato yogaḥ sevanīyo mumukṣubhiḥ
bhasmacchannairhi satataṃ niṣkāmairiti viśrutiḥ
vītarāgabhayakrodhā manmayā māmupāśritāḥ
bahavo 'nena yogena pūtā madbhāvamāgatāḥ
anyāni caiva śāstrāṇi loke 'smin mohanāni tu
vedavādaviruddhāni mayaiva kathitāni tu
vāmaṃ pāśupataṃ somaṃ lākulaṃ caiva bhairavam
asevyametat kathitaṃ vedabāhyaṃ tathetaram
vedamūrtir ahaṃ viprā nānyaśāstrārthavedibhiḥ
jñāyate matsvarūpaṃ tu muktvā vedaṃ sanātanam
sthāpayadhvamidaṃ mārgaṃ pūjayadhvaṃ maheśvaram
acirādaiśvaraṃ jñānamutpatsyati na saṃśayaḥ
mayi bhaktiśca vipulā bhavatāmastu sattamāḥ
dhyātamātro hi sānnidhyaṃ dāsyāmi munisattamāḥ
ityuktvā bhagavān somastatraivāntaradhīyata
te 'pi dāruvane tasmin pūjayanti sma śaṅkaram
brahmacaryaratāḥ śāntā jñānayogaparāyaṇāḥ
sametya te mahātmāno munayo brahmavādinaḥ
vitenire bahūn vādān adhyātmajñānasaṃśrayān
kimasya jagato mūlamātmā cāsmākameva hi
ko 'pi syāt sarvabhāvānāṃ heturīśvara eva ca
ityevaṃ manyamānānāṃ dhyānamārgāvalambinām
āvirāsīnmahādevī devī girivarātmajā
koṭisūryapratīkāśā jvālāmālāsamāvṛtā
svabhābhirvimalābhistu pūrayantī nabhastalam
tāmanvapaśyan girijāmameyāṃ jvālāsahasrāntarasaṃniviṣṭām
praṇemurekāmakhileśapatnīṃ jānanti te tat paramasya bījam
asmākam eṣā parameśapatnī gatistathātmā gaganābhidhānā
paśyantyathātmānamidaṃ ca kṛtsnaṃ tasyāmathaite munayaśca viprāḥ
nirīkṣitāste parameśapatnyā tadantare devamaśeṣahetum
paśyanti śaṃbhuṃ kavimīśitāraṃ rudraṃ bṛhantaṃ puruṣaṃ purāṇam
ālokya devīmatha devamīśaṃ praṇemurānandamavāpuragryam
jñānaṃ tadaiśaṃ bhagavatprasādād āvirbabhau janmavināśahetu
iyaṃ hi sā jagato yonirekā sarvātmikā sarvaniyāmikā ca
māheśvarīśaktir anādisiddhā vyomābhidhānā divi rājatīva
asyā mahatparameṣṭhī parastānmaheśvaraḥ śiva eko 'tha rudraḥ
cakāra viśvaṃ paraśaktiniṣṭhāṃ māyāmathāruhya sa devadevaḥ
eko devaḥ sarvabhūteṣu gūḍho māyī rudraḥ sakalo niṣkalaśca
sa eva devī na ca tadvibhinnametajjñātvā hyamṛtatvaṃ vrajanti
antarhito 'bhūd bhagavānatheśo devyā bhargaḥ saha devādidevaḥ
ārādhayanti sma tameva devaṃ vanaukasaste punareva rudram
etad vaḥ kathitaṃ sarvaṃ devadevaviceṣṭitam
devadāruvane pūrvaṃ purāṇe yanmayā śrutam
yaḥ paṭhecchṛṇuyānnityaṃ mucyate sarvapātakaiḥ
śrāvayed vā dvijān śāntān sa yāti paramāṃ gatim
iti śrīkūrmapurāṇe ṣaṭsāhasryāṃ saṃhitāyāmuparivibhāge saptatriṃśo 'dhyāyaḥ
sūta uvāca
eṣā puṇyatamā devī devagandharvasevitā
narmadā lokavikhyātā tīrthānāmuttamā nadī
tasyāḥ śṛṇudhvaṃ māhātmyaṃ mārkaṇḍeyena bhāṣitam
yudhiṣṭhirāya tu śubhaṃ sarvapāpapraṇāśanam
yudhiṣṭhira uvāca
śrutāstu vividhā dharmāstvatprasādānmahāmune
māhātmyaṃ ca prayāgasya tīrthāni vividhāni ca
narmadā sarvatīrthānāṃ mukhyā hi bhavateritā
tasyāstvidānīṃ māhātmyaṃ vaktumarhasi sattama
mārkaṇḍeya uvāca
narmadā saritāṃ śreṣṭhā rudradehād viniḥsṛtā
tārayet sarvabhūtāni sthāvarāṇi carāṇi ca
narmadāyāstu māhātmyaṃ purāṇe yanmayā śrutam
idānīṃ tatpravakṣyāmi śṛṇuṣvaikamanāḥ śubham
puṇyā kanakhale gaṅgā kurukṣetre sarasvatī
grāme vā yadi vāraṇye puṇyā sarvatra narmadā
tribhiḥ sārasvataṃ toyaṃ saptāhena tu yāmunam
sadyaḥ punāti gāṅgeyaṃ darśanādeva nārmadam
kaliṅgadeśapaścārdhe parvate 'marakaṇṭake
puṇyā ca triṣu lokeṣu ramaṇīyā manoramā
sadevāsuragandharvā ṛṣayaśca tapodhanāḥ
tapastaptvā tu rājendra siddhiṃ tu paramāṃ gatāḥ
tatra snātvā naro rājan niyamastho jitendriyaḥ
upoṣya rajanīmekāṃ kulānāṃ tārayecchatam
yojanānāṃ śataṃ sāgraṃ śrūyate sariduttamā
vistāreṇa tu rājendra yojanadvayamāyatā
ṣaṣṭitīrthasahasrāṇi ṣaṣṭikoṭyastathaiva ca
parvatasya samantāt tu tiṣṭhantyamarakaṇṭake
brahmacārī śucirbhūtvā jitakrodho jitendriyaḥ
sarvahiṃsānivṛttastu sarvabhūtahite rataḥ
evaṃ sarvasamācāro yastu prāṇān samutsṛjet
tasya puṇyaphalaṃ rājan śṛṇuṣvāvahito nṛpa
śatavarṣasahasrāṇi svarge modati pāṇḍava
sāpsarogaṇasaṃkīrṇo divyastrīparivāritaḥ
divyagandhānuliptaśca divyapuṣpopaśobhitaḥ
krīḍate devaloke tu daivataiḥ saha modate
tataḥ svargāt paribhraṣṭo rājā bhavati dhārmikaḥ
gṛhaṃ tu labhate 'sau vai nānāratnasamanvitam
stambhairmaṇimayairdivyairvajravaidūryabhūṣitam
ālekhyavāhanaiḥ śubhrairdāsīdāsasamanvitam
rājarājeśvaraḥ śrīmān sarvastrījanavallabhaḥ
jīved varṣaśataṃ sāgraṃ tatra bhogasamanvitaḥ
agnipraveśe 'tha jale athavānaśane kṛte
anivartikā gatistasya pavanasyāmbare yathā
paścime parvatataṭe sarvapāpavināśanaḥ
hrado jaleśvaro nāma triṣu lokeṣu viśrutaḥ
tatra piṇḍapradānena saṃdhyopāsanakarmaṇā
daśavarṣāṇi pitarastarpitāḥ syurna saṃśayaḥ
dakṣiṇe narmadākūle kapilākhyā mahānadī
saralārjunasaṃchannā nātidūre vyavasthitā
sā tu puṇyā mahābhāgā triṣu lokeṣu viśrutā
tatra koṭiśataṃ sāgraṃ tīrthānāṃ tu yudhiṣṭhira
tasmiṃstīrthe tu ye vṛkṣāḥ patitāḥ kālaparyayāt
narmadātoyasaṃspṛṣṭāste yānti paramāṃ gatim
dvitīyā tu mahābhāgā viśalyakaraṇī śubhā
tatra tīrthe naraḥ snātvā viśalyo bhavati kṣaṇāt
kapilā ca viśalyā ca śrūyate rājasattama
īśvareṇa purā proktā lokānāṃ hitakāmyayā
anāśakaṃ tu yaḥ kuryāt tasmiṃstīrthe narādhipa
sarvapāpaviśuddhātmā rudralokaṃ sa gacchati
tatra snātvā naro rājannaśvamedhaphalaṃ labhet
ye vasantyuttare kūle rudraloke vasanti te
sarasvatyāṃ ca gaṅgāyāṃ narmadāyāṃ yudhiṣṭhira
samaṃ snānaṃ ca dānaṃ ca yathā me śaṅkaro 'bravīt
parityajati yaḥ prāṇān parvate 'marakaṇṭake
varṣakoṭiśataṃ sāgraṃ rudraloke mahīyate
narmadāyāṃ jalaṃ puṇyaṃ phenormisamalaṃkṛtam
pavitraṃ śirasā vandya sarvapāpaiḥ pramucyate
narmadā sarvataḥ puṇyā brahmahatyāpahāriṇī
ahorātropavāsena mucyate brahmahatyayā
jāleśvaraṃ tīrthavaraṃ sarvapāpavināśanam
tatra gatvā niyamavān sarvakāmāṃllabhennaraḥ
candrasūryoparāge tu gatvā hyamarakaṇṭakam
aśvamedhād daśaguṇaṃ puṇyamāpnoti mānavaḥ
eṣa puṇyo girivaro devagandharvasevitaḥ
nānādrumalatākīrṇo nānāpuṣpopaśobhitaḥ
tatra saṃnihito rājan devyā saha maheśvaraḥ
brahmā viṣṇustathā cendro vidyādharagaṇaiḥ saha
pradakṣiṇaṃ tu yaḥ kuryāt parvataṃ hyamarakaṇṭakam
pauṇḍarīkasya yajñasya phalaṃ prāpnoti mānaḥ
kāverī nāma vipulā nadī kalpaṣanāśinī
tatra snātvā mahādevamarcayed vṛṣabhadhvajam
saṃgame narmadāyāstu rudraloke mahīyate
iti śrīkūrmapurāṇe ṣaṭsāhasryāṃ saṃhitāyāmuparivibhāge aṣṭātriṃśo 'dhyāyaḥ
mārkaṇḍeya uvāca
narmadā saritāṃ śreṣṭhā sarvapāpavināśinī
munibhiḥ kathitā pūrvamīśvareṇa svayaṃbhuvā
munibhiḥ saṃstutā hyeṣā narmadā pravarā nadī
rudragātrād viniṣkrāntā lokānāṃ hitakāmyayā
sarvapāpaharā nityaṃ sarvadevanamaskṛtā
saṃstutā devagandharvair apsarobhistathaiva ca
uttare caiva tatkūle tīrthaṃ trailokyaviśrutam
nāmnā bhadreśvaraṃ puṇyaṃ sarvapāpaharaṃ śubham
tatra snātvā naro rājan daivataiḥ saha modate
tato gaccheta rājendra tīrthamāmrātakeśvaram
tatra snātvā naro rājan gosahasraphalaṃ labhet
tato 'ṅgāreśvaraṃ gacchenniyato niyatāśanaḥ
sarvapāpaviśuddhātmā rudraloke mahīyate
tato gaccheta rājendra kedāraṃ nāma puṇyadam
tatra snātvodakaṃ kṛtvā sarvān kāmānavāpnuyāt
pippaleśaṃ tato gacchet sarvapāpavināśanam
tatra snātvā mahārāja rudraloke mahīyate
tato gaccheta rājendra vimaleśvaramuttamam
tatra prāṇān parityajya rudralokamavāpnuyāt
tataḥ puṣkariṇīṃ gacchet snānaṃ tatra samācaret
snātamātro narastatra indrasyārdhāsanaṃ labhet
tato gaccheta rājendra śūlabhedamiti śrutam
tatra snātvārcayed devaṃ gosahasraphalaṃ labhet
tato gaccheta rājendra balitīrtham anuttamam
tatra snātvā naro rājan siṃhāsanapatir bhavet
śakratīrthaṃ tato gacchet kūle caiva tu dakṣiṇe
upoṣya rajanīmekāṃ snānaṃ kṛtvā yathāvidhi
ārādhayenmahāyogaṃ devaṃ nārāyaṇaṃ harim
gosahasraphalaṃ prāpya viṣṇulokaṃ sa gacchati
ṛṣitīrthaṃ tato gatvā sarvapāpaharaṃ nṛṇām
snātamātro narastatra śivaloke mahīyate
nāradasya tu tatraiva tīrthaṃ paramaśobhanam
snātamātro narastatra gosahasraphalaṃ labhet
yatra taptaṃ tapaḥ pūrvaṃ nāradena surarṣiṇā
prītastasya dadau yogaṃ devadevo maheśvaraḥ
brahmaṇā nirmitaṃ liṅgaṃ brahmeśvaramiti śrutam
yatra snātvā naro rājan brahmaloke mahīyate
ṛṇatīrthaṃ tato gacchet sa ṛṇānmucyate dhruvam
maheśvaraṃ tato gacchet paryāptaṃ janmanaḥ phalam
bhīmeśvaraṃ tato gacchet sarvavyādhivināśanam
snātamātro narastatra sarvaduḥkhaiḥ pramucyate
tato gaccheta rājendra piṅgaleśvaramuttamam
ahorātropavāsena trirātraphalamāpnuyāt
tasmiṃs tīrthe tu rājendra kapilāṃ yaḥ prayacchati
yāvanti tasyā romāṇi tatprasūtikuleṣu ca
tāvad varṣasahasrāṇi rudraloke mahīyate
yastu prāṇaparityāgaṃ kuryāt tatra narādhipa
akṣayaṃ modate kālaṃ yāvaccandradivākarau
narmadātaṭamāśritya tiṣṭhante ye tu mānavāḥ
te mṛtāḥ svargamāyānti santaḥ sukṛtino yathā
tato dīpteśvaraṃ gacched vyāsatīrthaṃ tapovanam
nivartitā purā tatra vyāsabhītā mahānadī
huṃkāritā tu vyāsena dakṣiṇena tato gatā
pradakṣiṇaṃ tu yaḥ kuryāt tasmiṃstīrthe yudhiṣṭhira
prītastasya bhaved vyāso vāñchitaṃ labhate phalam
tato gaccheta rājendra ikṣunadyāstu saṃgamam
trailokyaviśrutaṃ puṇyaṃ tatra saṃnihitaḥ śivaḥ
tatra snātvā naro rājan gāṇapatyamavāpnuyāt
skandatīrthaṃ tato gacchet sarvapāpapraṇāśanam
ā janmanaḥ kṛtaṃ pāpaṃ snātastīvraṃ vyapohati
tatra devāḥ sagandharvā bhavātmajamanuttamam
upāsate mahātmānaṃ skandaṃ śaktidharaṃ prabhum
tato gacched āṅgirasaṃ snānaṃ tatra samācaret
gosahasraphalaṃ prāpya rudralokaṃ sa gacchati
aṅgirā yatra deveśaṃ brahmaputro vṛṣadhvajam
tapasārādhya viśveśaṃ labdhavān yogamuttamam
kuśatīrthaṃ tato gacchet sarvapāpapraṇāśanam
snānaṃ tatra prakurvīta aśvamedhaphalaṃ labhet
koṭitīrthaṃ tato gacchet sarvapāpapraṇāśanam
tatra snātvā naro rājyaṃ labhate nātra saṃśayaḥ
candrabhāgāṃ tato gacchet snānaṃ tatra samācaret
snātamātro narastatra somaloke mahīyate
narmadādakṣiṇe kūle saṃgameśvaramuttamam
tatra snātvā naro rājan sarvayajñaphalaṃ labhet
narmadāyottare kūle tīrthaṃ paramaśobhanam
ādityāyatanaṃ ramyamīśvareṇa tu bhāṣitam
tatra snātvā tu rājendra dattvā dānaṃ tu śaktitaḥ
tasya tīrthaprabhāveṇa labhate cākṣayaṃ phalam
daridrā vyādhitā ye tu ye ca duṣkṛtakāriṇaḥ
mucyante sarvapāpebhyaḥ sūryalokaṃ prayānti ca
mārgeśvaraṃ tato gacchet snānaṃ tatra samācaret
snātamātro narastatra svargalokamavāpnuyāt
tataḥ paścimato gacchen marudālayam uttamam
tatra snātvā tu rājendra śucirbhūtvā prayatnataḥ
kāñcanaṃ tu dvijo dadyād yathāvibhavavistaram
puṣpakeṇa vimānena vāyulokaṃ sa gacchati
tato gaccheta rājendra ahalyātīrthamuttamam
snānamātrādapsarobhirmodate kālamakṣayam
caitramāse tu samprāpte śuklapakṣe trayodaśī
kāmadevadine tasminnahalyāṃ yastu pūjayet
yatra tatra narotpanno varastatra priyo bhavet
strīvallabho bhavecchrīmān kāmadeva ivāparaḥ
ayodhyāṃ tu samāsādya tīrthaṃ śakrasya viśrutam
snātamātro narastatra gosahasraphalaṃ labhet
somatīrthaṃ tato gacchet snānaṃ tatra samācaret
snātamātro narastatra sarvapāpaiḥ pramucyate
somagrahe tu rājendra pāpakṣayakaraṃ bhavet
trailokyaviśrutaṃ rājan somatīrthaṃ mahāphalam
yastu cāndrāyaṇaṃ kuryāt tatra tīrthe samāhitaḥ
sarvapāpaviśuddhātmā somalokaṃ sa gacchati
agnipraveśaṃ yaḥ kuryāt somatīrthe narādhipa
jale cānaśanaṃ vāpi nāsau martyo 'bhijāyate
stambhatīrthaṃ tato gacchet snānaṃ tatra samācaret
snātamātro narastatra somaloke mahīyate
tato gaccheta rājendra viṣṇutīrthamanuttamam
yodhanīpuramākhyātaṃ viṣṇoḥ sthānamanuttamam
asurā yodhitāstatra vāsudevena koṭiśaḥ
tatra tīrthaṃ samutpannaṃ viṣṇuśrīko bhavediha
ahorātropavāsena brahmahatyāṃ vyapohati
narmadādakṣiṇe kūle tīrthaṃ paramaśobhanam
kāmatīrthamiti khyātaṃ yatra kāmo 'rcayad bhavam
tasmiṃstīrthe naraḥ snātvā upavāsaparāyaṇaḥ
kusumāyudharūpeṇa rudraloke mahīyate
tato gaccheta rājendra brahmatīrthamanuttamam
umāhakamiti khyātaṃ tatra saṃtarpayet pitṝn
paurṇamāsyāmamāvāsyāṃ śrdhaṃ kuryād yathāvidhi
gajarūpā śilā tatra toyamadhye vyavasthitā
tasmiṃstu dāpayet piṇḍān vaiśākhyāntu viśeṣataḥ
snātvā samāhitamanā dambhamātsaryavarjitaḥ
tṛpyanti pitarastasya yāvat tiṣṭhati medinī
siddheśvaraṃ tato gacchet snānaṃ tatra samācaret
snātamātro narastatra gāṇapatyapadaṃ labhet
tato gaccheta rājendra liṅgo yatra janārdanaḥ
tatra snātvā tu rājendra viṣṇuloke mahīyate
yatra nārāyaṇo devo munīnāṃ bhāvitātmanām
svātmānaṃ darśayāmāsa liṅgaṃ tat paramaṃ padam
aṅkolaṃ tu tato gacchet sarvapāpavināśanam
snānaṃ dānaṃ ca tatraiva brāhmaṇānāṃ ca bhojanam
piṇḍapradānaṃ ca kṛtaṃ pretyānantaphalapradam
traiyambakena toyena yaścaruṃ śrapayet tataḥ
aṅkolamūle dadyācca piṇḍāṃścaiva yathāvidhi
tāritāḥ pitarastena tṛpyantyācandratārakam
tato gaccheta rājendra tāpaseśvaram uttamam
tatra snātvā tu rājendra prāpnuyāt tapasaḥ phalam
śuklatīrthaṃ tato gacchet sarvapāpavināśanam
nāsti tena samaṃ tīrthaṃ narmadāyāṃ yudhiṣṭhira
darśanāt sparśanāt tasya snānadānatapojapāt
homāccaivopavāsācca śuklatīrthe mahat phalam
yojanaṃ tat smṛtaṃ kṣetraṃ devagandharvasevitam
śuklatīrthamiti khyātaṃ sarvapāpavināśanam
pādapāgreṇa dṛṣṭena brahmahatyāṃ vyapohati
devyā saha sadā bhargastatra tiṣṭhati śaṅkaraḥ
kṛṣṇapakṣe caturdaśyāṃ vaiśākhe māsi suvrata
kailāsāccābhiniṣkramya tatra saṃnihito haraḥ
devadānavagandharvāḥ siddhavidyādharāstathā
gaṇāścāpsarasāṃ nāgāstatra tiṣṭhanti puṅgava
rajakena yathā vastraṃ śuklaṃ bhavati vāriṇā
ā janmani kṛtaṃ pāpaṃ śuklatīrthe vyapohati
snānaṃ dānaṃ tapaḥ śrāddhamanantaṃ tatra dṛśyate
śuklatīrthāt paraṃ tīrthaṃ na bhūtaṃ na bhaviṣyati
pūrve vayasi karmāṇi kṛtvā pāpāni mānavaḥ
ahorātropavāsena śuklatīrthe vyapohati
kārtikasya tu māsasya kṛṣṇapakṣe caturdaśī
ghṛtena snāpayed devamupoṣya parameśvaram
ekaviṃśatkulopeto na cyavedaiśvarāt padāt
tapasā brahmacaryeṇa yajñadānena vā punaḥ
na tāṃ gatimavāpnoti śuklatīrthe tu yāṃ labhet
śuklatīrthaṃ mahātīrthamṛṣisiddhaniṣevitam
tatra snātvā naro rājan punarjanma na vindati
ayane vā caturdaśyāṃ saṃkrāntau viṣuve tathā
snātvā tu sopavāsaḥ san vijitātmā samāhitaḥ
dānaṃ dadyād yathāśakti prīyetāṃ hariśaṅkarau
etat tīrthaprabhāveṇa sarvaṃ bhavati cākṣayam
anāthaṃ durgataṃ vipraṃ nāthavantamathāpi vā
udvādayati yastīrthe tasya puṇyaphalaṃ śṛṇu
yāvat tadromasaṃkhyā tu tatprasūtikuleṣu ca
tāvad varṣasahasrāṇi rudraloke mahīyate
tato gaccheta rājendra yamatīrtham anuttamam
kṛṣṇapakṣe caturdaśyāṃ māghamāse yudhiṣṭhira
snānaṃ kṛtvā naktabhījī na paśyed yonisaṅkaṭam
tato gaccheta rājendra eraṇḍītīrthamuttamam
saṃgame tu naraḥ snāyādupavāsaparāyaṇaḥ
brāhmaṇaṃ bhojayedekaṃ koṭirbhavati bhojitāḥ
eraṇḍīsaṃgame snātvā bhaktibhāvāt tu rañjitaḥ
mṛttikāṃ śirasi sthāpya avagāhya ca tajjalam
narmadodakasaṃmiśraṃ mucyate sarvakilbiṣaiḥ
tato gaccheta rājendra tīrthaṃ kārṇāṭikeśvaram
gaṅgāvatarate tatra dine puṇye na saṃśayaḥ
tatra snātvā ca pītvā ca dattvā caiva yathāvidhi
sarvapāpavinirmukto brahmaloke mahīyate
nanditīrthaṃ tato gacchet snānaṃ tatra samācaret
prīyate tasya nandīśaḥ somaloke mahīyate
tato gaccheta rājendra tīrthaṃ tvanarakaṃ śubham
tatra snātvā naro rājan narakaṃ naiva paśyati
tasmiṃstīrthe tu rājendra svānyasthīni vinikṣipet
rūpavān jāyate loke dhanabhogasamanvitaḥ
tato gaccheta rājendra kapilātīrtham uttamam
tatra snātvā naro rājan gosahasraphalaṃ labhet
jyeṣṭhamāse tu samprāpte caturdaśyāṃ viśeṣataḥ
tatropoṣya naro bhaktyā dadyād dīpaṃ ghṛtena tu
ghṛtena snāpayed rudraṃ saghṛtaṃ śrīphalaṃ dahet
ghaṇṭābharaṇasaṃyuktāṃ kapilāṃ vai pradāpayet
sarvābharaṇasaṃyuktaḥ sarvadevanamaskṛtaḥ
śivatulyabalo bhūtvā śivavat krīḍate ciram
aṅgārakadine prāpte caturthyāṃ tu viśeṣataḥ
snāpayitvā śivaṃ dadyād brāhmaṇebhyastu bhojanam
sarvabhogasamāyukto vimānaiḥ sārvakāmikaiḥ
gatvā śakrasya bhavanaṃ śakreṇa saha modate
tataḥ svargāt paribhraṣṭo dhanavān bhogavān bhavet
aṅgārakanavamyāṃ tu amāvāsyāṃ tathaiva ca
snāpayet tatra yatnena rūpavān subhago bhavet
tato gaccheta rājendra gaṇeśvaram anuttamam
śrāvaṇe māsi samprāpte kṛṣṇapakṣe caturdaśī
snātamātro narastatra rudraloke mahīyate
pitṝṇāṃ tarpaṇaṃ kṛtvā mucyate 'sāv ṇatrayāt
gaṅgeśvarasamīpe tu gaṅgāvadanamuttamam
akāmo vā sakāmo vā tatra snātvā tu mānavaḥ
ājanmajanitaiḥ pāpairmucyate nātra saṃśayaḥ
tasya vai paścime deśe samīpe nātidūrataḥ
daśāśvamedhikaṃ tīrthaṃ triṣu lokeṣu viśrutam
upoṣya rajanīmekāṃ māsi bhādrapade śubhe
amāvasyāṃ naraḥ snātvā pūjayed vṛṣabhadhvajam
kāñcanena vimānena kiṅkiṇījālamālinā
gatvā rudrapuraṃ ramyaṃ rudreṇa saha modate
sarvatra sarvadivase snānaṃ tatra samācaret
pitṝṇāṃ tarpaṇaṃ kuryādaśvamedhaphalaṃ labhet
iti śrīkūrmapurāṇe ṣaṭsāhasryāṃ saṃhitāyāmuparivibhāge ekonacatvāriṃśo 'dhyāyaḥ
mārkaṇḍeya uvāca
tato gaccheta rājendra bhṛgutīrtham anuttamam
tatra devo bhṛguḥ pūrvaṃ rudramārādhayat purā
darśanāt tasya devasya sadyaḥ pāpāt pramucyate
etat kṣetraṃ suvipulaṃ sarvapāpapraṇāśanam
tatra snātvā divaṃ yānti ye mṛtāste 'punarbhavāḥ
upānahostathā yugmaṃ deyamannaṃ sakāñcanam
bhojanaṃ ca yathāśakti tadasyākṣayamucyate
kṣaranti sarvadānāni yajñadānaṃ tapaḥ kriyā
akṣayaṃ tat tapastaptaṃ bhṛgutīrthe yudhiṣṭhira
tasyaiva tapasogreṇa tuṣṭena tripurāriṇā
sānnidhyaṃ tatra kathitaṃ bhṛgutīrthe yudhiṣṭhira
tato gaccheta rājendra gautameśvaramuttamam
yatrārādhya triśūlāṅkaṃ gautamaḥ siddhimāpnuyāt
tatra snātvā naro rājan upavāsaparāyaṇaḥ
kāñcanena vimānena brahmaloke mahīyate
vṛṣotsargaṃ tato gacchecchāśvataṃ padamāpnuyāt
na jānanti narā mūḍhā viṣṇormāyāvimohitāḥ
dhautapāpaṃ tato gacched dhautaṃ yatra vṛṣeṇa tu
narmadāyāṃ sthitaṃ rājan sarvapātakanāśanam
tatra tīrthe naraḥ snātvā brahmahatyāṃ vyapohati
tatra tīrthe tu rājendra prāṇatyāgaṃ karoti yaḥ
caturbhujas trinetraś ca haratulyabalo bhavet
vaset kalpāyutaṃ sāgraṃ śivatulyaparākramaḥ
kālena mahatā jātaḥ pṛthivyāmekarāḍ bhavet
tato gaccheta rājendra haṃsatīrtham anuttamam
tatra snātvā naro rājan brahmaloke mahīyate
tato gaccheta rājendra siddho yatra janārdanaḥ
varāhatīrtham ākhyātaṃ viṣṇulokagatipradam
tato gaccheta rājendra candratīrthamanuttamam
paurṇamāsyāṃ viśeṣeṇa snānaṃ tatra samācaret
snātamātro narastatra candraloke mahīyate
tato gaccheta rājendra kanyātīrthamanuttamam
śuklapakṣe tṛtīyāyāṃ snānaṃ tatra samācaret
snātamātro narastatra pṛthivyāmekarāḍ bhavet
devatīrthaṃ tato gacchet sarvadevanamaskṛtam
tatra snātvā ca rājendra daivataiḥ saha modate
tato gaccheta rājendra śikhitīrthamanuttamam
yat tatra dīyate dānaṃ sarvaṃ koṭiguṇaṃ bhavet
tato gaccheta rājendra tīrthaṃ paitāmahaṃ śubham
yattatra kriyate śrāddhaṃ sarvaṃ tadakṣayaṃ bhavet
sāvitrītīrthamāsādya yastu prāṇān parityajet
vidhūya sarvapāpāni brahmaloke mahīyate
manoharaṃ tu tatraiva tīrthaṃ paramaśobhanam
tatra snātvā naro rājan daivataiḥ saha modate
tato gaccheta rājendra mānasaṃ tīrthamuttamam
snātvā tatra naro rājan rudraloke mahīyate
svargabinduṃ tato gacchettīrthaṃ devanamaskṛtam
tatra snātvā naro rājan durgatiṃ naiva gacchati
apsareśaṃ tato gacchet snānaṃ tatra samācaret
krīḍate nākalokastho hyapsarobhiḥ sa modate
tato gaccheta rājendra bhārabhūtimanuttamam
upoṣito 'rcayed īśaṃ rudraloke mahīyate
asmiṃstīrthe mṛto rājan gāṇapatyamavāpnuyāt
kārtike māsi deveśamarcayet pārvatīpatim
aśvamedhād daśaguṇaṃ pravadanti manīṣiṇaḥ
vṛṣabhaṃ yaḥ prayaccheta tatra kundendusaprabham
vṛṣayuktena yānena rudralokaṃ sa gacchati
etat tīrthaṃ samāsādya yastu prāṇān parityajet
sarvapāpaviśuddhātmā rudralokaṃ sa gacchati
jalapraveśaṃ yaḥ kuryāt tasmiṃstīrthe narādhipa
haṃsayuktena yānena svargalokaṃ sa gacchati
eraṇḍyā narmadāyāstu saṃgamaṃ lokaviśrutam
tatra tīrthaṃ mahāpuṇyaṃ sarvapāpapraṇāśanam
upavāsaparo bhūtvā nityaṃ vrataparāyaṇaḥ
tatra snātvā tu rājendra mucyate brahmahatyayā
tato gaccheta rājendra narmadodadhisaṃgamam
jamadagniriti khyātaḥ siddho yatra janārdanaḥ
tatra snātvā naro rājan narmadodadhisaṃgame
triguṇaṃ cāśvamedhasya phalaṃ prāpnoti mānavaḥ
tato gaccheta rājendra piṅgaleśvaramuttamam
tatra snātvā naro rājan rudraloke mahīyate
tatropavāsaṃ yaḥ kṛtvā paśyeta vimaleśvaram
saptajanmakṛtaṃ pāpaṃ hitvā yāti śivālayam
tato gaccheta rājendra ālikātīrthamuttamam
upoṣya rajanīmekāṃ niyato niyatāśanaḥ
asya tīrthasya māhātmyānmucyate brahmahatyayā
etāni tava saṃkṣepāt prādhānyāt kathitāni tu
na śakyā vistarād vaktuṃ saṃkhyā tīrtheṣu pāṇḍava
eṣā pavitrā vimalā nadī trailokyaviśrutā
narmadā saritāṃ śreṣṭhā mahādevasya vallabhā
manasā saṃsmaredyastu narmadāṃ vai yudhiṣṭhira
cāndrāyaṇaśataṃ sāgraṃ labhate nātra saṃśayaḥ
aśraddadhānāḥ puruṣā nāstikyaṃ ghoramāśritāḥ
patanti narake ghore ityāha parameśvaraḥ
narmadāṃ sevate nityaṃ svayaṃ devo maheśvaraḥ
tena puṇyā nadī jñeyā brahmahatyāpahāriṇī
iti śrīkūrmapurāṇe ṣaṭsāhasryāṃ saṃhitāyāmuparivibhāge catvāriṃśo 'dhyāyaḥ
sūta uvāca
idaṃ trailokyavikhyātaṃ tīrthaṃ naimiṣam uttamam
mahādevapriyakaraṃ mahāpātakanāśanam
mahādevaṃ didṛkṣūṇām ṛṣīṇāṃ parameṣṭhinām
brahmaṇā nirmitaṃ sthānaṃ tapastaptuṃ dvijottamāḥ
marīcayo 'trayo viprā vasiṣṭhāḥ kratavastathā
bhṛgavo 'ṅgirasaḥ pūrvā brahmāṇaṃ kamalodbhavam
sametya sarvavaradaṃ caturmūrticaturmukham
pṛcchanti praṇipatyainaṃ viśvakarmāṇamacyutam
ṣaṭkulīyā ūcuḥ
bhagavan devamīśānaṃ bhargamekaṃ kapardinam
kenopāyena paśyāmo brūhi devanamaskṛtam
brahmovāca
satraṃ sahasramāsadhvaṃ vāṅmanodoṣavarjitāḥ
deśaṃ ca vaḥ pravakṣyāmi yasmin deśe cariṣyatha
uktvā manomayaṃ cakraṃ sa sṛṣṭvā tānuvāca ha
kṣiptametanmayā cakramanuvrajata māciram
yatrāsya nemiḥ śīryeta sa deśaḥ puruṣarṣabhāḥ
tato mumoca taccakraṃ te ca tat samanuvrajan
tasya vai vrajataḥ kṣipraṃ yatra nemiraśīryata
naimiṣaṃ tatsmṛtaṃ nāmnā puṇyaṃ sarvatra pūjitam
siddhacāraṇasaṃkīrṇaṃ yakṣagandharvasevitam
sthānaṃ bhagavataḥ śaṃbhor etan naimiṣam uttamam
atra devāḥ sagandharvāḥ sayakṣoragarākṣasāḥ
tapastaptvā purā devā lebhire pravarān varān
imaṃ deśaṃ samāśritya ṣaṭkulīyāḥ samāhitāḥ
satreṇārādhya deveśaṃ dṛṣṭavanto maheśvaram
atra dānaṃ tapastaptaṃ snānaṃ japyādikaṃ ca yat
ekaikaṃ pāvayet pāpaṃ saptajanmakṛtaṃ dvijāḥ
atra pūrvaṃ sa bhagavānṛṣīṇāṃ satramāsatām
provāca vāyurbrahmāṇḍaṃ purāṇaṃ brahmabhāṣitam
atra devo mahādevo rudrāṇyā kila viśvakṛt
ramate 'dhyāpi bhagavān pramathaiḥ parivāritaḥ
atra prāṇān parityajya niyamena dvijātayaḥ
brahmalokaṃ gamiṣyanti yatra gatvā na jāyate
anyacca tīrthapravaraṃ jāpyeśvaramitiśrutam
jajāpa rudramaniśaṃ yatra nandī mahāgaṇaḥ
prītastasya mahādevo devyā saha pinākadhṛk
dadāvātmasamānatvaṃ mṛtyuvañcanameva ca
abhūdṛṣiḥ sa dharmātmā śilādo nāma dharmavit
ārādhayanmahādevaṃ putrārthaṃ vṛṣabhadhvajam
tasya varṣasahasrānte tapyamānasya viśvakṛt
śarvaḥ somo gaṇavṛto varado 'smītyabhāṣata
sa vavre varamīśānaṃ vareṇyaṃ girijāpatim
ayonijaṃ mṛtyuhīnaṃ dehi putraṃ tvayā samam
tathāstvityāha bhagavān devyā saha maheśvaraḥ
paśyatastasya viprarṣerantardhānaṃ gato haraḥ
tato yiyakṣuḥ svāṃ bhūmiṃ śilādo dharmavittamaḥ
cakarṣa lāṅgalenorvīṃ bhittvādṛśyata śobhanaḥ
saṃvartakānalaprakhyaḥ kumāraḥ prahasanniva
rūpalāvaṇyasampannas tejasā bhāsayan diśaḥ
kumāratulyo 'pratimo meghagambhīrayā girā
śilādaṃ tāta tāteti prāha nandī punaḥ punaḥ
taṃ dṛṣṭvā nandanaṃ jātaṃ śilādaḥ pariṣasvaje
munibhyo darśayāmāsa ye tadāśramavāsinaḥ
jātakarmādikāḥ sarvāḥ kriyāstasya cakāra ha
upanīya yathāśāstraṃ vedamadhyāpayat sutam
adhītavedo bhagavān nandī matimanuttamām
cakre maheśvaraṃ draṣṭuṃ jeṣye mṛtyumiti prabhum
sa gatvā saritaṃ puṇyāmekāgraśraddhayānvitaḥ
jajāpa rudramaniśaṃ maheśāsaktamānasaḥ
tasya koṭyāṃ tu pūrṇāyāṃ śaṅkaro bhaktavatsalaḥ
āgatya sāmbaḥ sagaṇo varado 'smītyuvāca ha
sa vavre punarevāhaṃ japeyaṃ koṭimīśvaram
tāvadāyurmahādeva dehīti varamīśvara
evamastviti samprocya devo 'pyantaradhīyata
jajāpa koṭiṃ bhagavān bhūyastadgatamānasaḥ
dvitīyāyāṃ ca koṭyāṃ vai sampūrṇāyāṃ vṛṣadhvajaḥ
āgatya varado 'smīti prāha bhūtagaṇairvṛtaḥ
tṛtīyāṃ japtumicchāmi koṭiṃ bhūyo 'pi śaṅkara
tathāstvityāha viśvātmā devo 'pyantaradhīyata
koṭitraye 'tha sampūrṇe devaḥ prītamanā bhṛśam
āgatya varado 'smīti prāha bhūtagaṇairvṛtaḥ
japeyaṃ koṭimanyāṃ vai bhūyo 'pi tava tejasā
ityukte bhagavānāha na japtavyaṃ tvayā punaḥ
amaro jarayā tyakto mama pārśvagataḥ sadā
mahāgaṇapatirdevyāḥ putro bhava maheśvaraḥ
yogīśvaro yoganetā gaṇānāmīśvareśvaraḥ
sarvalokādhipaḥ śrīmān sarvajño madbalānvitaḥ
jñānaṃ tanmāmakaṃ divyaṃ hastāmalakavat tava
ā bhūtasaṃplavasthāyī tato yāsyasi matpadam
etaduktvā mahādevo gaṇānāhūya śaṅkaraḥ
abhiṣekeṇa yuktena nandīśvaramayojayat
udvāhayāmāsa ca taṃ svayameva pinākadhṛk
marutāṃ ca śubhāṃ kanyāṃ suyaśeti ca viśrutām
etajjapyeśvaraṃ sthānaṃ devadevasya śūlinaḥ
yatra tatra mṛto martyo rudraloke mahīyate
iti śrīkūrmapurāṇe ṣaṭsāhasryāṃ saṃhitāyāmuparivibhāge ekacatvāriṃśo 'dhyāyaḥ
sūta uvāca
anyacca tīrthapravaraṃ japyeśvarasamīpataḥ
nāmnā pañcanadaṃ puṇyaṃ sarvapāpapraṇāśanam
trirātropoṣitastatra pūjayitvā maheśvaram
sarvapāpaviśuddhātmā rudraloke mahīyate
anyacca tīrthapravaraṃ śaṅkarasyāmitaujasaḥ
mahābhairavamityuktaṃ mahāpātakanāśanam
tīrthānāṃ ca paraṃ tīrthaṃ vitastā paramā nadī
sarvapāpaharā puṇyā svayameva girīndrajā
tīrthaṃ pañcatapaṃ nāma śaṃbhoramitatejasaḥ
yatra devādidevena cakrārthaṃ pūjito bhavaḥ
piṇḍadānādikaṃ tatra pretyānantaphalapradam
mṛtastatrāpi niyamād brahmaloke mahīyate
kāyāvarohaṇaṃ nāma mahādevālayaṃ śubham
yatra māheśvarā dharmā munibhiḥ sampravartitāḥ
śrāddhaṃ dānaṃ tapo homa upavāsastathākṣayaḥ
parityajati yaḥ prāṇān rudralokaṃ sa gacchati
anyacca tīrthapravaraṃ kanyātīrthamiti śrutam
tatra gatvā tyajet prāṇāṃllokān prāpnoti śāśvatān
jāmadagnyasya tu śubhaṃ rāmasyākliṣṭakarmaṇaḥ
tatra snātvā tīrthavare gosahasraphalaṃ labhet
mahākālamiti khyātaṃ tīrthaṃ trailokyaviśrutam
gatvā prāṇān parityajya gāṇapatyamavāpnuyāt
guhyād guhyatamaṃ tīrthaṃ nakulīśvaramuttamam
tatra saṃnihitaḥ śrīmān bhagavān nakulīśvaraḥ
himavacchikhare ramye gaṅgādvāre suśobhane
devyā saha mahādevo nityaṃ śiṣyaiśca saṃvṛtaḥ
tatra snātvā mahādevaṃ pūjayitvā vṛṣadhvajam
sarvapāpairvimucyeta mṛtastajjñānamāpnuyāt
anyacca devadevasya sthānaṃ puṇyatamaṃ śubham
bhīmeśvaramiti khyātaṃ gatvā muñcati pātakam
tathānyaccaṇḍavegāyāḥ saṃbhedaḥ pāpanāśanaḥ
tatra snātvā ca pītvā ca mucyate brahmahatyayā
sarveṣāmapi caiteṣāṃ tīrthānāṃ paramā purī
nāmnā vārāṇasī divyā koṭikoṭyayutādhikā
tasyāḥ purastānmāhātmyaṃ bhāṣitaṃ vo mayā tviha
nānyatra labhyate muktiryogināpyekajanmanā
ete prādhānyataḥ proktā deśāḥ pāpaharā nṛṇām
gatvā saṃkṣālayet pāpaṃ janmāntaraśataiḥ kṛtam
yaḥ svadharmān parityajya tīrthasevāṃ karoti hi
na tasya phalate tīrtham iha loke paratra ca
prāyaścittī ca vidhurastathā pāpacaro gṛhī
prakuryāt tīrthasaṃsevāṃ ye cānye tādṛśā janāḥ
sahāgnirvā sapatnīko gacchet tīrthāni yatnataḥ
sarvapāpavinirmukto yathoktāṃ gatimāpnuyāt
ṛṇāni trīṇyapākṛtya kuryād vā tīrthasevanam
vidhāya vṛttiṃ putrāṇāṃ bhāryāṃ teṣu nidhāya ca
prāyaścittaprasaṅgena tīrthamāhātmyamīritam
yaḥ paṭhecchṛṇuyād vāpi mucyate sarvapātakaiḥ
iti śrīkūrmapurāṇe ṣaṭsāhasryāṃ saṃhitāyāmuparivibhāge dvicatvāriṃśo 'dhyāyaḥ
sūta uvāca
etadākarṇya vijñānaṃ nārāyaṇamukheritam
kūrmarūpadharaṃ devaṃ papracchurmunayaḥ prabhum
munaya ūcuḥ
kathitā bhavatā dharmā mokṣajñānaṃ savistaram
lokānāṃ sargavistāraṃ vaṃśamanvantarāṇi ca
pratisargamidānīṃ no vaktum arhasi mādhava
bhūtānāṃ bhūtabhavyeśa yathā pūrvaṃ tvayoditam
sūta uvāca
śrutvā teṣāṃ tadā vākyaṃ bhagavān kūrmarūpadhṛk
vyājahāra mahāyogī bhūtānāṃ pratisaṃcaram
kūrma uvāca
nityo naimittikaścaiva prākṛtātyantikau tathā
caturdhāyaṃ purāṇe 'smin procyate pratisaṃcaraḥ
yo 'yaṃ saṃdṛśyate nityaṃ loke bhūtakṣayastviha
nityaḥ saṃkīrtyate nāmnā munibhiḥ pratisaṃcaraḥ
brāhmo naimittiko nāma kalpānte yo bhaviṣyati
trailokyasyāsya kathitaḥ pratisargo manīṣibhiḥ
mahadādyāṃ viśeṣāntaṃ yadā saṃyāti saṃkṣayam
prākṛtaḥ pratisargo 'yaṃ procyate kālacintakaiḥ
jñānādātyantikaḥ prokto yoginaḥ paramātmani
pralayaḥ pratisargo 'yaṃ kālacintāparairdvijaiḥ
ātyantikaśca kathitaḥ pralayo 'tra sasādhanaḥ
naimittikamidānīṃ vaḥ kathayiṣye samāsataḥ
caturyugasahasrānte samprāpte pratisaṃcare
svātmasaṃsthāḥ prajāḥ kartuṃ pratipede prajāpatiḥ
tato bhavatyanāvṛṣṭistīvrā sā śatavārṣikī
bhūtakṣayakarī ghorā sarvabhūtakṣayaṃkarī
tato yānyalpasārāṇi sattvāni pṛthivītale
tāni cāgre pralīyante bhūmitvamupayānti ca
saptaraśmiratho bhūtvā samuttiṣṭhan divākaraḥ
asahyaraśmirbhavati pibannambho gabhastibhiḥ
tasya te raśmayaḥ sapta pibantyambu mahārṇave
tenāhāreṇa tā dīptāḥ sūryāḥ sapta bhavantyuta
tataste raśmayaḥ sapta sūryā bhūtvā caturdiśam
caturlokamidaṃ sarvaṃ dahanti śikhinastathā
vyāpnuvantaśca te viprāstūrdhvaṃ cādhaśca raśmibhiḥ
dīpyante bhāskarāḥ sapta yugāntāgnipratāpinaḥ
te sūryā vāriṇā dīptā bahusāhasraraśmayaḥ
khaṃ samāvṛtya tiṣṭhanti nirdahanto vasuṃdharām
tatasteṣāṃ pratāpena dahyamānā vasuṃdharā
sādrinadyarṇavadvīpā niḥsnehā samapadyata
dīptābhiḥ saṃtatābhiśca raśmibhirvai samantataḥ
adhaścordhvaṃ ca lagnābhistiryak caiva samāvṛtam
sūryāgninā pramṛṣṭānāṃ saṃsṛṣṭānāṃ parasparam
ekatvamupayātānāmekajvālaṃ bhavatyuta
sarvalokapraṇāśaśca so 'gnirbhūtvā sukuṇḍalī
caturlokamidaṃ sarvaṃ nirdahatyātmatejasā
tataḥ pralīne sarvasmiñ jaṅgame sthāvare tathā
nirvṛkṣā nistṛṇā bhūmiḥ kūrmapṛṣṭhā prakāśate
ambarīṣamivābhāti sarvamāpūritaṃ jagat
sarvameva tadarcirbhiḥ pūrṇaṃ jājvalyate punaḥ
pātāle yāni sattvāni mahodadhigatāni ca
tatastāni pralīyante bhūmitvamupayānti ca
dvīpāṃśca parvatāṃścaiva varṣāṇyatha mahodadhīn
tān sarvān bhasmasātkṛtvā saptātmā pāvakaḥ prabhuḥ
samudrebhyo nadībhyaśca pātālebhyaśca sarvaśaḥ
pibann apaḥ samiddho 'gniḥ pṛthivīmāśrito jvalan
tataḥ saṃvartakaḥ śailānatikramya mahāṃstathā
lokān dahati dīptātmā rudratejovijṛmbhitaḥ
sa dagdhvā pṛthivīṃ devo rasātalamaśoṣayat
adhastāt pṛthivīṃ dagdhvā divamūrdhvaṃ dahiṣyati
yojanānāṃ śatānīha sahasrāṇyayutāni ca
uttiṣṭhanti śikhāstasya vahneḥ saṃvartakasya tu
gandharvāṃśca piśācāṃśca sayakṣoragarākṣasān
tadā dahatyasau dīptaḥ kālarudrapracoditaḥ
bhūrlokaṃ ca bhuvarlokaṃ svarlokaṃ ca tathā mahaḥ
dahedaśeṣaṃ kālāgniḥ kālo viśvatanuḥ svayam
vyāpteṣveteṣu lokeṣu tiryagūrdhvamathāgninā
tat tejaḥ samanuprāpya kṛtsnaṃ jagadidaṃ śanaiḥ
ayoguḍanibhaṃ sarvaṃ tadā caikaṃ prakāśate
tato gajakulonnādās taḍidbhiḥ samalaṃkṛtāḥ
uttiṣṭhanti tadā vyomni ghorāḥ saṃvartakā ghanāḥ
kecinnīlotpalaśyāmāḥ kecit kumudasannibhāḥ
dhūmravarṇāstathā kecit kecit pītāḥ payodharāḥ
kecid rāsabhavarṇāstu lākṣārasanibhāstathā
śaṅkhakundanibhāścānye jātyañjananibhāḥ pare
manaḥśilābhās tvanye ca kapotasadṛśāḥ pare
indragopanibhāḥ keciddharitālanibhāstathā
indracāpanibhāḥ keciduttiṣṭhanti ghanā divi
kecit parvatasaṃkāśāḥ kecid gajakulopamāḥ
kūṭāṅgāranibhāścānye kecinmīnakulodvahāḥ
bahurūpā ghorūpā ghorasvaraninādinaḥ
tadā jaladharāḥ sarve pūrayanti nabhaḥsthalam
tataste jaladā ghorā rāviṇo bhāskarātmajāḥ
saptadhā saṃvṛtātmānastamagniṃ śamayantyuta
tataste jaladā varṣaṃ muñcantīha mahaughavat
sughoramaśivaṃ sarvaṃ nāśayanti ca pāvakam
pravṛṣṭe ca tadātyarthamambhasā pūryate jagat
adbhis tejo'bhibhūtatvāt tadāgniḥ praviśaty apaḥ
naṣṭe cāgnau varṣaśataiḥ payodāḥ kṣayasaṃbhavāḥ
plāvayanto 'tha bhuvanaṃ mahājalaparisravaiḥ
dhārābhiḥ pūrayantīdaṃ codyamānāḥ svayaṃbhuvā
atyantasalilaughaiśca velā iva mahodadhiḥ
sādridvīpā tathā pṛthvī jalaiḥ saṃchādyate śanaiḥ
ādityaraśmibhiḥ pītaṃ jalamabhreṣu tiṣṭhati
punaḥ patati tad bhūmau pūryante tena cārṇavāḥ
tataḥ samudrāḥ svāṃ velāmatikrāntāstu kṛtsnaśaḥ
parvatāśca vilīyante mahī cāpsu nimajjati
tasminnekārṇave ghore naṣṭe sthāvarajaṅgame
yoganidrāṃ samāsthāya śete devaḥ prajāpatiḥ
caturyugasahasrāntaṃ kalpamāhurmaharṣayaḥ
vārāho vartate kalpo yasya vistāra īritaḥ
asaṃkhyātāstathā kalpā brahmaviṣṇuśivātmakāḥ
kathitā hi purāṇeṣu munibhiḥ kālacintakaiḥ
sāttvikeṣvatha kalpeṣu māhātmyamadhikaṃ hareḥ
tāmaseṣu harasyoktaṃ rājaseṣu prajāpateḥ
yo 'yaṃ pravartate kalpo vārāhaḥ sāttviko mataḥ
anye ca sāttvikāḥ kalpā mama teṣu parigrahaḥ
dhyānaṃ tapastathā jñānaṃ labdhvā teṣveva yoginaḥ
ārādhya giriśaṃ māṃ ca yānti tat paramaṃ padam
so 'haṃ sattvaṃ samāsthāya māyī māyāmayīṃ svayam
ekārṇave jagatyasmin yoganidrāṃ vrajāmi tu
māṃ paśyanti mahātmānaḥ suptaṃ kālaṃ maharṣayaḥ
janaloke vartamānāstapasā yogacakṣuṣā
ahaṃ purāṇapuruṣo bhūrbhuvaḥprabhavo vibhuḥ
sahasracaraṇaḥ śrīmān sahasrāṃśuḥ sahasradṛk
mantro 'gnir brāhmiṇā gāvaḥ kuśāśca samidho hyaham
prokṣaṇī ca sruvaś caiva somo ghṛtamathāsmyaham
saṃvartako mahānātmā pavitraṃ paramaṃ yaśaḥ
vedo vedyaṃ prabhurgoptā gopatirbrahmaṇo mukham
anantastārako yogī gatirgatimatāṃ varaḥ
haṃsaḥ prāṇo 'tha kapilo viśvamūrtiḥ sanātanaḥ
kṣetrajñaḥ prakṛtiḥ kālo jagadbījamathāmṛtam
mātā pitā mahādevo matto hyanyanna vidyate
ādityavarṇo bhuvanasya goptā nārāyaṇaḥ puruṣo yogamūrtiḥ
māṃ paśyanti yatayo yoganiṣṭhā jñātvātmānam amṛtatvaṃ vrajanti
iti śrīkūrmapurāṇe ṣaṭsāhasryāṃ saṃhitāyāmuparivibhāge tricatvāriṃśo 'dhyāyaḥ
kūrma uvāca
ataḥ paraṃ pravakṣyāmi pratisargamanuttamam
prākṛtaṃ hi samāsena śṛṇudhvaṃ gadato mama
gate parārdhadvitaye kālo lokaprakālanaḥ
kālāgnir bhasmasātkartuṃ karoti nikhilaṃ matim
svātmanyātmānamāveśya bhūtvā devo maheśvaraḥ
dahedaśeṣaṃ brahmāṇḍaṃ sadevāsuramānuṣam
tamāviśya mahādevo bhagavānnīlalohitaḥ
karoti lokasaṃhāraṃ bhīṣaṇaṃ rūpamāśritaḥ
praviśya maṇḍalaṃ sauraṃ kṛtvāsau bahudhā punaḥ
nirdahatyakhilaṃ lokaṃ saptasaptisvarūpadhṛk
sa dagdhvā sakalaṃ sattvamastraṃ brahmaśiro mahat
devatānāṃ śarīreṣu kṣipatyakhiladāhakam
dagdheṣvaśeṣadeveṣu devī girivarātmajā
ekā sā sākṣiṇī śaṃbhostiṣṭhate vaidikī śrutiḥ
śiraḥkapālairdevānāṃ kṛtasragvarabhūṣaṇaḥ
ādityacandrādigaṇaiḥ pūrayan vyomamaṇḍalam
sahasranayano devaḥ sahasrākṛtir īśvaraḥ
sahasrahastacaraṇaḥ sahasrārcir mahābhujaḥ
daṃṣṭrākarālavadanaḥ pradīptānalalocanaḥ
triśūlī kṛttivasano yogamaiśvaramāsthitaḥ
pītvā tatparamānandaṃ prabhūtamamṛtaṃ svayam
karoti tāṇḍavaṃ devīmālokya parameśvaraḥ
pītvā nṛttāmṛtaṃ devī bhartuḥ paramamaṅgalā
yogamāsthāya devasya dehamāyāti śūlinaḥ
saṃtyaktvā tāṇḍavarasaṃ svecchayaiva pinākadhṛk
jyotiḥsvabhāvaṃ bhagavān dagdhvā brahmāṇḍamaṇḍalam
saṃsthiteṣvatha deveṣu brahmaviṣṇupinākiṣu
guṇairaśeṣaiḥ pṛthivīvilayaṃ yāti vāriṣu
sa vāritattvaṃ saguṇaṃ grasate havyavāhanaḥ
tejastu guṇasaṃyuktaṃ vāyau saṃyāti saṃkṣayam
ākāśe saguṇo vāyuḥ pralayaṃ yāti viśvabhṛt
bhūtādau ca tathākāśaṃ līyate guṇasaṃyutam
indriyāṇi ca sarvāṇi taijase yānti saṃkṣayam
vaikārike devagaṇāḥ pralayaṃ yānti sattamāḥ
vaikārikastaijasaśca bhūtādiśceti sattamāḥ
trividho 'yamahaṅkāro mahati pralayaṃ vrajet
mahāntamebhiḥ sahitaṃ brahmāṇamatitejasam
avyaktaṃ jagato yoniḥ saṃharedekamavyayam
evaṃ saṃhṛtya bhūtāni tattvāni ca maheśvaraḥ
viyojayati cānyonyaṃ pradhānaṃ puruṣaṃ param
pradhānapuṃsorajayoreṣa saṃhāra īritaḥ
maheśvarecchājanito na svayaṃ vidyate layaḥ
guṇasāmyaṃ tadavyaktaṃ prakṛtiḥ parigīyate
pradhānaṃ jagato yonirmāyātattvamacetanam
kūṭasthaścinmayo hyātmā kevalaḥ pañcaviṃśakaḥ
gīyate munibhiḥ sākṣī mahānekaḥ pitāmahaḥ
evaṃ saṃhārakaraṇī śaktirmāheśvarī dhruvā
pradhānādyaṃ viśeṣāntaṃ dahed rudra iti śrutiḥ
yogināmatha sarveṣāṃ jñānavinyastacetasām
ātyantikaṃ caiva layaṃ vidadhātīha śaṅkaraḥ
ityeṣa bhagavān rudraḥ saṃhāraṃ kurute vaśī
sthāpikā mohanī śaktirnārāyaṇa iti śrutiḥ
hiraṇyagarbhā bhagavān jagat sadasadātmakam
sṛjedaśeṣaṃ prakṛtestanmayaḥ pañcaviṃśakaḥ
sarvajñāḥ sarvagāḥ śāntāḥ svātmanyeva vyavasthitāḥ
śaktayo brahmaviṇvīśā bhuktimuktiphalapradāḥ
sarveśvarāḥ sarvavandyāḥ śāśvatānantabhoginaḥ
ekamevākṣaraṃ tattvaṃ puṃpradhāneśvarātmakam
anyāśca śaktayo divyāḥ santi tatra sahasraśaḥ
ijyante vividhairyajñaiḥ śakrādityādayo 'marāḥ
ekaikasya sahasrāṇi dehānāṃ vai śatāni ca
kathyante caiva māhātmyācchaktirekaiva nirguṇāḥ
tāṃ tāṃ śaktiṃ samādhāya svayaṃ devo maheśvaraḥ
karoti dehān vividhān grasate caiva līlayā
ijyate sarvayajñeṣu brāhmaṇairvedavādibhiḥ
sarvakāmaprado rudra ityeṣā vaidikī śrutiḥ
sarvāsāmeva śaktīnāṃ brahmaviṣṇumaheśvarāḥ
prādhānyena smṛtā devāḥ śaktayaḥ paramātmanaḥ
ādyaḥ parastād bhagavān paramātmā sanātanaḥ
gīyate sarvaśaktyātmā śūlapāṇirmaheśvaraḥ
enameke vadantyagniṃ nārāyaṇamathāpare
indrameke pare viśvān brahmāṇamapare jaguḥ
brahmaviṣṇvagnivaruṇāḥ sarve devāstatharṣayaḥ
ekasyaivātha rudrasya bhedāste parikīrtitāḥ
yaṃ yaṃ bhedaṃ samāśritya yajanti parameśvaram
tat tad rūpaṃ samāsthāya pradadāti phalaṃ śivaḥ
tasmādekataraṃ bhedaṃ samāśrityāpi śāśvatam
ārādhayanmahādevaṃ yāti tatparamaṃ padam
kiṃtu devaṃ mahādevaṃ sarvaśaktiṃ sanātanam
ārādhayed vai giriśaṃ saguṇaṃ vātha nirguṇam
mayā prokto hi bhavatāṃ yogaḥ prāgeva nirguṇaḥ
ārurukṣustu saguṇaṃ pūjayet parameśvaram
pinākinaṃ trinayanaṃ jaṭilaṃ kṛttivāsasam
padmāsanasthaṃ rukmābhaṃ cintayed vaidikī śrutiḥ
eṣa yogaḥ samuddiṣṭaḥ sabījo munisattamāḥ
tasmāt sarvān parityajya devān brahmapurogamān
ārādhayed virūpākṣamādimadhyāntasaṃsthitam
bhaktiyogasamāyuktaḥ svadharmanirataḥ śuciḥ
tādṛśaṃ rūpamāsthāya samāyātyantikaṃ śivam
eṣa yogaḥ samuddiṣṭaḥ sabījo 'tyantabhāvane
yathāvidhi prakurvāṇaḥ prāpnuyādaiśvaraṃ padam
atrāpyaśakto 'tha haraṃ viṣṇuṃ brahmāṇam arcayet
atha cedasamarthaḥ syāt tatrāpi munipuṅgavāḥ
tato vāyvagniśakrādīn pūjayed bhaktisaṃyutaḥ
ye cānye bhāvane śuddhe prāgukte bhavatāmiha
athāpi kathito yogo nirbījaśca sabījakaḥ
jñānaṃ taduktaṃ nirbījaṃ pūrvaṃ hi bhavatāṃ mayā
viṣṇuṃ rudraṃ virañciṃ ca sabījaṃ bhāvayed budhaḥ
sathavāgnyādikān devāṃstatparaḥ saṃyatendriyaḥ
pūjayet puruṣaṃ viṣṇuṃ caturmūrtidharaṃ harim
anādinidhanaṃ devaṃ vāsudevaṃ sanātanam
nārāyaṇaṃ jagadyonimākāśaṃ paramaṃ padam
talliṅgadhārī niyataṃ tadbhaktastadapāśrayaḥ
eṣa eva vidhirbrāhme bhāvane cāntike mataḥ
ityetat kathitaṃ jñānaṃ bhāvanāsaṃśrayaṃ param
indradyumnāya munaye kathitaṃ yanmayā purā
avyaktātmakamevedaṃ cetanācetanaṃ jagat
tadīśvaraḥ paraṃ brahma tasmād brahmamayaṃ jagat
sūta uvāca
etāvaduktvā bhagavān virarāma janārdanaḥ
tuṣṭuvurmunayo viṣṇuṃ śakreṇa saha mādhavam
munaya ūcuḥ
namaste kūrmarūpāya viṣṇave paramātmane
nārāyaṇāya viśvāya vāsudevāya te namaḥ
namo namaste kṛṣṇāya govindāya namo namaḥ
mādhavāya namastubhyaṃ namo yajñeśvarāya ca
sahasraśirase tubhyaṃ sahasrākṣāya te namaḥ
namaḥ sahasrahastāya sahasracaraṇāya ca
oṃ namo jñānarūpāya paramātmasvarūpiṇe
ānandāya namastubhyaṃ māyātītāya te namaḥ
namo gūḍhaśarīrāya nirguṇāya namo 'stu te
puruṣāya purāṇāya sattāmātrasvarūpiṇe
namaḥ sāṃkhyāya yogāya kevalāya namo 'stu te
dharmajñānādhigamyāya niṣkalāya namo namaḥ
namo 'stu vyomatattvāya mahāyogeśvarāya ca
parāvarāṇāṃ prabhave vedavedyāya te namaḥ
namo buddhāya śuddhāya namo yuktāya hetave
namo namo namastubhyaṃ māyine vedhase namaḥ
namo 'stu te varāhāya nārasiṃhāya te namaḥ
vāmanāya namastubhyaṃ hṛṣīkeśāya te namaḥ
namo 'stu kālarudrāya kālarūpāya te namaḥ
svargāpavargadātre ca namo 'pratihatātmane
namo yogādhigamyāya yogine yogadāyine
devānāṃ pataye tubhyaṃ devārtiśamanāya te
bhagavaṃstvatprasādena sarvasaṃsāranāśanam
asmābhirviditaṃ jñānaṃ yajjñātvāmṛtamaśnute
śrutāstu vividhā dharmā vaṃśā manvantarāṇi ca
sargaśca pratisargaśca brahmāṇyasyāsya vistaraḥ
tvaṃ hi sarvajagatsākṣī viśvo nārāyaṇaḥ paraḥ
trātumarhasyanantātmaṃstvameva śaraṇaṃ gatiḥ
sūta uvāca
etad vaḥ kathitaṃ viprā yogamokṣapradāyakam
kaurmaṃ purāṇamakhilaṃ yajjagāda gadādharaḥ
asmin purāṇe lakṣmyāstu saṃbhavaḥ kathitaḥ purā
mohāyāśeṣabhūtānāṃ vāsudevena yojanam
prajāpatīnāṃ sargastu varṇadharmāśca vṛttayaḥ
dharmārthakāmamokṣāṇāṃ yathāvallakṣaṇaṃ śubham
pitāmahasya viṣṇośca maheśasya ca dhīmataḥ
ekatvaṃ ca pṛthaktvaṃ ca viśeṣaścopavarṇitaḥ
bhaktānāṃ lakṣaṇaṃ proktaṃ samācāraśca śobhanaḥ
varṇāśramāṇāṃ kathitaṃ yathāvadiha lakṣaṇam
ādisargastataḥ paścādaṇḍāvaraṇasaptakam
hiraṇyagarbhasargaśca kīrtito munipuṅgavāḥ
kālasaṃkhyāprakathanaṃ māhātmyaṃ ceśvarasya ca
brahmaṇaḥ śayanaṃ cāpsu nāmanirvacanaṃ tathā
varāhavapuṣā bhūyo bhūmeruddharaṇaṃ punaḥ
mukhyādisargakathanaṃ munisargastathāparaḥ
vyākhyāto rudrasargaśca ṛṣisargaśca tāpasaḥ
dharmasya ca prajāsargastāmasāt pūrvameva tu
brahmaviṣṇuvivādaḥ syādantardehapraveśanam
padmodbhavatvaṃ devasya mohastasya ca dhīmataḥ
darśanaṃ ca maheśasya māhātmyaṃ viṣṇuneritam
divyadṛṣṭipradānaṃ ca brahmaṇaḥ parameṣṭhinaḥ
saṃstavo devadevasya brahmaṇā parameṣṭhinā
prasādo giriśasyātha varadānaṃ tathaiva ca
saṃvādo viṣṇunā sārdhaṃ śaṅkarasya mahātmanaḥ
varadānaṃ tathāpūrvamantardhānaṃ pinākinaḥ
vadhaśca kathito viprā madhukaiṭabhayoḥ purā
avatāro 'tha devasya brahmaṇo nābhipaṅkajāt
ekībhāvaśca devasya viṣṇunā kathitastataḥ
vimoho brahmaṇaścātha saṃjñālābho harestataḥ
tapaścaraṇamākhyātaṃ devadevasya dhīmataḥ
prādurbhāvo maheśasya lalāṭāt kathitastataḥ
rudrāṇāṃ kathitā sṛṣṭirbrahmaṇaḥ pratiṣedhanam
bhūtiśca devadevasya varadānopadeśakau
antardhānaṃ ca rudrasya tapaścaryāṇḍajasya ca
darśanaṃ devadevasya naranārīśarīratā
devyā vibhāgakathanaṃ devadevāt pinākinaḥ
devyāstu paścāt kathitaṃ dakṣaputrītvameva ca
himavadduhitṛtvaṃ ca devyā māhātmyameva ca
darśanaṃ divyarūpasya vaiśvarūpasya darśanam
nāmnāṃ sahasraṃ kathitaṃ pitrā himavatā svayam
upadeśo mahādevyā varadānaṃ tathaiva ca
bhṛgvādīnāṃ prajāsargo rājñāṃ vaṃśasya vistaraḥ
prācetasatvaṃ dakṣasya dakṣayajñavimardanam
dadhīcasya ca dakṣasya vivādaḥ kathitastadā
tataśca śāpaḥ kathito munīnāṃ munipuṅgavāḥ
rudrāgatiḥ prasādaśca antardhānaṃ pinākinaḥ
pitāmahasyopadeśaḥ kīrtyate rakṣaṇāya tu
dakṣasya ca prajāsargaḥ kaśyapasya mahātmanaḥ
hiraṇyakaśipornāśo hiraṇyākṣavadhastathā
tataśca śāpaḥ kathito devadāruvanaukasām
nigrahaścāndhakasyātha gāṇapatyamanuttamam
prahrādanigrahaścātha baleḥ saṃyamanaṃ tataḥ
bāṇasya nigrahaścātha prasādastasya śūlinaḥ
ṛṣīṇāṃ vaṃśavistāro rājñāṃ vaṃśāḥ prakīrtitāḥ
vasudevāt tato viṣṇorutpattiḥ svecchayā hareḥ
darśanaṃ copamanyorvai tapaścaraṇameva ca
varalābho mahādevaṃ dṛṣṭvā sāmbaṃ trilocanam
kailāsagamanaṃ cātha nivāsastatra śārṅgiṇaḥ
tataśca kathyate bhītir dvārivatyā nivāsinām
rakṣaṇaṃ garuḍenātha jitvā śatrūn mahābalān
nārādāgamanaṃ caiva yātrā caiva garutmataḥ
tataśca kṛṣṇāgamanaṃ munīnāmāgatistataḥ
naityakaṃ vāsudevasya śivaliṅgārcanaṃ tathā
mārkaṇḍeyasya ca muneḥ praśnaḥ proktastataḥ param
liṅgārcananimittaṃ ca liṅgasyāpi saliṅginaḥ
yāthātmyakathanaṃ cātha liṅgāvirbhāva eva ca
brahmaviṣṇostathā madhye kīrtito munipuṅgavāḥ
mohastayostu kathito gamanaṃ cordhvato 'pyadhaḥ
saṃstavo devadevasya prasādaḥ parameṣṭhinaḥ
antardhānaṃ ca liṅgasya sāmbotpattistataḥ param
kīrtitā cāniruddhasya samutpattirdvijottamāḥ
kṛṣṇasya gamane buddhirṛṣīṇāmāgatistathā
anuvaśāsitaṃ ca kṛṣṇena varadānaṃ mahātmanaḥ
gamanaṃ caiva kṛṣṇasya pārthasyāpi ca darśanam
kṛṣṇadvaipāyanasyoktā yugadharmāḥ sanātanāḥ
anugraho 'tha pārthasya vārāṇasīgatistataḥ
pārāśaryasya ca munervyāsasyādbhutakarmaṇaḥ
vārāṇasyāśca māhātmyaṃ tīrthānāṃ caiva varṇanam
tīrthayātrā ca vyāsasya devyāścaivātha darśanam
udvāsanaṃ ca kathitaṃ varadānaṃ tathaiva ca
prayāgasya ca māhātmyaṃ kṣetrāṇāmatha kīrtinam
phalaṃ ca vipulaṃ viprā mārkaṇḍeyasya nirgamaḥ
bhuvanānāṃ svarūpaṃ ca jyotiṣāṃ ca niveśanam
kīrtyante caiva varṣāṇi nadīnāṃ caiva nirṇayaḥ
parvatānāṃ ca kathanaṃ sthānāni ca divaukasām
dvīpānāṃ pravibhāgaśca śvetadvīpopavarṇanam
śayanaṃ keśavasyātha māhātmyaṃ ca mahātmanaḥ
manvantarāṇāṃ kathanaṃ viṣṇormāhātmyameva ca
vedaśākhāpraṇayanaṃ vyāsānāṃ kathanaṃ tataḥ
avedasya ca vedānāṃ kathanaṃ munipuṅgavāḥ
yogeśvarāṇāṃ ca kathā śiṣyāṇāṃ cātha kīrtanam
gītāśca vividhā guhyā īśvarasyātha kīrtitāḥ
varṇāśramāṇāmācārāḥ prāyaścittavidhistataḥ
kapālitvaṃ ca rudrasya bhikṣācaraṇameva ca
pativratāyāścākhyānaṃ tīrthānāṃ ca vinirṇayaḥ
tathā maṅkaṇakasyātha nigrahaḥ kīrtyate dvijāḥ
vadhaśca kathito viprāḥ kālasya ca samāsataḥ
devadāruvane śaṃbhoḥ praveśo mādhavasya ca
darśanaṃ ṣaṭkulīyānāṃ devadevasya dhīmataḥ
varadānaṃ ca devasya nandine tu prakīrtitam
naimittikastu kathitaḥ pratisargastataḥ param
prākṛtaḥ pralayaścordhvaṃ sabījo yoga eva ca
evaṃ jñātvā purāṇasya saṃkṣepaṃ kīrtayet tu yaḥ
sarvapāpavinirmukto brahmaloke mahīyate
evamuktvā śriyaṃ devīmādāya puruṣottamaḥ
saṃtyajya kūrmasaṃsthānaṃ svasthānaṃ ca jagāma ha
devāśca sarve munayaḥ svāni sthānāni bhejire
praṇamya puruṣaṃ viṣṇuṃ gṛhītvā hyamṛtaṃ dvijāḥ
etat purāṇaṃ paramaṃ bhāṣitaṃ kūrmarūpiṇā
sākṣād devādidevena viṣṇunā viśvayoninā
yaḥ paṭhet satataṃ martyo niyamena samāhitaḥ
sarvapāpavinirmukto brahmaloke mahīyate
likhitvā caiva yo dadyād vaiśākhe māsi suvrataḥ
viprāya vedaviduṣe tasya puṇyaṃ nibodhata
sarvapāpavinirmuktaḥ sarvaiśvaryasamanvitaḥ
bhuktvā ca vipulānsvarge bhogāndivyānsuśobhanān
tataḥ svargāt paribhraṣṭo viprāṇāṃ jāyate kule
pūrvasaṃskāramāhātmyād brahmavidyāmavāpnuyāt
paṭhitvādhyāyamevaikaṃ sarvapāpaiḥ pramucyate
yo 'rthaṃ vicārayet samyak sa prāpnoti paraṃ padam
adhyetavyamidaṃ nityaṃ vipraiḥ parvaṇi parvaṇi
śrotavyaṃ ca dvijaśreṣṭhā mahāpātakanāśanam
ekatastu purāṇāni setihāsāni kṛtsnaśaḥ
ekatra cedaṃ paramametadevātiricyate
dharmanaipuṇyakāmānāṃ jñānanaipuṇyakāminām
idaṃ purāṇaṃ muktvaikaṃ nāstyanyat sādhanaṃ param
yathāvadatra bhagavān devo nārāyaṇo hariḥ
kathyate hi yathā viṣṇurna tathānyeṣu suvratāḥ
brāhmī paurāṇikī ceyaṃ saṃhitā pāpanāśanī
atra tat paramaṃ brahma kīrtyate hi yathārthataḥ
tīrthānāṃ paramaṃ tīrthaṃ tapasāṃ ca paraṃ tapaḥ
jñānānāṃ paramaṃ jñānaṃ vratānāṃ paramaṃ vratam
nādhyetavyamidaṃ śāstraṃ vṛṣalasya ca sannidhau
yo 'dhīte sa tu mohātmā sa yāti narakān bahūn
śrāddhe vā daivike kārye śrāvaṇīyaṃ dvijātibhiḥ
yajñānte tu viśeṣeṇa sarvadoṣaviśodhanam
mumukṣūṇāmidaṃ śāstramadhyetavyaṃ viśeṣataḥ
śrotavyaṃ cātha mantavyaṃ vedārthaparibṛṃhaṇam
jñātvā yathāvad viprendrān śrāvayed bhaktisaṃyutān
sarvapāpavinirmukto brahmasāyujyamāpnuyāt
yo 'śraddadhāne puruṣe dadyāccādhārmike tathā
sa pretya gatvā nirayān śunāṃ yoniṃ vrajatyadhaḥ
namaskṛtvā hariṃ viṣṇuṃ jagadyoniṃ sanātanam
adhyetavyamidaṃ śāstraṃ kṛṣṇadvaipāyanaṃ tathā
ityājñā devadevasya viṣṇoramitatejasaḥ
pārāśaryasya viprarṣervyāsasya ca mahātmanaḥ
śrutvā nārāyaṇād divyāṃ nārado bhagavānṛṣiḥ
gautamāya dadau pūrvaṃ tasmāccaiva parāśaraḥ
parāśaro 'pi bhagavān gaṅgādvāre munīśvarāḥ
munibhyaḥ kathayāmāsa dharmakāmārthamokṣadam
brahmaṇā kathitaṃ pūrvaṃ sanakāya ca dhīmate
sanatkumārāya tathā sarvapāpapraṇāśanam
sanakād bhagavān sākṣād devalo yogavittamaḥ
avāptavān pañcaśikho devalādidamuttamam
sanatkumārād bhagavān muniḥ satyavatīsutaḥ
lebhe purāṇaṃ paramaṃ vyāsaḥ sarvārthasaṃcayam
tasmād vyāsādahaṃ śrutvā bhavatāṃ pāpanāśanam
ūcivān vai bhavadbhiśca dātavyaṃ dhārmike jane
tasmai vyāsāya gurave sarvajñāya maharṣaye
pārāśaryāya śāntāya namo nārāyaṇātmane
yasmāt saṃjāyate kṛtsnaṃ yatra caiva pralīyate
namastasmai sureśāya viṣṇave kūrmarūpiṇe
iti śrīkūrmapurāṇe ṣaṭsāhasryāṃ saṃhitāyāmuparivibhāge catuścatvāriṃśo 'dhyāyaḥ
