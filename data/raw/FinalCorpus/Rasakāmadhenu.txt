śrīprasādavarārūḍho jayati tripurāpriyaḥ
nityānandamayo nātho gurur nārāyaṇaḥ svayam
upakaraṇadhātusaṃgrahasūtakarmacikitsācatuṣpādaiḥ
jayati rasakāmadhenuś cūḍāmaṇisaṃgṛhīteyam
rasoparasalohāni khalvapāṣāṇamardakam
mṛnmayāni ca yantrāṇi dhamanī lohayantrakam
koṣṭhikā vakranālaṃ ca gomayaṃ sāram indhanam
saṃdaṃśī paṭṭasaṃdaṃśaṃ mṛtpātrāyaḥkaṭorakam
pratimānāni ca tulā chedanī nikaṣopalam
vaṃśanālī lohanālī mūsalolūkhalāni ca
mūṣā nāḍyas tathauṣadhyo vasanaṃ kāñjikaṃ viḍam
snehāmlalavaṇakṣāraviṣāṇyupaviṣāṇi ca
evaṃ saṃgṛhya sambhāraṃ karmayogaṃ samācaret
tatra rasā daradābhrakasasyakacapalādayo ratnāni ca
uparasā gandhatālaśilādayaḥ
lohāni svarṇādyā dhātavaḥ
eṣāṃ bhasmasattvadravāḥ śrīrasendrajāraṇārtham atyartham upayuktāḥ
ata evaiṣāṃ prathamata eva kathanam
utsedhena navāṅgulaṃ śaśikalāsaṃkhyāṅgulaṃ dairghyato vistāreṇa navāṅgulaṃ rasamitair nimnaṃ tathaivāṅgulaiḥ
kaṇṭhe dvyaṅgulasaṃmitaṃ sumasṛṇaṃ droṇārdhayantropamaṃ gharṣaṃ caiva daśāṅgulaṃ talam idaṃ khalvākhyayantraṃ vadet
utsedhena daśāṅgulaḥ khalu kalātulyāṅgulāyāmavān vistāreṇa daśāṅgulo munimitair nimnas tathārdhāṅgulaiḥ
pālyāṃ dvyaṅgulavistṛtaśca masṛṇo 'tīvārdhacandropamo gharṣo dvādaśakāṅgulaśca kathitaḥ khalvottamaḥ siddhaye
mṛnmaye lohapāṣāṇe hy ayaskāntamaye 'thavā
anyatra tu kṛtaḥ kāntāyase khalve bhavet koṭiguṇo rasaḥ
asmin pañcapalaḥ sūto mardanīyo viśuddhaye
tattadaucityayogena khalveṣvanyeṣu yojayet
dvādaśāṅgulavistāraḥ khalvo bhavati vartulaḥ
caturaṅgulanimnaḥ syānmardako 'ṣṭāṅgulāyataḥ
lohair nivartito yastu taptakhalvaḥ sa ucyate
ajāśakṛttuṣāgniṃ tu dīpayitvā bhuvi kṣipet
tasyopari sthitaḥ khalvas taptakhalvaḥ sa ucyate
sudṛḍho mardakaḥ kāryaś caturaṅgulakoṭikaḥ
sarvalohamayaḥ śailo hy ayaskāntamayo 'thavā
lauho navāṅguloccastu nimnatve ca ṣaḍaṅgulaḥ
mardako 'ṣṭāṅgulaścaiva taptakhalvo 'bhidhīyate
lohakhalve catuṣpāde piṇḍikā ca daśāṅgulā
anyatkāryaṃ dṛḍhaṃ khalvaṃ śilāpaṭṭaṃ saloṣṭakam
kharparaṃ bahudhā sthālīlohodumbaramṛnmayam
khalvayantraṃ tridhā proktam mardanādiṣu karmasu
pāṣāṇaṃ dārusambhūtaṃ tṛtīyaṃ lohasambhavam
lauho navāṅgulaḥ khalvo nimnatve ca ṣaḍaṅgulaḥ
mardako 'ṣṭāṅgulaścaiva taptakhallābhidho 'pyayam
kṛtvā khallākṛtiṃ cullīm aṅgāraiḥ paripūritām
tasyāṃ niveśya taṃ khallaṃ pārśve bhastrikayā dhamet
tadantarmarditā piṣṭiḥ kṣārairamlaiśca saṃyutāḥ
pradravatyativegena sveditā nātra saṃśayaḥ
kṛtaḥ kāntāyasā so 'yaṃ bhavet koṭiguṇo rasaḥ
ajāśakṛttuṣāgniṃ ca bhūgarte tritayaṃ kṣipet
tasyopari sthitaḥ khallastaptakhalla iti smṛtaḥ
dravadravyeṇa bhāṇḍasya pūritārdhodarasya ca
mukhe tiryakkṛte daṇḍe rasaṃ sūtreṇa lambitam
taṃ svedayedatalagaṃ dolāyantram iti smṛtam
dravadravyeṇa bhāṇḍasya pūritārdhodarasya ca
kaṇṭhasyobhayato dvāradvayaṃ kṛtvā prayatnataḥ
tayostu kṣipeddaṇḍaṃ tanmadhye rasapoṭalīm
baddhvā tu svedayedevaṃ dolāyantram iti smṛtam
dravadravyeṇa bhāṇḍasya pūritārdhodakasya ca
mukhasyobhayato dvāradvayaṃ kṛtvā prayatnataḥ
tayostu nikṣipeddaṇḍaṃ tanmadhye rasapoṭalīm
baddhvā tu svedayedetad dolāyantram iti smṛtam
vibadhya sauṣadhaṃ sūtaṃ sabhūrje triguṇāmbare
rasapoṭalikāṃ kāṣṭhe dṛḍhaṃ baddhvā guṇena hi
saṃdhānapūrṇakumbhāntaḥ pralambanagatisthitām
adhastājjvālayed agniṃ tattaduktakrameṇa hi
dolāyantram idaṃ proktam
sūtādikaṃ svedanīyaṃ nikṣipet triguṇāmbare
sphītakena nirudhyātha poṭalīṃ kārayed bhṛśam
pūritārdhodare bhāṇḍe dravais tanmukhapārśvayoḥ
randhradvayaṃ vidhāyātha tatra daṇḍaṃ vinikṣipet
daṇḍamadhye tu sudṛḍhaṃ badhnīyād dravyapoṭalīm
gurudarśitamārgeṇa vahniṃ prajvālayedadhaḥ
svedayecca tataścaitad dolāyantramiti smṛtam
dravyāṇāṃ śodhanādyarthaṃ viśeṣeṇa niyujyate
kiṃnaraṃ yantram ādāya auṣadhyā lepayettalam
navasāragataṃ sūtaṃ yantramadhyagataṃ nyaset
rasopari śarāvaṃ ca saṃdhilepaṃ dṛḍhaṃ mṛdā
lavaṇena ca sampūrya dvāraṃ saṃrudhya yatnataḥ
cuhlikopari saṃsthāpya dīpāgniṃ jvālayedadhaḥ
yāmaikena tamuttārya kartavyaḥ śītalo rasaḥ
kṛtvā mṛnmayabhāṇḍasampuṭam adhaḥ prakṣipya bhāṇḍodare turyāṃśārkakarair manāk sakarakaiḥ saṃmardya piṇḍīkṛtam
anyasminnicitordhvavāriṇi mṛdā saṃrudhya saṃdhau sudhīḥ paktvā dvipraharaṃ samena śucinā bhāṇḍe tam ūrdhvaṃ nayet
etadeva bhāṇḍasampuṭapratipādanāḍḍamarukākhyaṃ yantram
bhūmau hastamitaṃ nimnaṃ vidadhyād gartam uttamam
tasmin pātraṃ nidhāyātha tadrūpaṃ pātram anyakam
ādadīta tatas tasminnauṣadhāni nidhāpayet
āsyam asya śarāveṇa chidragarbheṇa rodhayet
pātram etattu gartasthe pātre yatnena vinyaset
vidadhyād anayor yatnāt sudṛḍhaṃ saṃdhibandhanam
mṛdā sampūrya gartaṃ tu vahniṃ dadyāt prayogavit
svāṅgaśītaṃ tato jñātvā rasatantravicakṣaṇaḥ
uparisthaṃ tu vai pātraṃ śanaiḥ samavatārayet
adhaḥpātragataṃ tailaṃ gṛhṇīyāttu vidhānataḥ
etad budhaiḥ samākhyātaṃ yantraṃ pātālasaṃjñakam
āhartuṃ gandhakādīnāṃ tailam etat prayujyate
vālukācitasarvāṅgāṃ kumudīṃ kuṇḍagāṃ pacet
ācchādya dīptair upalair yantraṃ bhūdharasaṃjñakam
vālukāgūḍhasarvāṅgāṃ garte mūṣāṃ rasānvitām
dīptopalaiḥ saṃvṛṇuyād yantraṃ tad bhūdharāhvayam
yantraṃ ḍamarūvadvātha vādhaḥ pātanayantravat
bhūgarte tat samādhāya cordhvamākīrya vahninā
adhaḥsthālyāṃ jalaṃ kṣiptvā sūtakaṃ tatra pātayet
etad bhūdharayantraṃ syāt sūtasaṃskārakarmaṇi
sthālikopari vinyasya sthālīṃ nyubjatayāparām
pacedyathākramaṃ tv etadyantraṃ ḍamarūkāhvayam
ghaṭe tu cullikāsaṃsthe nikṣipetsalilādikam
adhomukhaṃ ghaṭaṃ tv anyaṃ mukhe tasya nidhāpayet
ubhayor mukhamālipya mṛdā saṃśoṣayettataḥ
uparisthe tato bhāṇḍe nāḍikāṃ tu niveśayet
ekāṃ tu nāḍikāṃ prājño yatnataḥ kuṇḍalīkṛtām
jaladroṇyāṃ vinikṣipya bhittvā cātha niveśayet
kācakūpīmukhe samyag vahniṃ prajvālayettataḥ
yāvad ghaṭasthito dravyasāro yātīha bāṣpatām
yantrasthālyupari sthālīṃ nyubjāṃ dattvā nirodhayet
yantraṃ ḍamarukākhyaṃ syād rasabhasmakṛte hitam
sthālikopari vinyasya sthālīṃ samyaṅnirudhya ca
ūrdhvasthālyāṃ jalaṃ dattvā vahniṃ prajvālayedadhaḥ
etadvidyādharaṃ yantraṃ hiṅgulākṛṣṭihetave
iha rasakarpūrakriyāyāṃ jalam uparisthālyāṃ na deyaṃ rasasya yathārūpasyaiva tatra pātanāt
adhastiryakpātanayantre tu rasasaṃskāreṣu vakṣyamāṇe
aṣṭāṅgulaparīṇāhamānāhena daśāṅgulam
caturaṅgulakotsedhaṃ toyādhāraṃ galādadhaḥ
adhobhāṇḍe mukhaṃ tasya bhāṇḍasyoparivartinaḥ
ṣoḍaśāṅgulavistīrṇapṛṣṭhasyāsye praveśayet
pārśvayor mahiṣīkṣīracūrṇamaṇḍūraphāṇitaiḥ
liptvā viśoṣayetsaṃdhiṃ jalādhāre jalaṃ kṣipet
cullyām āropayed etat pātanayantram īritam
athordhvabhājane liptasthāpitasya jale sudhīḥ
dīptair vanopalaiḥ kuryād adhaḥpātaṃ prayatnataḥ
kacchapayantrāntargatamṛnmayapīṭhasthadīpikāsaṃsthaḥ
yasminnipatati sūtaḥ proktaṃ tad dīpikāyantram
tiryakpātanasthāne etat
iti pātanayantrāṇi
atha dhātūpadhāturasoparasasattvatailādipātanārthaṃ yantrāṇyucyante siddhasāraṃ garbhasāraṃ paramānandamūrtijam
pātālākāśasaṃjñe ca śrīrañjakakaruṇākaram
vāruṇī jyotir ityādi yantrāṇi syur anekadhā
cullyām āropayet pātraṃ gambhīraṃ kalkapūritam
tatpārśvanalikāmārgāddrutasattvasya vipruṣāḥ
patanti yena tadyantraṃ siddhasārākhyam īritam
kalko mūrchanamāraṇabandhanauṣadhījanitaḥ
tathaiva pātraṃ gambhīraṃ sacchidrakapidhānakam
pidhāya pātrāntarato madhye svalpakacolake
pātane bāṣpabindūnāṃ garbhasāraṃ pracakṣate
etadapi kalkasattvapātanārthameva
tathaiva pārśvanālī tu dīrghā pātrāntaraṃ gatā
dravapāto yataḥ proktaṃ paramānandamūrti tat
atrāmlakṣārakāñjikadravasattvapātanam
snigdhadravyabhṛtaṃ pātraṃ sacchidram anyapātrake
garte nidhāyoparyagnir yantraṃ pātālasaṃjñakam
atrāgnir upalānāṃ snigdhadravyaṃ gandhatālādicūrṇaṃ jayapālakampillakādibījacūrṇaṃ vā kṣīrasiktaśuṣkam
sacchidram iti chidraṃ cātra pātrādhastājjñeyam
etattailapātanārtham eva
uparyagnir ghaṭasyārdhaṃ kharparaṃ sammukhasthitam
nyubjam uccair vastrabaddhaṃ mukhaṃ mallapidhānakam
vastrāntaḥsthaṃ dravyacūrṇaṃ dravībhūya pated adhaḥ
anyapātre kācajādau yantram ākāśasaṃjñitam
tanmukhe kācakūpī vā sādhaśchidrā savastrabhṛt
atra cūrṇaṃ bhāvitagandhādicūrṇam anyad vā
atrāpyupalāgnir eva
etad api tailacyāvanārtham eva
mṛttikādikūpī vālukāyantre sthitā uparilambamānasakalkaghaṭādhaśchidrā dravabinduparipatadrasādidravyā yadi ca syāttadāpyākāśayantram uktam
rañjakadravapūrṇāyāṃ sthālikāyāṃ tu vinyaset
mṛttikākācajaṃ pātraṃ gambhīroccaṃ manoharam
sūkṣmacchidrānvitāṃ tatra samāropya tripādikām
tatra kṣiptvā gandhacūrṇaṃ taptatīkṣṇaśalākayā
saṃdahya sadyas tatpātropari pātraṃ ca tadvidham
tathā pidadhyāttatpātradhānaṃ majjeddravāntare
tattalāntardhūmasattvaṃ lagnaṃ syācca tathācaret
chidrāntarādrutaṃ tailaṃ madhyapātre patedapi
idaṃ śrīrañjakaṃ yantraṃ sarvatantreṣu gopitam
gandhetyupalakṣaṇaṃ tālaśilādīnām apyatra yogyatā
gandhādayastu divyauṣadhisaṃbhāvitā eva
tripādikātra kācādijā
sakalkapātraṃ gambhīraṃ cullisthaṃ ca tirohitam
sthālyāṃ tatprāntastharasaiścyutaiḥ syātkaruṇākaram
kūpīdvayamukhaṃ tiryakkṛtvaikādho 'gnidīpanam
tataḥ kṣāradravo 'nyasyāṃ pated vāruṇikaṃ ca tat
haṇḍikādhastu dīpāgnirūrdhvacchidrasthakūpake
tālādisattvapātārthaṃ jyotiryantram idaṃ smṛtam
culhisaṃstheṣṭikāgarte 'nyapātreṇa tirohite
tālādisattvaṃ nipatetsādhyayantraṃ taducyate
tālādisattvaṃ cakrasaikatādiyantreṣvapi bhavatītyādyanekadhā buddhyā yantrāṇi jñeyāni
catuḥprasthajalādhāraṃ caturaṅgulakānanam
ghaṭayantramidaṃ khyātaṃ tadāpyāyanakaṃ smṛtam
atha rasajāraṇārthaṃ yantrāṇyucyante
tatra saikatayantraṃ rasendracūḍāmaṇau
koṣṭhikādho bahucchidrā gartasyopari koṣṭhikā
bhāṇḍasthavālukā kaṇṭhalagnā tatsaikataṃ bhavet
rasasāre tv idam eva cakrayantram
kharparaṃ sikatāpūrṇaṃ kṛtvā tasyopari nyaset
aparaṃ kharparaṃ tatra śanair mṛdvagninā pacet
pacet kṣārais tathā mūtrair lavaṇaṃ ca viḍaṃ tathā
haṃsapākaṃ samākhyātaṃ tad yantraṃ vārttikottamaiḥ
saptāṅguloccāṃ mṛdvastralepāṅgulaghanāvṛtām
śoṣitāṃ kācakalaśīṃ pūrayet triṣu bhāgayoḥ
bhāṇḍe vitastigambhīre vālukāsu pratiṣṭhitām
bhāṇḍasya pūrayeccheṣam anyābhir avaguṇṭhayet
bhāṇḍavaktraṃ maṇikayā saṃdhiṃ limpenmṛdā pacet
cullyāṃ tṛṇasya cādāhānmaṇikāpṛṣṭhavartinaḥ
etaddhi vālukāyantraṃ tadyantraṃ lavaṇāśrayam
spaṣṭārthastu rasendracintāmaṇau niravadhinipīḍitamṛdambarādipariliptām atikaṭhinakācaghaṭīm agre vakṣyamāṇaprakārāṃ rasagarbhiṇīm adhastarjanyaṅgulipramāṇacchidrāyām anurūpasthālikāyām āropya chidrasya parito dvitryaṅgulimitena lavaṇena nirantarālīkāryākaraṇapuraḥsaraṃ sikatābhirāgalaṃ paripūrya vardhamānakam āropaṇīyaṃ kramataśca tricaturāṇi pañcaṣāṇi vā vāsarāṇi jvalanajvālayā pacanīyam ityekaṃ yantram
kūpī ca tatraiva kācamṛttikayoḥ kūpī hemno 'yastārayorapi iti kvacit
rasagarbhāṃ gūḍhavaktrāṃ mṛdvastrāṃgulaghanāvṛtām
śodhitāṃ kācakalaśīṃ triṣu bhāgeṣu pūrayet
bhāṇḍe vitastigambhīre vālukāsu pratiṣṭhitām
tadbhāṇḍaṃ pūrayet tribhiranyābhiravaguṇṭhayet
bhāṇḍavaktraṃ maṇikayā sandhiṃ lipenmṛdā pacet
cullyāṃ tṛṇasya cāvāhānmaṇipṛṣṭhavartinaḥ
etaddhi vālukayantraṃ tadyantraṃ lavaṇāśrayam
pañcāḍhavālukāpūrṇabhāṇḍe nikṣipya yatnataḥ
pacyate rasagolādyaṃ vālukāyantramīritam
evaṃ lavaṇanikṣepāt proktaṃ lavaṇayantrakam
athavāntaḥ kṛtarasālepatāmrapātramukhasya ca
liptvā mṛllavaṇenaiva sandhiṃ bhāṇḍatalasya ca
tadbhāṇḍaṃ paṭunāpūrya kṣārairvā pūrvavat pacet
evaṃ lavaṇayantraṃ syād rasakarmaṇi śasyate
savastrakuṭṭitamṛdā liptāṅgīṃ ca viśoṣitām
rasādipūrṇajaṭharāṃ kācakūpīṃ tu vinyaset
sthālyāṃ mṛttalaliptāyāṃ sudṛḍhāyāṃ prayatnataḥ
ā kaṇṭhaṃ kūpikāṃ tatra vālukābhiḥ prapūrayet
bhāṇḍādho jvālayedagniṃ yathākālaṃ yathākramam
etad budhaiḥ samākhyātaṃ vālukāyantrasaṃjñakam
vṛntākākāramūṣe dve tayoḥ kaṇṭhād adhaḥ khalu
prādeśamātrā nalikā mṛdā saṃliptarandhrakā
tatraikasyāṃ kṣipetsūtam anyasyāṃ gandhacūrṇakam
nirudhya mūṣayorvaktraṃ vālukāyantragaṃ pacet
gandhādho jvālayedvahniṃ tulāyantramidaṃ smṛtam
nalikācaturdikṣu chidrāṇi dhūmaniḥsaraṇārtham
vidhāya vartulaṃ gartaṃ mallam atra nidhāya ca
vinidhāyeṣikāṃ tatra madhye gartavatīṃ śubhām
gartasya paritaḥ kuryāt pālikām aṅgulocchritām
garbhe sūtaṃ vinikṣipya gartāsye vasanaṃ kṣipet
nikṣipedgandhakaṃ tatra mallenāsyaṃ nirudhya ca
mallapālikayormadhye mṛdā samyaṅnirudhya ca
vanopalaiḥ puṭaṃ deyaṃ kapotākhyaṃ na cādhikam
iṣṭikāyantrametaddhi gandhakaṃ tena jārayet
caturaṃguladīrghaṃ syāt tryaṃgulonmitavistṛtam
mṛnmayaṃ saṃpuṭaṃ kṛtvā chāyāśuṣkaṃ ca kārayet
lavaṇād viṃśatirbhāgā bhāga ekastu gugguloḥ
sarvaṃ toye prapeṣyātha tenaiva saṃpuṭodaram
liptvā tatra mukhaṃ ruddhvā garbhayantramidaṃ bhavet
idaṃ tu piṣṭījāraṇārthaṃ garbhayantram
caṣakaṃ darvikākalpaṃ dīrghahastakasaṃyutam
darvikā yantrametaddhi gandhaśodhanasādhakam
etadeva hi yantraṃ tu natahastakasaṃyutam
pālikā yantramuddiṣṭaṃ rasatantravicakṣaṇaiḥ
caṣakaṃ vartulaṃ lauhaṃ vinatāgrordhvadaṇḍakam
etaddhi pālikāyantraṃ balijāraṇahetave
tatrāhuḥ etacca dīpāgni ghaṭikāmātreṇa kṛṣṇarasabhasmakaraṇe
tatra lohapātre gandhakaṃ drāvayitvā pārado deyaḥ
paścāllohadaṇḍenaikīkṛtya karaṇīyam
kharparaṃ pṛthulaṃ samyagvistāre tasya madhyame
ālavālaṃ mṛdā kṛtvā tanmadhye pāradaṃ nyaset
jāraṇārthaṃ rasasyoktaṃ gandhādīnām aśeṣataḥ
jalapūrṇaṃ dṛḍhaṃ pātraṃ suviśālaṃ samāharet
tadantaḥ kharparaṃ nyasya suvistīrṇaṃ navaṃ dṛḍham
viḍaṃ dattvā tadupari kṣipedvā jambhajaṃ rasam
upariṣṭādviḍaṃ dadyāttato lohakaṭorikām
ayaskāntamayīṃ vāpi pattalībhūtavigrahām
upariṣṭād adhovaktrāṃ dattvā samyagvilepayet
khaṭīṃ paṭuṃ sudhāṃ bhaktaṃ piṣṭvā samyagvimudrayet
upariṣṭād vanotthānair aṅgāraiḥ pūrṇakharparam
jalakūrmaprakāro 'yamadhunā vakṣyate sphuṭam
dairghyād adhaḥsthālikāyā mānaṃ syāddvādaśāṅgulam
ṣoḍaśāṃgulavistārāṃ catuḥkīlayutāṃ mukhe
jalenāpūrya tāṃ sthālīṃ nikhaned bhūmimadhyataḥ
upariṣṭāccharāvaṃ tu mukhaṃ kīleṣu nikṣipet
adhobhāṇḍe jale magnaṃ śarāvaṃ ca tathā bhavet
jalakūrmamidaṃ yantraṃ śastaṃ jāraṇakarmaṇi
idameva somānalayantram
taduktaṃ devendragiriṇā
gajavelligrahaṃ samyakpātre 'dhomukhavistare
tadvadācchādanaṃ ramyaṃ somānalamihoditam
jalapūrṇapātramadhye dattvā ghaṭakharparaṃ suvistīrṇam
tadupari viḍamadhyagataḥ sthāpyaḥ sūto mṛdaḥ kuṇḍyām
laghulohakaṭorikayā kṛtapaṭumṛtsaṃdhilepayācchādya
pūrṇaṃ tadghaṭakharparam aṅgāraiḥ khadirakokilajaiḥ
etannīrāgnigarbhaṃ syādyantraṃ sūtanibandhane
sthūlāsye mṛnmaye pātre ā pākaṃ toyage nyaset
pītā vā tadguṇairyuktā sikatādivivarjitā
ūrdhvaṃ vahniradhaścāpo madhye tu rasasaṃgrahaḥ
somānalamiti proktaṃ dvaṃdvitaṃ vyomasattvakam
tato mākṣikasattvaṃ tu pādāṃśaṃ tatra jārayet
dagdhaṃ śaṃkhaṃ ravikṣīrair bhāvitaṃ śatadhātape
tataḥ pañcapuṭaiḥ pakvaṃ ruddhvā ruddhvātha sampuṭe
tatsamaṃ ṭaṃkaṇaṃ kṣiptvā amlavargeṇa bhāvayet
rājāvartaṃ pravālaṃ ca daradaṃ gandhakaṃ śilā
pañcānāṃ tu samaṃ cūrṇaṃ śaṃkhatulyaṃ niyojayet
sarvaṃ tadamlavargeṇa mardayed divasatrayam
ayaṃ mahāviḍaḥ khyātaḥ khoṭānāṃ jāraṇe hitaḥ
vidhāyāṣṭāṃgulaṃ pātraṃ lauhamaṣṭāṅgulocchrayam
kaṇṭhādho dvyaṃgule deśe galādhāre hi tatra ca
tiryaglohaṃ śalākāśca tanvīstiryag vinikṣipet
tanūni svarṇapatrāṇi tāsāmupari vinyaset
patrādho nikṣiped dhūmaṃ vakṣyamāṇamihaiva hi
tatpātraṃ nyubjapātreṇa chādayedapareṇa hi
mṛdā vilipya sandhiṃ ca vahniṃ prajvālayedadhaḥ
tena patrāṇi kṛtsnāni hatānyuktavidhānataḥ
rasaścarati vegena drutaṃ garbhe dravanti ca
gandhālakaśilānāṃ hi kajjalyā vā mṛtāhijā
dhūpanaṃ svarṇapatrāṇāṃ prathamaṃ parikīrtitam
tārārthaṃ tārapatrāṇi mṛtavaṃgena dhūpayet
dhūpayecca yathāyogyair anyair uparasairapi
dhūpayantramidaṃ proktaṃ jāraṇādrasasādhane
sthūlasthālyāṃ jalaṃ kṣiptvā vāso baddhvā mukhe dṛḍham
tatra svedyaṃ vinikṣipya tanmukhaṃ prapidhāya ca
adhastājjvālayed agniṃ yantraṃ tat kandukābhidham
svedanīyantramityanye prāhuścedaṃ manīṣiṇaḥ
yadvā sthālyāṃ jalaṃ kṣiptvā tṛṇaṃ dattvā mukhopari
svedyadravyaṃ vinikṣipya pidhānaṃ prapidhāya ca
adhastājjvālayedagniṃ yantraṃ tat kandukaṃ smṛtam
sthūlasthālyāṃ dravaṃ kṣiptvā vāso baddhvā mukhe dṛḍham
tatra svedyaṃ vinikṣipya pidhānyā prapidhāya ca
adho'gniṃ jvālayettatra tat syāt kandukayantrakam
svedanaṃ yantramityetat prāhuranye manīṣiṇaḥ
natanāle ghaṭe dīrghe rasarājaṃ vinikṣipet
tannālaṃ yojayedanyakumbhagarbhe prayatnataḥ
rodhayedatha yatnena rasagarbhaghaṭīmukham
tato rasaghaṭasyādho vahniṃ prajvālayed bhṛśam
pūrayecca ghaṭaṃ tvanyaṃ vimalaiḥ śītalairjalaiḥ
yantrametatsamākhyātaṃ tiryakpātanasaṃjñakam
kṣipedrasaṃ ghaṭe dīrghanatādhonālasaṃyute
tannālaṃ nikṣipedanyaghaṭakukṣyantare khalu
tatra ruddhvā mṛdā samyagvadane ghaṭayoratha
adhastād rasakumbhasya jvālayettīvrapāvakam
itarasmin ghaṭe toyaṃ prakṣipet svāduśītalam
tiryakpātanametaddhi vārtikair abhidhīyate
dvādaśāṅgulamukhī suvartulā sudṛḍhā khalu garbhavistṛtā
aṅguladvayamitoṣṭhasaṃyutā pātane bhavati nimnagā ghaṭī
uktasarvagaṇasaṃyutā tale chidrayuktadṛḍhavṛttikānvitā
ūrdhvagā ca jaṭharojjvālā ghaṭī tūrdhvapātanavidhau praśasyate
nimnagāyāṃ rasaṃ kṣiptvā melayedanayor mukham
samāveṣṭya śoṣayet sandhiṃ cullyāmāropayettataḥ
nalikāṃ vṛttikāchidre nyasya sandhiṃ pralepayet
vṛttimadhye kṣipettoyaṃ nalikāmukhamārgataḥ
taptaṃ niṣkāsayettoyaṃ śītalaṃ ca vinikṣipet
rasajñaiḥ kīrtitamidam ūrdhvapātanayantrakam
lehavatkṛtababbūlakvāthena paribhāvitam
jīrṇakiṭṭarajaḥ sūkṣmaṃ guḍacūrṇasamanvitam
iyaṃ hi jalamṛtproktā durbhedyā salilaiḥ khalu
aṣṭāṃgulaparīṇāham ānāhena daśāṃgulam
caturaṃgulotsedhaṃ toyādhāraṃ galādadhaḥ
adhobhāṇḍamukhaṃ yasya bhāṇḍasyoparivartinaḥ
ṣoḍaśāṃgulavistīrṇaṃ pṛṣṭhasyāsye praveśayet
pārśvayor mahiṣīkṣīracūrṇamaṇḍūraphāṇitaiḥ
liptvā viśoṣayet sandhiṃ jalādhāre jalaṃ kṣipet
cullyām āropayedetat pātanāyantramīritam
yantraṃ vidyādharaṃ jñeyaṃ sthālī dvitayasampuṭāt
cullīṃ caturmukhīṃ kṛtvā yantrabhāṇḍaṃ niveśayet
tatrauṣadhaṃ vinikṣipya nirundhyād bhāṇḍakānanam
yantraṃ vidyādharaṃ nāma tantrajñaiḥ parikīrtitam
adhaḥsthālyāṃ rasaṃ kṣiptvā nidadhyāttanmukhopari
sthālīm ūrdhvamukhīṃ samyaṅ nirudhya mṛdumṛtsnayā
ūrdhvaṃ sthālyāṃ jalaṃ kṣiptvā cullyāmāropya yatnataḥ
adhastājjvālayed agniṃ yāvat praharapañcakam
svāṃgaśītaṃ tato yantrād gṛhṇīyādrasam uttamam
vidyādharābhidhaṃ yantrametat tajjñair udāhṛtam
jalapūritabhājanamadhyagate ghaṭakharparake vinidhāya rasam
balimadhyagataṃ kumudīnihitaṃ caṣakeṇa bhṛśaṃ pidadhīta tataḥ
kṛtasandhivilepanam ambumṛdā khalu khādirakokilakair jvalanam
paridīpya bhṛśaṃ supaced gaditaṃ kila kacchapasaṃjñakayantram idam
balijāraṇasiddhyarthaṃ yantraṃ kacchapasaṃjñakam
samākhyātaṃ rasācāryai rasasiddhapradāyakam
mṛdaṅgasadṛśākāraṃ śūnyagarbhaṃ ca saṃdṛḍham
pātraṃ nirmāpayed yuktyā dakṣatantravicakṣaṇaḥ
vyāvartanavidhānena saṃyuktaṃ tvekapārśvataḥ
paribhramaṇaśīlau ca vāraṅgau tvekapārśvayoḥ
kārayecca tato yuktyā sūtaṃ gandhaṃ ca nikṣipet
vyāvartanapidhānaṃ ca sudṛḍhaṃ saṃniveśayet
tato narotsedhamitau stambhau bhūmau tu vinyaset
sammukhīnatayā tatra vidhānajño bhiṣagvaraḥ
tataḥ pralambayed yantraṃ stambhayordaṇḍasaṃśritam
mṛdaṃgayantrakamidaṃ rasajñaiḥ parikīrtitam
nirmātuṃ kṛtrimaṃ mlecchaṃ rasatantravicakṣaṇaiḥ
mṛdaṃgayantramadhunā viśeṣeṇa prayujyate
ūrdhvapātrāntare sūtaṃ liptvādhaḥ pātrake jalam
nikṣipya bhūmau gate ca vidhāya vinyased dṛḍham
pradīptaiśchagaṇaistatra vahniṃ prajvālayed bhṛśam
rasajñaiḥ kīrtitamidam adhaḥpātanayantrakam
athordhvabhājane liptasthāpitasya jale sudhīḥ
dīptair vanotpalaiḥ kuryād adhaḥpātaṃ prayatnataḥ
uparyadhastanasthālyāṃ kṣipedanyāmadhomukhīm
sthālikāṃ cipaṭībhūtatalāntaliptapāradām
kṣiptvā taṃ paṃkile garte jvālayenmūrdhni pāvakam
adhaḥpātanayantraṃ hi tadetat parikīrtitam
nīrapūritagarbhaṃ tu pātre pātraṃ niveśayet
pārśvayoḥ kaṇikāpetaṃ dravyakvāthaprapūritam
cullikāyāṃ nidhāyātha vahniṃ prajvālayedadhaḥ
saṃśoṣayettataḥ kvāthaṃ yāvadāyāti cūrṇatām
bāṣpena svedanaṃ yasmād rasatantraviśāradaiḥ
tasmād yantramidaṃ khyātaṃ bāṣpasvedanasaṃjñakam
vanyauṣadhiviśeṣāṇāṃ sattvanirmāṇasādhakam
yantrametat samākhyātaṃ bhiṣajāṃ sukhahetave
ṣoḍaśāṃgulavistīrṇaṃ hastamātrāyataṃ samam
dhātusattvanipātārthaṃ koṣṭhīyantramiti smṛtam
paripūrṇaṃ dṛḍhāṃgārair adhovātena koṣṭhake
mātrayā jvālamārgeṇa jvālayecca hutāśanam
gāraṃ dagdhaṃ tuṣā dagdhā dagdhā valmīkamṛttikā
viḍam aṅgārakaḥ kiṭṭaṃ vajreṇāpi na bhidyate
jale ciraṃ śīrṇamṛttikā gāram
dagdhāṃgārasya ṣaḍbhāgā bhāgaikā kṛṣṇamṛttikā
viḍam aṅgārakaḥ kiṭṭaṃ vajramūṣā prakīrtitā
tuṣaṃ vastraṃ samaṃ dagdhaṃ mṛttikā caturaṃśikā
kūrmapāṣāṇasaṃyuktā vajramūṣā prakīrtitā
bhāgaikaṃ lohakiṭṭasya dvayaṃ dagdhatuṣādbhavet
mṛdbhāgatrayasaṃyuktaṃ kiṃcit kupyaṃ pradīyate
ekatra kuṭṭayet sarvaṃ mṛttikā vajravad bhavet
tayā mūṣā prakartavyā trividhā sādhakena tu
lohakiṭṭaṃ tuṣā dagdhā śukticūrṇaṃ saśarkaram
etāni samabhāgāni tāvadbhāgena mṛttikā
mūṣābandhaḥ prakartavyo dhamanādvajratāṃ vrajet
iṣṭikācūrṇabhāgaikaṃ samabhāgā tu mṛttikā
mūṣābandhaḥ prakartavyo dhamanādvajratāṃ vrajet
mṛdastribhāgo lavaṇadvibhāgau bhāgaśca nirdagdhatuṣopalādeḥ
kiṭṭārdhabhāgaṃ parikuṭya vajramūṣāṃ vidadhyātkhalu sattvapāte
vartulā gostanākārā vajramūṣā prakīrtitā
valmīkamṛttikābhāgo dvau bhāgau tuṣabhasmanaḥ
lohakiṭṭasya bhāgaikaṃ śvetapāṣāṇabhāgakam
narakeśāḥ samastaistu chāgīkṣīreṇa peṣayet
yāmadvayaṃ dṛḍhaṃ mardyaṃ tena mūṣātha saṃpuṭam
śoṣayitvā rasaṃ kṣiptvā tatkalkaiḥ saṃdhimudraṇā
vajramūṣeti vikhyātā samyak sūtasya māraṇe
yāvadākṛṣṇatāṃ yāti tāvaddāhyaṃ tuṣādikam
tuṣaṃ vastraṃ samaṃ dagdhaṃ tatpādāṃśena mṛttikām
tatpādāṃśena pāṣāṇaṃ vajravallyā dravairdinam
mardayetkalpayenmūṣāṃ vajrākhyāṃ rasabandhane
gaurī dagdhā tuṣā dagdhā dagdhā valmīkamṛttikā
gajāśvānāṃ malaṃ dagdhaṃ yāvad ākṛṣṇatāṃ gatam
pāṣāṇabhedapatrāṇi kṛṣṇā mṛtsnā samā bhavet
vajravallīdravair mardyaṃ niśāṃ saṃśoṣya ca dṛḍham
tena koṣṭhīṃ vakranālīṃ vajramūṣāṃ ca kārayet
kācakūpī lohakūpī catuḥpañcanavāṃgulā
saptadhā lepitā śuṣkā saiva karpaṭamṛtsnayā
valmīkamṛttikāṅgārapūraṇaṃ lohakiṭṭakam
śvetapāṣāṇakaṃ caiva tatsarvaṃ cūrṇayetsamam
sarvatulyaṃ dagdhatuṣaṃ toyenaiva vimardayet
mūṣādisaṃpuṭaṃ kuryāt sarvasaṃdhipralepanam
kulālabhāṇḍarūpā yā dṛḍhaiva paripācitā
pakvamūṣeti sā proktā sā sarvatra vipācane
prakāśā cāndhamūṣā tu prākṛtā dvividhā smṛtā
prakāśamūṣā deveśi śarāvākārasaṃyutā
dravyanirvāhaṇe sā ca vaidyake saṃpraśasyate
andhabhūtā tu kartavyā gostanākārasaṃnibhā
pidhānakasamāyuktā kiṃcidunnatamastakā
patralepe tathā bhāge dvandvamelāpake tathā
saiva chidrānvitā mandagambhīrā sāraṇocitā
dīrghamūṣā prakartavyā sāraṇe sattvapātane
saṃpuṭaṃ saghanaṃ kuryāccharāvā dahane hitāḥ
sārdhahastapramāṇena mūṣā kāryā sulohajā
mūṣordhvaṃ saṃpuṭaṃ kṛtvā saṃdhilepaṃ tu kārayet
sacchidre saṃpuṭe nālamunmattakusumaprabham
tilabhasma dviraṃśaṃ tu iṣṭakāṃśasamanvitam
bhasmamūṣā tu vijñeyā tārasaṃśodhane hitā
ṣaḍaṅgulapramāṇena mūṣā mañjūṣasaṃjñitā
mañjūṣākāramūṣā yā nimnatākāravistarā
bhūmau nikhanya tāṃ mūṣāṃ dadyātpuṭamathopari
nirvakrā golakākārā puṭanadravyagarbhiṇī
golamūṣeti sā proktā satvaraṃ dravarūpiṇī
dagdhā tuṣā lohakiṭṭaṃ gairikaṃ ca kulālamṛt
śvetamṛtkhaṭikā tulyā chāyāśuṣketi mūṣikā
valmīkamṛttikā dhūmo gairikaṃ khaṭikā paṭu
ityetā mṛttikāḥ pañca samproktā rasakarmaṇi
bhūnāgamṛttikā mṛtsnā lohakiṭṭaṃ ca karkaśam
vrīhidhānyasamudbhūtāstuṣā dagdhāḥ prayatnataḥ
kṛṣṇā raktā ca pītā ca śuklavarṇā ca mṛttikā
ādyā śreṣṭhā kaniṣṭhāntyā madhyamā madhyamā matā
dagdhadhānyatuṣopetā mṛttikā koṣṭhakāya vai
vakranālakṛtā vāpi śasyate surasundari
gārā dagdhā tuṣā dagdhā dagdhā valmīkamṛttikā
ajāśvānāṃ malaṃ dagdhaṃ dagdhā mṛtkṛṣṇatāṃ gatā
vāsakasya ca patrāṇi valmīkasya mṛdā saha
peṣayedvajritoyena yāvattacchlakṣṇatāṃ gatam
mardayettena badhnīyādvakranālaṃ ca koṣṭhikām
cikkaṇā picchilā gurvī kṛṣṇā mṛtsarvājitā
pītā vā tadguṇair yuktā sikatādivivarjitā
yā mṛttikā dagdhatuṣopalena śikhitrakairvā hayaladdinā ca
lauhena daṇḍena ca kuṭṭitā sā sādhāraṇā syāt khalu mūṣikārtham
mṛttikā cātra kaulālī valmīkamṛttikāthavā
khaṭikāpaṭukiṭṭaiśca mahiṣīdugdhamarditaiḥ
vahnau mṛtsnā bhaved ghoravahnitāpasahā khalu
lehavatkṛtababbūlakvāthena parimarditam
jīrṇakiṭṭarajaḥ sūkṣmaṃ guḍacūrṇasamanvitam
iyaṃ hi toyamṛtproktā durbhedyā salilairapi
mṛtkārpāsakakiṭṭaiśca mṛttikā sādhitāparā
lākṣāmṛccūrṇalavaṇaguḍamāṣajalādibhiḥ
kārpāsajīrṇatṛṇato meṣīkṣīreṇa mardayet
kukkuṭāṇḍarasenāpi mṛttikānyā vimarditā
kācakūpīvilepārtham ete dve mṛttike vare
kāsīsacūrṇamaṇḍūraṃ ṭaṃkaṇaṃ navasādaram
paṭūni pañca nimbūkarasaiḥ saṃmardayenmṛdam
phenatulyaṃ ca ḍamaruyantralepe mṛducyate
kulālakaramṛtkṛṣṇā pītamṛcca karambhakam
narakeśāḥ kāgaraṃ ca tuṣā etadvimardayet
drākṣāguḍādiśuktena vajramūṣāmṛd ucyate
khaṭikā lavaṇaṃ gairī kāṃkṣī ceṣṭakacūrṇakam
etāḥ pañca mṛdaḥ proktāḥ suvarṇasiddhihetave
lepitaṃ puṭitaṃ tābhirdivyaṃ bhavati kāñcanam
mokṣakṣārasya bhāgau dvāviṣṭakāṃśasamanvitau
mṛdbhāgāstāraśuddhyartham uttamā varavarṇinī
raktavargeṇa saṃmiśrā raktavargapariplutā
raktavargakṛtālepā sarvaśuddhiṣu śobhanā
śuklavargeṇa saṃmiśrā śuklavargapariplutā
śuklavargakṛtālepā śuklaśuddhiṣu śobhanā
viḍavargeṇa saṃmiśrāṃ mṛdamicchanti jāraṇe
nirvāhaṇaṃ prakurvīta raktavargapraliptayā
viṣaṭaṃkaṇaguñjābhir mūṣālepaṃ tu kārayet
prakāśāyāṃ prakurvīta yadi vāṃgāralepanam
tasyāṃ vinyasya mūṣāyāṃ dravyamāvartayed budhaḥ
lepo varṇapuṭe devi raktamṛtsindhubhūkhagaiḥ
stanyaṃ ṭaṃkaṇasauvīre lāṅgalī girikarṇikā
citrakaḥ karavīraśca sārivā kṣīriṇī viṣam
ebhir viliptamūṣāyāṃ bandhanārthaṃ mahauṣadham
khaṭikā lavaṇaṃ māṣacūrṇaṃ guḍapurau tathā
atasī ca dṛṣaccūrṇaṃ mṛllepādiṣu pūjitam
saṃdhiṃ vilepayed yatnānmṛdā vastreṇa caiva hi
mūṣāpidhānayoḥ sandhau kācaṭaṃkaṇakaṃ dadet
uparyagniṃ tathā dadyātsaṃdhiśleṣo bhavedbhṛśam
rasapaddhatiṭīkākārastvāha vālukāyantrakūpaṃ tu mṛttikayā dṛḍhāgnisahaṃ kāryam
uktaṃ ca
śvetāśmānas tuṣāchāyā śikhitrāḥ śaṇakarpaṭāḥ
laddiḥ kiṭṭaṃ kṛṣṇamṛcca saṃyojyā kūpikāmṛdi
śvetāśmānaḥ śvetapāṣāṇāḥ
chāyā kṛṣṇamṛttikā athavā kaulālī grāhyā
tuṣamekabhāgaṃ śvetamṛttikaikabhāgā kṛṣṇamṛttikaikabhāgā vastrakhaṇḍam ekabhāgaṃ kuṭṭayitvā lepaḥ kāryaḥ
vastrakhaṇḍaṃ tu saṃpradāyātsaptaiva
evaṃ vālukāyantrasyāpi mṛtkarpaṭāni madhye chidraṃ ca kāryam
vālukā pañcāḍhakapramāṇā deyā
evaṃ lavaṇayantre'pi pramāṇam
kūpīṣu rasendracintamaṇau
kīlālāyaḥkṛto lepaḥ khaṭikālavaṇādhikaḥ
śaivālabhakṣyo'pyāha
tuṣaṃ bhāgadvayaṃ grāhyaṃ bhāgaikaṃ vastrakhaṇḍakam
mṛdaṃ ca triguṇīkṛtya jalaṃ dattvā vimardayet
narakeśaṃ samaṃ kṛtvā kiṃcit tāvat prakuṭṭayet
yāvat sikthasamābhāsaṃ mṛtpiṇḍaṃ jāyate tathā
yathā na śuṣkatāmeti tathā yatnaṃ samācaret
evaṃ saptadinād ūrdhvaṃ mṛdaṃ yoge prayojayet
kūpikādivilepārthaṃ yantrādeśca bhiṣak kramāt
jalaṃ babbūlaniryāsaṃ samitāṃ tatsamaṃ kuru
tayostulyaṃ lohakiṭṭaṃ śuddhamañjanasaṃnibham
mudrāṃ vai vāriyantrasya siddhyarthaṃ durlabhāṃ kuru
jalāgniyogato naiva bhidyate'tra kadācana
sūtakastu na saṃgacchetpralayāgnijavena vai
ratnapuṣpābhavaṃ tailaṃ kuḍave dve jalena vai
prasthena miśritaṃ vahnau tailaśeṣaṃ ca kārayet
tanmadhye bhūrjapatraṃ tu kuṭṭitaṃ cāñjanopamam
pāṃśuśūkādirahitaṃ palamekaṃ prayojayet
palaikaṃ lohakiṭṭaṃ ca śuddhāñjanasamaprabham
vimardya nimbunīreṇa lepayedvā tadarthakṛt
punaśca tatraiva
kācabhāgo bhaved eko dviguṇaṃ mṛtabhāskaram
rasakātpañcabhāgāḥ syuḥ ṣaḍbhāgā dhautamṛttikā
āṭarūṣajalaiḥ piṣṭvā saṃpuṭaṃ tena kārayet
mūṣāṃ viracayetsatyaṃ rasasya nigaḍo bhavet
vahnimadhyānna gaccheddhi pakṣacchedī ca tiṣṭhati
kācakūpī dvitīyā tu tṛtīyo lohasaṃpuṭaḥ
palāśabhasmāpāmārgayavakṣāraśca kāñjikam
sauvarcalaṃ ca kāsīsaṃ sāmudraṃ saindhavaṃ tathā
āsurī ṭaṃkaṇaṃ caiva navasārastathaiva ca
karpūraṃ caiva mākṣīkaṃ samabhāgāni kārayet
snuhyarkadugdhaṃ deveśi mūṣālepaṃ tu kārayet
iti gandhakajāraṇārthaṃ lepaḥ
snuhyarkaprabhavaṃ kṣīraṃ brahmabījāni guggulum
saindhavaṃ dviguṇaṃ dattvā mardayitvā vicakṣaṇaḥ
piṣṭakāveṣṭanaṃ kṛtvā kalkenānena sundari
bilvapramāṇāṃ kṛtvā tu mūṣāmatidṛḍhāṃ navām
ūrdhvādho lavaṇaṃ dattvā mūṣāmadhye rasaṃ kṣipet
mūṣālepaḥ pradātavyo dagdhaśaṃkhādicūrṇataḥ
mūṣāsaṃdhiṃ dṛḍhaṃ baddhvā loṇamṛttikayā saha
kārayecca sudhālepaṃ chāyāśuṣkaṃ ca kārayet
ukto nigaḍabandho'yaṃ putrasyāpi na kathyate
atra snuhyarkaprabhavaṃ kṣīraṃ ityatra śigrusarjabhavaṃ kṣāraṃ ityapi pāṭhaḥ
brahmapalāśaḥ
tailārkakṣīrakāhārī lāṃgalī nigaḍo varaḥ
kākaviṭ brahmabījāni lāṃgalī nigaḍo varaḥ
bākucī brahmabījāni snuhyarkakṣīrasaindhavāḥ
jvālinī kākaviṣṭhā tu praśasto nigaḍo'paraḥ
lavaṇaṃ ṭaṃkaṇaṃ kṣāraṃ śilātālakagandhakam
tathāmlavetasaṃ tāpyaṃ hiṃgulaṃ samabhāgikam
snuhyarkapayasā yuktaṃ peṣayennigaḍottamam
piṣṭikāṃ veṣṭayedeṣāmekena nigaḍena tu
lohamūṣāgataṃ prāgvatkhoṭaṃ kṛtvā tu vedhayet
prāgvaditi vakṣyamāṇam
cumbakaṃ lohacūrṇaṃ ca kroḍaraktena saṃyutam
tatra sarvaṃ pradātavyaṃ ghanaghātena tāḍayet
sandhyārabhyodayo yāvatsūryabimbaṃ ca dṛśyate
haṭhamudreti vikhyātā sarvasiddhair namaskṛtā
kroḍo varāhaḥ
triṭaṃkaṃ cumbakaṃ deyaṃ navaṭaṃkamayorajaḥ
nararaktena saṃyuktaṃ melayitvā sakṛt sakṛt
ghanena kuṭitaṃ sarvaṃ caturyāmaṃ ca marditam
haṭhamudreti vikhyātā sarvasiddhairnamaskṛtā
lohakiṭṭaṃ samānīya cūrṇayedvai palāni ṣaṭ
gālayedvastramadhye tu khalvamadhye nidhāya ca
ajaiḍakahadisthaṃ ca māṃsaṃ saṃmiśritaṃ nayet
kuṭṭayed dṛḍhahastena madhye nikṣipya cūrṇakam
sikthatulyaṃ tu tadyāvatsiddhā bhavati mudrikā
athānyamudrā ucyante yuktayuktayaiva sādhitāḥ
kācaṭaṃkaṇamaṇḍūreṣṭakāsaṃsādhitā bhṛśam
vaṭārkodumbarakṣīrair dinamekaṃ haṭhā bhavet
audumbarākhyavaṭadugdhapalaṃ palaṃ ca lākṣāpalamṛṣipalaṃ tvatha cumbakasya
saṃkuṭyamānam atasīphalatailamiśraṃ sūtasya jāraṇavidhau madanākhyamudrā
caturṣu lohakuṇḍeṣu kramatastaptatoyataḥ
uttarottarataḥ kṣepātkaṭāhe kvāthayedbhṛśam
yāvattalasthitaṃ sikthaṃ tāvattoye bhṛtaṃ bhavet
tatsikthaṃ jalayantrādau lepe pravaramīritam
jīrṇasūkṣmasya vastrasya kuryātkhaṇḍadvayaṃ budhaḥ
caturasrakācakūpyām adhyardhārdhapramāṇataḥ
pakvapādāṃśato madhye dvidhā kurvīta vistṛtam
magnaṃ tanmṛttikāpaṃke kācakūpyāṃ niyojayet
yavapramāṇaliptāyāṃ dṛḍhamṛttikayā punaḥ
khaṇḍamekaṃ tu vastrasya madhye chidrasamanvitam
niveśya kūpikānālāt samīkuryānmṛdābhitaḥ
khaṇḍamanyamadhastadvat kācakūpyāṃ niyojayet
ātape tāṃ viśoṣyātha mṛdā tadvadvilepayet
punastathā vastrakhaṇḍadvayena viniyojayet
evaṃ viśoṣya saṃyojya mṛttikākarpaṭatrayam
rasādipiṣṭiṃ kṣipya mudrāṃ kuryāt prayatnataḥ
pidhāya bhasmanā kūpīṃ kaṇṭhanālavivarjitam
kaṇṭhe kokilakān dattvā pañcaṣāñjvalitān bhṛśam
lohavaṃśādinālībhir dhamenmukhasamīraṇaiḥ
kācakūpīkaṇṭhagataṃ yāvadbhirgalitaṃ bhavet
saṃdaṃśena samīkṛtya sandhirodhaṃ prayatnataḥ
mudrāṃ galitakācasya kuryādgorakṣanirmitām
śanaiḥ śanaiḥ kokilakān saṃdaṃśenāpasārayet
śītībhūtavibhūtyāstu gṛhṇīyātkūpikāṃ tataḥ
mṛtkarpaṭacatuṣkeṇa pūrvavadviniyojayet
chidravarjyaṃ keśatuṣamṛdbhirliptvā viśoṣayet
yantre cakrādike dhṛtvā jāraṇādikriyāṃ caret
evaṃ nirdhūmapākena siddhiḥ koṭiguṇottarā
koṣṭhīculliyantravidhiṃ pravakṣyāmi śṛṇu priye
aṣṭādaśāṃgulotsedhapramāṇāyāmaveṣṭanām
valmīkākāravad vṛttām adhobhāge bṛhattarām
koṣṭhīvacchuṣirāmantaḥ pañcagulphāgrasaṃyutām
prākārāgre yathā gulphāstathā gulphāṃśca kārayet
mūlabhāge prakurvīta bahirdvāraṃ ca kārayet
dvādaśāṃgulavistāraṃ caturasraṃ samantataḥ
sadvārā culhikā koṣṭhī rasajñeṣu iyaṃ matā
bhavedekamukhī culhī pātanādikriyākarī
culhī tu dvimukhī proktā svedanādiṣu karmasu
mahāsvedādiṣu tathā culhī tu trimukhī smṛtā
caturmukhī jāraṇādau sattvapāte ca kīrtitā
śrīnāthākhyā tathā culhī jāraṇe bahubhirmukhaiḥ
ṣoḍaśāṃgulavistīrṇaṃ hastamātrāyataṃ śubham
dhātusattvanipātārthaṃ koṣṭhakaṃ varavarṇini
bhūrandhraṃ bahurandhraṃ ca trinālaṃ cāṣṭanālakam
vakranālaiḥ ṣoḍaśabhistallauhādikriyāsu ca
sthūlaṃ vitastiracitaṃ yadvaktraṃ koṣṭhakasya tu
bakagalasamānaṃ syādvakranālaṃ taducyate
vakranālaṃ bhujāgre ca koṭimadhye vitastikam
bhastrā bhavyā prakartavyā dhamanī dhātuhetave
vaṃśanālī lohanālī hastamātrāyatā śubhā
svarṇādibījadhamanī mukhaśvāsasamīraṇaiḥ
kiṃtu nāvarā nālī syānmṛnmayī dīrghavṛntakā
vaṃśakhādiramādhūkabadarīdārusaṃbhavaiḥ
paripūrṇaṃ dṛḍhāṃgārairdhamedvātena koṣṭhakam
bhastrayā jvālamārgeṇa jvālayecca hutāśanam
āvartyamāne kanake pītā tāre sitaprabhā
śulve nīlanibhā tīkṣṇe kṛṣṇavarṇā sureśvari
vaṃge jvālā kapotābhā nāge malinadhūmakā
śaile tu dhūsarā devi āyase kapilaprabhā
ayaskānte dhūmravarṇā sasyake lohitā bhavet
vajre nānāvidhā jvālā khasattve pāṇḍuraprabhā
na visphuliṅgā na ca budbudaśca yadā na lekhā paṭalaṃ na śabdāḥ
mūṣāgataṃ ratnasamaṃ sthitaṃ ca tadā viśuddhaṃ pravadanti loham
prativāpaḥ purā yojyo niṣekastadanantaram
chādanaṃ tu pratīvāpo niṣekaṃ majjanaṃ viduḥ
abhiṣekaṃ tadicchanti snapanaṃ kriyate tu yat
vāpo niṣekaḥ snapanaṃ drute nirmalatāṃ gate
uṣṇenaiva hi vāñchanti śītalaṃ ca na vāñchati
śukladīptiḥ saśabdastu yadā vaiśvānaro bhavet
lohāvartaḥ sa vijñeyaḥ sattvaṃ patati nirmalam
dhamettaṃ ca dṛḍhāṃgārairyāvatsattvaṃ patatyadhaḥ
kadācinna dravetsattvaṃ baddhā piṇḍīṃ dhamet punaḥ
ityagnividhiḥ
śikhitrāḥ pāvakocchiṣṭā aṅgārāḥ kokilāḥ smṛtāḥ
atraviśeṣaḥ jalena siktāścettarhi kokilāḥ anyathā tu pāvakocchiṣṭāḥ
te ca vaṃśakhādiramādhūkabadarīdārusaṃbhavaiḥ iti rasārṇavoktā eva
bahuvacanamādyarthe tena āmalakīprabhṛtijāśca jñeyāḥ
ityaṃgārāḥ
piṣṭakaṃ chagaṇaṃ śāṇamupalaṃ cotpalaṃ tathā
giriṇḍopalaśāṭhi ca saṃśuṣkagomayābhidhāḥ
nāmānyetāni vanopalaparāṇyeva anyathā gomayopalamityādi nāmāni
śatādistu sahasrāntaḥ puṭo deyo rasāyane
daśādistu śatāntaḥ syādvyādhināśanakarmaṇi
śatādipuṭapakṣe mudganibhān dhātukhaṇḍān kṛtvā puṭayet vastrapūtaṃ ca na kuryāt
puṭaṃ tu bhāvanāṃ vinā nāstīti bhāvanāmātrocyate
auṣadhīnāṃ rasairyāvat kardamābho bhavedrasaḥ
saṃplāvitaḥ paraṃ mānaṃ bhāvanāyāḥ prakīrtitam
rasapaddhatiṭīkākārastu prāha
atra sūryapuṭāni prātaḥkālād ārabhya sandhyāparyantaṃ śuṣkamardanena saṃpādanīyāni
bhāvanā tu sandhyāyāṃ yathārdratā sampadyate tathā kāryā
lohakarmaṇi bhāvanāyāṃ niyamo nāsti mardanasyaiva bhasmasaṃpādakatvāt
dhātuṣūpalendhanadāhaḥ puṭam
dravaplāvanaṃ bhāvanā
iti puṭabhāvanā
rasādidravyapākānāṃ pramāṇajñāpanaṃ puṭam
neṣṭo nyūnādhikaḥ pākaḥ supākaṃ hitamauṣadham
lohāderapunarbhāvo guṇādhikyaṃ tathogratā
anapsumajjatā rekhāpūrṇatā puṭato bhavet
puṭādguror laghutvaṃ syācchīghravyāptiśca dīpanam
jāritādapi sūtendrāllohānāmadhiko guṇaḥ
ūrdhvaṃ ṣoḍaśikāpatraistuṣairvā govaraiḥ puṭam
yatra tallāvakākhyaṃ syānmṛdudravyasya sādhane
puṭaṃ bhūmitale yaddhi vitastidvitayocchritam
tāvacca talavistīrṇaṃ tatsyāt kukkuṭakaṃ puṭam
yatpuṭaṃ dīyate bhūmāvaṣṭasaṃkhyavanopalaiḥ
baddhasūtakabhasmārthaṃ kapotapuṭam ucyate
govarairvā tuṣairvāpi puṭaṃ yatra pradīyate
tadgovarapuṭaṃ proktaṃ rasabhasmaprasiddhaye
nimne vistarataḥ kuṇḍe dvihaste caturasrake
vanopalasahasreṇa pūrite puṭanauṣadham
krauñcyāṃ ruddhaṃ prayatnena piṇḍikopari nikṣipet
vanopalasahasrārdhaṃ krauñcyā upari vinyaset
vahniṃ prajvālayettatra mahāpuṭamidaṃ smṛtam
gajahastapramāṇena puṭaṃ gajapuṭaṃ smṛtam
kecittu gajapramāṇamūrdhvādhaḥpuṭaṃ gajapuṭamityāhuḥ
gajahastapramāṇena caturasraṃ ca gartakam
pūrvacchagaṇato'rdhāni giriṇḍāni vinikṣipet
etadgajapuṭaṃ proktaṃ mahāguṇavidhāyakam
itthaṃ cāratnike kuṇḍe puṭaṃ vārāhapuṭam ucyate
pūrṇaṃ copalasāṭhībhiḥ kaṇṭhāvadhyatha vinyaset
kalaśīṃ tatra vibhajet puṭanadravyapūritām
vālukāgūḍhasarvāṅgāṃ garte mūṣāṃ rasānvitām
dīptopalaiḥ saṃvṛṇuyād yantraṃ tad bhūdharāhvayam
vahnimatra kṣitau samyaṅnikhanya dvyaṃgulādadhaḥ
upariṣṭātpuṭaṃ yatra puṭaṃ tadbhūdharāhvayam
tathā cānyad yantraṃ rasendracintāmaṇau hastaikapramāṇamātrabhūgarbhāntarnikhātāṃ prāgvatkācaghaṭīṃ nāticipiṭamukhīṃ nātyucchūnamukhīṃ maṣībhājanaprāyāṃ karparacakrikayā kācacakrikayā vā niruddhavadanavivarāṃ mṛnmayīṃ vā vidhāya karīṣairupari puṭo deya ityanyadyantram
asamaśakaladvayātmakalohasaṃpuṭakena sikatāyantramadhye bhūdhare veti trilocanaḥ
sthūlabhāṇḍaṃ tuṣāpūrṇaṃ madhye mūṣāṃ rasānvitām
vahninā vihite pāke tad bhāṇḍapuṭam ucyate
etāni lohādau sarvatra jñeyāni
anuktapuṭamāne tu sādhyadravyabalābalam
puṭaṃ vijñāya dātavyam ūhāpohavicakṣaṇaiḥ
etāni puṭāni yatra yatropayuktāni tatra tatra vicārya deyāni
prathamaṃ puṭaṃ govareṇaiva
dvitīyādipuṭe punargandhaṃ dattvā nimbūrasena mardayitvā kukkuṭapuṭaṃ dadyāt
evaṃ yāvad vihitapuṭaparyantaṃ kuryāt
idaṃ sarvatra lohādimāraṇe jñeyam
yadi tu tīkṣṇādilohamāraṇaṃ tadā gajapuṭāni jñeyāni tathā tāmrādimāraṇe kāṣṭhādijanyo'gnipāko jñeyaḥ
iti puṭabhedāḥ
nāgārjuno munīndraḥ śasāsa yallohaśāstram atigahanam
tasyārthasya smṛtaye vayam etadviśadākṣarair brūmaḥ
śītodakaṃ payaḥ kṣaudraṃ sarpir ityekaśo dviśaḥ
triśaḥ samastam athavā prākkṛtaṃ sthāpayetpunaḥ
mene muniḥ svatantre yaḥ pākaṃ na palapañcakād arvāk
subahuprayāsadoṣād ūrdhvaṃ palatrayodaśakāt
tatrāyasi pacanīye pañcapalādau trayodaśapale kānte
lohāt triguṇā triphalā grāhyā ṣaḍbhiḥ palair adhikā
māraṇapuṭanasthālīpākās triphalaikabhāgasaṃpādyāḥ
triphalābhāgadvitayaṃ grahaṇīyaṃ lauhapākārtham
sarvatrāyaḥ puṭanādyarthaikāṃśe śarāṣṭapalasaṃkhyānam
pratipalameva triguṇaṃ pāthaḥ kvāthārtham ādeyam
saptapalādau bhāge pañcadaśānte'mbhasāṃ śarāvaiśca
tryādyaikādaśakāntair adhikaṃ tadvāri kartavyam
tatrāṣṭamastu bhāgaḥ śeṣaḥ kvāthasya yatnataḥ sthāpyaḥ
tena hi māraṇapuṭanasthālīpākā bhaviṣyanti
pākārthe tu triphalābhāgadvitaye śarāvasaṃkhyātam
pratipalamambu samaṃ syādadhikaṃ dvābhyāṃ śarāvābhyām
tatra caturtho bhāgaḥ śeṣo nipuṇaiḥ prayatnato grāhyaḥ
ayasaḥ pākārthatvāt sa ca sarvasmāt pradhānatamaḥ
pākārtham aśmasāre pañcapalādau trayodaśapalānte
dugdhaśarāvadvitayaṃ pādair ekārdhikair adhikam
pañcapalādikaṃ mātrā tadabhāve tadanusārato grāhyam
caturādikam ekāntaṃ śaktāvadhikaṃ trayodaśakāt
triphalātrikaṭukacitrakakāntakrāmakaviḍaṅgacūrṇāni
jātīphalajātikośailākaṅkolakalavaṃgānām
sitakṛṣṇajīrayor api cūrṇānyayasā samāni syuḥ
triphalātrikaṭuviḍaṃgāni niyatā anyanye yathāprakṛti
kajjalābhāḥ śirojāste rasāyanavidhau matāḥ
tathā ca
kaphapittānilaprāyā dehāstatra mahītale
patitā dānavāstatra pradeśāścāpi tādṛśāḥ
girisārāstato jātā uttamādhamamadhyamāḥ
kaphakṣetraṃ śiraḥsthānaṃ hṛdayaṃ pittabhaṇḍakām
vāyo nābhir adhaḥ kṣetramiti dehavido viduḥ
vakṣojā vyādhināśārthe kaphajā bastikarmaṇi
śirojā dehasiddhyartham ityevaṃ trividhā matā
śirojā iti bhūpatitadānavaśiraḥprajātā lauhāḥ kajjalābhā bhavanti
teṣāmeva rasāyanārthe grahaṇamityarthaḥ
kālāyasadoṣahate jātīphalāderlavaṃgakāntasya
tasya
kṣeprāptyanurūpaḥ sarvakṣeprāptyanurūpaḥ sarvasyonasya caikādyaiḥ
kāntakrāmakamekaṃ niḥśeṣaṃ doṣam apaharatyayasaḥ
dviguṇatriguṇacaturguṇamājyaṃ grāhyaṃ yathāprakṛti
yadi bheṣajabhūyastvaṃ stokatvaṃ vā tathāpi cūrṇānām
ayasā sāmyaṃ saṃkhyā bhūyo'lpatvena bhūyo'lpā
kāntalādilauhabhāraṇavidhānasarvasvam ucyate tāvat
yasya kṛte tallauhaṃ paktavyaṃ tasya śubhadivase
samṛdaṅgarakāralitanatabhūbhāge śivaṃ samabhyarcya
vedikavidhinā vahniṃ nidhāya hutvāhutīstatra
evaṃ dhātvanusārāt tattat kathitauṣadhasya bādhena
sarvatraiva vidheyastattat kathitasyauṣadhasyohaḥ
ūrdhvādhaśca viḍaṃ dadyād rasendrād aṣṭamāṃśataḥ
na nyūnādhikamādadyādanyathā doṣakṛdbhavet
auṣadhaṃ śodhanārthaṃ yadūrdhvādho dayite budhaiḥ
viḍasaṃjñāṃ tu labhate taditi pratibodhitam
ṣaṭtruṭyaścaikalikṣā syāt ṣaḍlikṣā yūka eva ca
ṣaḍyūkāstu rajaḥsaṃjñāḥ kathitāstava suvrate
ṣaḍrajaḥ sarṣapaḥ sākṣātsiddhārthaḥ sa ca kīrtitaḥ
ṣaṭ siddhārthāśca deveśi yavastvekaḥ prakīrtitaḥ
ṣaḍyavairekaguñjā syāt ṣaḍguñjāś caikamāṣakaḥ
māṣā dvādaśa tolaḥ syāt taccaturthiḥ palaṃ bhavet
dvātriṃśatpalikaṃ devi śubhaṃ tu parikīrtitam
śubhasya tu sahasre dve bhāra ekaḥ prakīrtitaḥ
tolanāni vicitrāṇi laghusthūlāni tolane
pratimānaṃ mānasamaṃ loharūpyādikalpitam
rājikāmaṇaparyantaṃ jñātavyaṃ kramato budhaiḥ
retanī ca vitastyaiva chinnako'ṣṭāṃgulaḥ śubhaḥ
saṃdaṃśī dvividhā kāryā śukacañcuśca vāyasī
dīrghaḥ saṃdaṃśakasacaiva hastamātro 'tisundaraḥ
unmattakusumākārā laghuḥ sthūlā ca kartarī
chinniśca dhātuvicchede sā syādaṣṭāṃgulā śubhā
kāṇo dvihastamātraśca dhātūnāṃ cālane hitaḥ
dvividhā hariṇī kāryā laghuḥ sthūlā ca śobhanā
hastāḍī dvimukhī kāryā yantrākārā ca vartulā
dvābhyāṃ caturbhir aṣṭābhiḥ pañcabhirdaśabhistathā
prakartavyā ghanā bhavyā dhātūnāṃ kuṭṭane hitā
kharparā bahudhā sthālī lohodumbaramṛnmayī
śarāvāśca tathā jñeyāḥ kācajāśca kacolavat
musalolūkhalādyaṃ ca dṛḍhakāṣṭhasulohajam
svarṇādivarṇavijñāne kathitaṃ nikaṣopalam
varālakaḥ pāharaśca kuśikuddalivardhanam
bījasādhane gaganaṃ jārayevādau ityādivakṣyamāṇakramād abhrakagandhamākṣikādisattvapiṣṭikā nirūpyante
tatra vyomno daśaguṇaṃ sattvaṃ sattvāddaśaguṇā drutiḥ iti vyomacūrṇasattvadrutiṣu tāvaccūrṇarūpāṃ piṣṭiṃ nirūpayati
vyomapiṣṭīkaraṇaṃ rasārṇave
kṣārāmlabhāvitaṃ vyomaṃ rajasā prathamena ca
sṛṣṭitrayodakakaṇātumburudravamarditam
jāritaṃ vātha puṭitaṃ yavaciñcārasena ca
śatāvarī guhā rambhā meghanādaḥ punarnavā
śigruko yavaciñcā ca bhāvitaṃ tadrasaiḥ kramāt
mūlaṃ sitamumāyāstu kauberīmūlameva ca
kadalīmusalīśigrutāmbūlībāṇapīlukam
alambuṣā balā kolī hyāsphoṭā kharamañjarī
tumbarus tiktaśākaṃ cāpyeṣām ekarasena tu
rājikāvyoṣayuktena tridinaṃ svinnamabhrakam
kāśīśatumbarusindhuṭaṃkaṇakṣārasaṃyutam
pūrvābhiṣavayogena sūtakaścarati kṣaṇāt
atra prathamena rajasā pūrvoktenābhiṣekeṇa sṛṣṭitrayaṃ lavaṇatrayam umātasī kauberī uttaravāruṇī yavaciñcā tintiḍī
ayamarthaḥ kṣārāmlādimarditapuṭitasya yavaciñcārasena piṣṭiḥ kāryā
śatāvaryādirasamarditakāśīśādibhiḥ saha puṭitasya yavaciñcārasena piṣṭirvā kāryeti piṣṭidvayam
tathā ca tatraiva
gṛhītvā devi dhānyābhram amlavargeṇa saṃyutam
kvāthayitvābhrakaṃ taṃ tu snuhīkṣīreṇa marditam
araṇyagomayenaiva kapotākhyaṃ puṭaṃ tataḥ
kadalīkandaniryāsairmūlakandarasena ca
kākamācī ca mīnākṣī hyapāmārgo munistathā
eraṇḍo hyārdrakaścaiva meghanādaḥ punarnavā
ekaikasya punar drāvaiḥ puṭamekaṃ pradāpayet
vajrīkṣīreṇa saṃyuktaṃ dolāyantreṇa pācayet
chāyāśuṣkaṃ tataḥ kṛtvā caṇakāmlena bhairavi
ghanasāraṃ ca kāśīśaṃ vacā nimbaṃ tathaiva ca
abhrakātṣoḍaśāṃśena hyekaikaṃ tatra nikṣipet
nidhāya tāmrapātre tu gharṣayettaṃ ca suvrate
navavāraṃ tato devi lohapātre tu jārayet
rasena saha deveśi caṇakāmlena kāñjikam
mṛdvagninā tu niṣkvāthyaṃ praharārdhena jāyate
somavallīrasaiḥ piṣṭvā vyomaṃ sauvarcalānvitam
śanaiḥ śanair haṃsapāke dāpayecca puṭatrayam
somavallīrasenaiva saptavārāṃśca bhāvayet
somavallīrasenaiva saptavārāṃśca dāpayet
pātayenmṛnmaye bhāṇḍe rasena saha saṃplutam
mūlaṃ vallīṣupuṅkhāyā gavyakṣīreṇa gharṣayet
kalkena lepayetsūtaṃ gaganaṃ ca tadūrdhvagam
tāpayedravitāpena nirmukhaṃ grasate kṣaṇāt
jāyate piṣṭikā śīghraṃ nātra kāryā vicāraṇā
iti puṭanenānyā tṛtīyā piṣṭiḥ
tilaparṇīrasenaiva gaganaṃ tena bhāvayet
mardanājjāyate piṣṭirnātra kāryā vicāraṇā
pūrvoktavidhinā puṭita iti śeṣaḥ
ityanyā piṣṭiḥ
ityabhram arkacūrṇapiṣṭicatuṣṭayam
atha vyomasattvapiṣṭiḥ rasārṇave
sattvamāvartitaṃ vyomnaḥ śodhitaṃ kācaṭaṃkaṇaiḥ
ciñcāphalāmlasehuṇḍapatrakalkaniṣevaṇaiḥ
paktvā niṣpādyatāṃ devi rasapiṣṭisamaṃ bhavet
rasaratnākare'pi
abhrasattvaṃ samāvartya samāṃśaṃ kācaṭaṃkaṇam
dattvā dattvā trivāraṃ tadvajramūṣāgataṃ dhamet
amlavargasnuhīpatraciñcābījaṃ savalkalam
kalkayettatra tatsattvaṃ saptavāraṃ niṣecayet
mṛdu śubhraṃ bhavettacca hitaṃ sūtasya jāraṇe
atha gandhakapiṣṭiḥ
rasaratnapradīpikāyām
viloḍite svarṇajale viśuṣke vastre'tha dattvā navanītagarbham
cūrṇaṃ śilātālakagandhakānāṃ sapannagānāṃ samabhāgikānām
karṣapramāṇāṃ tu tato'sya vartiṃ prajvālayettadgalitaṃ ghṛtaṃ syāt
anena kuryādrasanāyakasya sarvatra piṣṭiṃ balijāraṇāya
rasendracintāmaṇāvapi
śuddhasūtapalaikaṃ tu karṣaikaṃ gandhakasya tu
taptakhalve vinikṣipya devadālīrasaplutam
mardayecca karāṃgulyā jāyate gandhapiṣṭikā
bhāgā dvādaśa sūtasya dvau bhāgau gandhakasya ca
mardayed ghṛtayogena jāyate gandhapiṣṭikā
anyatra ca
gandhakasya palaṃ cūrṇaṃ bṛhatīphalajadravaiḥ
ākāśavallīsvarasairgomūtreṇa ca bhāvayet
ekaviṃśativārāṃśca pratyekaṃ śoṣitaṃ ca tat
amlavargair bhāvitaṃ ca raktapītagaṇena ca
śuṣkaṃ śrīraṅgayantreṇa sattvaṃ grāhyaṃ prayatnataḥ
tadyantragadraveṇaiva piṣṭiḥ syādrasajāraṇe
pūrvoktaraṅgākṛṣṭinā vā bhāvitā gandhādipiṣṭakā
iti gandhakapiṣṭikā
atha śilātālapiṣṭiḥ rasārṇave
snehakṣārāmlavargaiśca śilāyāśca puṭatrayam
kaṭāhe dhūpane yantre dhūpagandhānulepanāt
vaṃgasya hi vidhānena tālasya hatasya ca
tāpyahiṃgulayor vāpi hīnaṃ vai rasakasya vā
devendragiristvāha
ṣoḍaśāṃśaṃ rasātsattvaṃ liptamūṣāndhitaṃ puṭet
satuṣe karṣage'gnau ca yāvatsūtāvaśeṣitam
evamanyasattvapiṣṭiśca dhātuvargoktasattvānāṃ kāryā
iti śilātālakamākṣikādipiṣṭiḥ
atha rasārṇave svarṇatārabījāni
athātaḥ sampravakṣyāmi bījānāṃ sādhanaṃ priye
hematāravaśād bījaṃ dvividhaṃ tāvadīśvari
pītāruṇair haimabījaṃ tārabījaṃ sitairbhavet
kalpitaṃ rañjitaṃ pakvam iti bhūyastridhā bhavet
kalpitaṃ dvividhaṃ tatra śuddhamiśravibhedataḥ
rasoparasalohānāṃ bījānāṃ kalpitaṃ pṛthak
śuddhaṃ miśraṃ tu saṃyogādyathālābhaṃ sureśvari
miśraṃ yathā hemābhratāmrābhratārābhravaṅgābhranāgābhrakāntābhrādikam
iti kalpitabījāni
atha tatraiva rañjitabījāni bījāni kalpitānyevaṃ rañjitāni paraṃ śṛṇu
ghanaṃ mākṣikacūrṇena śulvacūrṇena rañjitam
dvaṃdvitaṃ tāpyasattvena rasarājasya rañjanam
āraktavallibhirmūtrairbahudhā paribhāvitaiḥ
kunaṭīgandhapāṣāṇairhemamākṣikahiṃgulaiḥ
vāpitaṃ secitaṃ raktagaṇaiḥ snehairmṛtaṃ tataḥ
rañjitaṃ rasarājasya tīkṣṇaṃ tāmraṃ viśeṣataḥ
kevalaṃ vimalaṃ tāmraṃ vāpitaṃ daradena vā
kurute triguṇaṃ jīrṇaṃ lākṣārasanibhaṃ rasam
dviguṇaṃ rasakaṃ dattvā tāmraṃ sudhmātamīśvari
kṛṣṇābhrakasya cūrṇaṃ ca raktavarṇaṃ muhuḥ puṭaiḥ
tāpyena vā mṛtaṃ hema triguṇena vipācitam
haṇḍikāyāṃ tu rasakaṃ tāpyasaindhavasaṃyutam
indragopanibhaṃ yāvatsarvaṃ dviguṇajāraṇāt
drutahemanibhaṃ sūtaṃ kurute nātra saṃśayaḥ
abhrakaṃ hema tāmraṃ ca śilayā mākṣikeṇa ca
gairikeṇa ca mukhyena rasakena ca rañjayet
kunaṭīhatakariṇā vā raviṇā tāpyagandhakahatena
daradanihatāyasā vā nirvyūḍhaṃ hema tadbījam
rasasāre tu melanakarma
ādāveva tu bījānāṃ kuryānmelaṃ yathocitam
nirvāhya sarvabījāni vāpayetsecanena tu
tāpyaṃ vā rasakaṃ vāpi haṃsaṃ vā vimalāṃ śilām
vāpayetsarvabījeṣu satataṃ sekapaṇḍitaḥ
secanaṃ raktatoyena rañjanaṃ syādviśeṣataḥ
bhavanti sarvabījāni rañjitāni na saṃśayaḥ
rasaścoparasāścaiva raktapītāśca kṛtsnaśaḥ
triguṇā hemanirvyūḍhā hemaśeṣaṃ tu bījakam
tad bījaṃ cārayetsūte samabhāgaṃ ca kārayet
rasasya rañjanaṃ kṛtvā samabījena sārayet
iha cāraṇaṃ sāraṇaṃ kalpitapakvabījānāmapyevameva
rasendracintāmaṇau
karṣāṣṭaṃkaṇakajjalīharihayairgandhasya ca dvau rajaḥ siddhākhyaṃ sakalaiḥ kṛtaṃ palamatha dvitraiśca lohaiḥ śṛtam
bhūyo gandhamṛtaṃ caturdaśapuṭaiḥ syādindragopāruṇaṃ tattāre madhunā puṭena dhamanenārkacchavīmīhate
tulyaṃ tāre tāmramāvartya tāvattaptaṃ taptaṃ gandhacūrṇe kunaṭyām
nyastaṃ yāvajjīryate khaṇḍaśo'tha prājyairgandhaiḥ pācayetkācakūpyām
khaṇḍākāraṃ tādṛśaṃ ṭaṃkaṇena svarṇāntaḥsthaṃ bhasmamūṣāntarāle
dhmātaṃ sādhu syāt suvarṇaṃ satāraṃ hīne varṇe rañjayenmākṣikeṇa
atha rasārṇave pakvabījāni
bījāni rañjitānyevaṃ pakvabījamataḥ śṛṇu
mahārasānuparasān tīkṣṇalohāni ca kṣipet
samāṃśaṃ samamākṣīkaṃ gandhakāvāpayogataḥ
śataśo vāhayedetadakṣīṇaṃ sāvaśeṣitam
samāṃśaṃ rasarājasya garbhe dravati niścitam
tadetat piṣṭikāstambhe jāraṇāyāṃ sureśvari
rañjane rasarājasya sāraṇāyāṃ ca śasyate
tadeva śataśo raktagaṇasnehaniṣecitam
adhikaṃ śasyate teṣu sahasrāṃśena vedhakṛt
nirvyūḍhaṃ nāgavaṃgābhyāṃ kriyāyāṃ hematārayoḥ
khasattvaṃ raviṇā yojyaṃ dvaṃdvitaṃ syādrasāyane
sasnehakṣārakaṭvamlai rasaistaistālakādibhiḥ
samadvitriguṇān tāmre vāhayedvaṃgapannagān
raktasnehaniṣiktaṃ tadrasākṛṣṭiriti smṛtam
mākṣikaṃ gandhapāṣāṇaṃ haritālaṃ manaḥśilām
vaikrāntakaṃ kāntamukhaṃ sasyakaṃ vimalāñjanam
rasakaṃ cāpi śataśaścūrṇitaṃ hemni vāhayet
lohaparpaṭikātāpyakaṃkuṣṭhavimalābhrakaiḥ
mṛtaśulvaśilāsūtasnuhyarkakṣīrahiṃgulaiḥ
nāgo nirjīvatāṃ yāti puṭayogaiḥ punaḥ punaḥ
rasatālakaśaṅkhaciñcākṣāraistathā trapu
mṛtaṃ nāgaṃ mṛtaṃ vaṃgaṃ śulbaṃ tīkṣṇaṃ tathā mṛtam
ekaikamuttame hemni vāhayetsuravandite
nirutthe pannage hemni nirvyūḍhe śataśo guṇaiḥ
gorocananibhaṃ hemaṃ bhāskaraṃ tārasaṃnibham
tīkṣṇābhrakaṃ ravisamaṃ mākṣikaṃ dviguṇaṃ tathā
āvartitaṃ cūrṇitaṃ ca māritaṃ saptabhiḥ puṭaiḥ
vyūḍhaṃ śataguṇaṃ hemni tadbījaṃ jārayetsamam
candrārkaṃ patralepena śatabhāgena vedhayet
ūrdhvādho mākṣikaṃ dattvā śulbaṃ hemasamaṃ bhavet
evaṃ daśaguṇaṃ vyūḍhaṃ bījaṃ kiraṇasaṃnibham
rasakābhrakatāmreṇa bhāgavṛddhaṃ dhamettataḥ
mākṣikeṇa hataṃ tacca bīje nirvāhayetpriye
dvātriṃśadguṇitaṃ hemni nāgaṃ tāpyahataṃ vahet
triṃśadguṇaśilāvāpaṃ nāgabījam udāhṛtam
tāpyatālakavāpena sattvaṃ pītābhrakasya tu
bījaṃ nirvāhayed etad ghoṣākṛṣṭasya vedhakam
nāgaḥ karoti mṛdutāṃ nirvyūḍhastāṃ ca raktatām
vāpitaṃ pītatāṃ tīkṣṇaṃ kāntasthāṃ kālikāṃ viṣam
kiṃcidyathā rasaratnākare
svarṇaṃ tāmraṃ samaṃ śuddhaṃ drāvitaṃ lepayetpunaḥ
sāmlena tāpyayogena dhametsvarṇāvaśeṣitam
evaṃ daśaguṇaṃ vāhyaṃ tāmraṃ vā tutthasattvakam
pakvabījamiti khyātaṃ svarṇaśeṣaṃ samāharet
tathā ca vistaratastu rasasāre
raktābhrahemarasakaṃ hemābhraṃ capalaṃ śilā
mākṣīkaṃ kāntatīkṣṇaṃ ca hema mākṣīkamabhrakam
hemakāntaṃ ca mākṣīkaṃ tīkṣṇaṃ mākṣīkakāñcanam
tīkṣṇāruṇaṃ ca mākṣīkaṃ kāntābhraṃ tāpyakāñcanam
kṛṣṇābhraṃ hemaṃ tīkṣṇaṃ ca śulvāyaskāntatīkṣṇakam
mākṣikaṃ gaganaṃ hemaṃ tīkṣṇaṃ tāmraṃ ca mākṣikam
pītābhraṃ kāntatīkṣṇaṃ ca kāntatāmramākṣikam
tīkṣṇābhratāmramākṣīkaṃ tāmratīkṣṇābhrakāñcanam
śulvāyaskāntatīkṣṇaṃ ca tīkṣṇāyaskāntaśulvakam
mākṣikaṃ gaganaṃ hema tīkṣṇatāmraṃ ca mākṣikam
tāmrakāntābhramākṣīkaṃ tīkṣṇārkaṃ nāgamākṣikam
rūkma vyoma ravistīkṣṇaṃ hemābhraśulvamākṣikam
rūkma vyoma khagaṃ cauraṃ khagavaṃgābhrakāñcanam
rūkma vyoma khagaṃ kāntaṃ sasyābhraṃ kāñcanaṃ khagam
rūkma vyoma khagaṃ haṃsaṃ tutthābhraṃ khagakāñcanam
rūkma vyoma khagaṃ śailaṃ rūkma vyoma khagaṃ trapu
rūkma vyoma raviścauraṃ tālābhraṃ kāñcanaṃ khagam
rūkma vyoma khagaṃ ghoṣaṃ rūkma vyoma khagāñjanam
rūkma vyoma khagaṃ brāhmaṃ rūkma vyoma khagaṃ śilā
rūkma khagaṃ trapuścauraṃ khagāyaś corakāñcanam
rūkma coraṃ khagaṃ śailaṃ rūkma coraṃ ca mākṣikam
rūkma coraṃ khagaṃ sasyaṃ coravaikrāntamākṣikam
rūkma coraṃ khagaṃ gandhaṃ rūkma coraṃ khagaṃ malam
rūkma śilā khagaṃ coraṃ rūkma coraṃ khagāñjanam
rūkma coraṃ khagaṃ tutthaṃ kāsīsaṃ coramākṣikam
rūkma coraṃ khagaṃ kāṃkṣī rūkma coraṃ khagaṃ trapu
rūkma coraṃ khagaṃ nāgaṃ coraṃ rādhoṣamākṣikam
rūkma coraṃ khagaṃ śulbaṃ rāścauraṃ khagamākṣikam
rūkma coraṃ khagaṃ śulvaṃ rāścauraṃ khagamākṣikam
rūkma coraṃ śilāṃ haṃsaṃ coraṃ rā haṃsamākṣikam
nāgaṃ rārasakaṃ haṃsaṃ haṃsaṃ rācoramākṣikam
rāśulvaṃ rasakaṃ haṃsaṃ rāścoraṃ śailahiṃgulam
coraṃ rādaradaṃ coraṃ haṃsaṃ rācorahiṃgulam
lohaṃ rādaradaṃ coraṃ hiṃgulaṃ tīkṣṇacorakam
kāṃkṣī ca hiṃgulaṃ coraṃ rākāṃkṣī corahiṃgulam
haṃsaṃ rārasakaṃ coraṃ punarbījaṃ ca jāyate
hemaikaṃ triguṇaṃ coraṃ hemaikaṃ triguṇaṃ khagam
hemaikaṃ triguṇaṃ haṃsaṃ hemaikaṃ triguṇaṃ giriḥ
hemaikaṃ triguṇaṃ tālaṃ hemaikaṃ vimalātrayam
trirbhūnāgaśca hemaikaṃ hemaikaṃ triguṇā śilā
hemaikaṃ triguṇaṃ tutthaṃ hemaikaṃ triguṇaṃ vaṭam
hemaikaṃ triguṇā rīrī hemaikaṃ ca tritutthakam
hemaikaṃ triguṇaṃ ghoṣaṃ hemaikaṃ triguṇaṃ trapu
hemaikaṃ triguṇaṃ nāgaṃ proktaṃ bījamanekadhā
pratyekaṃ ślokapādaikaṃ kalpitaṃ bījamatra vai
punaḥ pracārayogena bījānāmapyanantatā
nānākṣetrasamudbhūtadhātupāṣāṇasattvataḥ
rasoparasasaṃyogāt kalpayedbījam uttamam
bījaiḥ samastairvyastairvā bhāgottarakṛtairapi
kanake triguṇairjīrṇaiḥ kramādvedhaḥ śatāvadhiḥ
rasagraharaviṣṭambhasaṃkhyā triṃśadguṇottarā
uttamaṃ kanakaṃ jāryaṃ kramavṛddhyā ca vedhakṛt
rase ca bhāgavṛddhyā ca viṃśatitriṃśadguṇottaram
viṣamaṃ vā samaṃ vātha samaṃ viṣamameva ca
rāgasaṃkhyākrameṇaiva bīje jīrṇe ca vedhakṛt
atra khagaṃ kāsīsam
coraṃ kharparam
haṃsaṃ hiṅgulam
brāhmaṃ tāmram
rā suvarṇam
rasādisaṃkhyā sahasrādivedhakaraseṣu sphuṭībhaviṣyatīti
sahasravedhake ṣaḍguṇitair ayutavedhake navaguṇitair lakṣavedhake dvādaśaguṇitaiḥ prayutavedhake pañcadaśaguṇitaiḥ koṭivedhake'ṣṭādaśaguṇitai raktābhrādibhir jīrṇaiḥ kanakaṃ bījaṃ syādityarthaḥ
punaśca tatraiva
lohaghoṣāratāmrāṇām ekadvitrigrahāṃśakāḥ
nāgastithyaṃśakaḥ sarve dhamettadardhaśeṣataḥ
rañjanīyaṃ same jīrṇe kanake syāt subījakam
jārite sārite bīje śatavedhī bhavedrasaḥ
hemasīsakatāmrāṇāṃ pratyekaṃ ca grahāṃśakam
rītikātīkṣṇaghoṣāṇāṃ vedapakṣaguṇāṃśakāḥ
hemaśeṣaṃ bhaved bījaṃ śatavedhasya kārakam
tīkṣṇaṃ tāmraṃ samaṃ kṛtvā nāgaṃ nirvāhya ṣaḍguṇam
tāmraśeṣaṃ bhavedraktaṃ hemavyūḍhaṃ subījakam
nāge ca triguṇā rītirnāgaṃ tāmraṃ tathaiva ca
tacchulvaṃ hemanirvyūḍhaṃ bījaṃ bhavati śobhanam
vasubhāgaṃ kṛtaṃ hema śulvaraktaṃ catuṣṭayam
nāgabhāgadvayaṃ sarvaṃ hemaśeṣaṃ tu bījakam
lohāṣṭakaṃ rasāḥ sarve tathaivoparasāḥ khalu
ekatra melanaṃ kṛtvā lohaśeṣaṃ ca kārayet
taddvātriṃśadguṇaṃ jāryaṃ mahābījamidaṃ rase
jārayeddhemabījaṃ hi dvāviṃśatiguṇaṃ tathā
rasaratnākare
tāpyena mārayecchulvaṃ tathā gandhena māritam
tat tāmraṃ vāhayennāge mūṣāmadhye dhaman dhaman
śanaiḥ śataguṇaṃ yāvattāpyacūrṇaṃ kṣipan kṣipan
tannāgaṃ vāhayetsvarṇe dvātriṃśadguṇitaṃ kramāt
svarṇaśeṣaṃ tu tadbījaṃ samāṃśaṃ jārayedrase
anenaiva tu bījena jārayetsārayetpunaḥ
pūrvavajjāraṇāyogair bandhanāntaṃ ca kārayet
krāmaṇena samāyuktaṃ sahasrāṃśena vedhayet
candrārkaṃ jāyate svarṇaṃ devābharaṇamuttamam
svarṇaṃ tāmraṃ samaṃ śuddhaṃ drāvitaṃ lepayetpunaḥ
sāmlena tāpyayogena dhametsvarṇāvaśeṣitam
evaṃ daśaguṇaṃ vāhyaṃ tāmraṃ vā tutthasattvakam
pakvabījamiti khyātaṃ svarṇaśeṣaṃ samāharet
atha tārapakvabījāni rasārṇave
hemabījamiti proktaṃ tārabījamataḥ śṛṇu
tīkṣṇābhratāpyavimalārasakaṃ samabhāgakam
vaṃgabhāgāśca catvāraḥ sarvaṃ dhmātaṃ vicūrṇitam
puṭena nihataṃ kāryaṃ vyūḍhaṃ tāraṃ tu vedhayet
dvātriṃśacca guṇaṃ tāre vaṃgaṃ tāpyahataṃ vahet
triṃśadguṇaṃ tālakaṃ ca vaṃgabījamudāhṛtam
