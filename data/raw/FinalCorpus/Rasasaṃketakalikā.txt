śivaṃ natvā raseśaṃ cāmuṇḍaḥ kāyasthavaṃśabhūḥ
karoti rasasaṃketakalikām iṣṭasiddhidām
skandāttārakahiṃsārthaṃ kailāse vidhṛtaṃ suraiḥ
rate śambhoścyutaṃ reto gṛhītamagninā mukhe
kṣiptaṃ tena caturdikṣu kṣārābdhau tatpṛthak pṛthak
saumyādidiktrayasthaṃ yad gaurīśāpānna kāryakṛt
paścimāyāṃ vimuktaṃ tat sūto'bhūt sarvakāryakṛt
śvetāruṇaharidrābhakṛṣṇā viprādipāradāḥ
dehe lohe gade piṣṭyāṃ yojyā vā svasvajātiṣu
teṣu naisargikā doṣāḥ pañca saptātha kañcukāḥ
malādyāḥ pañca doṣāḥ syur bhūjādyāḥ sapta kañcukāḥ
kuṣṭhādīn hi prakurvanti rasasthā dvādaśaiva te
tenāṣṭādaśasaṃskārā uktā jñair doṣamuktaye
kartuṃ te duṣkarā yasmāt procyante sukarā rase
palādārabhya pañcāśatpalaṃ yāvacca pāradaḥ
tata ūno'dhiko vāpi na saṃskāryo raso budhaiḥ
vastre caturguṇe pūtaḥ sūtaḥ sthāpyaḥ śubhe'hani
lohārkāśmajakhalve tu tapte caiva vimardayet
niśeṣṭakāsurīdhūmavyoṣāmlalavaṇaiḥ pṛthak
kālāṃśairmarditaḥ sūto bhavecchuddho dinaikataḥ
tataḥ kṣārāmlamūtrādyaiḥ svedyo vastrāvṛto dinam
mūrchayet saptadhā paścāt kanyāgnyarkavarāmbubhiḥ
tridhordhvapātanāt pātyaḥ pādāṃśārkayutaḥ śuciḥ
hiṅgulād uddhṛtaḥ sūto bhavedvā doṣavarjitaḥ
guruśāstraṃ parityajya vinā jāritagandhakāt
rasaṃ nirmāti durmedhāḥ śapettaṃ ca raseśvaraḥ
sūtaṃ gandhaṃ rasaikāṃśaṃ stokaṃ stokaṃ tu khalvagam
kuṭṭanāt kuṭṭanāt piṣṭaṃ bhavedvā tāmrapātragam
tattulyaṃ gandhakaṃ dattvā ruddhvā taṃ lohasampuṭe
puṭed bhūdharayantre ca yāvajjīryati gandhakam
evaṃ punaḥ punardeyaṃ ṣaḍguṇaṃ gandhacūrṇakam
ṣaḍguṇe gandhake jīrṇe raso nikhilarogahā
pāṭaḥ khoṭo jalaukā ca bhasmākhyaśca caturthakaḥ
bandhaścaturvidhaḥ sūte vijñeyo bhiṣaguttamaiḥ
pāṭaḥ parpaṭikābandhaḥ piṣṭibandhastu khoṭakaḥ
jalaukā pakvabandhaḥ syādbhasma bhasmanibho bhavet
sūtabhasma dvidhā jñeyamūrdhvagaṃ talabhasma ca
ūrdhvabhasmakaraṃ yantraṃ sthālikāsampuṭaṃ śṛṇu
kāryaṃ sthālīdvayaṃ madhye sarvataḥ ṣoḍaśāṅgulam
lavaṇeneṣad ārdreṇāpūrya sthālīm adhogatām
saṃdhiṃ vastramṛdā limpet saṃpuṭīkṛtya cānyayā
tridvāracullyāṃ saṃsthāpya caturyāmaṃ dṛḍhāgninā
pacettatsvāṅgaśītaṃ vai hyuddhṛtya lavaṇaṃ tyajet
lāvaṇīmūrdhvagāṃ kṛtvā kṣepyo'nyasyāṃ raseśvaraḥ
pūrvavat saṃpuṭīkṛtya paścāttu cullake nyaset
dṛḍhaṃ kṛtvālavālaṃ tu jalaṃ tatra vinikṣipet
uṣṇaṃ punaḥ punastyaktvā kṣipecchītaṃ muhurmuhuḥ
tridvāre kāṣṭhamekaikaṃ dīrghaṃ hastamitaṃ kṣipet
hastavatpiṇḍamānaṃ tu hyādau prajvālayetsudhīḥ
dve dve kāṣṭhe ca tasyordhvaṃ tadūrdhvaṃ tritayaṃ kṣipet
yāvadyāmadvayaṃ paścādaṅgārāṃśca jalaṃ tyajet
ūrdhvasthālyāṃ tu yallagnaṃ tadūrdhvaṃ bhasma siddhidam
gandhakaṃ dhūmasāraṃ ca śuddhasūtaṃ samaṃ trayam
yāmaikaṃ mardayet khalve kācakūpyāṃ vinikṣipet
ruddhvā dvādaśayāmaṃ tadvālukāyantragaṃ pacet
sphoṭayetsvāṅgaśītaṃ ca tadūrdhvaṃ gandhakaṃ tyajet
talabhasma bhavedyogavāhi syāt sarvarogahṛt
auṣadhāntarasaṃyogād vakṣye varṇaviparyayam
raktaṃ pītaṃ tathā kṛṣṇaṃ nīlaṃ ca pāṇḍurāruṇam
nirguṇḍīrasasaṃyuktaṃ capalena samanvitam
raktavarṇaṃ bhavedbhasma dāḍimīkusumopamam
bhūdhātrīhastiśuṇḍībhyāṃ rasaṃ gandhaṃ ca mardayet
kācakūpyāṃ caturyāmaṃ pakvaḥ pīto bhavedrasaḥ
sūtaṃ gandhakasaṃyuktaṃ kumārīrasamarditam
kṛṣṇavarṇaṃ bhavedbhasma devānāmapi durlabham
vārāhīkandasaṃyuktaṃ rasakena samanvitam
śyāmavarṇaṃ bhavedbhasma valīpalitanāśanam
lavaṇāntarviliptāyāṃ kūpyāṃ syāt pāṇḍurāruṇam
lavaṇādviṃśatirbhāgāḥ sūtaścāthaikabhāgikaḥ
kāñjike mardayitvāgnau puṭanād bhasmatāṃ vrajet
uddhṛtyānyaṃ rasaṃ kṣiptvā yathecchaṃ mārayedrasam
evaṃ tāmrāhivaṅgābhraṃ māritaṃ syādguṇapradam
tadambupūrite pātre sthāpyaṃ yāmāṣṭakaṃ śanaiḥ
tyaktvā toyaṃ raso grāhyaḥ pātrastho bhasmasūtakaḥ
mūṣādvayamapāmārgabījacūrṇaiḥ prakalpayet
pāradaṃ tatpuṭe kṛtvā malayūrasamarditam
droṇapuṣpyāḥ prasūnāni viḍaṅgam arimedakaḥ
cūrṇam eṣām adhaścordhvaṃ dattvā mudrāṃ prakalpayet
vidhāya golakaṃ samyaṅmṛnmūṣāsampuṭe kṣipet
śoṣayenmudritaṃ kṛtvā paced gajapuṭe tataḥ
pārado bhasmatām itthaṃ puṭenaikena gacchati
svāṅgaśītaṃ samuddhṛtya sarvakarmasu yojayet
prottānakharpare cullyāṃ sphaṭikālepite kṣipet
punarnavārase pakvo mardanānmriyate rasaḥ
atejā aguruḥ śubhro lohahā cācalo rasaḥ
yadā nāvartate vahnau nordhvaṃ gacchettadā mṛtaḥ
pāradaḥ sarvarogaghno yogavāhī saro guruḥ
pāṇḍutākṛmikuṣṭhaghno vṛṣyo balyo rasāyanaḥ
sūto dhāturasāḥ sarve jīrṇā jīrṇā guṇādhikāḥ
dante śṛṅge maṇau veṇau rakṣayetsādhitaṃ rasam
pittāni ṣoḍaśāṃśena viṣāṇāmapi raktikā
guṭīraseṣvanukto 'pi jñeyo vidhirayaṃ svayam
sarvarogavināśārthaṃ dehadārḍhyasya hetave
śuddhakāyaśca pathyāśī seveta pūjyapūjanāt
vallamekaṃ nare'śve tu gadyāṇaṃ ca gaje dvayam
dattaḥ sūto haredrogān dhātuyugvā nijauṣadhaiḥ
rasasya vikṛtau satyāṃ mūrchā hikkā jvaro'ratiḥ
kāsaḥ śvāso bhramo moho dāhaḥ kampaśca jāyate
tacchāntyai bījapūrasya rasaṃ śuṇṭhīṃ ca saindhavam
pibedvā gojale siddhaṃ mūlaṃ karkoṭajaṃ śubham
yatrāgāre rasādhīśaḥ pūjyate bahubhaktitaḥ
tadapatyadhanaiḥ pūrṇam ādhivyādhivivarjitam
hemarūpyārkavaṅgāhilohair lohāḥ ṣaḍīritāḥ
akṛtrimā ime ghoṣāvartakādyāstu kṛtrimāḥ
śuddhā mṛtā nirutthāśca sarvarogaharāḥ smṛtāḥ
aśuddhān hīnapākāṃśca rogamṛtyupradāṃstyajet
lohaṃ sūtayutaṃ doṣāṃstyajet sūtaśca lohayuk
ataḥ svarṇādilohāni vinā sūtaṃ na mārayet
svarṇaṃ pañcavidhaṃ proktaṃ prākṛtaṃ sahajāgnije
etat svarṇatrayaṃ devabhojyaṃ ṣoḍaśavarṇakam
khanijaṃ rasavādotthaṃ supattrīkṛtya śodhitam
taccaturdaśavarṇāḍhyaṃ manujārhaṃ rujāpaham
suvarṇaṃ saptaśo vāpyaṃ kāñcanārarase śuciḥ
suvarṇe galite nāgaṃ prakṣipet ṣoḍaśāṃśakam
amlena mardayitvā tu kṛtvā tasya ca golakam
gandhakaṃ golakasamaṃ vinikṣipyādharottaram
śarāvasaṃpuṭe kṛtvā saṃnirudhya pratāpayet
triṃśadvanotpalairagnau saptadhā bhasmatāṃ vrajet
tiktaṃ kaṣāyaṃ jvarahṛtsvādupākaṃ balāvaham
vayodhīḥkāntidaṃ vṛṣyaṃ śoṣālakṣmīviṣāpaham
kailāse sahajaṃ rūpyaṃ khanijaṃ kṛtrimaṃ bhuvi
vyutkrameṇa guṇaiḥ śreṣṭhaṃ nāgottīrṇaṃ rase hitam
śvetāgastirase rūpyaṃ svarṇavacchuci māraṇam
gandhakāmlakasaṃyogānnāgaṃ hitvā kṣipet trapu
vayaḥśukrabalotsāhakaraṃ sarvāmayāpaham
etadbhasmāmlalipto'sistāmravarṇastadā mṛtiḥ
suvarṇamathavā rūpyaṃ yoge yatra na vidyate
tatra kāntodbhavaṃ lohaṃ kṣepyaṃ taistatsamaṃ guṇaiḥ
dvyarkau nepālamlecchau tu rase nepāla uttamaḥ
ghanaghātasahaḥ snigdho raktapatro'malo mṛduḥ
mlecchastu kṣālitaḥ kṛṣṇo rūkṣaḥ stabdho ghanāsahaḥ
miśrito nāgalohābhyāṃ na śreṣṭho rasakarmaṇi
tāmraṃ tu viṣavajjñeyaṃ yatnataḥ sādhyate hi tat
eko doṣo viṣe samyaktāmre tvaṣṭau prakīrtitāḥ
kuṣṭhaṃ reko vamirbhrāntistāpo vātaśca kāmalā
dehasya nāśanaṃ doṣā ityaṣṭau kathitā budhaiḥ
gavāṃ mūtraiḥ paceccāhastāmrapatraṃ dṛḍhāgninā
vāriṇā kṣālayet paścādekaviṃśatidhā śuciḥ
pāradaṃ gandhakaṃ tāmraṃ samamamlena mardayet
jāyate tripuṭād bhasma vālukāyantrato'thavā
gandhārkau dvyekabhāgau ca śarāvasaṃpuṭe puṭet
svāṅgaśītaṃ ca saṃpeṣya khalve vastreṇa gālayet
sāmudraṃ tatsamaṃ kṛtvā punaḥ puṭanamācaret
tadeva tatkṣaye deyaṃ sāmudraṃ ca punaḥ punaḥ
kāsīsasya jalenaiva vāraṃ vāraṃ tu bhāvayet
catuḥṣaṣṭipuṭairitthaṃ nirutthaṃ yogavāhikam
tattāmraṃ sauraṇe kande puṭetpañcāmṛte'thavā
aṣṭau doṣāṃśca pūrvoktān na karoti guṇāvaham
hanti gulmakṣayājīrṇakāsapāṇḍvāmayajvarān
sthaulyodare kaphaṃ śūlamūrdhvādhaḥśodhanaṃ param
khurakaṃ miśrakaṃ ceti dvividhaṃ vaṅgamucyate
khurakaṃ tu guṇaiḥ śreṣṭhaṃ miśrakaṃ na rase hitam
kanyābhṛṅgarase vaṅganāgau śodhyau trisaptadhā
athavā brahmavṛkṣotthe kvāthe nirguṇḍije'thavā
mṛdbhājane drute vaṅge ciñcāśvatthatvaco rajaḥ
kṣipettasya caturthāṃśaṃ lohadarvyā pracālayet
yāvadbhasmatvamāyāti tataḥ khalve satālakam
brahmadrukvāthakalkābhyāṃ mardyaṃ gajapuṭe pacet
puṭe puṭe daśāṃśāṃśaṃ dattvaivaṃ daśadhā puṭet
vaṅgabhasma nirutthaṃ tat pāṇḍumehagadāpaham
karīṣasaṃpuṭe vaṅgapatraṃ chāgaśakṛdyutam
mriyate puṭamātreṇa tanmehān hanti viṃśatim
vaṅgavannāgabhasmāpi kṛtvādau tatsamāṃ śilām
kṣiptvā tuṣodakairmardyaṃ dadyād gajapuṭaṃ tataḥ
ṣaṣṭyaṃśaṃ gandhakaṃ dattvā pācyaṃ ṣaṣṭipuṭāvadhi
nāgabhasma nirutthaṃ tadvaṅgabhasmaguṇādhikam
mṛtaṃ vaṅgaṃ ca nāgaṃ ca rasabhasma samaṃ guṇaiḥ
parasparamalābhe ca yojayettat parasparam
muṇḍaṃ tīkṣṇaṃ tathā kāntaṃ bhedāstasya trayodaśāḥ
mṛdu kuṇṭhaṃ ca kāṇḍāraṃ trividhaṃ muṇḍamucyate
kharasāraṃ ca hotrāsaṃ tārāvartaṃ viḍaṃ tathā
kāntaṃ lohaṃ gajākhyaṃ ca ṣaḍvidhaṃ tīkṣṇamucyate
pātre yasminprasarati jale tailabindurna lipto hiṅgurgandhaṃ visṛjati nijaṃ tiktatāṃ nimbakalkaḥ
pāke dugdhaṃ bhavati śikharākāratāṃ naiti bhūmau kāntaṃ lohaṃ tadidamuditaṃ lakṣaṇairnaiva cānyat
kāntaṃ lohaṃ caturdhoktaṃ romakaṃ bhrāmakaṃ tathā
cumbakaṃ drāvakaṃ ceti guṇāstasyottarottarāḥ
muṇḍādisarvalohāni tāmravacchodhayet sudhīḥ
lohapākastridhā prokto mṛdurmadhyaḥ kharastathā
paṅkaśuṣkarasau pūrvau vālukāsadṛśaḥ kharaḥ
lohapatraṃ gandhaliptaṃ vahnau taptaṃ punaḥ punaḥ
kṣipenmīnākṣikānīre yāvattatraiva śīryate
rasahiṅgulagandhena tulyaṃ tanmardayed dṛḍham
nirguṇḍīvṛṣamatsyākṣīrasairgajapuṭānmṛtiḥ
lohacūrṇaṃ varākvāthe piṇḍaṃ kṛtvā punaḥ punaḥ
ṣoḍaśāṅgulamāne hi nirvātagartake puṭet
catuḥṣaṣṭipuṭaireva jāyate padmarāgavat
nirutthāmbutaraṃ yogavāhi syātsarvarogahṛt
jambūtvacārase tindumārkaṇḍapatraje'thavā
trisaptadhātape śoṣyaṃ peṣyaṃ vāritaraṃ bhavet
ciñcāpatranibhaṃ lohapatraṃ dantīdrave kṣipet
gharme dhṛtvā raso deyo mṛtaṃ yāvadbhavecca tat
matsyākṣīrasamadhyasthaṃ lohapatraṃ vinikṣipet
triṃśaddināni gharme tu tato vāritaraṃ bhavet
lohamadhvājyagaṃ tāraṃ dhmātaṃ cetpūrvamānakam
tadā lohaṃ nirutthaṃ syādanyathā sādhayetpunaḥ
varākvāthe 'vaśeṣo tu tattulyaṃ ghṛtamāyasam
sitā lohamitā tāmre pakvaṃ cāmṛtavadbhavet
grahaṇīpāṇḍuśophārśojvaragulmapramehakān
hanti plīhāmayaṃ lohaṃ balabuddhivivardhanam
kuṣmāṇḍaṃ tilatailaṃ ca māṣānnaṃ rājikā tathā
madyamamlarasaṃ caiva tyajellohasya sevakaḥ
gomūtre triphalākvāthe taptaṃ śodhyaṃ trisaptadhā
svarṇādi sarvalohānāṃ kiṭṭaṃ tattadguṇāvaham
kiṭṭāddaśaguṇaṃ muṇḍaṃ muṇḍāttīkṣṇaṃ śatādhikam
tīkṣṇāllakṣaguṇaṃ kāntaṃ bhakṣaṇātkurute guṇam
lavaṇāntargataṃ bhāṇḍe sattvaṃ kharparasambhavam
sukhaṃ ruddhvā vipakvaṃ tanmriyate gajavahninā
mṛtastu rasako rūkṣastridoṣaghno jvarāpahaḥ
yogavāhyatisāraghnaḥ kledaghno viḍvibandhakṛt
kāṃsyapittalayoḥ prokte tāmravacchuddhimāraṇe
sitā gavyayutā deyā dhātubhakṣaṇavaikṛtau
athaikaḥ pāradādbhāgo gandhako dviguṇastataḥ
tayoḥ samaṃ suvarṇādinirutthaṃ śīghramāraṇam
samadhvājyaṭaṅkaṇairguñjāguḍābhyāṃ mṛtadhātavaḥ
dhmātāḥ piṇḍakṛtā naiva jīvanti te nirutthakāḥ
sagandhaścotthito dhāturmardyaḥ kanyārase dinam
pakvo gajapuṭo divyaṃ sarvo yāti nirutthatām
pītaṃ sitāsitaṃ raktamekaikaṃ khaṃ caturvidham
pinākaṃ darduraṃ nāgaṃ vajraṃ cāgnau parīkṣayet
na patrāṇi na śabdāṃśca kuryāttadvajrasaṃjñakam
trīṇi dhmātāni kiṭṭaṃ hi vajrī sattvaṃ vimuñcati
tatsattvaṃ vidhivadgrāhyaṃ śodhyaṃ māryaṃ ca lohavat
sattvābhāve tu niścandraṃ raseṣviṣṭaṃ taducyate
dhānyābhraṃ meghanādair jhaṣanayanajalair jambhalaiṣṭaṅkaṇena khalve saṃmardya gāḍhaṃ tadanu gajapuṭān dvādaśaivaṃ pradadyāt
mīnākṣībhṛṅgatoyais triphalajalayutair mardayet saptarātraṃ gandhaṃ tulyaṃ ca dattvā pravaragajapuṭāt pañcatāṃ yāti cābhram
mṛtaṃ niścandratāṃ yātamaruṇaṃ cāmṛtopamam
sacandraṃ viṣavajjñeyaṃ mṛtyukṛdvyāghraromavat
varāmbu goghṛtaṃ cābhraṃ kalāṣaḍdikkramāṃśakam
mṛdvagninā pacellohe cāmṛtīkaraṇaṃ bhavet
vayaḥstambhakārī jarāmṛtyuhārī balārogyadhārī mahākuṣṭhahārī
mṛto meghakaḥ sarvarogeṣu yojyaḥ sadā sūtarājasya vīryeṇa tulyaḥ
kṣārāmlaṃ dvidalaṃ varjyaṃ karkoṭikāravellakam
vṛntākaṃ ca karīraṃ ca tailaṃ cābhrakasevane
gandhaṃ viṣādinepālaṃ godugdhe'tha śilājatu
gomūtreṇa ca tālādyaṃ śaṅkhādyam amlataḥ śuciḥ
raseṣūktaṃ viṣaṃ grāhyaṃ tulyaṃ ṭaṅkaṇapeṣitam
tanmṛtaṃ yogavāhi syāt sūtābhrāyaḥ samaṃ guṇaiḥ
nīlakaṇṭhākhyamantreṇa viṣaṃ saptābhimantritam
auṣadhe ca rase caiva dātavyaṃ hitamicchatā
nānārasauṣadhairye tu duṣṭā yāntīha no gadāḥ
te naśyanti viṣe datte śīghraṃ vātakaphodbhavāḥ
śreṣṭhamadhyāvarā mātrā aṣṭaṣaṭkacaturyavāḥ
atimātraṃ yadā bhuktaṃ tadājyaṭaṅkaṇe pibet
rajanīṃ meghanādaṃ vā sarpākṣīṃ vā ghṛtānvitām
lihedvā madhusarpirbhyāṃ cūrṇitām arjunatvacam
na deyaṃ krodhine klībe pittārte rājayakṣmiṇi
kṣuttṛṣṇābhramagharmādhvasevine kṣīṇarogiṇe
gurviṇībālavṛddheṣu na viṣaṃ rājamandire
rasāyanarate dadyādghṛtakṣīrahitāśine
lāṅgalīvajrihemārkahayāriviṣamuṣṭikāḥ
etānyupaviṣāṇyāhuḥ yastāni rasakarmaṇi
samudre mathyamāne tu vāsukervadanāddrutaḥ
phenaugho vyākulatvācca phūtkārātpatitaḥ kṣitau
tenāhiphenamākhyātaṃ tiktaṃ saṃgrāhi śoṣaṇam
mohakṛcchvāsakāsaghnaṃ sevitaṃ tyaktumakṣamam
śleṣmahṛdvātakṛd yuktyā yuktaṃ tadamṛtaṃ viṣam
vīryastambhakaraṃ nṛṇāṃ strīṇāṃ saukhyapradāyakam
purā devaiśca daityaiśca mathito ratnasāgaraḥ
tasmādamṛtamutpannaṃ devaiḥ pītaṃ na dānavaiḥ
tadā dhanvantarerhastādamṛtaṃ patitaṃ bhuvi
tasmin sarvairlehyamāne darbhair jihvā dvidhā kṛtā
jihvāsṛgviṣasambhūtā siddhamūlī mahauṣadhī
sā caturdhā sitā raktā pītā kṛṣṇā prasūnakaiḥ
āhlādinī buddhirūpā yoge mantre ca siddhidā
sarvarogaharī kāmajananī kṣutprabodhanī
kiyanto'pyatha vakṣyante rasāḥ pratyayakārakāḥ
śāstraṃ dṛṣṭvā gurorvaktrāt saṃpradāyādyathāgatāḥ
pārado rasakastālastutthaṃ gandhakaṭaṅkaṇam
sarvametatsamaṃ śuddhaṃ kāravellyā rasairdinam
mardayettena vidadhyācca tāmrapātrodaraṃ ghanam
aṅgulārdhārdhamānena tat pacetsikatādvaye
yantre yāvatsphuṭantyeva vrīhyastasya pṛṣṭhataḥ
tataḥ suśītale grāhyastāmrapātrodarādbudhaiḥ
tatsamaṃ maricaṃ dattvā sarvamekatra cūrṇayet
dviguñjaṃ parṇakhaṇḍena vātike paittike jvare
guñjaikaṃ sasitaṃ dadyāttriguñjaṃ vyoṣayukkaphe
saṃnipāte jvare deyo vallaikarmādrakadravaiḥ
tridinaiviṣamaṃ tīvramekadvitricaturthakam
nāśayecchītabhañjyākhyo raso rudreṇa nirmitaḥ
sūtaṃ gandhaṃ śilāṃ tālaṃ saṃmathya nimbujairdravaiḥ
liptvā tanvarkapatrāṇi yantre bhasmābhidhe kṣipet
yāmāṣṭau jvālayedagniṃ svāṅgaśītaṃ samuddharet
viṣoṣaṇaṃ caturthāṃśaṃ dattvā vallamitā guṭī
devadālīrasairbaddhā rasaścaitanyabhairavaḥ
dattārdrakarasaiḥ sarvasaṃnipātavighātakṛt
bhūmau gataṃ visaṃjñaṃ ca śītārtaṃ tandritaṃ naram
tatkṣaṇādbodhayeddāhe kuryācchītopacārakān
vārāhacchāgamātsyāśvamāyūraṃ pittapañcakam
anena bhāvitaścāpi deyaścaitanyabhairavaḥ
viṣaṃ rasaṃ kalaikāṃśaṃ kācaliptaśarāvake
ruddhvā cullyāṃ mandavahnau pacedyāmadvayaṃ tataḥ
svayaṃ śītaṃ ca gṛhṇīyād upariṣṭāccharāvakāt
vāyuvarjaṃ kṣipetkūpyāṃ saṃnipāte 'hidaṃṣṭake
sūcyagreṇa ca dātavyaḥ kṣaṇāñjāgarti mānavaḥ
no cet tālupradeśe ca kṣurakṣuṇṇe pracārayet
rasagandhakanepālā vṛddhā dantyambumaditāḥ
dvau yāmau jvaranāśāya guñjaikā sitayā saha
puraṃ ṭaṅkadrayāṃ kṛṣṇadhūrtabījāṣṭaballakam
pālikātritayaṃ deyaṃ cāturthikajvarāpaham
jvarāgamanavelāyāṃ śītavāricaturghaṭaiḥ
śiro 'bhiṣiñcya dātavyaṃ pathye kṣīraṃ saśarkaram
nimnabījaṃ śilājājī dhūmaḥ kṛṣṇā samāṃśakam
kāravellyā rasairbhāvyamekaviṃśativārakān
yatpārśvato'ñjayennetre jvaraṃ tatpārśvajaṃ jayet
ardhanārīnaṭeśāhvo rasaḥ kautukakārakaḥ
hiṅgulaṃ maricaṃ gandhaṃ pippalī ṭaṅkaṇaṃ viṣam
kanakasya tu bījāni samāṃśaṃ vijayārasaiḥ
mardayedyāmamātraṃ tu caṇamātrā vaṭī kṛtā
jvarātisāraṃ grahaṇīṃ nāśayeddhemasundaraḥ
śuddhasūtaṃ palaṃ cārkakṣīrairmardya punaḥ punaḥ
dvipalaṃ śuddhagandhasya mahākambupalāṣṭakam
ubhe vahnirasairbhāvye peṣye śoṣye dinatrayam
melayetpūrvasūtena tadardhaṃ ṭaṅkaṇaṃ kṣipet
arkakṣīraiḥ punaḥ sarvaṃ yāmaikaṃ mardayeddṛḍham
tacchuṣkaṃ cūrṇalipte'tha bhāṇḍe ruddhvā puṭe pacet
caturguñjāmitaṃ khādenmaricājyena saṃyutam
deyaṃ dadhyodanaṃ pathyaṃ vijayā saguḍā niśi
grahaṇīdoṣanāśārthaṃ nāstyanena samaṃ bhuvi
grahajīr nāśayetsarvā arkalokeśvaro rasaḥ
kaṭutrikarasairbhāvyaṃ tālamekaṃ catuḥśilā
dinaṃ vāsārasaiḥ piṣṭvā vālukāyantrapācitam
dviyāmānte samuddhṛtya tattulyaṃ ca kaṭutrayam
nirguṇḍīmūlacūrṇaṃ ca vāsārasasamanvitā
śilātāleśvarasyāsya guñjaikā śvāsakāsajit
sūtaṃ hemābhrajaṃ bhasma śilāgandhakatālakam
tryekaikabhūbhavaikākhyān kṛtvaivaṃ kramaśo 'śakān
varāṭīḥ pūrayettena chāgīkṣīreṇa ṭaṅkaṇam
piṣṭvā tena mukhaṃ ruddhvā śarāve bhūpuṭe pacet
svāṅgaśītaṃ samuddhṛtya kuryāttaṃ vastragālitam
raso rājamṛgāṅko'yaṃ caturguñcaḥ kṣayāpahaḥ
suvarṇaṃ bhasmasūtaṃ ca vallārdhaṃ madhunā lihet
pathyabhugbrahmacaryeṇa mṛgāṅko vā kṣayāpahaḥ
śilājatu madhuvyoṣataptyaloharajāṃsi yaḥ
kṣīrabhugleḍhi tasyāśu kṣayakṣayakaro rasaḥ
śulvaśyāmāsnuhīdantīpathyānepālakān kramāt
bhūdyavekaikāgniyugmāṃśca gṛhītvoṣṇāmbunā pibet
aṣṭodarāṇi hantyeṣa viśeṣeṇa jalodaram
ādhmānagulmaśūlaghna udaradhvāntabhāskaraḥ
dugdhaṃ śaṅkhavarāṭaṃ ca tulyārkaṃ navanītayuk
ṭaṅkārdhaṃ bhakṣayetsarvaśūlaghnaḥ śaṅkhabhāskaraḥ
śuddhaṃ sūtaṃ tathā gandhaṃ kramād ekadvibhāgakam
tulyārkaṃ bhāvayedārdrarasaiścāpi trisaptadhā
golaṃ kṛtvāndhamūṣāyāṃ ruddhvā gajapuṭe pacet
ghṛtaṃ śuṇṭhyā ca guñjaikaṃ śītodaṃ sasitaṃ hyanu
tridoṣaṃ nāśayecchīghraṃ kriyāṃ śītāṃ prayojayet
sthūlaṃ kṛśaṃ kṛśaṃ sthūlaṃ karotyagnipradīpanam
tridoṣātpatitaṃ raktaṃ vraṇanāḍyabhighātajam
yakṛtplīhotthitaṃ yacca yacca kuṣṭhakaraṃ tvasṛk
śodhayedduṣṭaraktaṃ ca raso raktārisaṃjñakaḥ
sūtatārārkakaṃ bolaṃ mardyamarkapayastryaham
vallaikaṃ madhunā lehyaṃ sthaulyamāśu vyapohati
dvipalaṃ kṣaudraśītodamanupānaṃ pibettataḥ
vaḍavāgnirase pathyaṃ dadhyādi śleṣmalaṃ tyajet
sūtārkau gandhakaṃ mardyaṃ dinaṃ nirguṇḍikādravaiḥ
yāmaikaṃ vālukāyantre paktvā deyo dviguñjakaḥ
bījapūrajaṭākvāthaṃ sasitaṃ pāyayedanu
rasastrivikramo mūtrakṛcchrodhāśmarīpraṇut
nistuṣīkṛtya vākucyā bījānāṃ palaviṃśatim
gojalasthāṃ trisaptāhaṃ lohaṃ pathyāpaladvayam
gṛhītvā gojalācchoṣye sūryatāpe 'tiniṣṭhure
kākodumbarikādroṇatvacāṃ kvāthe trisaptakam
bhāvayettasya cūrṇasya gandhasūtaṃ samaṃ kṛtam
amlena kajjalīṃ kṛtvā sarvamekatra kārayet
śigrumūlarasenāpi nāgavallīdalena ca
bhāvanāṃ tridinaṃ dattvā karṣārdhāṃśāṃ guṭīṃ kuru
ekaikāṃ bhakṣayetprātaḥ śvetakuṣṭhopaśāntaye
citrakāṅghritvacaścūrṇaṃ rātrau godugdhake varam
kṣipedadhi viloḍyātha grāhayettakramuttamam
tattakrakuḍavaṃ caikaṃ madhye'ṣṭavallagandhakam
prakṣipya guṭikāṃ paścāt prapibeddvitrisaṃkhyakām
navanītena cābhyaṅgaḥ kāryaḥ stheyamathātape
sarvaśvitre prajāyante sphoṭakāścāgnidagdhavat
prathame saptake pāko jāyetātha dvitīyake
rohaṇaṃ ca tṛtīye hi prāpnuvanti na saṃśayaḥ
nimbukasya rasopetaṃ kuṅkumālepanaṃ hitam
satakrā guṭikā vāpi rasasyālepane hitā
śvitrāṇāṃ rohaṇaṃ ramyaṃ varṇadaṃ jāyate bhṛśam
trivelaṃ takrabhaktaṃ ca pūrve deyaṃ ca saptake
makuṣṭhām api rūkṣāśca deyā jāte dvisaptake
tṛtīye saptake deyā makuṣṭhāstriphalāghṛtam
ghṛtamalpaṃ pradātavyaṃ śvitrakuṣṭhī varo bhavet
campakābhaṃ varaṃ dehaṃ kāntiyuktaṃ ca nīrujam
prāpnuyācchrīyutaḥ samyaṅmanujo bhūmimaṇḍale
rasarājaprabhāveṇa satyaṃ satyaṃ ca nānyathā
śuddhaṃ sūtaṃ mṛtaṃ lohaṃ tāpyagandhakātālakam
pathyāgnimanthanirguṇḍītryūṣaṇaṃ ṭaṅkaṇaṃ viṣam
tulyāṃśaṃ mardayetkhalve dinaṃ nirguṇḍikādravaiḥ
muṇḍīdravairdinaikaṃ tu guñjaikaṃ vaṭakīkṛtam
bhakṣayedvātarogārto rasaṃ svacchandabhairavam
laghurāsnāhvayaṃ kvāthaṃ sapuraṃ hyanupānakam
śuddhaṃ sūtaṃ vacākvāthaistridinaṃ mardayettataḥ
śaṅkhapuṣpīrasaistadvadgandhakaṃ marditaṃ kṣipet
gomūtramarditaṃ golaṃ mūṣāyāṃ tu nirodhayet
saptadhālepya mṛdvastraiḥ puṭitaṃ svāṅgaśītalam
cūrṇīkṛtaṃ caturvallāṃ samasarṣapacūrṇakam
jīrṇadhṛtānupānaṃ ca nasye snehaṃ tu sārṣapam
kārayettena cābhyaṅgaṃ dinānāmekaviṃśatim
unmādāpasmṛtī hanti hyunmādagajakeśarī
sūtaṃ gandham ayas tāmram ekadvyardhārdhakaṃ palam
drāvayellohaje pātre kṣipederaṇḍapattrake
cūrṇitaṃ vastrapūtaṃ ca lohapātre punaḥ pacet
jāmbīraṃ baijapūraṃ vā rasaṃ pātramitaṃ kṣipet
saṃcūrṇya pañcakolotthaiḥ kaṣāyaiścāmlavetasaiḥ
bhāvanā khalu dātavyāḥ pañcāśatpramitāstataḥ
bhṛṣṭaṭaṅkaṇacūrṇaṃ tu dadyātsarvasamānakam
ṭaṅkaṇārdhaṃ viḍaṃ dadyādviḍatulyaṃ marīcakam
saptadhā bhāvayetyaścāccaṇakakṣāravāriṇā
eva siddharasādvalladvitayaṃ vā catuṣṭayam
saindhavaṃ māṣamekaṃ tu jīrakaṃ ca dvimāṣakam
takreṇa yojitaṃ caitadanupānaṃ pibetsudhīḥ
bhojayetkaṇṭhaparyantaṃ gurumāmiṣabhojanam
kṣipraṃ tajjīryate bhuktaṃ punaḥ kāṅkṣati bhojanam
ghaṭaśravendrabhīmaiśca kumbhayonicaturmukhaiḥ
śanaiścareṇa rudreṇa brahmaṇā sevito'gnaye
asya saṃsevanādete sarve jātā mahāśanāḥ
ataḥ saṃsevyate bhūpairmahadagnivivṛddhaye
kuryāddīpanam adbhutaṃ pacanaṃ duṣṭāmayocchedanaṃ tundasthaulyanibarhaṇaṃ garaharaḥ śūlārtimūlāpahaḥ
gulmaplīhavināśano bahurujāṃ vidhvaṃsanaḥ sraṃsano vātagranthimahodarāpaharaṇaḥ kravyādanāmā rasaḥ
sihaṇakṣoṇipālāya bhūribhojyapriyāya ca
dattavān bhairavānando bhūpo grāmāṣṭakaṃ dadau
sūtaṃ bhujaṃgamamṛtaṃ lavaṇaṃ haridrā vyoṣaṃ dhanaṃjayajaṭāvanibhūtadhātrī
kvaṣṭādaśadvayanidhitrayavedasaṃkhyāḥ śobhāñjanārdrakakarīrakabījapūraiḥ
nimbūphaṇīśvaralatā supalāśatoyairbhāvyaṃ viśoṣya kharale prapidhāya cūrṇam
vastrasrutaṃ sakalavātagaṇānnihanti vahnerapāṭavamarocakaśūlavāntīḥ
sūtaṃ gandhaṃ viṣaṃ śaṅkhaṃ kapardaṃ ṭaṅkaṇoṣaṇe
candraikāgnigajatridvivasubhāgair mitaṃ kramāt
jambīrakena saṃmardyaṃ bhavedagnikumārakaḥ
vāte mandānale'jīrṇe jvaraśleṣmaviṣūcike
guñjāmātraṃ pradātavyo viṇmūtraśiraso grahe
kāse śvāse kṣaye śūle sarvaroge tu yojayet
nṛsāraṃ sphaṭikā sauraṃ trayamekatra cūrṇayet
tatkṣipenmṛnmaye kūpe śubhe hastamite dṛḍhe
sarandhrodarakācotthe kūpe tatsaṃniyojayet
saptadhā veṣṭayetpaścāttatsaṃdhiṃ vastramṛtsnayā
kharpare vālukāpūrṇe tiryagauṣadhakūpakam
ardhaṃ yantre nidhāyātra śrīguroḥ saṃpradāyataḥ
adhomukhaṃ dvitīyaṃ tu sthāpyaṃ culleḥ parāṅmukhe
adhaḥ prajvālayedagniṃ haṭhādyāvadrasaḥ sravet
dhārayetkācaje pātre śaṅkhadrāvarasaṃ tataḥ
śāṇaikaṃ sevayetpaścāddantasparśavivarjitam
gulmodarayakṛtplīhavidradhigranthiśūlanut
balapuṣṭiprado hyeṣa bhuktaṃ jārayate kṣaṇāt
vilokyatāmaho lokā rasamāhātmyamadbhutam
kapardakāmbulohāni yasmin kṣipte galanti hi
pāradaṃ tattṛtīyāṃśaṃ gandhaṃ dattvā tu mardayet
daśāṃśanavasāreṇa yutaṃ conmattavāriṇā
khalve saṃmardya tatsarvaṃ kācakūpyāṃ niveśayet
gurūktasampradāyena vālukāyantramadhyagam
pacet ṣoḍaśayāmāṃśca mandamadhyahaṭhāgninā
pakvaḥ suśītalo grāhyo haragaurīraso bhavet
sūtaṃ gandhaṃ samaṃ kṛtvā sarpākṣīrasamarditam
pūrvavatpācitaṃ tvanye haragaurīrasaṃ viduḥ
pāradāddviguṇaṃ gandhaṃ dattvā kārpāsikādravaiḥ
pūrvavatpācito hyeṣa kāmadevarasaḥ smṛtaḥ
samāṃśaṃ kṣipyate svarṇaṃ rūpyaṃ tāmraṃ ca mardayet
musalyā cākhuparṇyā ca mātuluṅgarasaistryaham
mocaciñcātmaguptābhistadā mṛtyuñjayo rasaḥ
trayāṇāṃ sevanaṃ pathyamucyate kramaśo guṇāḥ
ekamāsaṃ sitājyābhyāṃ sadā sevyo narottamaiḥ
evaṃ niṣevya sūtendraṃ bhuñjīta madhuraṃ sadā
śālyannaṃ gopayaḥ khaṇḍaṃ sitāṃ jāṅgalamāmiṣam
godhūmajān vikārāṃśca māṣānnaṃ kadalīphalam
panasaṃ cātha kharjūraṃ drākṣāṃ ca nālikerakam
seveta sarvaṃ tatprājño vṛṣyaṃ yatkiṃciducyate
valīṃ saṃvatsarāddhanti palitaṃ ca dvihāyanāt
sevayā vajradeho'sya drāvadvayenitāśatam
na retaḥsaṃkṣayastasya ṣaṇḍho'pi puruṣāyate
ūrdhvaliṅgaḥ sadā tiṣṭhellalanāmakṣayaṃ vrajet
taptahāṭakavarṇābhaḥ śrīdhīmedhāvibhūṣitaḥ
hayavego mayūrākṣo vārāhaśrutireva ca
aparaḥ kāmadevo'pi māninīmānamardanaḥ
rājayakṣmādirogāṃśca mehān jīrṇajvarānapi
grahaṇīṃ hantyatīsāraṃ gotakrād bahumūtratām
sarvarogaharo hyeṣa nijauṣadhānupānataḥ
haragaurīkāmadevaraso mṛtyuñjayābhidhaḥ
kimatra bahunoktena jarāmṛtyuharāstrayaḥ
kajjalīṃ sūtagandhābhyāṃ tulyamunmattabījakam
tattailamarditaṃ sevya dvivallāṃ sasitāpayaḥ
mehaughaṃ nāśayedvīryaṃ stambhayeddrāvayet striyam
rasaḥ kāmaprado nṝṇāṃ māninīmānamardanaḥ
hemabījaviṣavaṅgasūtakaṃ haṃsapādakaraṃ ca jāraṇam
śuddhasūtastryahaṃ svedyo mandāgnau dadhni mahiṣe
truṭite truṭite dadyāddadhi turye'hni coddharet
tasmin svarṇaṃ kṣipetprājñaś catuḥṣaṣṭhitamāṃbhakam
mardayennimbunīreṇa yāvadaikyaṃ hi jāyate
punaḥ saṃsvedya taṃ sūtaṃ vaṭaśuṅgāhivallijaiḥ
kākamācyā ca jīvantyā rasaiḥ syādyāmayugmakāt
dinaṃ śītāmbukumbhasthaṃ dinaikaṃ dadhni mahiṣe
evaṃ siddharasādvallaṃ pratyahaṃ brahmacaryadhṛk
māsaikaṃ sevate bhartā sitādugdhaudanapriyaḥ
triphalānimbakārpāsīrasairnārī kramāt pṛthak
dināni saptasaṃkhyāni pītvā ṛtusamāgame
rasaṃ vallaṃ tryahaṃ caikaṃ kārpāsyambusitāyutam
ṭaṅkaṇaṃ sphaṭikā sūtaṃ pakvāmlikarasānvitam
tridinaṃ madhunā yonerlepaṃ śuddhikaraṃ param
mahiṣyā dadhimadhyasthaṃ divā sūtaṃ trimāṣakam
strīsevāsamaye rātrau bhakṣayeddadhisaṃyutam
saṃbhogānte tathā stheyaṃ yāmārdhaṃ saṃpuṭena ca
sarvalakṣaṇasampannaṃ sūtaṃ janayate varam
tāpādike samutpanne deyaṃ drākṣāsitādikam
kāryaḥ śītopacāraśca yuvatyā bhiṣajā sadā
āyurvṛddhiṃ balaṃ kāntiṃ naṣṭavīryavivardhanam
kuryādrogaharaḥ putraprado rudravinirmitaḥ
rasaṃ nāgāñjanaṃ candram ekaikadvyardhabhāgakam
sūkṣmacūrṇīkṛtaṃ netrasyāñjanād divyadṛṣṭikṛt
sūtaṃ gandhaṃ samaṃ śuddhaṃ saptadhā bhāvayet kramāt
snuhyarkadugdhaiḥ śrīkhaṇḍadvayapathyobhayārasaiḥ
samaṃ nepālajaṃ cūrṇaṃ deyamekatra mardayet
uṣṇāmbunā vallayugmaṃ deyamaṣṭaguṇe guḍe
malāḥ pūrvaṃ jalaṃ paścāttataścāmaḥ śanaiḥ śanaiḥ
udarācca vināntrāṇi sarvaṃ niryāti kilbiṣam
jāte vireke saṃśuddhe pathyaṃ dadhyodanaṃ hitam
jayejjvarādikān rogān rasaḥ sāraṇasundaraḥ
rāḍhārkau madhukaṃ caikasārdhadvipañcabhāgakam
ṭaṅkaiko'mbuyuto datto raso'yaṃ vāmakaḥ smṛtaḥ
rasaṃ gandhaṃ samaṃ vyoṣaṃ mardyamunmattakair dinam
unmattākhyo raso nāma nasyaṃ syātsannipātajit
tāmrapatraṃ gandhaliptaṃ vahnau taptaṃ tu tāḍitam
taccūrṇaṃ takrasaṃyuktaṃ vallārdhaṃ vāmayedbhṛśam
sphaṭikā tutthanepālaṃ maricaṃ nimbabījakam
putrajīvakamajjā ca nimbukenārkabhājane
bhāvanā sapta dātavyā guṭī guñjāmitāñjanāt
sannipātamapasmāraṃ viṣaṃ sarpasya nāśayet
ākallakaṃ viṣaṃ kṛṣṇaṃ hemadruphalabhasmakam
uddhūlanaṃ svedaharamekadvitryaṣṭabhāgakaiḥ
viṣaṃ vyoṣaṃ haridrābdaṃ nimbapatraṃ viḍaṅgakam
guṭī chāgāmbunā baddhā syājjayā yogavāhikā
sūtārkayorviṣaṃ gandhaṃ viṅgaṃgāgnyabdakesaram
reṇukā granthikaṃ bolaṃ sarveṣāṃ dviguṇaṃ guḍam
kolapramāṇāṃ guṭikāṃ bhakṣayetprātareva hi
kāse śvāse kṣaye gulme pramehe viṣamajvare
śoke pāṇḍvāmaye kuṣṭhe grahaṇyarśobhagandare
vijayāguṭikā hyeṣā rudraproktādhikā guṇaiḥ
aṅkolāgnī ca gandhoṣaṇarasaviṣakaṃ pittabhājaṃ kramāt tatsāmudraṃ cārkadugdhaistribhiratha puṭitaṃ nimbutoyairvimardya
kṛtvā guñjāsamānām iṣuśararasadigvahnibāṇeṣudigbhir dadyācchleṣmānilārśo jvaraṃ jaṭharaṃ kaphetāṃ vaṭīṃ śaṅkarākhyām
ciñcākṣārapalaṃ paṭuvrajapalaṃ nimbūrasaiḥ kalkitaṃ tasmiñchaṅkhapalaṃ prataptamasakṛnnirvāpya śīrṇāvadhim
hiṅguvyoṣapalaṃ rasāmṛtabalīnnikṣipya niṣkāṃśakān baddhā śaṅkhavaṭī kṣayagrahaṇikāgulmāṃśca śūlaṃ jayet
rasaṃ kṛṣṇābhayā tvakṣaṃ vāsā bhārgī kramottaram
tatsamaṃ khādiraṃ sāraṃ babbūlakvāthabhāvitam
ekaviṃśativārāṃśca madhunākṣamitā vaṭī
kāsaṃ śvāsaṃ kṣayaṃ hikkāṃ hantyeṣā kāsakartarī
vyoṣagranthi vacāgni hiṃgu jaraṇadvandvaṃ viṣaṃ nimbukaṃ drāvair ārdrakair aservimṛṣitaṃ tulyau marīcopamā
vartiḥ sā vinihanti śūlamakhilaṃ sarvāṅgajaṃ mārutam vahniṃ cāśu karoti vāḍavasamaṃ sūryaprabhāvābhidhā
elā sakarpūrasitā sadhātrī jātīphalaṃ śālmaligokṣurau ca
sūtendravaṅgāyasabhasma sarvam etatsamānaṃ paribhāvayecca
guḍūcikā śālmalikā kaṣāyair niṣkārdhamānā madhunā tataśca
baddhā guṭī candrakaleti saṃjñā meheṣu sarveṣu niyojanīyā
hiṅgulaṃ ca caturjātaṃ lavaṅgauṣadhacandanam
jātijaṃ kesaraṃ kṛṣṇā tvākallamahiphenakam
kastūrīndusamaṃ sarvaṃ tatsame vijayāsite
kṣaudraiḥ kolamitā kāryā guṭī bhogapurandarī
śukrastambhakarī hyeṣā balamāṃsavivardhinī
naraścaṭakavad gacchecchatavāraṃ sthirendriyaḥ
vaṅgaṃ kāsīsakaṃ kṛṣṇā guñjātulyārdrakāmbunā
kaphavātāmayaṃ hanti guṭī nāgārjunābhidhā
triphalā viḍaṅgasomābhallātakavahniviśvānām
aṣṭau śuklavacāyā bhāgāḥ syuḥ sadviṣasyaikaḥ
etatsarvaṃ gojalapiṣṭaṃ vaṭikāstu caṇakābhāḥ
chāyāśuṣkā deyā tridvyekacatuḥkramād vijñaiḥ
sārpavisūcigadārte duṣṭājīrṇahate tridoṣe'pi
sadyo jīvati puruṣo mṛto'pi guṭikāprabhāveṇa
mūlena patreṇa phalena vāpi vyoṣānvitā yā kitavodbhavena
baddhā guṭī sā sahasaiva hanti sonmādadoṣatrayaduṣṭavātān
kaṭphalāmbugilaṃ kṛṣṇāṃ hiṅgulaṃ bolaṭaṅkaṇam
guḍena guṭikā śāṇamitā sā navame'hni
uṣṇodakena dātavyā sadyo 'larkaviṣāpahā
garabhṛṅgoṣaṇaṃ cūrṇaṃ sājyaṃ vā tadviṣāpaham
rasarājaśulvagandhakasuratiktaiḥ pītabhṛṅgamaricaiśca
brāhmīdvitayarasāḍhyā guṭikāḥ kāryāścaṇakābhāḥ
ekā deyā prathamaṃ tridoṣavikalasya mūrchitasyāpi
anyā muhūrtaparataḥ praharād anyāparā naiva
jīvati mṛto'pi puruṣas tridoṣajānvitatandrikāyuktaḥ
śrīnāgārjunagaditā guṭikā mṛtasaṃjīvanīkhyātā
elavālukābhayābolamindrā guggulusaṃyutā
snuhīkṣīreṇa guṭikā śothinī jvaranāśinī
varā vyoṣaṃ varaṃ tutthaṃ yaṣṭī vellārkavārijam
rodhraṃ rasāñjanaṃ cūrṇaṃ vartiḥ kāryā nabho'mbunā
sadyo'kṣikopaṃ stanyena timiraṃ rodhratoyataḥ
kiṃśukasya rasāddhanti billaṃ puṣpaṃ ca raktatām
paṭalaṃ vastamūtreṇa stambhe pāṭalipatane
nāgārjunena likhitā sarvanetrāmayāpahā
vyoṣaṃ varā varaṃ hiṅgu tiktogrā naktamālakaḥ
gaurī kaṭu tvajāmūtraiś chāyāśuṣkā guṭīkṛtā
apasmārasmṛtibhraṃśamunmādaṃ śiraso rujam
naktāndhyaṃ timiraṃ hanti doṣaṃ bhūtādikaṃ bhramam
ekadvitricaturthākhyaṃ mañjanāj jvarameva ca
sannipātaṃ tvacaitanyaṃ nāśayet supracetanam
saindhavena yuktaṃ vajrīkṣīram agnivipācitam
dvivallamuṣṇakaiḥ pītaṃ virekājjvaranāśanam
lavaṇaṃ bhānudugdhena sakṛdbhāvitamātape
gavyena payasā pītaṃ karṣārdhaṃ vāntikārakam
sūtendraṃ balitālakaṃ ca kunaṭī khalve samāṃśaṃ dinaṃ sauvīreṇa vimardya tena vasanaṃ vartīkṛtaṃ lepayet
tailena pravilepitaṃ ca bahuśo vahniṃ tato dīpayet tasmādyadgalitaṃ tu tailamasitaṃ tenāṅgalepaḥ kṛtaḥ
jaṅghābāhukarāgrapādaśirasāṃ kampānaśeṣāñjayet kuṣṭhaṃ tīvrabhagandaraṃ vraṇagaṇānrogānmahāgṛdhrasīm
anyān rogagaṇāṃśca vātajanitānnāḍīvraṇāndustarān
vikhyātaṃ bhuvanatraye gadaharaṃ vātāritailaṃ mahat
rāmaṭhaṃ nimbapatrāṇi phenaḥ sāgarasaṃbhavaḥ
etāni samabhāgāni tadvaddeyaṃ sitaṃ viṣam
gomūtreṇa samāyuktaṃ kaṭutailaṃ vipācayet
tenaiva pūrayetkarṇaṃ narakuñjaravājinām
karṇarogaṃ nihantyāśu lepanācchiraso gadān
nāmnā karṇāmṛtaṃ tailaṃ brahmaṇā nirmitaṃ svayam
kastūrīnduśca bāhlīkaṃ nakhaṃ māṃsī ca sarjakam
mustāguru sitā sarvaṃ kramavṛddhaṃ samaṃ puram
stokaṃ stokaṃ kṣipettailaṃ dinaikamatha kuṭṭayet
vartiṃ nirvāpayet dīptāṃ divyaṃ dhūmaṃ vimuñcati
sarvadevapriyaḥ sarvaḥ mantrasiddhipradāyakaḥ
snāne vastre ratāgāre dhūpo'yaṃ rājavallabhaḥ
bhvagnitithimite varṣe cāmuṇḍo yoginīpure
rasasaṃketakalikāṃ kṛtavān iṣṭasiddhidām
